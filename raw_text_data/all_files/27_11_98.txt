

 

  

Σελίδα 1761 

 

Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΛΒ'

Παρασκευή 27 Νοεμβρίου 1998

 

 

Αθήνα, σήμερα στις 27 Νοεμβρίου 1998, ημέρα Παρασκευή και ώρα 10.14' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του B' Aντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ. 

ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από τον κ. Ιωάννη Καρακώστα, Βουλευτή Αιτωλοακαρνανίας, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Σύνδεσμος Εμπόρων Αυτοκινήτων υποβάλλει προτάσεις για τη φορολόγηση των μεταχειρισμένων οχημάτων. 

2) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία η Κοινότητα Καστριού της Επαρχίας Αγιάς ζητεί χρηματοδότηση για τη συντήρηση του Ιερού Ναού της. 

3) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία ο Σύλλογος Μικροϊδιοκτητών Νέας Παραλίας Παλιόπυργου υποβάλλει προτάσεις για τη μελέτη βελτίωσης και αξιοποίησης των περιοχών των εκβολών του ποταμού Πηνειού. 

4) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία το Επιμελητήριο Λάρισας ζητεί την επέκταση της κατάργησης του ειδικού φόρου των τραπεζικών εργασιών και στα τραπεζικά δάνεια. 

5) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κ. Χρυσούλα Μπουρτσίδου, κάτοικος Δράμας, ζητεί να διευθετηθεί η συνταξιοδότησή της. 

6) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κ. Τριανταφυλλιά Τσαγκαροπούλου, κάτοικος Δράμας, ζητεί να διευθετηθεί η συνταξιοδότησή της. 

7) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κ. Μαρία Σταματιάδου, κάτοικος Δράμας, ζητεί να διευθετηθεί η συνταξιοδότησή της. 

8) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Ελευθέριος Μαυρίδης, κάτοικος Δράμας, ζητεί την επαγγελματική του αποκατάσταση. 

9) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία το Ινστιτούτο Ερευνών και Εφαρμογών Ομοιοπαθητικής Ιατρικής ζητεί τα γαληνικά σκευάσματα που παρασκευάζονται στα εργαστήρια των φαρμακείων κατόπιν ιατρικής συνταγής να αναγνωρίζονται από το Δημόσιο. 

10) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Πυροτεχνουργός κ. Κ.Κεφαλίδης ζητεί την ικανοποίηση μισθολογικού του αιτήματος. 

11) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Μηχανική Α.Ε. 'Ομιλος Εταιρειών επισημαίνει τις παρανομίες στις διαδικασίες της ανάληψης του έργου "ΜΕΤΡΟ Θεσ/νίκης". 

12) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία ο Αγροτικός Δασικός Συνεταιρισμός Σταυρού Θεσ/νίκης "Η ΕΝΩΣΗ" ζητεί να αντιμετωπισθεί η ασθένεια της λοιμώδους αναιμίας των ζώων των Δασικών Συνεταιρισμών Σταυρού και 'Ανω Σταυρού. 

13) Οι Βουλευτές κύριοι ΧΑΡΑΛΑΜΠΟΣ ΑΓΓΟΥΡΑΚΗΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία ο Πανελλήνιος Σύλλογος Εργαζομένων Πληροφορικής ΟΤΕ καταγγέλλει την εκχώρηση των μεγαλύτερων έργων του "εκσυγχρονισμού" της πληροφορικής του ΟΤΕ στην INTRACOM, χωρίς την ελάχιστη εμπλοκή της αρμόδιας Διεύθυνσης Πληροφοριακών Συστημάτων Διοίκησης. 

14) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία ο Σύλλογος Αδιόριστων Εκπαιδευτικών Νομού Μαγνησίας διαμαρτύρεται για τις διαφορές στη βαθμολόγηση των γραπτών του ΑΣΕΠ. 

15) Οι Βουλευτές κύριοι ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία το 15μελές Μαθητικό Συμβούλιο του Εσπερινού Λυκείου Κοζάνης, επισημαίνει τα προβλήματα των μαθητών των εσπερινών λυκείων. 

16) Οι Βουλευτές κύριοι ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία η Οικολογική Κίνηση Φλώρινας επισημαίνει τα προβλήματα περιβάλλοντος που αντιμετωπίζουν οι κάτοικοι της πόλης της Φλώρινας. 

  


 

  

Σελίδα 1762 

17) Οι Βουλευτές κύριοι ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία ο Σύλλογος Ατόμων με Ειδικές Ανάγκες Νομού Φλώρινας υποβάλλει προτάσεις για τη λειτουργία της επιτροπής του άρθρου 8 του ν0 1648/86 στο Νομό Φλώρινας. 

18) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία η 'Ενωση Αγροτικών Συνεταιρισμών Παγγαίου Νομού Καβάλας ζητεί τη διευθέτηση χορήγησης των ποσοστώσεων καπνού. 

19) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία η Α' ΕΛΜΕ Θεσ/νίκης υποβάλλει προτάσεις για τις προσλήψεις και αποσπάσεις του διδακτικού προσωπικού στα δημόσια ΙΕΚ. 

20) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία η Πανελλαδική Συντονιστική Επιτροπή Αγώνα Ελαιοπαραγωγών υποβάλλει προτάσεις για την προστασία του εισοδήματος των ελαιοπαραγωγών της χώρας. 

21) Οι Βουλευτές κύριοι ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία το Περιφερειακό Σωματείο Ενέργειας ΔΕΗ Κοζάνης - Πτολεμαΐδας - Φλώρινας διαμαρτύρεται για την τροποποίηση του άρθρου 8 του ΕΚΑ-ΗΜΕΤΕΟ. 

22) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία οι Συνταξιουχικές Οργανώσεις Ελλάδος υποβάλλουν τα αιτήματά τους. 

23) Ο Βουλευτής Χαλκιδικής κ. ΒΑΡΣΑΜΗΣ ΓΙΟΒΑΝΟΥΔΑΣ κατέθεσε αναφορά με την οποία το Σωματείο Εργατοϋπαλλήλων και Ξενοδοχοϋπαλλήλων Ν.Μαρμαρά "Η Κέλυφος" ζητεί να συνεχισθεί η λειτουργία του Καζίνο Πόρτο Καρράς. 

24) Ο Βουλευτής Χαλκιδικής κ. ΒΑΡΣΑΜΗΣ ΓΙΟΒΑΝΟΥΔΑΣ κατέθεσε αναφορά με την οποία ο κ. Τριαντάφυλλος Μάντσιος, αγρότης κάτοικος Χαλκιδικής, ζητεί τη ρύθμιση της συνταξιοδότησής του. 

25) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Αθ.Κόλιας, κάτοικος Θεσ/νίκης, υποβάλλει προτάσεις για τις νέες μεταρρυθμίσεις στην παιδεία. 

26) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η 'Ενωση Αποστράτων Αξιωματικών Αεροπορίας ζητεί να παραμείνει το ιστορικό αεροδρόμιο Σέδες της Θεσ/νίκης στην Πολεμική Αεροπορία. 

27) Ο Βουλευτής Αχαϊας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε αναφορά με την οποία η Ομοσπονδία Επαγγελματικών - Βιοτεχνικών Εμπορικών Σωματείων Νομού Αχαϊας υποβάλλει προτάσεις για τις νομοθετικές ρυθμίσεις των χρεών της. 

28) Οι Βουλευτές κύριοι ΕΥΑΓΓΕΛΟΣ ΣΤΑΪΚΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία οι βαμβακοπαραγωγοί του χωριού Ανθήλης Φθιώτιδας ζητούν τη ρύθμιση των χρεών τους προς την Αγροτική Τράπεζα Ελλάδος. 

29) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία οι Εθελοντές - Εθελόντριες Μακράς Θητείας ζητούν τη ρύθμιση της βαθμολογικής εξέλιξης του κλάδου. 

30) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Δήμος Συκεών του Νομού Θεσ/νίκης ζητεί να μη γίνουν καταργήσεις τμημάτων στα Δημοτικά Σχολεία του Δήμου Συκεών. 

31) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η ΙΝΤΕΡΣΑΛΟΝΙΚΑ, Ανώνυμη Ασφαλιστική Εταιρεία Ζημιών καταγγέλλει σειρά παραβάσεων Διεθνών Αποφάσεων για το όνομα "F.Y.R.O.M.". 

32) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Σύνδεσμος Ενοικιαστών και Εργαζομένων Περιπτερούχων Πειραιώς και Περιχώρων "Η Ελπίς" ζητεί να ελεγχθεί το ιδιοκτησιακό καθεστώς των περιπτέρων στον Πειραιά. 

33) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία ο κ. Γ.Ανάζικος, καθηγητής κλάδου ΠΕ4, ζητεί την ικανοποίηση εργασιακού του αιτήματος. 

34) Ο Β' Αντιπρόεδρος της Βουλής και Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία ο Σύλλογος Ελλήνων Ποντίων Παλιννοστούντων, Ορεστιάδα, ζητεί οικονομική ενίσχυση της κάλυψης των λειτουργικών δαπανών του. 

35) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η 'Ενωση Αγροτικών Συνεταιρισμών Πηλίου - Β.Σποράδων ΣΥΝ.Π.Ε. ζητεί συγχρηματοδότηση ελαιών εσοδείας 1998/99. 

36) Ο Β' Αντιπρόεδρος της Βουλής και Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία το Κοινό Ταμείο Εισπράξεων Λεωφορείων Νομού Ξάνθης ζητεί νέες ρυθμίσεις για τη λειτουργία της υπεραστικής συγκοινωνίας Καβάλας - Ξάνθης. 

37) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο ΤΟΕΒ Τρύπου Ξυνοροδιάς ζητεί την έγκριση πίστωσης για τη λειτουργία γεωτρήσεων των ΤΟΕΒ Πεδιάδος Μόρνου και Τρύπου Ξυνοροδιάς. 

38) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η 'Ενωση Αστυνομικών Λακωνίας ζητεί την ικανοποίηση των εργασιακών αιτημάτων των μελών της. 

39) Ο Βουλευτής Αθηνών κ. ΔΗΜΗΤΡΙΟΣ ΤΣΟΒΟΛΑΣ κατέθεσε αναφορά με την οποία το Συμβούλιο Αποδήμου Ελληνισμού διαμαρτύρεται για την καθυστέρηση της υπογραφής της συμφωνίας μεταξύ Ελλάδας και Αυστραλίας για τις συντάξεις. 

40) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Αγροτικός Συνεταιρισμός Ροβιών Εύβοιας ζητεί την οικονομική ενίσχυσή του για τον αναγκαίο εξοπλισμό του. 

41) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η 'Ενωση Συνταξιούχων ΔΕΗ Αλιβερίου Εύβοιας ζητεί την κάλυψη των αναγκών στο νοσηλευτικό και στο ιατρικό προσωπικό στο ΠΕΚΑ. 

42) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε δημοσίευμα εφημερίδας σχετικά με την κατασκευή του αυτοκινητόδρομου της Πάτρας. 

43) Ο Βουλευτής Φθιώτιδας κ. ΕΥΑΓΓΕΛΟΣ ΣΤΑΪΚΟΣ κατέθεσε αναφορά με την οποία ο 'Ομιλος Φίλων του Δάσους του Νομού Φθιώτιδας ζητεί να μην τοποθετήσει η Αρχαιολογική Υπηρεσία Λαμίας στον Πυρήνα του Εθνικού Δρυμού της Οίτης, κεραία για την ασύρματη επικοινωνία των φυλακών των 

 

 

  

Σελίδα 1763 

αρχαιολογικών χώρων του Νομού Φθιώτιδας. 

44) Οι Βουλευτές κύριοι ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ, ΙΩΑΝΝΗΣ ΚΑΡΑΚΩΣΤΑΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Σύλλογος Ορυζοκαλλιεργητών Νεοχωρίου - Κατοχής ζητεί την ένταξη του Νομού Αιτωλ/νίας στην Α' Περιφέρεια. 

45) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Κοινοπραξία Κ.Ι.Σαραντόπουλος ΑΕ υποβάλλει προτάσεις για την "ανακαίνηση υποδομής και επιδομής της σιδηροδρομικής γραμμής Κρυονερίου - Αγρινίου". 

46) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η Κοινότητα Στύρων του Νομού Εύβοιας ζητεί την παραχώρηση χρήσης αιθουσών του Ειρηνοδικείου Στύρων. 

47) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η 'Ενωση Τεχνικών ΔΕΗ Αλιβερίου Εύβοιας ζητεί να δοθούν λύσεις στα προβλήματα λειτουργίας του Κ.Μ.Κ. Αλιβερίου Εύβοιας. 

48) Ο Βουλευτής Αθηνών κ. ΔΗΜΗΤΡΙΟΣ ΤΣΟΒΟΛΑΣ κατέθεσε αναφορά με την οποία το Σωματείο Εργατοϋπαλλήλων και Ξενοδοχοϋπαλλήλων Νέου Μαρμαρά "Η Κέλυφος" ζητεί να ληφθούν μέτρα ώστε να συνεχισθεί η λειτουργία της επιχείρησης Καζίνο "Πόρτο Καρράς". 

49) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Νομαρχιακή Αυτοδιοίκηση Πέλλας ζητεί να ληφθούν μέτρα για την εύρυθμη λειτουργία των σχολείων της Δευτεροβάθμιας Εκπαίδευσης στο Νομό Πέλλας. 

50) Οι Βουλευτές κύριοι ΠΑΡΘΕΝΑ ΦΟΥΝΤΟΥΚΙΔΟΥ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία το Πανεργατικό Κέντρο Περιφερειών 'Εδεσσας Αλμωπίας ζητεί να διατηρήσουν το δικαίωμα ιατροφαρμακευτικής περίθαλψης οι εποχικοί εργαζόμενοι στα εργοστάσια παραγωγής κονσέρβας στο Νομό Πέλλας. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 17/15-7-98 ερώτηση δόθηκε με το υπ'αριθμ. 4/9-10-98 έγγραφο από τον Υφυπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση 17/15-7-98 που κατέθεσαν στη Βουλή, οι Βουλευτές κύριοι Μήτσος Κωστόπουλος και Μπάμπης Αγγουράκης, παρακαλούμε να πληροφορήσετε τους κυρίους Βουλευτές σύμφωνα με τα στοιχεία της ΕΥΔΑΠ τα εξής: 

Η Υπηρεσία Μελετών 'Εργων Αποχέτευσης της ΕΥΔΑΠ, συνέταξε συμπληρωματική μελέτη του δικτύου ομβρίων υδάτων στην εν λόγω περιοχή του Δήμου Αιγάλεω και συγκεκριμένα επί των οδών: Λευκωσίας, Αθ. Διάκου, Νικομηδείας και Αλατσάτων. 

Για την πορεία του όλου θέματος και για την ολοκλήρωση της μελέτης, ο Δήμος Αιγάλεω είχε συνεχή επικοινωνία με την προαναφερθείσα Υπηρεσία της ΕΥΔΑΠ. 

Τελικώς, με το υπ'αριθμ. πρωτ. 214316/21-7-98 έγγραφο της ΕΥΔΑΠ, η εν λόγω μελέτη διαβιβάστηκε στο Δήμο Αιγάλεω για κατασκευή του έργου, λόγω συναρμοδιότητας, βάσει του ν. 2576/98 ('Αρθρο 9). 

Ο Υφυπουργός 

ΧΡ. ΒΕΡΕΛΗΣ" 

2. Στην με αριθμό 25/15-7-98 ερώτηση δόθηκε με το υπ'αριθμ. 6/6-10-98 έγγραφο από τον Υφυπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση 25/15-7-98 που κατέθεσαν στη Βουλή, οι Βουλευτές κύριοι Μήτσος Κωστόπουλος, Ορέστης Κολοζώφ και Μπάμπης Αγγουράκης, παρακαλούμε να πληροφορήσετε τους κυρίους Βουλευτές σύμφωνα με τα στοιχεία της ΕΥΔΑΠ τα εξής: 

1. Η υδροδότηση περιοχών οι οποίες σήμερα είναι πέραν των ορίων της περιοχής αρμοδιότητας της ΕΥΔΑΠ πρέπει να γίνει προγραμματισμένα, αφού ληφθούν υπόψη οι μακροπρόθεσμες συνολικές ανάγκες της ευρύτερης περιοχής σε συνεργασία με τις Νομαρχιακές Αυτοδιοικήσεις. 

2. Απαραίτηση προϋπόθεση για την υδροδότηση νέων περιοχών, είναι η παραχώρηση των πηγών και των δικτύων ύδρευσης που εξυπηρετούν τις ανάγκες των περιοχών αυτών και η ένταξή τους στο ευρύτερο δίκτυο της ΕΥΔΑΠ. 

3. Η περίπτωση της Κοινότητας της Παραλίας Αυλίδας, παρά το γεγονός ότι αυτή διοικητικά υπάγεται στο Νομό Ευβοίας, δεν είναι δυνατόν παρά να συναρτηθεί με τα συναφή θέματα του Ν. Βοιωτίας λόγω της γειτνιάσεως της με αυτόν. 'Ηδη η ΕΥΔΑΠ έχει απασχολήσει με παρόμοια αιτήματα Δήμων και Κοινοτήτων του Νομού Βοιωτίας. 

Ως εκ τούτου είναι επιβεβλημένος ο προσδιορισμός από τη Νομαρχιακή Αυτοδιοίκηση Βοιωτίας των συνολικών αναγκών υδροδότησης του νομού στις οποίες η ΕΥΔΑΠ μπορεί να προσθέσει κατ'επέκταση και τις εν λόγω περιοχές. 

Με δεδομένα τα στοιχεία αυτά, η ΕΥΔΑΠ θα είναι σε θέση να προβεί στο μακροπρόθεσμο σχεδιασμό κάλυψης των υδρευτικών αναγκών των Δήμων, Κοινοτήτων και Οικισμών που θα εκδηλώσουν ενδιαφέρον. 

Οι ανωτέρω θέσεις της ΕΥΔΑΠ έχουν κατ'επανάληψη διατυπωθεί προς τη Νομαρχία Βοιωτίας καθώς επίσης και στην Περιφέρεια της Στερεάς Ελλάδας. 

Ο Υφυπουργός 

ΧΡ.ΒΕΡΕΛΗΣ" 

3. Στις με αριθμό 702/30-7-98, 1101/12-8-98 Ερωτήσεις δόθηκε με το υπ'αριθμ. 61/8-10-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στις ερωτήσεις 702/30-7-98 και 1101/12-8-98 που κατέθεσαν οι Βουλευτές, κύριοι Σπ.Δανέλλης, Ε.Μπασιάκος και Σ. Τσιτουρίδης για τα θέμα της αρμοδιότητάς μας, σας πληροφορούμε τα εξής: 

Η Διϋπουργική Επιτροπή στις 6-8-98 ενέκρινε πρόταση του Υπουργού Γεωργίας ύψους 20 δισ. δρχ. που αφορά την αποκατάσταση των δασικών εκτάσεων από τις πρόσφατες πυρκαγιές καθώς επίσης και την αποζημίωση των αγροτικών καλλιεργειών. 

Αναλυτικά: 

α) 15 δισ. για έργα αποκατάστασης δασικών εκτάσεων, δηαδή για αντιδιαβρωτικά, αντιπλημμυρικά και έργα αναδασώσεων και 

β) 5 δισ. δραχμές για αποζημιώσεις σε αγροτικές καλλιέργειες που επλήγησαν από τις πυρκαγιές. 

Η συνολική δαπάνη των έργων αποκατάστασης για το 1998 θα ανέλθει σε 2,7 δισ. δραχμές. Το 1999 σε 8 δισ. και το 2000 σε 4,8 δισ. 

Αποκατάσταση δασικών εκτάσεων. 

Η αποκατάσταση πραγματοποιείται σε τρεις φάσεις: 

Α' φάση: Αντιδιαβρωτικά και αντιπλημμυρικά έργα 

Β' φάση: Τεχνητή αναδάσωση 

Γ' φάση: Φυσική αναδάσωση 

Παρακολούθηση του έργου. 

Την παρακολούθηση των έργων αναλαμβάνουν εκ μέρους του Υπουργείου Γεωργίας ο Υφυπουργός Δ. Σωτηρλής και ο Γενικός Γραμματέας Β. Σιουμάλας και εκ μέρους του ΥΠΕΧΩΔΕ ο Υφυπουργός Θ. Κολιοπάνος και ο Γεν. Γραμματέας Η. Μπεριάτος. 

Επιτροπές κοινωνικού ελέγχου για την παρακολούθηση εκτέλεσης των έργων. 

  


 

  

Σελίδα 1764 

Με κοινές αποφάσεις των Υπουργών ΠΕΧΩΔΕ Κ. Λαλιώτη και Γεωργίας Στ. Τζουμάκα, συγκροτήθηκαν επιτροπές κοινωνικού ελέγχου που προεδρεύονται από τους Γενικούς Γραμματείας των Περιφερειών Αττικής, Πελοποννήσου και Δυτικής Ελλάδας και συμμετέχουν Νομάρχες, εκπρόσωποι των Τοπικών Ενώσεων Δήμων και Κοινοτήτων, των Νομαρχιακών Συμβουλίων, του ΥΠΕΧΩΔΕ, της Γενικής Διεύθυνσης Δασώ και Φυσικού Περιβάλλοντος του Υπουργείου Γεωργίας, του Γεωτεχνικού Επιμελητηρίου Ελλάδας, οικολογικών οργανώσεων καθώς και υπαλλήλων των Διευθύνσεων Αναδασώσεων και των Δασαρχείων. 

'Εργο των επιτροπών είναι η παρακολούθηση των μελετών και της εκτέλεσης των έργων αποκατάστασης. 

Τεχνικές ομάδες παρακολούθησης. 

Οι Γενικοί Γραμματείς των Περιφερειών Αττικής, Πελοποννήσου και Δυτικής Ελλάδας, συγκρότησαν τεχνικές ομάδες παρακολούθησης για την εκτέλεση των έργων με εκπροσώπους από την Αυτοδιοίκηση και υπαλλήλους των διευθύνσεων δασών των δασικών υπηρεσιών των περιοχών και των τεχνικών διευθύνσεων των Περιφερειών. 

Κήρυξη αναδασωτέων δασικών εκτάσεων. 

α) Κηρύχθηκαν αναδασωτέες από το Γενικό Γραμματέα Περιφέρειας Αττικής (Αυλώνας, Χαλκούτσι, Συκάμινο) όπου κάηκαν 40.000 στρέμματα. 

β) Οργανώθηκαν οι ενέργειες για την κήρυξη αναδασωτέων μέχρι 22-9-98 οι εκτάσεις στον Υμηττό όπου κάηκαν 4.000 στρέμματα. 

γ) 'Εως 8-10-98 θα κηρυχθούν αναδασωτέες οι εκτάσεις στην Πεντέλη όπου κάηκαν πλέον των 100.000 στρεμμάτων. 

Επίσης, θα κηρυχθούν αναδασωτέες εντός του ιδίου χρονικού διαστήματος 2.000 στρέμματα που κάηκαν στη Σαλαμίνα και 1.000 στρέμματα στη Δυτική Αττική. 

Οι ίδιες διαδικασίες ακολουθούνται από τους Γενικούς Γραμματείς Περιφέρειας Πελοποννήσου και Δυτικής Ελλάδας για την κήρυξη αναδασωτέων των εκτάσεων που κάηκαν στις περιοχές της αρμοδιότητάς τους. 

Για την υλοποίηση των ανωτέρω η Γεωγραφική Υπηρεσία Στρατού ανέλαβε την έγχρωμη αεροφωτογράφηση των περιοχών αρμοδιότητας των Δασαρχών Πεντέλης, Καπανδριτίου, Μεσσηνίας και Πύργου. Μετά την αεροφωτογράφιση ακολούθησαν αυτοψίες και αποτυπώσεις στις καμένες δασικές εκτάσεις και προετοιμάζονται η εμβαδομέτρηση και η ανάλυση των χρήσεων γης, καθώς και οι προτάσεις για κήρυξη ως αναδασωτέων των εκτάσεων που υπάγονται στην αρμοδιότητα των ανωτέρων δασαρχείων. 

Αντιδιαβρωτικά και αντιπλημμυρικά έργα: 

(όπως στις αντίστοιχες περιπτώσεις της Πεντέλης του 1995 και του δάσους Θεσσαλονίκης το 1997.) 

α) Υμηττός: 

Στις 28 Αυγούστου περατώθηκε και εγκρίθηκε η μελέτη αντιδιαβρωτικών και αντιπλημμυρικών έργων για τον Υμηττό, καθώς και η ανάθεση του έργου σε συνεταιρισμό υλοτόμων δασεργατών. 

Στις 31 Αυγούστου άρχισαν οι εργασίες (υλοτόμηση και έργα) οι οποίες περατώθηκαν στις 12 Σεπτεμβρίου. Συνολικά έγιναν φράγματα ορεινής υδρονομίας και κορμοπλέγματα σε έκταση 65 χλμ. Παράλληλα δύο φράγματα προετοιμάζει η ΕΥΔΑΠ σε συνεργασία με το Δήμο στην ίδια περιοχή. 

β) Πεντέλη: 

Την 1η Σεπτεμβρίου άρχισαν οι εργασίες υλοτόμησης, στις 14 Σεπτεμβρίου περατώθηκε και εγκρίθηκε η μελέτη. 

Στις 15 Σεπτεμβρίου άρχισαν τα αντιδιαβρωτικά και αντιπλημμυρικά έργα. 

Παράλληλα αντιπλημμυρικά έργα και φράγματα προετοιμάζει η ΕΥΔΑΠ στην περιοχή. 

γ) Αυλώνας: 

Το Δασαρχείο Καπανδριτίου περατώνει τη μελέτη αντιδιαβρωτικών και αντιπλημμυρικών έργων που στη συνέχεια θα αναθέσει την κατασκευή τους. 

δ) Σαλαμίνα: 

'Ηδη η ΕΥΔΑΠ υλοποιεί ανάλογα έργα στην περιοχή με καθαρισμό ρεμάτων και αντιπλημμυρικά έργα και παράλληλα το Δασαρχείο Πειραιά σύντομα θα εγκρίνει τη μελέτη αντιδιαβρωτικών και αντιπλημμυρικών έργων που θα εκτελέσουν οι Δασικές υπηρεσίες. 

ε) Περιφέρεια Δυτικής Ελλάδος: 

Μέχρι τέλος Οκτωβρίου θα έχουν υλοποιηθεί τα επείγοντα αντιδιαβρωτικά και αντιπλημμυρικά έργα στις περιοχές που επλήγησαν από τις πυρκαγιές. 

Δηλαδή: 

- 'Εργα βαθμίδωσης εδάφους με μηχανικά μέσα. 

- 'Εργα συγκράτησης εδαφών με κορμοφράγματα-κλαδοπλέγματα. 

- Σκυρόδμητα ή ξύλινα φράγματα σε μικροχειμμάρους. 

- Φράγματα και τεχνικά έργα στο ορεινό τμήμα των χειμάρρων. 

- Διευθετήσεις κοίτης. 

- 'Αλλα τεχνικά έργα προστασίας οικισμών, υποδομών. 

Στην εν λόγω Περιφέρεια και συγκεκριμένα στο Νομό Αιτ/νίας έχουν καεί 31.000 στρ. και θα πραγματοποιηθούν έργα ύψους 320 εκατ. δρχ. 

Στο Νομό Αχαϊας έχουν καεί 14.000 στρ. και θα πραγματοποιηθούν έργα ύψους 340. εκατ. δρχ. 

Στο Νομό Ηλείας έχουν καεί 125.000 στρ. και θα πραγματοποιηθούν έργα ύψους 1 δισ. δρχ. 

Τα προαναφερόμενα κονδύλια θα διατεθούν μέσα σε μία τριετία. 

στ) Περιφέρεια Πελοποννήσου: 

Ανάλογα έργα αποκατάστασης θα πραγματοποιηθούν μέχρι τέλος Οκτωβρίου, αντιδιαβρωτικά και αντιπλημμυρικά και συγκεκριμένα: 

- Στο 'Αργος όπου κάηκαν 1.300 στρ. θα πραγματοποιηθούν έργα ύψους 10 εκατ. δρχ. 

- Στην Αρκαδία όπου κάηκαν 19.000 στρ. θα πραγματοποιηθούν έργα ύψους 50 εκατ. δρχ. 

- Στην Κορινθία όπου κάηκαν 63.000 στρ. θα πραγματοποιηθούν έργα ύψους 215 εκατ. δρχ. 

- Στη Μεσσηνία όπου κάηκαν 64.000 στρ. θα πραγματοποιηθούν έργα ύψους 620 εκατ. δρχ. 

- Στη Λακωνία όπου κάηκαν 18.000 στρ. θα πραγματοποιηθούν έργα ύψους 160 εκατ. δρχ. 

Τα προαναφερόμενα κονδύλια θα διαθετούν μέσα σε μια τριετία. 

Αναδασώσεις 

Προετοιμάζονται οι μελέτες αναδασώσεων και θα έχουν ολοκληρωθεί ως τα τέλη Σεπτεμβρίου αρχές Οκτωβρίου. Παράλληλα βρίσκονται σε εξέλιξη οι διαδικασίες δημοπράτησης και ανάθεσης των σχετικών εργολαβιών (προετοιμασία τευχών, προσλήψεις εποχικού προσωπικού για συμπληρωματικές εργασίες σε φυτώρια και επίβλεψη εργασιών.) 

Το Σεπτέμβριο και τον Οκτώβριο θα πραγματοποιηθεί οργανωμένη σπορά (σε "πινάκια") σε επιλεγμένες από τους μελετητές περιοχές τεχνητής αναδάσωσης. 

Την 1η Νοεμβρίου θα γίνει η έναρξη της τεχνητής αναδάσωσης (φύτευση δενδρυλλίων) σε διπλοκαμένες και άλλες κρίσιμες περιοχές, η οποία θα διαρκέσει μέχρι το Μάρτιο 1999. Θα επιδιωχθεί η αξιοποίηση της εθελοντικής προσφοράς πολιτών, δημοτών, μαθητών και οργανώσεων που θα θελήσουν να συμμετάσχουν στα προγράμματα αναδάσωσης και αποκατάστασης του φυσικού περιβάλλοντος. Κάθε ομάδα εθελοντών μπορεί να αναλαμβάνει επώνυμα και σε βάθος χρόνου την περιοχή της οποίας θα επιδιώξει την αποκατάσταση με φύτευση φυτών που θα διατεθούν από τις αρμόδιες υπηρεσίες. 

Τη σύνταξη των μελετών για αντιδιαβρωτικά και αντιπλημμυρικά έργα πραγματοποίησε η Διεύθυνση Αναδασώσεων και Ορεινής Υδρονομίας. 

Τη σύνταξη για τις μελέτες αναδασώσεων πραγματοποίησε η Διεύθυνση Αναδασώσεων Περιφέρειας Αττικής σε συνεργασία με τη Γενική Διεύθυνση Δασών και Φυσικού Περιβάλλοντος του Υπουργείου Γεωργίας. 

Στα τέλη Σεπτεμβρίου θα έχουν περατωθεί οι εκθέσεις για την αποφυγή βόσκησης και την ένταση των ελέγχων για την 

  


 

  

Σελίδα 1765 

εφαρμογή της νομοθεσίας, που απαγορεύει τη βόσκηση στο Νομό Αττικής και σε αναδασωτέες περιοχές και για το πρόγραμμα εθελοντικής αναδάσωσης. 

Αποζημιώσεις για καταστροφές στον αγροτικό τομέα 

Υπεγράφησαν δύο Υπουργικές Αποφάσεις του Υπουργού Γεωργίας Στ. Τζουμάκα και του Υφυπουργού Οικονομικών κ. Ν.Χριστοδουλάκη ύψους 300 εκ. και 600 εκ. δισ. δρχ. για άμεση ενίσχυση σε ζωοτροφές προς τους πληγέντες κτηνοτρόφους λόγω των πυρκαγιών που υπέστησαν βοσκότοποι και χορτολιβαδικές εκτάσεις. 

Για τις υπόλοιπες αποζημιώσεις στον αγροτικό τομέα υπεβλήθη σχέδιο προς έγκριση στην Ε.Ε., ύψους 6 δισ. δρχ. Η καταγραφή των ζημιών βρίσκεται στην τελευταία φάση της εξατομίκευσης στις περιοχές που επλήγησαν. Οι εξατομικεύσεις πραγματοποιούνται από τις υπηρεσίες γεωργίας των νομαρχιακών αυτοδιοικήσεων των πληγέντων περιοχών. 

Μετά το πέρας των εξατομικεύσεων και την έγκριση του σχεδίου από την Ε.Ε. θα αποδοθούν στους δικαιούχους οι αντίστοιχες αποζημιώσεις. 

Σας ενημερώνουμε επίσης: 

Αρμοδιότητες που μεταβιβάστηκαν από τις Δασικές Υπηρεσίες στο Πυροσβεσετικό Σώμα (ν. 2612/1988). 

- Η ευθύνη και ο επιχειρησιακός σχεδιασμός της καταστολής των πυρκαγιών στα δάση και στις δσικές εν γένει εκτάσεις (άρθρο 1 παρ. 1). 

- Η έκδοση σχετικών με την πρόληψη των δασικών πυρκαγιών πυροσβεστικών κανονισμών και διατάξεων (άρθρο 1 παρ. 2). 

- Η ενημέρωση και ευαισθητοποίηση των πολιτών σε θέματα πυροπροστασίας του δάσους (άρθρο 1 παρ.2). 

- Η οργάνωση περιπόλων (άρθρο 1 παρ. 2). 

- Η επιτήρηση των δασών με επίγεια και εναέρια μέσα (άρθρο 1 παρ.2). 

- Η κατανομή των πυροσβεστικών δυνάμεων (άρθρο 1 παρ. 2). 

- Η συνεργασία με άλλες αρχές και φορείς (άρθρο 1 παρ. 2). 

- Η φύλαξη της περιοχής όπου εξερράγη πυρκαγιά για τυχόν αναζωπυρώσεις (άρθρο 1 παρ. 2). 

- Η άσκηση καθηκόντων ειδικού ανακριτικού υπαλλήλου κατά το άρθρο 34 Κώδικα Ποινικής Δικονομίας για τα εγκλήματα εμπρησμού σε δασικές και αγροτικές εκτάσεις (άρθρο 5 παρ.1). 

- Η άσκηση καθηκόντων ειδικού ανακριτικού υπαλλήλου κατά το άρθρο 54 Κώδικα Ποινικής Δικονομίας για τα αδικήματα που αναφέρονταιι στο άρθρο 69 του ν. 998/1979 και αφορούν την αντιμετώπιση πυρκαγιών (άρθρο 5 αρ.1). 

- Η άσκηση έργου δημοσίου κατηγόρου για πταισματικές παραβάσεις, καθώς και για όποιες άλλες από την κείμενη νομοθεσία αφορούν στην πρόληψη πυρκαγιών στις δασικές και αγροτικές εκτάσεις (άρθρο 5 παρ.3). 

- Οι αρμοδιότητες, υποχρεώσεις και δικαιώματα του Δασάρχη, που προβλέπονται από τις διατάξεις των άρθρων 23 έως 27, εκτος του άρθρου 35, του ν. 998/1979, καθώς και όποιες άλλες αφορούν θέματα δασοπροστασίας από τις πυρκαγιές (άρθρο 6). 

Αρμοδιότητες του Υπουργείου Γεωργίας σε θέματα δασικής πολιτικής. 

Στην αρμοδιότητα του Υπουργείου Γεωργίας ανήκει η πρόληψη των δασικών πυρκαγιών, όπως η φροντίδα των δασών, οι αναδασώσεις, οι φυτεύσεις, η διευθέτηση χειμάρρων και η οργάνωση αντιπλημμυρικών έργων, η προστασία από καταπατήσεις και διεκδικήσεις, η ανάπτυξη, η καλλιέργεια και η εκμετάλλευση των δασών, η οργάνωση της δασικής αναψυχής. 

Το Υπουργείο Γεωργίας είναι αρμόδιο για όλες εκείνες τις ενέργειες που έχουν ως σκοπό τη μείωση της ευλεκτικότητας των δασών, την αύξηση της παραντοχής τους και τη μείωση του κινδύνου έκρηξης πυρκαγιών σε δάση. 

Ο Υπουργός 

ΣΤ. ΤΖΟΥΜΑΚΑΣ" 

4. Στην με αριθμό 1085/12-8-98 ερώτηση δόθηκε με το υπ'αριθμ. 87/8-10-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην 1085/12-8-98 ερώτηση που κατέθεσε ο Βουλευτής κ.Π. Τατούλης, σας πληροφορούμε τα εξής: 

Αποζημιώσεις για καταστροφές στον αγροτικό τομέα. 

Υπεγραφησαν δύο Υπουργικές Αποφάσεις του Υπουργού Γεωργίας Στ. Τζουμάκα και του Υφυπουργού Οικονομικών κ. Ν. Χριστοδουλάκη ύψους 300 εκ. και 600 εκ. δρχ. για άμεση ενίσχυση σε ζωοτροφές προς τους πληγέντες κτηνοτρόφους λόγω των πυρκαγιών που υπέστησαν βοσκότοποι και χορτολιβαδικές εκτάσεις. 

Για τις υπόλοιπες αποζημιώσεις στον αγροτικό τομέα υπεβλήθη σχέδιο προς έγκριση στην Ε.Ε., ύψους 6 δισ. δρχ. Η καταγραφή των ζημιών βρίσκεται στην τελευταία φάση της αξατομίκευσης στις περιοχές που επλήγησαν. Οι εξατομικεύσεις πραγματοποιούνται από τις υπηρεσίες γεωργίας των νομαρχιακών αυτοδιοικήσεων των πληγεισών περιοχών. 

Μετά το πέρας των εξατομικεύσεων και την έγκριση του σχεδίου από την Ε.Ε. θα αποδοθούν στους δικαιούχους οι αντίστοιχες αποζημιώσεις. 

Θέμα χορήγησης δανείων με μειωμένο επιτόκο στους αγρότες της επαρχίας Μεγαλόπολης Ν. Αρκαδίας, που πλήγηκαν από την καταστροφική πυρκαγιά χωρίς την κάλυψη του σχετικού κόστους από την Πολιτεία δεν είναι δυνατό να αντιμετωπισθεί από την ΑΤΕ, γιατί οι πόροι της Τράπεζας προέρχονται από καταθέσεις και κατά συνέπεια μόνο με την επανεισροή των κεφαλαίων που τοποθετεί και των τόκων τους εξασφαλίζεται η δυνατοτητα να ανταποκριθεί στην αυτονόητη υποχρέωση επιστροφής των αντίστοιχων κεφαλαίων και τόκων στους καταθέτες της. 

Η ΑΤΕ, σύμφωνα με πάγια τακτική της, παρέχει πιστωτικές διευκολύνσεις και δανειακές ενισχύσεις στους παραγωγούς, που διαπιστωμένα αδυνατούν ν'ανταποκριθούν στις υποχρεώσεις τους στην Τράπεζα λόγω έκτακτων γεγονότων (όπως δυσμενείς καιρικές συνθήκες, αζητησία προϊόντων, ασυνήθιστες μεταβολές τιμές, κλπ.), τα οποία επηρέασαν αρνητικά τις εκμεταλλεύσεις τους. Οι διευκολύνσεις αυτές παρέχονται μέσα στα πλαίσια της 1620/89 Πράξης του Διοικητή της Τράπεζας της Ελλάδος και προβλέπουν ρύθμιση των ληξ/σμων χρεών, χωρίς τόκους ποινής σε ένα νέο δάνειο. Η ένταξη των πληγέντων παραγωγών στο μέτρο αυτό γίνεται ύστερα από εξατομίκευση των ζημιών της κάθε εκμετάλλευσης και αφορούν το μέρος των οφειλών που διαπιστωμένα δεν είναι σε θέση να εξυπηρετηθεί. 

Στα πλαίσια αυτά θα αντιμετωπισθούν και οι αγρότες της επαρχίας Μεγαλόπολης Ν. Αρκαδίας που υπέστησαν εκτεταμένες καταστροφές στην παραγωγή τους από την καταστροφική πυρκαγιά. 

Σας ενημερώνουμε επίσης: 

Αρμοδιότητες που μεταβιβάστηκαν από τις Δασικές Υπηρεσίες στο Πυροσβεστικό Σώμα (ν. 2612/1998). 

- Η ευθύνη και ο επιχειρησιακός σχεδιασμός της καταστολής των πυρκαγιών στα δάση και στις δασικές εν γένει εκτάσεις (άρθρο 1 παρ. 1). 

- Η έκδοση σχετικών με την πρόληψη των δασικών πυρκαγιών πυροσβεστικών κανονισμών και διατάξεων (άρθρο 1 παρ. 2). 

- Η ενημέρωση και ευαισθητοποίηση των πολιτών σε θέματα πυροπροστασίας του δάσους (άρθρο 1 παρ.2). 

- Η οργάνωση περιπόλων (άρθρο 1 παρ. 2). 

- Η επιτήρηση των δασών με επίγεια και εναέρια μέσα (άρθρο 1 παρ.2). 

- Η κατανομή των πυροσβεστικών δυνάμεων (άρθρο 1 παρ. 2). 

- Η συνεργασία με άλλες αρχές και φορείς (άρθρο 1 παρ. 2). 

- Η φύλαξη της περιοχής όπου εξερράγη πυρκαγιά για τυχόν αναζωπυρώσεις (άρθρο 1 παρ. 2). 

- Η άσκηση καθηκόντων ειδικού ανακριτικού υπαλλήλου κατά το άρθρο 34 Κώδικα Ποινικής Δικονομίας για τα εγκλήματα 

  


 

  

Σελίδα 1766 

εμπρησμού σε δασικές και αγροτικές εκτάσεις (άρθρο 5 παρ.1). 

- Η άσκηση καθηκόντων ειδικού ανακριτικού υπαλλήλου κατά το άρθρο 34 Κώδικα Ποινικής Δικονομίας για τα αδικήματα που αναφέρονται στο άρθρο 69 του ν. 998/1979 και αφορούν την αντιμετώπιση πυρκαγιών (άρθρο 5 παρ.1). 

- Η άσκηση έργου δημοσίου κατηγόρου για πταισματικές παραβάσεις, καθώς και για όποιες άλλες από την κείμενη νομοθεσία αφορούν στην πρόληψη πυρκαγιών στις δασικές και αγροτικές εκτάσεις (άρθρο 5 παρ.3). 

- Οι αρμοδιότητες, υποχρεώσεις και δικαιώματα του Δασάρχη, που προβλέπονται από τις διατάξεις των άρθρων 23 έως 27, εκτός του άρθρου 35, του ν. 998/1979, καθώς και όποιες άλλες αφορούν θέματα δασοπροστασίας από τις πυρκαγιές (άρθρο 6). 

Αρμοδιότητες του Υπουργείου Γεωργίας σε θέματα δασικής πολιτικής. 

Στην αρμοδιότητα του Υπουργείου Γεωργίας ανήκει η πρόληψη των δασικών πυρκαγιών, όπως η φροντίδα των δασών, οι αναδασώσεις, οι φυτεύσεις, η διευθέτηση χειμάρρων και η οργάνωση αντιπλημμυρικών έργων, η προστασία από καταπατήσεις και διεκδικήσεις, η ανάπτυξη, η καλλιέργεια και η εκμετάλλευση των δασών, η οργάνωση της δασικής αναψυχής. 

Το Υπουργείο Γεωργίας είναι αρμόδιο για όλες εκείνες τις ενέργειες που έχουν ως σκοπό τη μείωση της ευλεκτικότητας των δασών, την αύξηση της παραντοχής τους και τη μείωση του κινδύνου έκρηξης πυρκαγιών σε δάση. 

Ο Υπουργός 

ΣΤ. ΤΖΟΥΜΑΚΑΣ" 

5. Στην με αριθμό 1419/20-8-98 ερώτηση δόθηκε με το υπ'αριθμ. 109/8-10-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 1419/20-8-98 που κατέθεσε ο Βουλευτής κ. Δ. Σιούφας σας πληροφορούμε τα εξής: 

Κέντρο Γενετικής Βελτίωσης Ζώων (Κ.Γ.Β.Ζ.) Καρδίτσας. 

Η Σύμβαση, που αφορά την εκπόνηση της Μελέτης του ως άνω έργου, υπεγράφη την 6η Απριλίου 1998, αφού προηγήθηκαν όλες οι διαδικασίες, που ορίζει η ισχύουσα νομοθεσία (ν. 716/77 π.δ. 194/79) σχετικά με την Προκήρυξη της Μελέτης, τη σύνταξη και έγκριση των Συμβατικών Τευχών αυτής, την Ανάθεσή της σε Σύμπραξη Ιδιωτικών Γραφείων Μελετών, την αντιμετώπιση δύο (2) Ενστάσεων, που υποβλήθηκαν κατά της ως άνω Απόφασης Ανάθεσης της Μελέτης και την τροποποίηση, κατόπιν αυτού, της αρχικής Απόφασης Ανάθεσης. 

Επισημαίνεται η εμπλοκή της διαδικασίας ανάθεσης της Μελέτης και η ως εκ τούτου αναπόφευκτη καθυστέρηση στην υπογραφή της σχετικής Σύμβασης, δεδομένης της Προσφυγής, σύμφωνα με τη διαδικασία του ν. 2522/97 (Δικαστική Προστασία), της Σύμπραξης των Μελετητικών Γραφείων, στην οποία είχε ανατεθεί αρχικά η Μελέτη. 

Κατά τη διάρκεια εκπόνησης της Προμελέτης, η οποία τελεί υπό έγκριση αντιμετωπίσθηκαν προβλήματα, σχετικά με την έκταση του παραχωρηθέντος οικοπέδου που ολοκληρώθηκε η Γεωτεχνική Μελέτη και 'Ερευνα για τις ανάγκες του ως άνω έργου. 

Εκτιμάται, ότι περί το τέλος του τρέχοντος έτους θα ολοκληρωθεί και εγκριθεί η Μελέτη και θα οριστικοποιηθεί ο Προϋπολογισμός αυτής, με δυνατότητα ολοκλήρωσης της κατασκευής του έργου εντός του 1999, υπό την προϋπόθεση ότι θα υπάρξουν επαρκείς πιστώσεις και ομαλή ροή χρηματοδότησης. 

Περιφερειακό Κέντρο Ποιοτικού Ελέγχου, Ταξινόμησης και Τυποποίησης Βάμβακος Θεσσαλίας (Καρδίτσα). 

Η Σύμβαση, που αφορά την εκπόνηση της Μελέτης του ως άνω έργου, υπεγράφη την 1η Απριλίου 1997, αφού προηγήθηκαν όλες οι διαδικασίες, που ορίζει η ισχύουσα νομοθεσία (ν.716/77, π.δ. 194/79), σχετικά με την Προκήρυξη της Μελέτης (Δημοσίευση Περίληψης της Πρόσκλησης Εκδήλωσης Ενδιαφέροντος σε δύο (2) Εφημερίδες της Αθήνας και μία (1) της Καρδίτσας), τη σύνταξη και έγκριση των Συμβατικών Τευχών αυτής και την Ανάθεσή της σε Σύμπραξη Ιδιωτικών Γραφείων Μελετών. 

Κατά τη διάρκεια της εκπόνησης του Σταδίου Προμελέτης - Οριστικής Μελέτης (συγχωνευμένο) αναμορφώθηκε το αρχικώς εγκριθέν Κτιριολογικό Πρόγραμμα, το οποίο παρουσίαζε ελλείψεις όσον αφορά τα εμβαδά κύριων χώρων λειτουργίας (αίθουσες ταξινόμησης και κλιματισμού των δειγμάτων), αλλά και βοηθητικών χώρων (διάδρομοι, κλιμακοστάσια, W.C., μηχανοστάσιο, λεβητοστάσιο, δεξαμενή καυσίων, Η/Ζ, μετασχηματιστές ΔΕΗ). Παράλληλα ολοκληρώθηκε η Γεωτεχνική Μελέτη - 'Ερευνα για τις ανάγκες του έργου. 

Η Μελέτη Εφαρμογής (τελικό στάδιο) του ως άνω έργου έχει ολοκληρωθεί και εγκριθεί, ενώ τα αντίστοιχα Τεύχη Δημοπράτησης έχουν ήδη ελεγχθεί και αναμένεται να υπογραφεί από τον Τελικό Διατάκτη η Απόφαση έγκρισής τους. 

Ο προϋπολογισμός κατασκευής του έργου, σύμφωνα με την εγκριθείσα Μελέτη, ανέρχεται σε 2.000.000.000 δρχ., ενώ η αντίστοιχη έκπτωση, κατά τη φάση της δημοπράτησής του, εκτιμάται ότι θα διαμορφωθεί στο 40% επί των τιμών μονάδος του ως άνω Προϋπολογισμού. 

Εκτιμάται ότι μέχρι το τέλος του 1999 θα έχει κατασκευασθεί σημαντικό τμήμα του έργου, υπό την προϋπόθεση ότι θα υπάρξουν επαρκείς πιστώσεις και ομαλή ροή χρηματοδότησης. 

Ο Υπουργός 

ΣΤΕΦ. ΤΖΟΥΜΑΚΑΣ" 

6. Στην με αριθμό 1473/21.8.98 ερώτηση δόθηκε με το υπ'αριθμ. 144/8.10.98 έγγραφο από τον Υπουργό Γεωργίας η ακόλουθη απάντηση. 

"Απαντώντας στην 1473/21.8.98 ερώτηση που κατέθεσε ο Βουλευτής κ. Ηλίας Βεζδρεβάνης, σας πληροφορούμε τα εξής: 

Η Κοινή Οργάνωση Αγοράς των λιπαρών ουσιών, αναθεωρήθηκε πρόσφατα, με τον Καν. (Ε.Ο.Κ.) 1638/98 (ο οποίος τροποποιεί τον Καν. (Ε.Ο.Κ.) 136/66). Σύμφωνα με το νέο καθεστώς: 

1. Δίδεται η δυνατότητα στα κράτη-μέλη, μετά από έγκριση της Επιτροπής, να χορηγούν ένα τμήμα της Εγγυημένης Εθνικής Ποσότητας (ΕΕΠ) ελαιολάδου και της αντίστοιχης ενίσχυσης, για την ενίσχυση της επιτραπέζιας ελιάς. Στην περίπτωση αυτή, η Ε.Ε.Π. (η οποία για την Ελλάδα είναι 419529 τόνοι), μειώνεται κατά ποσότητα που αντιστοιχεί στις ενισχύσεις που χορηγήθηκαν στις επιτραπέζιες ελιές. 

2. Επεκτείνεται και στις επιτραπέζιες ελιές, η δυνατότητα να χρηματοδοτούνται, ή και να πραγματοποιούνται απευθείας από την Κοινότητα, εκστρατείες προώθησης, καθώς και ενημέρωσης των καταναλωτών για τις ευεργετικές τους ιδιότητες, με σκοπό την αύξηση της κατανάλωσης των επιτραπέζιων ελιών, τόσο μέσα στο Κοινοτικό έδαφος, όσο και στις Τρίτες χώρες. 

Ο Υπουργός 

ΣΤΕΦΑΝΟΣ ΤΖΟΥΜΑΚΑΣ" 

7. Στην με αριθμό 1475/21.8.98 ερώτηση δόθηκε με το υπ'αριθμ. 146/8.10.98 έγγραφο από τον Υπουργό Γεωργίας η ακόλουθη απάντηση. 

"Απαντώντας στην 1475/21.8.98 ερώτηση που κατέθεσε ο Βουλευτής κ. Ηλίας Βεζδρεβάνης, σας πληροφορούμε τα εξής: 

1. Το πρόγραμμα της Εξισωτικής Αποζημίωσης είναι μία από τις Ενέργειες του Καν. 950/97/ΕΚ για τη Βελτίωση της Αποτελεσματικότητας των Γεωργικών Διαρθρώσεων. 

Ο Καν. 950/97/ΕΚ έχει ενταχθεί στο Επιχειρησιακό Πρόγραμμα (ΕΠ) "Ανάπτυξη του Τομέα Γεωργίας" 1994-1999 στο 2ο ΚΠΣ με συνολική πίστωση (σύνολο Δημοσίων Δαπανών) 1.006.000.000 ECU, που αποτελεί το 55% του συνολικού προγράμματος, ύψους 1.834.496.000 ECU. 

2. Η αύξηση των ενισχύσεων ανά Ζ.Μ. (ζωϊκή μονάδα) και ανά στρέμμα δεν είναι δυνατόν να γίνει διότι η συνολική πίστωση μέχρι το έτος 1999 είναι καθορισμένη στο επιχειρη-

 

 

  

Σελίδα 1767 

σιακό πρόγραμμα του τομέα "Ανάπτυξη Γεωργίας". 

3. Αύξηση των ενισχύσεων ανά Ζ.Μ. και ανά στρέμμα έγινε μόνο στην περίπτωση των Νέων Αγροτών του ν. 2520/97 οι οποίοι κατέχουν το πράσινο Πιστοποιητικό Εκπαίδευσης του Οργανισμού ΔΗΜΗΤΡΑ και το ποσό έφθασε τις 150 ECU/Z.M. ή εκτάριο δηλαδή το ανώτατο επιτρεπόμενο ποσό ενίσχυσης από τον Κανονισμό. 

Στους άλλους γεωργούς ή κτηνοτρόφους η ενίσχυση θα καθοριστεί στα πλαίσια εφαρμογής του Νέου Κανονισμού του Συμβουλίου για τη στήριξη της Αγροτικής ανάπτυξης από το Γεωργικό Ταμείο Προσανατολισμού και Εγγυήσεων από το έτος 2000, δηλαδή στο Νέο Χρηματοδοτικό Προγραμματισμό 2000-2006. 

Ο Υπουργός 

ΣΤΕΦΑΝΟΣ ΤΖΟΥΜΑΚΑΣ" 

8. Στην με αριθμό 1516/24.8.98 ερώτηση δόθηκε με το υπ'αριθμ. 147/8.10.98 έγγραφο από τον Υπουργό Γεωργίας η ακόλουθη απάντηση. 

"Απαντώντας στην 1516/24.8.98 ερώτηση που κατέθεσε ο Βουλευτής κ. Ηλίας Βεζδρεβάνης, σας πληροφορούμε ότι: 

Τα επιτόκια χορηγήσεων της Τράπεζας εξαρτώνται άμεσα από το κόστος άντλησης του χρήματος, το οποίο για μεγάλη περίοδο ήταν υψηλό λόγω των οικονομικών συνθηκών αλλά και των δυσμενών μέτρων που είχαν παρθεί απο την Τράπεζα της Ελλάδος (αυξημένα επιτόκια καταθέσεων, αύξηση ποσοστού δέσμευσης επί των καταθέσεών μας, υψηλά επιτόκια στον τρεχούμενο λογαριασμό μας στην Τράπεζα Ελλάδος). 

Παρ' όλα αυτά η Α.Τ.Ε. διατηρούσε και διατηρεί τα χαμηλότερα επιτόκια χορηγήσεων της αγοράς. 

Η Αγροτική Τράπεζα της Ελλάδος τα δύο τελευταία χρόνια έχει μειώσει τα επιτόκια χορηγήσεων της προς τους κατά κύριο επάγγελμα αγρότες (για μεν τα βραχυπρόθεσμα δάνεια κατά 4 εκατοστιαίες μονάδες, για δε τα μεσοπρόθεσμα κατά 3 εκατοστιαίες μονάδες).'Ετσι τα επιτόκια των βραχυπροθέσμων δανείων προς τους κατά κύριο επάγγελμα αγρότες ανέρχονται σήμερα σε 16%-17%, ενώ των μεσοπρόθεσμων σε 17%. 

Εφόσον οι συνθήκες το επιτρέψουν, η Α.Τ.Ε. θα προχωρήσει σε παραπέρα μείωση των επιτοκίων της. 

Ο Υπουργός 

ΣΤΕΦΑΝΟΣ ΤΖΟΥΜΑΚΑΣ" 

9. Στην με αριθμό 1797/27.8.98 ερώτηση δόθηκε με το υπ'αριθμ. 125 έγγραφο από τον Υπουργό Γεωργίας η ακόλουθη απάντηση: 

"Απαντώντας στην 1797/27.8.98 ερώτηση που κατέθεσαν οι Βουλευτές κύριοι Νικόλαος Γκατζής και Χαράλαμπος Αγγουράκης, σας πληροφορούμε τα εξής: 

Στα πλαίσια των Νόμων 2008/92 και 2198/94 το ελληνικό Δημόσιο την τριετία 1993-1995 κάλυψε οφειλές του Αγροτικού Συνεταιρισμού Αρχανών Ηρακλείου Κρήτης προς την Α.Τ.Ε. συνολικού ύψους δραχμών 633 εκατομμύριων περίπου για την αντιστάθμιση ανοιγμάτων που δημιουργήθηκαν από παρεμβατικές δραστηριότητες. 

Με λογ/κό 30.6.98 οι συνολικές οφειλές του Συνεταιρισμού προς την Α.Τ.Ε. ανέρχονται στο ποσό δραχμών 6.160 εκατομμυρίων από το οποίο 5.798 εκατομμύρια δραχμές είναι ληξιπρόθεσμο. 

Επίσης, για την αντιμετώπιση των σημερινών προβλημάτων του Συνεταιρισμού εξετάζεται το θέμα ρύθμισης των χρεών του με βάση τις διατάξεις του ν. 2538/97 που προβλέπει την κάλυψη οφειλών του ύψους δραχμών 1.878,6 εκατομμυρίων από το ελληνικό Δημόσιο και διακανονισμό του υπολοίπου χρέους του προς την Α.Τ.Ε. με την προϋπόθεση ότι θα κριθεί βιώσιμος, σύμφωνα με τις διαδικασίες που καθορίζονται από τον προαναφερόμενο νόμο. 

'Οσον αφορά τα οινικά θέματα που προκύπτουν από την επικείμενη αναθεώρηση της Κ.Ο.Α., ήδη έχει συσταθεί επιτροπή, η οποία έχει ως Πρόεδρο, Καθηγητή Πανεπιστημίου και μέλη τόσο ιδιωτικούς φορείς όσο και υπηρεσιακούς παράγοντες και σκοπός της επιτροπής αυτής είναι να εξετάζει προτάσεις που αφορούν τη διασφάλιση των συμφερόντων της χώρας και των Ελλήνων παραγωγών. Οι προτάσεις αυτές μεταφέρονται μέσω της ελληνικής αντιπροσωπείας στις συζητήσεις που γίνονται στην Ε.Ε. για την αναθεώρηση της Κ.Ο.Α. (Κοινή Οργάνωση Αγοράς). 

'Οσον αφορά την απαγόρευση της οινοποίησης ποικιλιών διπλής χρήσης αυτό δεν θα ήταν προς το συμφέρον των παραγωγών γιατί η οινοποίηση των ποικιλιών αυτών δίνει διέξοδο στην πλεονάζουσα σταφυλική παραγωγή. 

'Οσον αφορά την παρουσίαση των οινών, αυτή διέπεται από την Εθνική και Κοινοτική Νομοθεσία και οι υπηρεσίες Γεωργικής Ανάπτυξης διενεργούν τους απαραίτητους ελέγχους για τη διαπίστωση παραβάσεων των ετικετών των κυκλοφορούντων οίνων. 

Τέλος, προκειμένου να ελαχιστοποιηθούν τα προβλήματα που παρουσιάζονται κατά την παραγωγή και διακίνηση των αμπελοοινικών προϊόντων πέραν των ήδη λειτουργουσών επιτροπών, συστήθηκαν και νέες, δόθηκαν δε οι σχετικές οδηγίες ώστε να ενταθούν οι έλεγχοι και να εφαρμοσθεί με ιδιαίτερη επιμέλεια η Εθνική και Κοινοτική Αμπελοοινική Νομοθεσία. 

Η οικονομική αντιστάθμιση για τα επιπλέον έξοδα μεταφοράς εδόθη για την περίοδο 1992-1996 από τον FEOGA-ΕΓΓΥΗΣΕΙΣ και διεκόπτη το 1997 και 1998 διότι δεν συντρέχουν τώρα πια πολεμικά γεγονότα στην Τ. Γιουγκοσλαβία. 

Ειδικώτερα για τα σταφύλια δεν συμπεριλαμβάνονται αυτά που οδεύουν στη βιομηχανία. 

Ο Υπουργός 

ΣΤΕΦΑΝΟΣ ΤΖΟΥΜΑΚΑΣ") 

 

 

  

Σελίδα 1768 

ΠΡΟΕΔΡΕΥΩΝ (Παναγιώτης Σγουρίδης): Κύριοι Βουλευτές, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου: 

Πρώτη είναι η με αριθμό 233/24.11.98 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Σπηλιόπουλου προς τον Υπουργό Γεωργίας, σχετικά με τη λήψη μέτρων προστασίας του εισοδήματος των λεμονοπαραγωγών. 

Η επίκαιρη ερώτηση του κ. Σπηλιόπουλου έχει ως εξής: 

"Κύριε Υπουργέ, είναι γνωστό ότι πολλές αγροτικές οικογένειες του Νομού Αχαϊας και ιδιαίτερα της Αιγιαλείας αλλά και άλλων νομών, έχουν μοναδικό εισόδημα αυτό που προκύπτει από την καλλιέργεια εσπεριδοειδών και κυρίως λεμονιών. 

Φέτος όμως και μάλιστα αυτήν τη στιγμή η τιμή που καταβάλλουν οι έμποροι στους παραγωγούς είναι σαράντα (40) έως σαρανταπέντε (45) δραχμές κατά κιλό. 

Αν μάλιστα υπολογίσουμε ότι το κόστος για τη συγκομιδή και τη μεταφορά του προϊόντος ανέρχεται σε δεκαπέντε (15) δραχμές κατά κιλό η τιμή που απολαμβάνει ο παραγωγός κυμαίνεται μεταξύ είκοσι πέντε (25) έως τριάντα (30) δραχμές. 

Η τιμή αυτή όχι μόνο δεν προσφέρει στους παραγωγούς ικανοποιητικό εισόδημα, αλλά δεν καλύπτει ούτε στοιχειωδώς το κόστος παραγωγής. 

Με δεδομένο ότι δεν διαφαίνεται προοπτική εξαγωγικής δραστηριότητας όπως άλλες χρονιές, καθώς επίσης ότι στην εσωτερική κατανάλωση τα λεμόνια πωλούνται σε τιμές άνω των διακοσίων (200) δραχμών κατά κιλό, οι παραγωγοί εσπεριδοειδών ευρίσκονται σε απόγνωση και αγανάκτηση. 

Τέτοια εποχή και μέχρι τέλους του έτους τα προηγούμενα έτη, τα λεμόνια επωλούντο από τους παραγωγούς σε τιμές όχι κατώτερες των εβδομήντα (70) δραχμών κατά κιλό. 

Κατόπιν αυτών ερωτάται ο κύριος Υπουργός Γεωργίας τι μέτρα πρόκειται να λάβει, προκειμένου να προστατέψει το εισόδημα των λεμονοπαραγωγών". 

Ο κ. Βρεττός Υφυπουργός Γεωργίας έχει το λόγο για τρία λεπτά για να πρωτολογήσει. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Ευχαριστώ, κύριε Πρόεδρε. 

Νομίζω ότι η ερώτηση του κ. Σπηλιόπουλου έχει μεγάλη σημασία, διότι πράγματι υπάρχει ένα πρόβλημα αρκετά σημαντικό στον τομέα της παραγωγής λεμονιών και της διάθεσής τους, το οποίο έχει προκύψει πρώτον από τη δυσκολία που αντιμετωπίζει ο τομέας στη διεθνή αγορά και στην ευρωπαϊκή αγορά και δεύτερον από τις καινούριες ΚΟΑ των εσπεριδοειδών που είναι γεγονός ότι δυσχεραίνουν το έργο και των εξωτερικών επιδοτήσεων, αλλά και της εσωτερικής στήριξης. 

Συνεπώς υπάρχει ένα τέτοιο πρόβλημα με αποτέλεσμα να έχουμε χαμηλές τιμές και που δεν προβλέπεται, γι'αυτό το χρόνο, κύριε συνάδελφε, να βελτιωθούν. 

Εκείνο το οποίο κάνει το Υπουργείο -γιατί αυτή είναι η ερώτησή σας-είναι να προτείνει ή μάλλον έχει προτείνει, ένα πρόγραμμα αναδιάρθρωσης των εσπεριοδοειδών της τάξεως των εβδομήντα επτά δισεκατομμυρίων (77.000.000.000) δραχμών προς την Ευρωπαϊκή 'Ενωση, και προσπαθούμε να επιτύχουμε να αποδεχτεί η Ευρωπαϊκή 'Ενωση αυτό το πρόγραμμα. Μέσα σ' αυτό το πρόγραμμα μιλάμε για τριάντα χιλιάδες στρέμματα λεμονιάς και επιχειρούμε μετατροπή ορισμένων απ' αυτών σε μανταρινοειδή. 

Ελπίζουμε, εκτός των άλλων, η χυμοποίηση να λειτουργήσει όπως και πέρυσι, με ταχύτερους ρυθμούς έτσι ώστε να λυθούν κάποια προβλήματα τα οποία αφορούν τη διάθεση του προϊόντος. 

Επίσης, ελπίζουμε να λειτουργήσουν και ορισμένες συμφωνίες με χώρες της τέως Σοβιετικής 'Ενωσης και ιδιαιτέρως με την Ουκρανία, ώστε να διοχετευθεί και εκεί μία ποσότητα. 

Ευχαριστώ πολύ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σπηλιόπουλος έχει το λόγο για δύο λεπτά για να πρωτολογήσει. 

ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, είναι αλήθεια -το παραδέχτηκε άλλωστε και ο Υφυπουργός- ότι πρώτη φορά τα τελευταία χρόνια η τιμή που πληρώνεται ο παραγωγός είναι τόσο χαμηλή, σαράντα (40) με σαρανταπέντε (45) δραχμές το κιλό και αν σκεφθεί κανένας και τα έξοδα συγκομιδής και μεταφοράς, τότε τα χρήματα που παίρνει είναι ελάχιστα. 

Υπάρχει όμως και ένα άλλο πρόβλημα. Δεν είναι μόνο η μικρή τιμή, είναι και η πολύ μικρή ζήτηση. 

Υπάρχει κίνδυνος αν δεν υπάρξει κάτι σε αυτό το άμεσο διάστημα για εξαγωγές προς τις ανατολικές χώρες ή οπουδήποτε αλλού, τα λεμόνια και τα πορτοκάλια να μείνουν πάνω στα δέντρα. Αυτό θα είναι το μεγαλύτερο πρόβλημα για τους παραγωγούς. 

Πρέπει να το δούμε εγκαίρως, κύριε Υπουργέ, σε σχέση με τις ομάδες παραγωγών, γιατί υπάρχει ένα ασφυκτικό πλαίσιο, ιδιαίτερα για τις περιοχές αυτές, που παράγουν λεμόνια. Θα πρέπει να δούμε πως θα μπορέσουμε να εφαρμόσουμε τις δυνατότητες, που μας δίνουν οι ομάδες παραγωγών για την ενίσχυση του εισοδήματος των παραγωγών από τη χυμοποίηση ή την απόσυρση. 

Πρέπει να σκεφτούμε ακόμη ότι στην Αχαϊα, με τα τόσα προβλήματα και αυτό το πρόβλημα δημιουργεί εκρηκτική κατάσταση, αν σκεφτούμε ότι μέχρι τώρα τα προϊόντα αυτά, τα λεμόνια, το λάδι, η σταφίδα, κάπως απάλυναν το μεγάλο πρόβλημα τς αποβιομηχάνισης και της ανεργίας, που έχει η Αχαϊα. 

Πρέπει να δούμε όμως και κάτι άλλο πολύ σημαντικό. Ενώ οι τιμές του παραγωγού είναι σαράντα (40), σαράντα πέντε (45) δραχμές, οι τιμές του καταναλωτή είναι διακόσιες πενήντα (250) δραχμές, ίσως και παραπάνω. Πρέπει να σκεφτούμε και κάτι άλλο. Στα προηγούμενα δεκαπέντε έως είκοσι χρόνια η σχέση της τιμής του παραγωγού προς την τιμή του καταναλωτή ήταν ένα προς δύο. Σήμερα η τιμή αυτή είναι ένα προς πέντε και προχωρά αυξανόμενη. 

Γνωρίζουμε, κύριε Υφυπουργέ, ποιες είναι οι δυσκολίες και ποιο είναι το ασφυκτικό πράγματι πλαίσιο που επικρατεί, για να μην μπορεί να πάρει μεγάλες πρωτοβουλίες το Υπουργείο. 'Ομως πρέπει να εξαντλήσει κάθε δυνατότητα, για να δούμε τι μπορούμε να κάνουμε, για να ενισχύσουμε το εισόδημα αυτών των ανθρώπων, που πράγματι είναι πάρα πολύ μικρό. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Σπηλιόπουλο. 

Ο κ. Βρεττός έχει το λόγο για δύο λεπτά για να δευτερολογήσει. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κύριε Σπηλιόπουλε, κατανοούμε απόλυτα την αγωνία σας, η οποία είναι μεταφορά της αγωνίας των καλλιεργητών των λεμονιών. Χθες είχαμε μια σύσκεψη γι' αυτά τα θέματα, για τα εσπεριδοειδή και αναφερθήκαμε και στα λεμόνια. Αναζητήσαμε τρόπους, ώστε αυτή η μελέτη, την οποία έχουμε προτείνει προς την Ευρωπαϊκή 'Ενωση, να εγκριθεί και να τη βάλουμε σε εφαρμογή το ταχύτερο δυνατό. Αυτή είναι η μεσομακροπρόθεσμη δίοδος, η έξοδος αν θέλετε, για το προϊόν αυτό. 

'Οπως σας είπα και προηγουμένως, υπάρχει το ενδεχόμενο να έχουμε κάποια εξαγωγή προς τις ανατολικές χώρες και να έχουμε μία αυξημένη ποσότητα, η οποία θα πάει προς χυμοποίηση. Αυτές είναι οι δύο, μικρές ασφαλώς, διέξοδοι που προσφέρονται γι' αυτόν το χρόνο. 

Ευχαριστώ πολύ. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Βρεττό. 

Θα προχωρήσουμε και στην επόμενη επίκαιρη ερώτηση αρμοδιότητας του Υπουργείου Γεωργίας, γιατί υπάρχει πρόβλημα κυκλοφοριακό και δεν είναι εδώ οι υπόλοιποι συνάδελφοι Βουλευτές. 'Ερχονται, είναι στο δρόμο. 

Θα συζητηθεί η πρώτη επίκαιρη ερώτηση δευτέρου κύκλου με αριθμό 227/23.11.1998 του Βουλευτή του Πανελλήνιου Σοσιαλιστικού Κινήματος κ. Ιωάννη Καρακώστα προς τους Υπουργούς Γεωργίας, Οικονομικών, Εργασίας και Κοινωνικών 

 

 

  

Σελίδα 1769 

Ασφαλίσεων, σχετικά με τη διακοπή λειτουργίας της εταιρείας καπνού TABACO MAR στην Αιτωλοακαρνανία λόγω αναστολής χρηματοδότησής της από την Εθνική Τράπεζα κ.λπ. 

Η επίκαιρη ερώτηση του κ. Καρακώστα είναι η ακόλουθη: 

"Η εμπορική μεταποιητική εταιρεία καπνού TABACO MAR, μία από τις ελάχιστες εταιρείες καπνού που έχουν παραμείνει στην περιοχή της Αιτωλοακαρνανίας, σταμάτησε προσωρινά τη λειτουργία της, λόγω αναστολής της χρηματοδότησής της από την ΕΘνική Τράπεζα της Ελλάδος, με τις τεράστιες συνέπειες που έχει για τους εργαζόμενους και την οικονομία της περιοχής. Αν δεν δοθεί άμεση λύση, η εταιρεία θα κλείσει, οπότε θα δημιουργηθεί μεγάλο κοινωνικό πρόβλημα. Γι' αυτό το λόγο επιβάλλεται να δοθεί επειγόντως λύση. 

Κατόπιν αυτού ερωτώνται οι κύριοι Υπουργοί: 

1. Γιατί παρά τις επανειλημμένες οχλήσεις με επιστολές, έγγραφες διαμαρτυρίες και προσωπικές παρεμβάσεις δεν δόθηκε ακόμη λύση στο πρόβλημα, όπως σε άλλες παρόμοιες περιπτώσεις; 

2. Γιατί η Εθνική Τράπεζα της Ελλάδος ανέστειλε τη χρηματοδότησή της αδικαιολόγητα προς την εν λόγω εταιρεία που και φερέγγυα είναι και κοινωνική αποστολή εκπληρώνει στην περιοχή της Αιτωλοακαρνανίας που αυτήν τη στιγμή μαστίζεται από μεγάλη ανεργία". 

Ο Υφυπουργός Γεωργίας κ. Βρεττός έχει το λόγο. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Eυχαριστώ, κύριε Πρόεδρε. 

Η καπνεμπορική επιχείρηση ΤΑΒΑCO MAR έχει τετρακόσιους πενήντα παραγωγούς και οφείλει διακόσια εβδομήντα εκατομμύρια (270.000.000) δραχμές σε εκείνους. 

Σύμφωνα με τον Κανονισμό της Ευρωπαϊκής 'Ενωσης, οι παραδόσεις και οι παραλαβές των καπνών εσοδείας του 1997 ολοκληρώθηκαν στις 15.5.98 και οι μεταποιητές όφειλαν εντός ενός μηνός να πληρωθούν. 

Επίσης, σύμφωνα με υπουργική απόφαση, υπάρχει διαδικασία επιβολής μέτρων στους μεταποιητές καπνού, όταν δεν πληρώνουν. Και αυτήν τη σχετική εισήγηση για την επιβολή των μέτρων την κάνει ο Ελεγκτικός Οργανισμός Καπνού. 

Τώρα ο Ελεγκτικός Οργανισμός Καπνού δεν έκανε αυτήν την εισήγηση παρά το γεγονός ότι θα μπορούσε να πάρει τις εγγυήσεις που είναι το 25% που έχει καταθέσει η TABACO MAR προς την Εθνική Τράπεζα. Δεν το έκανε αυτό, όμως, διότι δεν το ήθελαν οι ίδιοι οι παραγωγοί, οι οποίοι θέλουν να πάρουν όλα τα χρήματά τους. 'Ετσι απ' ό,τι καταλαβαίνουμε οι παραγωγοί θέλουν να ενεργοποιηθεί δάνειο, το οποίο ζητάει η TABACO MAR από την Εθνική Τράπεζα. Η Εθνική Τράπεζα ανέστειλε τη χρηματοδότηση της εταιρείας, απ' ό,τι γνωρίζουμε και έτσι πράγματι υπάρχει ένα αδιέξοδο, κύριε συνάδελφε, το οποίο λογικά και εσάς σας έχει ευαισθητοποιήσει. 

Το κοιτάξαμε το θέμα με τις υπηρεσίες και δεν βλέπουμε μία δυνατότητα άμεσης επέμβασης του Υπουργείου πάνω σε αυτό το θέμα, διότι καταλαβαίνετε ότι αυτό είναι θέμα χρηματοδότησης από μία τράπεζα. 

Είμαστε στη διάθεσή σας να το συζητήσουμε μη τυχόν βρούμε κάτι άλλο, ίσως καμία άλλη τράπεζα. 'Ισως να επέμβει η Αγροτική, αφού αποτελεί εργαλείο άσκησης αγροτικής πολιτικής. Να δούμε εάν και κατά πόσο μπορούμε να λύσουμε το πρόβλημα. 

Αυτό μόνο μπορώ να σας πω, κύριε συνάδελφε, για σήμερα. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Καρακώστας έχει το λόγο για δύο λεπτά, για να αναπτύξει την επίκαιρη ερώτησή του. 

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, κύριε Υπουργέ, βέβαια ευχαριστώ για την τελευταία σας πρόταση που είπατε να δούμε το πρόβλημα. Θέλω να σας πω όμως ότι είναι σοβαρό και κοινωνικό το πρόβλημα, δεν είναι επιχειρησιακό ή εμπορικό. Με την ερώτηση που υπέβαλα εδώ δεν έχω αυτήν την πρόθεση. 

'Εχουμε τα εξής ζητούμενα: Πρώτον, δεν έχουν πληρωθεί οι καπνοπαραγωγοί που πούλησαν τα καπνά στην εταιρεία και θα μείνουν πολλές οικογένειες χωρίς ψωμί. 

Δεύτερον, η υπό κλείσιμο εταιρεία αυτήν τη στιγμή έχει διακόσιους εξήντα καπνεργάτες και δέκα υπαλλήλους. Θα πέσουν και αυτοί στην ανεργία, αν κλείσει η επιχείρηση. 

Και τρίτον, είχαμε οκτώ εμπορικές επιχειρήσεις καπνού στην Αιτωλοακαρνανία και έχουν μείνει δύο, η TABACO MAR και αυτήν του Παναγόπουλου. Οι άλλες έξι έφυγαν ή πήγαν στο εξωτερικό. Επομένως, θα αυξηθεί η ανεργία. 

Τι προτείνω: Προτείνω μία πολιτική παρέμβαση στην Αγροτική Τράπεζα. Αν αρνείται και επιμένει η Εθνική Τράπεζα, να αναλάβει εκείνη αυτό το χρέος -είναι φερέγγυος η εταιρεία- όπως έγινε και με την ΑΤΙΚ προ τριμήνου. Η ΑΤΙΚ είχε ακριβώς τα ίδια προβλήματα, όπως έχει και η TABACO MAR. Η Αγροτική Τράπεζα την πίστωσε με πέντε δισεκατομμύρια (5.000.000.000) δραχμές και δεν έκλεισε η εταιρεία, οπότε πληρώθηκαν οι καπνοπαραγωγοί. Παρόμοια λύση πρέπει να βρεθεί και εδώ. 

Κύριε Υπουργέ, θα σας παρακαλέσω στη δευτερολογία σας να υποσχεθείτε και εσείς ότι η Κυβέρνηση πρέπει να δώσει μία λύση στο πρόβλημα. Είναι κοινωνικό το πρόβλημα. Δεν υποστηρίζουμε εμείς την εταιρεία, υποστηρίζουμε τους εργαζόμενους. 

Σας ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός Γεωργίας έχει το λόγο για δύο λεπτά για να δευτερολογήσει. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Ευχαριστώ, κύριε Πρόεδρε. 

Ποια είναι η πολιτική μας: Η πολιτική μας είναι, πρώτα απ' όλα, να πληρώνονται οι καπνοπαραγωγοί. Δεύτερον, να μην κλείνουν επιχειρήσεις επεξεργασίας καπνού διότι, αν κλείνουν αυτές οι επιχειρήσεις, πλέον αρχίζει και δημιουργείται μονοπώλιο και αυτό είναι εις βάρος τωμ καπνοπαραγωγών. Συνεπώς, και αυτούς θέλουμε να στηρίξουμε. 

Το τρίτο θέμα που θέτετε, κύριε Καρακώστα, δηλαδή να αναλάβουμε πλήρως την πολιτική ενέργεια να καλύψουμε το θέμα, δεν μπορώ να σας το υποσχεθώ 100%. Να κάνουμε προσπάθειες, να βρούμε διεξόδους μαζί με σας, μαζί με τους παραγωγούς και την εταιρεία, το καταλαβαίνω. Αλλά πλήρη εγγύηση ότι όλα αυτά θα τελεσφορήσουν μετά από τη δική μας παρέμβαση, δεν μπορώ να σας τη δώσω. Ευχαριστώ πολύ. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Βρεττό. 

Κύριοι συνάδελφοι, την συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", τριάντα τέσσερις μαθητές και δύο συνοδοί - καθηγητές από το 2ο Γυμνάσιο Περάματος Πειραιά. 

Η Βουλή τους καλωσορίζει. 

(Χειροκροτήματα από όλες τις πτέρυγες) 

Θέλω να πω στους μαθητές ότι σήμερα έχουμε κοινοβουλευτικό έλεγχο και στην Αίθουσα βρίσκονται οι Βουλευτές οι οποίοι ερωτούν και οι Υπουργοί οι οποίοι απαντούν. Γι' αυτό δεν υπάρχουν περισσότεροι συνάδελφοι Βουλευτές στην Αίθουσα. 

Δεύτερη επίκαιρη ερώτηση δευτέρου κύκλου είναι η με αριθμό 231/24-11-98 του Βουλευτή της Νέας Δημοκρατίας κ. Ιωάννη Βαρβιτσιώτη προς τον Υπουργό Εξωτερικών, σχετικά με τη διακοπή λειτουργίας του πυρηνικού σταθμού Κοζλοντούι στη Βουλγαρία κλπ. 

Η επίκαιρη ερώτηση του κ. Βαρβιτσιώτη είναι η ακόλουθη: 

"Με επίκαιρη ερώτησή μου την 13η Φεβρουαρίου 1997, αλλά και με 

αγόρευσή μου στην Ολομέλεια στις 17 Απριλίου 1997, είχα κρούσει τον κώδωνα του κινδύνου από τη συνεχιζόμενη λειτουργία του πυρηνικού σταθμού της Βουλγαρίας Καζλοντούι. Ο αναπληρωτής Υπουργός είχε διαβεβαιώσει το Σώμα ότι η Κυβέρνηση θα έθετε το θέμα στην Ευρωπαϊκή Επιτροπή και θα προέβαινε σε ανάλογα διαβήματα στους διεθνείς οργανισμούς. 

'Ομως, μόλις προ ολίγων ημερών, ο πρόεδρος της αρμοδίας επιτροπής ελέγχου των πυρηνικών εγκαταστάσεων, Γκεόργκι 

 

 

  

Σελίδα 1770 

Κάστσιεφ, δήλωσε ότι κατά τους τελευταίους δώδεκα μήνες διαπιστώθηκε τριπλάσια αύξηση των βλαβών στον πυρηνικό αυτό σταθμό, όπως επίσης ότι οι εκπομπές ραδιενεργού ιωδίου στην ατμόσφαιρα που προκλήθηκαν από το Κοζλοντούι τον Οκτώβριο και τον Νοέμβριο υπερβαίνουν το συνολικό ετήσιο ποσό των αντιστοίχων περσινών εκπομπών. 

Οι διαπιστώσεις αυτές, προερχόμενες μάλιστα από τον κατ' εξοχήν υπεύθυνο, είναι ιδιαίτερα ανησυχητικές και επικίνδυνες για τη χώρα μας. Αξίζει να σημειωθεί ότι η Ευρωπαϊκή 'Ενωση έχει χορηγήσει περισσότερο από 50 εκατομμύρια ECU για τη βελτίωση της πυρηνικής ασφάλειας του σταθμού και πάνω από 70 εκατομμύρια ECU, για τη λήψη βραχυπροθέσμων μέτρων στον ενεργειακό τομέα. 

Παρακαλείται ο κύριος Υπουργός Εξωτερικών να ενημερώσει το Σώμα, τι μέχρι σήμερα έπραξε, αλλά και τι προτίθεται να πράξει, ώστε να σταματήσει η λειτουργία του πυρηνικού αυτού σταθμού ή τουλάχιστον των αντιδραστήρων 1-4 που είναι και οι πιο επικίνδυνοι, η συνέχιση της λειτουργίας των οποίων εγκυμονεί μεγάλους, αλλά και άμεσους κινδύνους για τη χώρα μας και την ευρύτερη περιοχή.". 

Ο Υπουργός Εξωτερικών κ. Πάγκαλος έχει το λόγο για τρία λεπτά για να πρωτολογήσει. 

ΘΕΟΔΩΡΟΣ ΠΑΓΚΑΛΟΣ (Υπουργός Εξωτερικών): Κύριε Πρόεδρε, ο κ. Βαρβιτσιώτης ορθώς επισημαίνει ένα θέμα, το οποίο πράγματι δημιουργεί πολλούς κινδύνους για την περιοχή των Βαλκανίων και για τη χώρα μας. 

Το θέμα δεν είναι καινούριο, έχουν υπάρξει επανειλημμένες αναφορές στο παρελθόν και μία ερώτηση ή επερώτηση του κυρίου συναδέλφου. 

Υποθέτω ότι το ενδιαφέρον του κ. Βαρβιτσιώτη αναζωπυρώθηκε, μετά τις πολύ ανησυχητικές δηλώσεις του Προέδρου της Βουλγαρικής Επιτροπής Πυρηνικών Ερευνών και Εφαρμογών Ατομικής Ενέργειας του κ. Κάστσιεφ, ο οποίος μίλησε για αυξημένες εκπομπές ραδιενεργού ιωδίου από τον Οκτώβριο του τρέχοντος έτους και είπε ότι από τον Οκτώβριο μέχρι σήμερα, οι ποσότητες οι οποίες διέφυγαν ήταν μεγαλύτερες από εκείνες ολόκληρου του 1997. 

Μίλησε επίσης για την αύξηση του συνολικού αριθμού περιστατικών, δηλαδή για σαράντα επτά περιστατικά το 1998 σε σχέση με δεκαέξι το 1997. 

Είναι ακόμα μία πτυχή της οικολογικής καταστροφής, την οποία άφησε πίσω η κατάρρευση του κομμουνιστικού συστήματος στις χώρες της Ανατολικής Ευρώπης. Είναι νομίζω, μια από τις ειδεχθέστερες πτυχές αυτού του συστήματος το ότι ούτε σ'αυτόν τον τομέα τουλάχιστον -διότι το να μην εξασφαλίζεις την παραγωγικότητα ή την καταναλωτική επάρκεια είναι κάτι που θα μπορούσε να το αντιληφθεί κανείς, ως εντασσόμενο στο γενικότερο σχεδιασμό της κοινωνίας- δεν μπόρεσε να αφήσει ικανοποιητικά αποτελέσματα. 

Το Κοζλοντούι είναι πράγματι ένας τεράστιος κίνδυνος για την υγεία και την ασφάλεια της περιοχής. 

Σε ό,τι αφορά την ελληνική κυβέρνηση, ο κ. Σημίτης έθεσε το ζήτημα αυτό στην πρόσφατη επίσκεψή του στη Σόφια στις 15 Απριλίου και το επαναλάβαμε στον κ. Κοστώφ, όταν ήρθε στις 29 Αυγούστου στην Αθήνα. 

Στις 15 Ιουνίου η κ. Παπανδρέου έστειλε στον κ. Σαντέρ επιστολή και ζήτησε την άμεση παρέμβασή του. 

Επανειλημμένα έχουμε πάρει θέση σε όλα τα διεθνή φόρα, για να αναγκάσουμε τη Βουλγαρία να τηρήσει τις διεθνείς υποχρεώσεις, τις οποίες έχει, με βάση τη συμφωνία Νewclear safety Accord του 1993, την οποία έχει προσυπογράψει και τις συνθήκες που προβλέπει η "Ατζέντα 2000", για την προοπτική προσχώρησης των υποψηφίων χωρών στην Ευρωπαϊκή 'Ενωση. 

Επίσης, στην εταιρική σχέση Ευρωπαϊκής 'Ενωσης Βουλγαρίας υπάρχουν ανάλογες προβλέψεις. 

Συγκεκριμένες άλλες ελληνικές παρεμβάσεις υπήρξαν στη διαχειριστική επιτροπή PHARE 28-29 Ιουλίου του 1998. Η παρέμβασή μας που υποστηρίχθηκε από άλλες χώρες, όπως η Γαλλία, η Αυστρία και η Ιταλία, ελήφθη υπόψην της επιτροπής. 

Στην τελευταία σύνοδο της Επιτροπής Σύνδεσης Ευρωπαϊκής 'Ενωσης-Βουλγαρίας την 1η Οκτωβρίου 1998, μετά από ελληνική παρέμβαση, διατυπώθηκε η κοινή θέση κατά τρόπο, ώστε να περιλαμβάνεται ρητή αναφορά στα θέματα πυρηνικής ασφάλειας. 

Στο Συμβούλιο Σύνδεσης, στο οποίο συμμετείχε η κ. Μιχαήλοβα, η Βουλγάρα ΥΠ.ΕΞ., τονίστηκε -και αυτό ήταν πάλι μια δική μας πρόταση- ότι υπογραμμίζει η Ευρωπαϊκή 'Ενωση, την ανάγκη να υπάρξει ταχύ κλείσιμο των μονάδων 1 και 4. 

'Οπως αντιλαμβάνεται ο κύριος συνάδελφος, δεν έχουμε τη δυνατότητα να επιβάλουμε στη Βουλγαρία τη συμπεριφορά της, επί του προκειμένου, παρά μόνο έμμεσα, μέσα από τις διεθνείς πιέσεις και τις διμερείς πιέσεις. 

Η Βουλγαρία βρίσκεται σε δεινή θέση, δεν έχει ενεργειακή επάρκεια. Απ' ό,τι πληροφορούμεθα, ο φετινός χειμώνας προμηνύεται να είναι ιδιαίτερα σκληρός και υπάρχει μειωμένη παροχή αερίου από τη Ρωσία και στη Βουλγαρία και στη Ρουμανία, πράγμα που δημιουργεί πρόσθετες δυσκολίες. Είναι πραγματικά ένα άθλιο τοπίο, γεμάτο κινδύνους και το παρακολουθούμε όσο μπορούμε πιο κοντά, προσπαθώντας να παρέμβουμε με όλα τα μέσα που διαθέτουμε. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υπουργό. 

Ορίστε, κύριε Βαρβιτσιώτη, έχετε το λόγο για δύο λεπτά, για να αναπτύξετε την επίκαιρη ερώτησή σας. 

ΙΩΑΝΝΗΣ ΒΑΡΒΙΤΣΙΩΤΗΣ: Χαίρομαι, διότι η Κυβέρνηση αντιλαμβάνεται τον τεράστιο κίνδυνο, που εγκυμονεί η λειτουργία των τεσσάρων από τους έξι αντιδραστήρων του πυρηνικού σταθμού του Κοσλοντούϊ. 

Θα ήθελα όμως να επισημάνω, ότι η Βουλγαρική Κυβέρνηση έχει αναλάβει σαφείς υποχρεώσεις προς την Ευρωπαϊκή 'Ενωση. Με την οικονομική ενίσχυση των πενήντα εκατομμυρίων (50.000.000) ECU και των άλλων εβδομήντα εκατομμυρίων (70.000.000) ECU που πήρε για την εξασφάλιση της πυρηνικής ενέργειας στη Βουλγαρία, σύνολο εκατόν είκοσι εκατομμύρια (120.000.000) ECU, έχει αναλάβει ορισμένες δεσμεύσεις, τις οποίες όμως δεν τηρεί. 

Θα έπρεπε, λοιπόν, κατά τη γνώμη μου, κύριε Υπουργέ, η Κυβέρνηση να στραφεί κυρίως προς την Ευρωπαϊκή 'Ενωση, υπογραμμίζουσα και τονίζουσα συνεχώς, τη μη εκπλήρωση των υποχρεώσεων της Βουλγαρίας. 

Χαίρομαι, διότι ο κ. Σημίτης τα έθεσε στον κ. Κοστώφ. Η απάντηση του κ. Κοστώφ είναι δεδομένη. Δεν ήμουν βεβαίως παρών αλλά ασφαλώς θα είπε. "'Εχουμε ανεπάρκεια ηλεκτρικής ενέργειας, έρχεται βαρύς χειμώνας, τι θέλετε να κάνουμε;" Αυτό, όμως, δεν ικανοποιεί την Ελλάδα και όχι μόνο την Ελλάδα, αλλά και την ευρύτερη περιοχή. 

Επαναλαμβάνω, ότι η Βουλγαρία έχει αναλάβει σαφείς και συγκεκριμένες δεσμεύσεις. Προς αυτήν την κατεύθυνση θα έπρεπε να κινηθεί η Κυβέρνηση, ώστε να αναγκάσει στην εκπλήρωση των υποχρεώσεων της βουλγαρικής κυβερνήσεως, έναντι της Ευρωπαϊκής Ενώσεως. 

Είπατε όμως και κάτι άλλο, κύριε Υπουργέ, το οποίο θα ήθελα ιδιαίτερα να υπογραμμίσω. Είπατε ότι αυτό είναι ένα γεγονός, ένα κατάλοιπο των ολοκληρωτικών καθεστώτων που κατέρρευσαν, ότι μας άφησαν κι αυτές τις βαριές κληρονομιές. 

Θα ήθελα να ρωτήσω, ο πυρηνικός σταθμός που ανεγείρεται ήδη στην Τουρκία, στο Ακούγιου, δεν μας ενοχλεί; Δεν αντιλαμβανόμαστε ότι και αυτός ο σταθμός, ο οποίος χτίζεται σε μία κατ' εξοχήν σεισμογενή περιοχή, θα δημιουργήσει στην ευρύτερη περιοχή τεράστια προβλήματα; Διερωτώμαι, λοιπόν, μήπως θα έπρεπε και προς την κατεύθυνση αυτή να κινηθεί η Κυβέρνηση, ώστε αν μπορεί να αποτρέψει την ανέγερση ενός νέου πυρηνικού σταθμού, που ουσιαστικά θα πλήξει την Ελλάδα. 

Κύριε Πρόεδρε, πιστεύω ότι σημαντικότερο από την αποφυγή ενός νέου Τσέρνομπιλ δεν μπορεί να υπάρξει. Το Τσέρνομπιλ υπήρξε, τα θύματα ακόμη συνεχίζουν να υπάρχουν, κατά συνέπεια πρέπει κατά τη γνώμη μου να δραστηριοποιηθεί πολύ πιο έντονα η Κυβέρνηση. 'Οσον αφορά τον 


 

  

Σελίδα 1771 

μεν πυρηνικό σταθμό του Κοσλοντούϊ προς την Ευρωπαϊκή 'Ενωση, να εκπληρώσει η βουλγαρική πλευρά τις υποχρεώσεις της, όσον αφορά δε την ανέγερση του νέου πυρηνικού σταθμού στο Ακούγιου Τουρκίας, να συγκινήσει την ευρύτερη κοινή γνώμη της περιοχής. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε, κύριε Βαρβιτσιώτη. 

Ο κύριος Υπουργός έχει το λόγο για δυο λεπτά, για να δευτερολογήσει. 

ΘΕΟΔΩΡΟΣ ΠΑΓΚΑΛΟΣ (Υπουργός Εξωτερικών): Κύριε Πρόεδρε, κατ' αρχήν θέλω να επαναλάβω τη σαφή δέσμευση της Ελληνικής Κυβέρνησης, ότι η Ελλάδα είναι χώρα μη πυρηνική. Δεν δέχεται το πέρασμα ή την εγκατάσταση πυρηνικών όπλων στο έδαφός της και δεν συμφωνεί με τη χρησιμοποίηση της πυρηνικής ενέργειας και για ειρηνικούς σκοπούς. Δεν θα δημιουργήσουμε εργοστάσια πυρηνικής ενέργειας. 

ΙΩΑΝΝΗΣ ΒΑΡΒΙΤΣΙΩΤΗΣ: Πυρηνικά όπλα έχουμε. 

ΘΕΟΔΩΡΟΣ ΠΑΓΚΑΛΟΣ (Υπουργός Εξωτερικών): Ούτε πυρηνικά όπλα έχουμε πλέον. 'Ισως εσείς ξέρετε κάτι που εγώ δεν ξέρω αυτήν τη στιγμή. Αυτό όμως, δεν είναι θέμα που μπορούμε να το συζητήσουμε στη διάρκεια του χρόνου μου, τον οποίο προσπαθείτε να μου αφαιρέσετε. 

ΙΩΑΝΝΗΣ ΒΑΡΒΙΤΣΙΩΤΗΣ: Ασφαλώς όχι. 

ΘΕΟΔΩΡΟΣ ΠΑΓΚΑΛΟΣ (Υπουργός Εξωτερικών): 'Οταν αναφέρθηκα στο πυρηνικό αυτό εργοστάσιο, αναφέρθηκα στα εργοστάσια τύπου Τσέρνομπιλ. Είναι ακριβώς ένα εργοστάσιο τύπου Τσέρνομπιλ. Τι σημαίνει αυτό; Κατασκεύασαν ένα εργοστάσιο με προδιαγραφές μειωμένης ασφάλειας, για να επιτύχουν τους στόχους, τους οποίους έταξαν για προπαγανδιστικούς λόγους, της θρυλούμενης αύξησης της παραγωγής κλπ. Είναι ένα τυπικό παράδειγμα κακομεταχείρισης των λαών από ένα συγκεκριμένο τύπο τυραννικού και αυταρχικού καθεστώτος. 

Σε μια χώρα που θα υπήρχε διαφάνεια και δημοκρατικές ελευθερίες, τέτοια εργοστάσια δεν θα υπήρχαν. 

'Ομως, πολύ σωστά επισημαίνετε ότι η Ελλάδα ορθώς απορρίπτει -και πιστεύω ότι υπάρχει συναίνεση όλου του πολιτικού κόσμου γι' αυτό- γενικώς την πυρηνική ενέργεια. Και βεβαίως, όταν την απορρίπτουμε για τον εαυτό μας, είμαστε πάρα πολύ επιφυλακτικοί και προσεκτικοί όταν υπάρχουν τέτοια εργοστάσια στους γείνονές μας. 

Το εργοστάσιο στο Ακούγιου παρουσιάζει τεράστια προβλήματα, λόγω του σεισμογενούς του εδάφους, λόγω της τεχνολογίας που έχει επιλεγεί και επίσης, λόγω των βασίμων υποψιών που έχουμε ότι η Τουρκία είναι ενδεχόμενο να χρησιμοποιήσει το εργοστάσιο αυτό -ενώ ρητά λέει ότι δεν θα το πράξει, αλλά δεν θα είναι η πρώτη φορά που θα πράξει η Τουρκία κάτι που ρητά λέει ότι δεν θα το πράξει- για να αρχίσει μια διαδικασία δημιουργίας πυρηνικών όπλων. 

Και αυτό το παρακολουθούμε συστηματικά. Και έχουμε επανειλημμένα παρέμβει και προς τις χώρες, οι οποίες είναι έτοιμες να συνομολογήσουν αυτού του είδους τη σύμβαση με την Τουρκία, δηλαδή τη Γερμανία και τον Καναδά και προς τους ιδιωτικούς φορείς και προς την κοινή γνώμη αυτών των χωρών. 

Θα μπορούσα να σας δώσω μια πιο ολοκληρωμένη απάντηση, αλλά όπως αντιλαμβάνεσθε, δεν είναι δυνατό να το κάνω μέσα στο χρόνο μου ο οποίος ήδη εξέπνευσε. 

Σας ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε και εμείς τον κύριο Υπουργό. 

Επανερχόμαστε στη συζήτηση επικαίρων ερωτήσεων πρώτου κύκλου: 

Τρίτη επίκαιρη ερώτηση είναι η με αριθμό 244/25.11.98 της Βουλευτού του Κομμουνιστικού Κόμματος Ελλάδας κ. Μαρίας Μπόσκου προς τους Υπουργούς Τύπου και Μέσων Μαζικής Ενημέρωσης, Δικαιοσύνης, σχετικά με την καταχώρηση "ροζ αγγελιών" και "ροζ τηλεφώνων" σε εφημερίδες, έντυπα κ.λπ. 

Η επίκαιρη ερώτηση της κ. Μπόσκου έχει ως εξής: 

"'Ενα από τα συμπτώματα της κοινωνικής και ηθικής κρίσης της κοινωνίας μας, είναι η προβολή της ανοιχτής και της συγκαλυμμένης πορνείας από πολλά Μέσα Μαζικής Ενημέρωσης. Ορισμένες εφημερίδες, έντυπα, καθώς και τηλεοπτικά κανάλια, καταχωρώντας "ρόζ αγγελίες" και προβάλλοντας "ροζ τηλέφωνα", εθίζουν την κοινή γνώμη και "σπρώχνουν" ιδίως τη νεολαία σε διεφθαρμένα πρότυπα και απαράδεκτες αντιλήψεις, αποφέροντας δεκάδες δισεκατομμύρια κέρδη στους ιδιοκτήτες τους. 

Αυτή η κατάσταση θα έπρεπε να έχει ήδη αντιμετωπιστεί αποφασιστικά από την Κυβέρνηση εδώ και καιρό. Φαίνεται, όμως, ότι οι κυβερνώντες δεν θέλουν να "τα χαλάσουν" με τους επώνυμους μεγαλοεκδότες και καναλάρχες, στερώντας τους τα κέρδη από την "ενάρετη" αυτή δραστηριότητά τους. 

Πρόσφατα μάλιστα, ενώ η Εισαγγελία Πρωτοδικών Αθηνών παρήγγειλε, επιτέλους, ποινική δίωξη κατά των υπευθύνων εντύπων που δημοσιεύουν "ροζ αγγελίες", ο 'Αρειος Πάγος, με ένα περίεργο σκεπτικό, έκρινε ότι δεν υπάρχει αδίκημα για καταχώρηση τέτοιων αγγελιών στα "Νέα" και αθώωσε το διευθυντή της εφημερίδας Χρ. Λαμπράκη. 

Με αυτήν την απόφαση νομιμοποιούνται οι "ροζ αγγελίες", η προβολή "ροζ τηλεφώνων" και κάθε παρόμοια δραστηριότητα. Γι'αυτήν την εξέλιξη είναι βαριές οι ευθύνες της Κυβέρνησης που αρνείται, μέχρι σήμερα, να πάρει οποιοδήποτε μέτρο για ατην αντιμετώπιση του προβλήματος. 

Ερωτώνται οι κύριοι Υπουργοί, αν σκοπεύει επιτέλους η Κυβέρνηση να πάρει όλα τα αναγκαία μέτρα (ακόμη και νομοθετικά) για να σταματήσουν αυτές οι κατάπτυστες δραστηριότητες από τα Μέσα Μαζικής Ενημέρωσης.". 

Ο Υπουργός Δικαιοσύνης κ. Ευάγγελος Γιαννόπουλος έχει το λόγο για τρία λεπτά για να πρωτολογήσει. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, το Υπουργείο συντάσσεται με την ουσία της ερώτησης. Είναι γεγονός ότι ο Εισαγγελέας Πρωτοδικών Πρωτευούσης άσκησε ποινική δίωξη εναντίον εφημερίδων και σταθμών όσον αφορά τη δημοσίευση αυτή των "ροζ αγγελιών". 

Συνέβη όμως το γεγονός της απόφασης του Αρείου Πάγου, η οποία απόφαση ηθώωσε τον κατηγορούμενο, διότι ηρμήνευσε ότι ο νόμος δεν παρεβάθη, δηλαδή δεν ετελέσθη αδίκημα με τη δημοσίευση αυτών των αγγελιών. Ευτυχώς, υπάρχει μία μειοψηφία πάνω σ' αυτήν την απόφαση, η μειοψηφία του Αρεοπαγίτη κ. Σταθέα, με την οποία το Υπουργείο συντάσσεται με τη δήλωσή μου ότι θα θεσπίσει νέα διάταξη το Υπουργείο Δικαιοσύνης, ώστε να κατοχυρώσει ακριβώς αυτήν την περίπτωση του να προστατεύσει τα ήθη, τα χρηστά, τα σεξουαλικά, τα ανθρώπινα εν πάση περιπτώσει που παραβιάζονται όσον αφορά τη λειτουργία τους από την δραστηριότητα ορισμένων Μέσων Μαζικής Ενημέρωσης. 

Βεβαίως, δεν δέχεται το Υπουργείο ότι εμείς παραδείγματος χάριν δεν αντιμετωπίζουμε το ζήτημα, γιατί δεν θέλουμε να τα "χαλάσουμε" με τους επώνυμους μεγαλοεκδότες και καναλάρχες στερώντας τους τα κέρδη από την "ενάρετη" δραστηριότητά τους. 

'Εχω να πω τούτο και επειδή ο χρόνος δεν επαρκεί, θα παρακαλέσω να διαβάσω τη θέση τη δική μου, τη θέση δηλαδή του Υπουργείου Δικαιοσύνης, ότι ο 'Αρειος Πάγος με την υπ' αριθμόν 1364/98 απόφαση του Ε' Τμήματος έκρινε κατά πλειοψηφία, επ' ευκαιρία του φαινομένου των "ροζ αγγελιών", ότι το αδίκημα δεν στοιχειοθετείται, όταν δεν αποδεικνύεται η τέλεση ασέλγειας, η οποία έτσι θεωρείται ως στοιχείο της αντικειμενικής υποστάσεως του εγκλήματος. 

Κατά την άποψη αυτή απαιτείται συνεπώς ως κύρια πράξη τουλάχιστον αρχή εκτελέσεως της ασέλγειας, ώστε τότε και μόνον να καθίσταται αξιόποινη η διευκόλυνση που κατανοείται κατά την πλειοψηφία ως μορφή συμμετοχικής συμπεριφοράς. 

Ορθότερη όμως είναι η άποψη, την οποία υπεστήριξε η μειοψηφίσασα γνώμη -ο Αρεοπαγίτης κ. Σταθέας- σύμφωνα με την οποία τιμωρεί ο νομοθέτης κατά την αληθινή ιστορική του βούληση, κάθε παροχή ευχέρειας προς τέλεση ασελγείας. Υπέρ αυτής της απόψεως συνηγορεί επίσης, πέραν του ότι αντιστοιχεί προς την ορθή και ακολουθητέα αντεγκληματική πολιτική και το ότι δεν καθιστά δεσμευτική για το δικαστή την 



 

  

Σελίδα 1772 

εξάρτηση του αξιοποίνου της διευκολύνσεως από την τέλεση της ασέλγειας και επιτρέπει έτσι την ευρύτερη δυνατή ποινικοποίηση της διευκολυντικής συμπεριφοράς. Δηλαδή η γνώμη αυτή είναι με την άποψη τη σωστή, ότι τιμωρείται ως έχει από τον Ποινικό Κώδικα, το αδίκημα της διευκόλυνσης αλλοτρίας ακολασίας. 

Επειδή όμως είναι αναγκαίο να μην αναφύονται ερμηνευτικές έριδες ως προς την έκταση εφαρμογής του άρθρου 348 παράγραφος 1 του Ποινικού Κώδικα, επιβάλλεται η θέσπιση νέας διατάξεως, με την οποία θα τιμωρείται η δραστηριότητα διευκόλυνσης της ασέλγειας ως έγκλημα διακινδυνεύσεως, ανεξάρτητα από την τέλεση της ασέλγειας, ώστε η διευκόλυνση να κολάζεται ποινικά και όπου δεν αποδεικνύεται η πλήρωση του κινδύνου -δηλαδή η τέλεση της ασέλγειας- έχει, όμως, ο κίνδυνος αυτός τουλάχιστον προκληθεί. 

'Ετσι όπως διδάσκει κατά παράδοση και ο Χωραφάς: Η βλάβη δεν θα απαιτείται για το αξιόποινο και θα αρκεί η θέση του εννόμου αγαθού απλώς σε κίνδυνο, όπως παραδείγματος χάρη επί του εγκλήματος της εκθέσεως αρκεί να τεθεί σε κίνδυνο -η έκθεση είναι όταν αφίεται ένα πρόσωπο αβοήθητο εκ προθέσεως- η ζωή ή η υγεία και δεν απαιτείται να επέλθει η βλάβη τους. 'Ετσι διδάσκει ο Χωραφάς στο δικό του Ποινικό Δίκαιο, Αθήνα το 1978 στη σελίδα 174 κ.επ., του οποίου υπήρξα και μαθητής. 

Με την άποψη αυτήν του κ. Σταθέα συντάσσεται, επαναλαμβάνω, κύριε Πρόεδρε, το Υπουργείο Δικαιοσύνης. Θα θεσπίσει νέα διάταξη και θα καταλάβει το αδίκημα της διακινδυνεύσεως του εννόμου αγαθού, όπως είναι τα ήθη τα ελληνικά πάνω στο θέμα των σεξουαλικών σχέσεων. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε, κύριε Υπουργέ. 

Η κ. Μπόσκου έχει το λόγο για δύο λεπτά για να αναπτύξει την επίκαιρη ερώτησή της. 

ΜΑΡΙΑ ΜΠΟΣΚΟΥ: Κύριε Πρόεδρε, χαιρόμαστε ιδιαίτερα -αν και θα δούμε και τη νομοθετική ρύθμιση που θα έρθει τελικά στη Βουλή, από πλευράς του κυρίου Υπουργού και του Υπουργείου Δικαιοσύνης- για την υπόσχεση αυτή που έδωσε εδώ στη Βουλή ο κύριος Υπουργός, ότι θα λύσει αυτό το μεγάλο ζήτημα, το οποίο έχει προκύψει εδώ και πάρα πολλά χρόνια με τα "ροζ τηλέφωνα" και τις "ροζ αγγελίες". 

Το κόμμα μας επανειλημμένα, όμως, έχει φέρει αυτό το πρόβλημα στη Βουλή και στον κοινοβουλευτικό έλεγχο, αλλά και με νομοθετική πρωτοβουλία. 

Είχαμε καταθέσει τροπολογία ανάλογη για την απαγόρευση της δημοσίευσης τέτοιων αγγελιών και των "ροζ" τηλεφώνων, όμως ο τότε Υπουργός κ. Βενιζέλος με το πρόσχημα ότι δεν μπορούμε να σταματήσουμε τις νέες τεχνολογίες και την εξέλιξη ή με το πρόσχημα ότι η λογική μας είναι σεμνότυφη και παλαιομοδίτικη, είχε αποκλείσει την τροπολογία μας εκείνον τον καιρό. 

Αυτό το καινούριο στοιχείο της απόφασης του Αρείου Πάγου, εμείς πιστεύουμε ότι λύνει τα χέρια των μεγαλοεκδοτών και των μεγαλοκαναλαρχών και για ένταση αυτού του φαινομένου. Νομίζουμε πως και εναγωνίως θα περιμένουμε νομοθετική ρύθμιση, έτσι ώστε να απαλλαγείτε αν θέλετε και ως Κυβέρνηση από τις κατηγορίες του Κομμουνιστικού Κόμματος, ότι δεν θέλετε να τα χαλάσετε με τα μεγαλοσυμφέροντα τα οποία είναι πολλά δισεκατομμύρια. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε την κ. Μπόσκου. 

Ο κύριος Υπουργός έχει το λόγο δύο λεπτά, για να δευτερολογήσει. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, θα παρακαλέσω να περιληφθεί στα Πρακτικά η γνώμη αυτή της Μειοψηφίας, γιατί θα αποτελέσει και στοιχείο μελέτης πάνω στο θέμα που εμείς σαν Υπουργείο θα φέρουμε, τη θέσπιση αυτής της διατάξεως. 

(Στο σημείο αυτό ο Υπουργός Δικαιοσύνης κ. Γιαννόπουλος καταθέτει για τα Πρακτικά την προαναφερθείσα γνώμη η οποία έχει ως εξής: 

"4. Σύμφωνα όμως με τη γνώμη ενός μέλους του Δικαστηρίου (του Αεροπαγίτη Γεωργίου Σταθέα): Κατά το άρθρο 348 παρ. 1 Ποινικού κώδικος "όποιος κατ' επάγγελμα διευκολύνει με οποιοδήποτε τρόπο την ασέλγεια μεταξύ άλλων τιμωρείται με φυλάκιση μέχρι ενός έτους". Από τη διάταξη αυτή, η οποία εντάσσεται στο κεφάλαιο "εγκλήματα κατά της γενετησίας ελευθερίας και εγκλήματα οικονομικής εκμεταλλεύσεως της γενετήσιας ζώης", προκύπτει ότι ουσιαστικός όρος του εγκλήματος είναι η διευκόλυνση της ασελγείας μεταξύ άλλων, υπό την έννοια της καθ' οποιονδήποτε τρόπο βοηθείας, υπό την ευρεία μορφή και η οποία στη συγκεκριμένη περίπτωση είναι πρόσφορη να φέρει σε επαφή δύο πρόσωπα, με άμεσο σκοπό την ασέλγεια, ποικίλου περιεχομένου, αναγομένη όμως στη γενετήσια σφαίρα και δια της οποίας αντικειμενικός στόχος είναι η σεξουαλική ικανοποίηση. Ο νομοθέτης επιδιώκει να πατάξει όχι μόνον την εκδηλωτική συμπεριφορά, υλοποιήσεως της ασελγείας, αλλά και την υποκριπτόμενη, ήτοι εκείνη με την οποία παρέχεται η δυνατότητα προκλήσεως δι' εμφανίσεως καταλλήλων καταστάσεων και υποδείξεως μέσων προσωπικών επαφών με την πεποίθηση ότι αόριστος αριθμός προσώπων θα γίνει αποδέκτης των προβαλλομένων και θα προσπαθήσει να εκμεταλλευθεί την ευκαιρία. Η αναστολή της ασελγείας επιτυγχάνεται μόνον δια της αποδοχής ότι η διάταξη απαγορεύει την παροχή ευχερείας προς ασέλγεια, χωρίς να είναι αναγκαίο να τελεσθεί η ασέλγεια. Μάλιστα κατά την αιτιολογική έκθεση του έτους 1929 σελ. 521 ετιμωρείτο ως διευκόλυνσις και η παροχή σχετικής πληροφορίας περί της ασφαλείας από πάσης ενοχλήσεως. Λαμβανομένου υπόψη ότι ο νόμος δεν ανέχεται την ασέλγεια μεταξύ προσώπων και τιμωρεί τη διευκόλυνση, παρέπεται ότι η προστασία είναι αποτελεσματική προ πάσης τελέσεως της πράξεως, εφ' όσον με τον τρόπο αυτό αποτρέπεται η από κοινού μεταξύ δύο προσώπων συνύπαρξη με σκοπό την ασέλγεια. Το έγκλημα της διευκόλυνσης ακολασίας άλλων είναι δυνατόν να τελεσθείκαι με αγγελίες στις εφημερίδες (Εισηγητική 'Εκθεση 1933 σελ. 520-521) δι' εμφανίσεως φωτογραφιών προσώπων δι' αναφοράς τόπου, χρόνου, αριθμών τηλεφώνων και μορφών ασελγών πράξεων, δια των οποίων παρέχεται η ευχέρεια αμέσου συνεννοήσεως και προσωπικής επαφής και μάλιστα δια καταβολής αντιτίμου στον διαφημιστή, ο οποίος θεωρείται ο διευκολύνας. Υπό την ισχύ της ως άνω διατάξεως δεν υπόκεινται ανεκτές δραστηριότητες, διότι άλλως ο νομοθέτης θα μετέβαλε το περιεχόμενο της διατάξεως ή θα προέβαινε σε κατάργηση. 'Ομως κρίθηκε ότι η ευρύτης των κοινωνικών θεσμών απαιτεί προστασία και αποφυγή δημοσιότητας, δεδομένου ότι ο νομοθέτης δεν απευθύνεται σε απολύτως ορθώς σκεπτόμενους, αλλά στον μέσης νοητικότητας κοινωνό, ο οποίος δεν δύναται δι' ιδίων δυνάμεων να αντισταθεί, ο δε επηρεασμός, ιδίως στην σφαίρα της σεξουαλικότητος, είναι άμεσος και οι προβαλλόμενες προτάσεις γίνονται αποδεκτές, σε συνέπεια να καταλύεται ο σκοπός του νομοθέτη."). 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): 'Εχω να προσθέσω τούτο. Είναι γεγονός ότι ορισμένες έννοιες είτε του Ποινικού Δικαίου, είτε της Ποινικής Δικονομίας είτε ακόμα του Συνταγματικού Δικαίου παρεξηγούνται ή παρερμηνεύονται. 

Υπήρχε πράγματι αμφισβήτηση αν αυτό το θέμα θέλει οπωσδήποτε αρχή εκτελέσως ή πλήρη εκτέλεση, για να θεωρηθεί ότι εδώ έχουμε πράγματι παράβαση του άρθρου 348 του Ποινικού Κώδικα. Η επιστήμη έχει διχαστεί. Η μία άποψη λέει, δεν υπάρχει θέμα, υπάρχει ελευθερία εκφράσεως, γνώμης, διατυπώσεως απόψεων. 'Ομως εδώ, έχουμε μία κίνηση της Εισαγγελίας, η οποία εάν θέλετε, έγινε κάτω από το βάρος των διαμαρτυριών του λαού ή της κοινωνίας. Το Υπουργείο έθαλψε αυτήν την κίνηση, να ασκηθεί ποινική δίωξη, ασκήθηκαν ποινικές διώξεις και ταυτοχρόνως ή τυχαίως, βγαίνει αυτή η απόφαση, η οποία πράγματι μας προβλημάτισε και εμένα πολύ. 

Υπάρχει, λοιπόν, θέμα της προστασίας, εάν θέλετε των ελληνικών ηθών ή της προστασίας της νεολαίας ή της προστασίας των προσώπων εκείνων των οποίων προσβάλλεται η ηθική. 

  

 

  

Σελίδα 1773 

Κάθε εποχή έχει τη δική της ηθική και κάθε εποχή έχει τα δικά της ερεθίσματα, τις δικές της εντάσεις ή το πώς θα προσδιορισθεί ένα αδίκημα ή ένα έγκλημα, προσδιορίζεται από την εκάστοτε κρατούσα επί των πραγμάτων, πάνω σε αυτό το θέμα, άποψη. Το Υπουργείο επαναλαμβάνω και να μην παρεξηγούμαι ότι κάνω και τον ηθικολόγο ή τον πουριτανό... 

ΠΡΟΕΔΡΕΥΩΝ (Παναγιώτης Σγουρίδης): Μόνο για τέτοιον δεν μπορούν να σας κατηγορήσουν. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δεν ακούω κανέναν, δεν τα έχω καλά και με τους καναλάρχες εάν θέλετε. Δεν έχω καλημέρα και με τον κ. Κόκκαλη παραδείγματος χάριν, που μου κάνει καθημερινό πόλεμο από το κανάλι του μέσω ορισμένων συντακτών τους οποίους διαθέτει. Αλλά θα μπούμε και σ' αυτά. 

Επεχείρησα να προστατεύσω και τελειώνω, κύριε Πρόεδρε, τον πολιτικό κόσμο, τον πολίτη από εκείνα τα μηνύματα τα δυσώδη, εναντίον του πολιτικού κόσμου και είπαν ότι πάει να βάλει λογοκρισία ο Γιαννόπουλος στον Τύπο. Το έχουν βουλώσει, κάπου-κάπου όμως κάτι ξεπετάγεται. Και έχω πει, αν το ξανακάνουν, αυτό εκκρεμεί και να μην υφίσταμαι επιθέσεις όταν εγώ θέλω να προστεύσω την τιμή του πολιτικού κόσμου και του κάθε πολίτη. Η Γιαννούλα από τη Μυγδαλιά της Γορτυνίας κάνει επίθεση εναντίον των τάδε λέγοντας: Είναι κλέφτες, λωποδύτες, μέσα στη Βουλή κλπ. Δεν μπορεί να ακούγονται αυτά τα πράγματα. 

ΠΡΟΕΔΡΕΥΩΝ (Παναγιώτης Σγουρίδης): Κι εγώ σας άφησα περισσότερο χρόνο να μιλήσετε, για να μην θεωρηθεί ότι σας φιμώνω. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Λοιπόν, καθησυχάζω την κ. Μπόσκου ότι είναι σωστό και συντασσόμεθα. Δεν είδα να βγάζει και καμία διαμαρτυρία, βέβαια εγώ δεν έχω ανάγκη προστασίας, γιατί πήγαν να μου κάψουν το γραφείο, που έχει δωδεκάμισι χιλιάδες τόνους βιβλία. 

ΜΑΡΙΑ ΜΠΟΣΚΟΥ: Δεν γνωρίζετε ότι τα καταδικάζουμε αυτά; 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δεν βγάλατε καμία ανακοίνωση, επειδή είναι ο Γιαννόπουλος. Αν ήταν κανείς άλλος θα την βγάζατε. 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Ούτε με ενδιαφέρει, αν βγάλατε ή όχι, αλλά μην τα έχετε με το Γιαννόπουλο. 

ΠΡΟΕΔΡΕΥΩΝ (Παναγιώτης Σγουρίδης): Ούτως ή άλλως όλος ο πολιτικός κόσμος καταδικάζει αυτές τις ενέργειες. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): 'Οχι όλοι. Δεν είδα όλους. 

ΠΡΟΕΔΡΕΥΩΝ (Παναγιώτης Σγουρίδης): Δεύτερη είναι η με αριθμό 229/24.11.98 επίκαιρη ερώτηση του Βουλευτή της Νέας Δημοκρατίας κ. Βασιλείου Σωτηρόπουλου προς τους Υπουργούς Περιβάλλοντος, Χωροταξίας και Δημοσίων 'Εργων και Γεωργίας, σχετικά με τις πρόσφατες πλημμύρες στο Νομό Αργολίδας, την καταβολή αποζημιώσεων κλπ. 

Η επίκαιρη ερώτηση του κυρίου συναδέλφου έχει ως εξής: 

"Από την τελευταία πρωτοφανή έξαρση των καιρικών φαινόμενων με τις καταρρακτώδεις βροχοπτώσεις και ισχυρούς ανέμους στο Νομό Αργολίδος και κυρίως στις περιοχές 'Αργους - Ναυπλίου - Νέας Κίου και στις ευρύτερες γειτονικές τους σημειώθηκαν καταστροφικές πλημμύρες και προκλήθηκαν σοβαρές ζημιές σε ισόγεια σπίτια, καταστήματα, δενδροκαλλιέργειες, οπωροκηπευτικά, κοινοτικούς δρόμους κλπ. 

Οι κάτοικοι των αστικών και αγροτικών περιοχών που επλήγησαν από αυτήν τη θεομηνία βρίσκονται σε δεινή οικονομική και κοινωνική θέση, δεδομένου ότι το 1997 από ανάλογες καταστρεπτικές πλημμύρες επλήγησαν δύο φορές (Ιανουάριο και Νοέμβριο) και τον τελευταίο Μάρτιο από ισχυρό παγετώνα που προξένησε καταστροφές σε δεκάδες χιλιάδες στρέμματα εσπεριδοειδών και άλλων αγροτικών καλλιεργειών, που δεν έχουν ακόμη αποζημιωθεί και στερούνται άλλων εισοδημάτων. 

Κατόπιν όλων αυτών ερωτώνται οι κύριοι Υπουργοί ΠΕ.ΧΩ.Δ.Ε. και Γεωργίας: 

1. Τι άμεσα μέτρα θα ληφθούν για να αποζημιωθούν και ανακουφισθούν οι κάτοικοι των πληγεισών περιοχών από τις πρόσφατες καταστροφικές πλημμύρες και 

2. Γιατί τα προληπτικά έργα που έχουν προγραμματιστεί για την αποτροπή αυτών των θλιβερών αποτελεσμάτων δεν εκτελούνται και δεν ολοκληρώνονται έγκαιρα.". 

Παρ' όλο που αυτή η επίκαιρη ερώτηση απευθύνεται στους Υπουργούς ΠΕΧΩΔΕ και Γεωργίας θα απαντηθεί από το Υπουργείο Εσωτερικών. 

Ο Υφυπουργός Εσωτερικών, Δημόσιας Διοίκησης και Αποκέντρωσης κ. Φλωρίδης, έχει το λόγο για τρία λεπτά, για να πρωτολογήσει. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Πρέπει να πούμε ότι υπάρχει ένα θεσμικό πλαίσιο στη χώρα αρκετά επαρκές για την αντιμετώπιση αυτών των καταστάσεων και οι μηχανισμοί που προβλέπει το πλαίσιο αυτό κινήθηκαν αμέσως. 

Τι εννοώ συγκεκριμένα: Ο Γενικός Γραμματέας της Περιφέρειας Πελοποννήσου εξέδωσε άμεση εντολή προς το νομάρχη να προχωρήσει στη σύσταση των Επιτροπών που προβλέπονται, έτσι ώστε να αρχίσει άμεσα η καταγραφή των ζημιών σε όλες τις περιπτώσεις, είτε στο δίκτυο των υποδομών είτε κυρίως σε ζημίες που έχουν υποστεί ατομικά οι κάτοικοι της περιοχής σε όλα τα επίπεδα. 

Προβλέπεται η χορήγηση άμεσου βοηθήματος διακοσίων χιλιάδων (200.000) δραχμών, το οποίο καταβάλλεται και επίσης, όσον αφορά τις καταστροφές στην οικοσκευή, προβλέπονται αποζημιώσεις, δηλαδή κρατική αρωγή μέχρι δύο εκατομμύρια και σύμφωνα με τις εκτιμήσεις που θα κάνουν οι αρμόδιες επιτροπές σε πρώτο και δεύτερο βαθμό. 

Επίσης, προχωρούν οι καταγραφές των ζημιών στις αγροτικές παραγωγές, για να υπάρξουν και οι ανάλογες αποζημιώσεις. 

'Οσον αφορά τις ζημίες που έχουν υποστεί κάποιες επιχειρήσεις και κάποιες επαγγελματικές δραστηριότητες, γίνεται καταγραφή και η πρόταση της Κυβέρνησης είναι να αντιμετωπισθούν όλες αυτές στο πλαίσιο που αντιμετωπίσθηκαν και οι καταστροφές από τις πλημμύρες στην Κόρινθο. 

Με την ολοκλήρωση των εκτιμήσεων προφανώς θα αρχίσει η εξατομίκευση των ζημιών για κάθε περίπτωση και θα αρχίσει και η καταβολή των αποζημιώσεων. 

'Οσον αφορά τα έργα, νομίζω ότι ο κύριος συνάδελφος γνωρίζει πως στην Αργολίδα κατασκευάστηκαν έκτακτα αντιπλημμυρικά έργα στην περιοχή του 'Αργους, τα οποία ήσαν αποτελεσματικά με τις τελευταίες βροχοπτώσεις. Δηλαδή, και τα έργα στον ποταμό Ξηριά και τα έργα στον ποταμό 'Ιναχο έχουν προχωρήσει και αυτό βοήθησε στο να αντιμετωπισθούν τα θέματα στην περιοχή του 'Αργους. Υπάρχει βέβαια πρόβλημα της Νέας Κίου και αυτό οφείλεται, στη χαμηλή στάθμη της περιοχής, στην έλλειψη δηλαδή διαφοράς μεταξύ θάλασσας και στεριάς. 

Υπήρχε μία εργολαβία εξήντα εκατομμυρίων δραχμών η οποία δυστυχώς δεν προχώρησε, γιατί ο εργολάβος κηρύχθηκε έκπτωτος, για να ενισχυθεί το υποτυπώδες αποχετευτικό δίκτυο της περιοχής και πιστεύουμε ότι η οριστική λύση του προβλήματος βρίσκεται μέσα από τη μελέτη, η οποία έχει προτείνει την ένταξη ενός έργο στο τρίτο Κοινοτικό Πλαίσιο Στήριξης, αρμοδιότητας του Υπουργείου Γεωργίας, που αφορά τα αποστραγγιστικά έργα στο αργολικό πεδίο. 

Νομίζω ότι αυτό θα βοηθήσει ειδικά τις περιοχές της Νέας Κίου και του Ναυπλίου για να αντιμετωπίσουν στο μέλλον τέτοιας έκτασης φαινόμενα που βέβαια δεν ήταν ανεμενόμενα. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σωτηρόπουλος έχει το λόγο. 

ΒΑΣΙΛΕΙΟΣ ΣΩΤΗΡΟΠΟΥΛΟΣ: Η ερώτησή μου απευθύνθηκε προς τα δυο Υπουργεία. Γνωρίζω ότι υπάρχει αυτό το θεσμικό πλαίσιο μεταξύ περιφέρειας και νομαρχίας και ότι έχουν συσταθεί οι επιτροπές για την καταγραφή των ζημιών.'Εχουμε όμως συνηθίσει στη χώρα μας να κλαίμε μετά 

  


 

  

Σελίδα 1774 

τις συμφορές και όχι να λαμβάνουμε προληπτικά μέτρα για να μην θρηνούμε τέτοιες συμφορές. 

Ευτυχώς που έγιναν τα έργα στον Ξηριά του 'Αργους. Θα είχαν ολοκληρωθεί εάν η διαμαχη των Υπουργείων ΠΕ.ΧΩ.Δ.Ε. και Εθνικής Οικονομίας επέτρεπε να πληρωθούν τα λεφτά που έπρεπε να δοθούν.'Ηδη ο εργολάβος εγκαταλείπει τις εργασίες. Το έργο θα μείνει στη μέση, αν δεν έχει υποστεί ζημιές, διότι δεν έχει ολοκληρωθεί. 

Σας ρωτώ λοιπόν τι μέτρα θα λάβετε, διότι δεν είναι να πάρουν μόνο διακόσιες χιλιάδες (200.000) δραχμές αποζημίωση αυτοί που έχουν πληγεί.'Ερχεται μετά η ΑΤΕ. Η περσινή χρονιά ήταν πολύ δύσκολη για τους αγρότες της περιοχής μας. Δεν έχουν πάρει χρήματα ούτε από τις αποζημιώσεις και τα εισοδήματά τους έχουν μειωθεί. Επιπλέον έχουν τα ληξιπρόθεσμα χρέη στην ΑΤΕ. 'Εχουν υποβληθεί επτά χιλιαδες δηλώσεις αγροτών που είχαν υποστεί ζημιές το Μάρτιο στο Υπουργείο Γεωργίας. Γι' αυτό και ήθελα απάντηση από το Υπουργείο Γεωργίας.Διότι το Υπουργείο Γεωργίας δεν έχει προχωρήσει ακόμα στην εξατομίκευση των ζημιών παρά μιλά για ένα γενικό θεσμικό πλαίσιο ότι ναι μεν οι υπηρεσίες εξετάζουν τις δηλώσεις που έχουν υποβληθεί και θα δούμε στο τέλος τι θα γίνει. 

Βλέπετε, όμως, ότι η μια συμφορά ακολουθεί την άλλη.Το 1997 είχαμε δύο ανάλογες καταστροφικές πλημμύρες στην ίδια περιοχή. Τώρα προσετέθη και η περιοχή του Ναυπλίου όπου έχουμε μεγάλες ζημιές σε αστικά ακίνητα. Ακόμη και το δικό μου το γραφείο επλήγη. 'Ηταν αδιανόητο ότι το νερό θα έφθανε σε αυτό το ύψος, ώστε να πληγεί το κτίριο της παλαιάς νομαρχίας. 

Τέλος πάντως όταν οι καιρικές συνθήκες είναι τόσο δυσμενείς δεν δαμάζονται εύκολα. Θα πρέπει όμως η πολιτεία τουλάχιστον στο προληπτικό μέρος να λαμβάνει ορισμένα μέτρα, να ολοκληρώνονται τα έργα για να μην θρηνούμε τέτοιες συμφορές. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Χαίρομαι για την κοινή μας διαπίστωση ότι τα έργα τα οποία έγιναν στην περιοχή του 'Αργους βοήθησαν για να μην έχουμε προβλήματα. Θα καταβληθεί προσπάθεια ώστε να μην υπάρξουν προβλήματα με τις εργολαβίες. Τα έργα πρέπει να ολοκληρωθούν. 

'Οσον αφορά τις ζημιές που έχει υποστεί η αγροτική παραγωγή το Μάρτιο ο ΟΓΑ μας έχει ενημερώσει ότι η καταβολή των αποζημιώσεων βρίσκεται στο τελικό της στάδιο. Δηλαδή, ολοκληρώνεται η μηχανογραφική επεξεργασία και σε λίγες μέρες θα αρχίσουν να καταβάλλονται οι αποζημιώσεις. 

'Οσον αφορά τις πρόσφατες ζημιές δεν εξαντλείται το θέμα στις διακόσιες χιλιάδες (200.000) δραχμές. Αυτή είναι μια άμεση βοήθεια. Οι επιτροπές καταγράφουν τις ζημιές στις οικοσκευές. Εκεί υπάρχει δυνατότητα αρωγής μέχρι το ποσό δύο εκατομμυρίων (2.000.000) δραχμών. 'Οπου έχουμε αναπανόρθωτες βλάβες, έχουμε το πλαίσιο που ενεργοποιεί τις διατάξεις περί σεισμοπλήκτων, δηλαδή αν έχουμε κτίρια που έχουν υποστεί ανεπανόρθωτη βλάβη έχουμε κρατική επιχορήγηση στο 1/3 και για τα άλλα 2/3 δίνεται άτοκο δάνειο με δεκαπενταετή διάρκεια, με τιμολόγιο που έχει εκδώσει το ΥΠΕΧΩΔΕ. 

Νομίζω ότι στα πλαίσια αυτού του επαρκούς νομοθετικού πλαισίου θα αντιμετωπισθούν τα προβλήματα. Το προηγούμενο της Κορίνθου μας έχει κάνει σοφότερους όσον αφορά την ταχύτητα με την οποία πρέπει να ενεργούμε. Νομίζω ότι και σ' αυτήν τη περίπτωση αυτό θα εφαρμοσθεί. 

ΠΡΟΕΔΡΕΥΩΝ (Παναγιώτης Σγουρίδης): Η τέταρτη με αριθμό 241/25.11.98 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Αδριανής Λουλέ προς τον Υπουργό Πολιτισμού σχετικά με την καταβολή της επιχορήγησης του Υπουργείου για το Λαογραφικό Μουσείο Λάρισας διαγράφεται κατόπιν συνεννοήσεως του Υπουργού και της κυρίας Βουλευτού που έκανε την ερώτηση. 

Πέμπτη είναι η με αριθμό 237/25.11.98 επίκαιρη ερώτηση του Βουλευτού του Δημοκρατικού Κοινωνικού Κινήματος κ. Γεωργίου Τσαφούλια προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την πορεία των έργων της μεγάλης και μικρής περιμετρικής οδού των Πατρών. 

Η επίκαιρη ερώτηση του κ. Τσαφούλια έχει ως εξής: 

"Σύμφωνα με υποσχέσεις, δηλώσεις και εξαγγελίες των αρμοδίων γενικών γραμματέων της περιφέρειας Δυτικής Ελλάδας μέχρι τώρα τα έργα της μεγάλης και μικρής περιμετρικής των Πατρών ήδη θα έπρεπε να έχουν τελειώσει. Η προκλητική καθυστέρηση των έργων αυτών έχει γίνει κοινή συνείδηση του λαού χωρίς να γίνεται πιστευτό ότι τα έργα αυτά θα έχουν αποπερατωθεί έστω και το 2004. 

Ερωτάται ο κύριος Υπουργός: 

1. Εις ποιο σημείο ευρίσκεται η εξέλιξη της κατασκευής των έργων αυτών. 

2. Ποίες μέχρι τούδε παραλείψεις, κακοτεχνίες και άλλοι λόγοι έχουν οδηγήσει εις την καθυστέρηση των έργων. 

3. Ποίες και ποίων μέχρι τούδε ευθύνες έχουν οδηγήσει στην καθυστέρηση αυτή. 

4. Ποία πορίσματα υπάρχουν μέχρι τούδε εν σχέσει με τις ευθύνες δια την πτώσιν μιας σήραγγας και τις άλλες κακοτεχνίες και δη του τμήματος Μιντιλογλίου-Οβρυάς Πατρών. 

5. Διατί δεν κατασκευάσθησαν ορισμένοι κόμβοι ή άλλες διαρρυθμίσεις ώστε να δοθεί εις την κυκλοφορίαν το έτοιμο τμήμα προς ανακούφιση του λαού και 

6. Διατί ο περιφερειάρχης κ.Παπαδημητρίου δεν μου απάντησε εις προγενεστέρα μου επιστολή επ' αυτών.". 

Ο Υπουργός Περιβάλλοντος, Χωροταξίας και Δημοσίων Εργων έχει το λόγο. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Ο αξιότιμος κύριος συνάδελφος περιγράφει στην ερώτησή του την εξέλιξη ενός σημαντικού έργου, της ευρείας παράκαμψης των Πατρών. 

Κατ' αρχήν θα ήθελα να διαφωνήσω στο ότι αυτό το έργο θα τελειώσει το 2004. Το έργο αυτό έχει ολοκληρωθεί σε ορισμένα τμήματα. Σήμερα βρίσκονται σε πλήρη εξέλιξη τέσσερις μεγάλες εργολαβίες με εγκατεστημένα εργοτάξια. Δημοπρατούνται δε ορισμένοι κόμβοι. Ο χρονικός ορίζοντας της περαίωσης των τμημάτων είναι και μέσα στο 1999. Πιστεύουμε ότι έχουν δημιουργηθεί πια οι προϋποθέσεις για να ολοκληρωθεί και να τεθεί σε λειτουργία το έργο μέσα στο 2000. Κατά συνέπεια δεν υπάρχει αυτή η καθυστέρηση που περιγράφει ο κ. Τσαφούλιας. 

Δεύτερον για όποιες κακοτεχνίες έχουν παρατηρηθεί έχουν δοθεί εντολές και υπάρχουν συγκεκριμένα πρωτόκολλα για αποκατάστασή τους με αποκλειστική ευθύνη κόστους του συγκεκριμένου εργολάβου. Είναι γεγονός ότι ο περιφερειάρχης θα μπορούσε ή θα έπρεπε να απαντήσει με όλα τα στοιχεία τα οποία υπάρχουν στο Βουλευτή. 'Ομως και εμείς ως Υπουργείο μπορούμε να απαντήσουμε με κατάθεση εγγράφων στον κ. Τσαφούλια. 

Η ευρεία παράκαμψη της Πάτρας έχει μήκος περίπου 18,5 χιλιόμετρα. Μαζί με τους συνδετήριους κόμβους και τις παράπλευρες οδούς και συνδέσεις με την πόλη είναι ένα ενιαίο δίκτυο περίπου 80 χιλιόμετρα. Το έργο βρίσκεται σε εξέλιξη και έχουν ολοκληρωθεί περίπου 7,5 χιλιόμετρα. Αυτή τη στιγμή τέσσερις εργολαβίες βρίσκονται σε πλήρη εξέλιξη σε 11,5 χιλιόμετρα, με συνολικό προϋπολογισμό τριάντα οκτώ δισεκατομμύρια(38.000.000.000) δραχμές. 'Εχει υπογραφεί η ολοκλήρωση κατασκευής του κόμβου Κ1 και των συνδέσεων με την ευρεία παράκαμψη της Πάτρας με την νέα Εθνική Οδό και την παλαιά Εθνική Οδό Κορίνθου-Πατρών προϋπολογισμού οκτώ δισεκατομμυρίων (8.000.000.000). Είναι προς δημοπράτηση και άλλοι κόμβοι οι Κ4 και Κ5. Γι' αυτούς έχουν υποβληθεί οι προσφορές. 

Πρόκειται να δημοπρατηθεί στις αρχές Ιανουαρίου ο κόμβος Κ-5 και να γίνει η διευθέτηση του ποταμού Γλαύκου και η ολοκλήρωση των υπολοιπόμενων εργασιών. Ακριβώς, γι' αυτό το λόγο σας λέω ότι υπάρχει ο σωστός υπολογισμός και υπάρχει πια η δυνατότητα μέσα στο 2000 να έχει ολοκληρωθεί 



 

  

Σελίδα 1775 

και θα έχει παραδοθεί σε λειτουργία. 

'Εχουν γίνει δηλώσεις από περιφερειάρχες, από Βουλευτές, από διάφορους, αλλά από εμένα δεν έχουν γίνει δηλώσεις που να δίνουν το στίγμα της ολοκλήρωσης του έργου. Το στίγμα της ολοκλήρωσης του έργου το δίνω εδώ, με συγκεκριμένα στοιχεία. Επειδή σταδιακά έχουν ολοκληρωθεί τμήματα και πρόκειται να ολοκληρωθούν κάποια άλλα, πιστεύω ότι μέσα στο 2000 μπορεί να ολοκληρωθεί με το χρονοδιάγραμμα, που καταθέτουμε σήμερα. 

ΓΕΩΡΓΙΟΣ ΤΣΑΦΟΥΛΙΑΣ: Το 2004; 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): 'Οχι το 2004. Επαναλαμβάνω ότι θα ολοκληρωθεί μέχρι το 2000. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Τσαφούλιας έχει το λόγο για δύο λεπτά. 

ΓΕΩΡΓΙΟΣ ΤΣΑΦΟΥΛΙΑΣ: Επειδή πήγα εκεί και είδα τα πράγματα, κατ'εμέ δεν είναι δυνατόν να έχει ολοκληρωθεί τίποτα μέχρι το 2000. Εσείς, με βάση ποια στοιχεία, δίνετε το λόγο σας ότι θα λειτουργήσουν το 2000 το Κ-1, το Κ-2, το Κ-3 και το Κ-4; Για να δημοπρατηθούν και αν λειτουργήσουν με τον ίδιο αργό ρυθμό που λειτούργησε το πρώτο τμήμα, οπωσδήποτε δεν είναι δυνατόν να γίνει αυτό. Εξ άλλου, αυτό είναι τμήμα της ΠΑΘΕ, η οποία θα γίνει το 2010 και ως εκ τούτου, δεν ενδιαφέρεστε πολύ να το έχετε αυτονομήσει από τώρα. Το κολλάτε εκεί. 

Εν πάση περιπτώσει, θα είναι ευχής έργο, το 2004 να τεθεί σε λειτουργία. Για το πρώτο τμήμα, το Κ-1, υπάρχουν οι προϋποθέσεις και μηχανικοί στην Πάτρα λένε ότι μπορεί να γίνει σύνδεση του τμήματος αυτού για να γίνει αποσυμφόρηση της κυκλοφορίας. Δεν έχει γίνει τίποτα, όμως. 

Δεύτερον, όταν ήταν εργολάβος ο Παύλου έγινε κατολίσθηση, έπεσε ένα κομμάτι και η υπόθεση είναι στον εισαγγελέα. Ενδιαφερθήκατε τι έγινε με εκείνο το τμήμα που έπεσε τότε τα έριχνε ο ένας στον άλλο; Πρέπει να δούμε τι συνέβη. Για το θέμα της σύραγγας πήγε κανένας εκεί; 

Εγώ καταγγέλλω ως πλημμελή τη λειτουργία και την επίβλεψη του έργου από το γραφείο της ΠΑΘΕ που έχετε αναθέσει στον Παλιώρη στην Πάτρα και παρακαλώ να μου απαντήσετε αυτήν τη στιγμή αν θα στείλετε κάποιον από εδώ να τους ελέγξει. Εγώ πιστεύω ότι δεν εκτελούν καλώς τη δουλειά τους, δεν ενδιαφέρονται, δεν επιμελούνται του έργου και δεν πληροφορούν κανένα. Γι' αυτό σας παρακαλώ πολύ να στείλετε από εδώ ένα κλιμάκιο δύο ή τριών ανώτερων μηχανικών του Υπουργείου, για να δουν σε τι κατάσταση βρίσκεται το έργο, διότι οι πληροφορίες που σας δόθηκαν ήταν από τον Παλιώρη και από τον Στάμο, στους οποίους εγώ δεν έχω καμία εμπιστοσύνη. Η αναφορά που σας έδωσαν δεν είναι λεπτομερής, δεν είναι αιτιολογημένη, ούτε με συγκεκριμένα στοιχεία και χρονικούς προσδιορισμούς από πάσης απόψεως, ώστε να πειστώ ότι το 2000 είναι δυνατόν να λειτουργήσει. Το "2000" βασίζεται σε αοριστία, σε φαντασία και όχι σε πραγματικά περιστατικά, αιτιολογημένα με τεχνικά στοιχεία, χρονικώς προσδιορισμένα. Παρακαλώ να μου απαντήσετε σε αυτά που σας είπα. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για δύο λεπτά. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, τις επόμενες εβδομάδες θα μεταβώ στην Πάτρα και πιστεύω, ότι ένα από τα σημεία της επίσκεψης -γιατί γίνονται πολλά έργα στην περιοχή- θα είναι η ευρεία παράκαμψη των Πατρών. Θα γίνει ειδική ανάλυση, με όλα τα στοιχεία και θα μπορούμε να τεκμηριώσουμε για κάθε τμήμα το χρονοδιάγραμμα ολοκλήρωσης. 

Θέλω να διαβεβαιώσω τον αγαπητό συνάδελφο κ. Τσαφούλια ότι αυτήν τη στιγμή έχουν ολοκληρωθεί 7,5 χιλιόμετρα και σταδιακά θα ολοκληρώνονται και θα παραδίδονται άλλα τμήματα. Ως ολοκληρωμένο έργο, η ευρεία παράκαμψη αποτελεί αυτοτελές έργο, σημαντικό για την Πάτρα, αλλά και για όλη την Πελοπόννησο και δεν συνδέεται με το τμήμα Κορίνθου-Πατρών. 

Για μας είναι αυτοτελές. Υπάρχουν πόροι διασφαλισμένοι και υπάρχει χρονοδιάγραμμα κατασκευής και ολοκλήρωσης όλων των τμημάτων της ευρείας παράκαμψης, γι' αυτό σας λέω ότι μέσα στο 2000 θα είναι έτοιμο. Διαφωνώ και πιστεύω ότι δεν πρέπει να είσθε τόσο δύσπιστος, ότι θα είναι έτοιμο το 2004. Σας πληροφορώ, ότι είναι ορατή η εξέλιξη του έργου και μπορεί να υπάρξει τεκμηρίωση και δέσμευση ως προς τα συγκεκριμένα στοιχεία για τα έργα τα οποία βρίσκονται σε εξέλιξη ή είναι δημοπρατημένα. Υπάρχει χρονοδιάγραμμα και πάνω απ' όλα υπάρχουν και οι πόροι που είναι διασφαλισμένοι. 

'Οσον αφορά τις κακοτεχνίες με εντολή δική μου έγιναν έλεγχοι και από τους ελέγχους υπάρχουν πορίσματα και καταλογίζονται ευθύνες στους εργολάβους και για την αποκατάσταση όλων των κακοτεχνιών έχουν την ευθύνη να καλύψουν το κόστος αποκλειστικά και μόνο οι εργολάβοι και αυτό γίνεται. 

Θα σταλεί και πάλι ένας Επιθεωρητής Δημοσίων 'Εργων, για να μην έχει καμία αμφιβολία ο αγαπητός συνάδελφος, ότι τα πάντα λειτουργούν και με διαφάνεια, αλλά και με αποφασιστικότητα και με συνέπεια ως προς τις ποιοτικές προδιαγραφές του έργου. 

Θα ήθελα να σας πω, κύριε συνάδελφε, ότι αυτό το έργο είναι σημαντικό. Μόνο και μόνο να σκεφθεί κανείς ότι απασχολεί τώρα περίπου εξακόσια άτομα και με την πλήρη ανάπτυξη των εργοταξίων θα φθάσει περίπου να απασχολεί χίλια άτομα. 

ΓΕΩΡΓΙΟΣ ΤΣΑΦΟΥΛΙΑΣ: Είκοσι χρόνια το περιμένουμε! 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): 'Ηταν και είναι ένα δύσκολο έργο γιατί και εσείς ξέρετε ότι η καθυστέρηση δεν οφείλεται μόνο σε προβλήματα που έχουν σχέση με τη χάραξη του έργου και με τα γεωτεχνικά προβλήματα στην περιοχή, αλλά οφείλεται και στη στάση των κατοίκων, που δεν ήθελαν να έλθουν σε συμβιβασμό για τις αναγκαίες απαλλοτριώσεις. 

Είναι ένα από τα λίγα σημεία της πατρίδας μας που δεν λειτούργησε η διαδικασία των επιτάξεων, διότι οι κάτοικοι δεν ήθελαν σε καμία περίπτωση να προχωρήσει αυτό το έργο χωρίς να καλυφθούν οι παράλογες απαιτήσεις τους από τις απαλλοτριώσεις. Αυτά είναι γνωστά. Και υπήρχε δικαστικός αγώνας, που άργησε να τελειώσει. 

Τώρα πια είναι καθαρό όλο το τοπίο, γι' αυτό πιστεύω ότι το χρονοδιάγραμμα ολοκλήρωσης, το οποίο κατέθεσα είναι ρεαλιστικό γιατί υπάρχει ορατή εξέλιξη του έργου. 

ΓΕΩΡΓΙΟΣ ΤΣΑΦΟΥΛΙΑΣ: Κατά την άφιξή σας να ζητήσετε να είναι εκεί και το Τεχνικό Επιμελητήριο της Ελλάδος! 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Τσαφούλια! 

Παρακαλώ να μη γράφεται τίποτα στα Πρακτικά απ' αυτά που λέει ο κ. Τσαφούλιας! 

Κύριοι συνάδελφοι, έχω την τιμή να ανακοινώσω στο Σώμα, ότι τη συνεδρίασή μας παρακολουθούν από τα δυτικά θεωρεία τριάντα εννέα μαθητές και δύο συνοδοί-καθηγητές από το 2ο Γυμνάσιο Περάματος Πειραιά, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ". 

Τους καλωσορίζουμε στο Κοινοβούλιο. 

(Χειροκροτήματα απ' όλες τις πτέρυγες της Βουλής) 

Επίκαιρες ερωτήσεις δεύτερου κύκλου: 

Τρίτη επίκαιρη ερώτηση είναι η με αριθμό 245/25.11.98 του Βουλευτή του Κομμουνιστικού Κόμματος Ελλάδος κ. Αχιλλέα Κανταρτζή προς τον Υπουργό Εθνικής Παιδείας και Θρησκευμάτων, σχετικά με τη λήψη μέτρων αντιμετώπισης των λειτουργικών προβλημάτων της δημόσιας επαγγελματικής σχολής για 'Ατομα με Ειδικές Ανάγκες (ΑΜΕΑ) στην Καλλιθέα. 

Η επίκαιρη ερώτηση του κ. Κανταρτζή σε περίληψη έχει ως εξής: 

"Χρόνια και οξυμένα είναι τα προβλήματα στη λειτουργία της μοναδικής δημόσιας επαγγελματικής σχολής για 'Ατομα με Ειδικές Ανάγκες (ΑΜΕΑ), στην Καλλιθέα, όπου φοιτούν εκατόν εξήντα μαθητές ηλικίας δεκατριών με δεκαεπτά ετών. Πιο συγκεκριμένα: 

Δεν υπάρχει συγκεκριμένη διαβάθμιση της σχολής, με 

  

 

  

Σελίδα 1776 

αποτέλεσμα οι μαθητές που φοιτούν στα διάφορα τμήματα να μην παίρνουν πτυχίο, παρά μόνο μια απλή βεβαίωση σπουδών. Αυτό έχει σαν αποτέλεσμα να οξύνει παραπέρα το πρόβλημα επαγγελματικής αποκατάστασης των παιδιών που αποφοιτούν από τη σχολή. Ελάχιστα από τα εκατοντάδες παιδιά που έχουν αποφοιτήσει από τα δεκατέσσερα χρόνια λειτουργίας της Σχολής έχουν αποκατασταθεί επαγγελματικά. 

Η κατάσταση του κτιρίου είναι απαράδεκτη, καθώς δεν είναι κατάλληλη για αναπήρους υποδομή, ούτε στους χώρους υγιεινής, ενώ δεν υπάρχει ούτε προαύλιο. Να σημειωθεί ότι υπάρχει απαλλοτριωμένο οικόπεδο επτάμισι στρεμμάτων στην περιοχή του Αγίου Δημητρίου, όμως ο ΟΣΚ δεν καταβάλλει τα αντίστοιχα ποσά για να κατοχυρωθεί το οικόπεδο στη σχολή και να αρχίσει η οικοδόμηση νέου κτιρίου. Αν μέχρι τον Απρίλη του 1999 δεν καταβληθούν οι πρώτες δόσεις η απαλλοτρίωση ακυρώνεται. 

Το μισό προσωπικό του σχολείου, ιδίως οι τεχνολόγοι εκπαιδευτές των σχολών, είναι αναπληρωτές, με αποτέλεσμα κάθε χρόνο να καθυστερεί μετά την έναρξη της σχολικής χρονιάς η επαναπρόσληψή τους και συνεπώς και η έναρξη των μαθημάτων. Φέτος επί σαράντα ημέρες οι μαθητές έχαναν τα μαθήματά τους, γιατί το Υπουργείο Παιδείας δεν προχωρούσε στην επαναπρόσληψη των καθηγητών. 

Ερωτάται ο κύριος Υπουργός: 

Τι συγκεκριμένα μέτρα προτίθεται να πάρει άμεσα για την αντιμετώπιση των παραπάνω προβλημάτων στη μοναδική δημόσια επαγγελματική σχολή για 'Ατομα με Ειδικές Ανάγκες;". 

Ο Υφυπουργός Εθνικής Παιδείας και Θρησκευμάτων κ. Ιωάννης Ανθόπουλος έχει το λόγο για τρία λεπτά για να πρωτολογήσει. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, ο κύριος συνάδελφος θέτει τρία προβλήματα: Το ένα πρόβλημα είναι κτιριακό, το άλλο πρόβλημα είναι η διαβάθμιση της σχολής και το άλλο του εκτάκτου προσωπικού των αναπληρωτών ειδικοτήτων. 

Ας ξεκινήσουμε από το κτιριακό. Πράγματι είναι γνωστό ότι αυτό το κτίριο που στεγάζει αυτήν τη δημόσια σχολή ειδικής επαγγελματικής εκπαίδευσης για άτομα που πάσχουν από νοητική καθυστέρηση ηλικίας δεκατεσσάρων έως είκοσι ετών δεν είναι κατάλληλο. Δεν είναι κατάλληλο γι' αυτά τα άτομα με ειδικές ανάγκες. Γι' αυτό ακριβώς και από το Μάϊο του 1996 έχει τεθεί σε κίνηση η διαδικασία για την επιλογή άλλου χώρου, έχει βρεθεί άλλο οικόπεδο επτάμισι χιλιάδων τετραγωνικών μέτρων και έχει ξεκινήσει η διαδικασία της απαλλοτρίωσης η οποία ολοκληρώνεται τον Απρίλη του 1999. 

Να είσθε βέβαιος ότι πράγματι αυτό το οικόπεδο θα αγορασθεί, θα απαλλοτριωθεί και στη συνέχεια θα βγουν και τα σχέδια προκειμένου να προχωρήσουμε στην κατασκευή του νέου κτιρίου που θα φιλοξενήσει τα άτομα με ειδικές ανάγκες. 

'Οσον αφορά τώρα το προσωπικό του, υπάρχουν δύο ειδών εκπαιδευτικοί, της πρωτοβάθμιας που είναι δάσκαλοι και καλύπτονται από οργανικές, προβλεπόμενες θέσεις και κάποιοι καθηγητές ειδικοτήτων, δηλαδή ξυλουργοί, κεραμιστές, κηπουρικής και άλλοι που είναι πτυχιούχοι είτε ΤΕΙ είτε είναι κάτοχοι απολυτηρίου δευτεροβάθμιας εκπαίδευσης. Γι' αυτούς προβλέπεται να είναι έκτακτο προσωπικό για να υπάρχει και η δυνατότητα της ανανέωσής τους, για να προσφέρουν όσο το δυνατόν καλύτερες υπηρεσίες. Αλλά αυτό δεν είναι κάτι που μπορούμε να το αφήσουμε έτσι. Θα το αντιμετωπίσουμε στα πλαίσια της απάντησης και του τρίτου θέματος, δηλαδή της διαβάθμισης αυτών των σχολών. 

Με το υπό κατάθεση νομοσχέδιο ειδικής αγωγής προβλέπεται η προεπαγγελματική και επαγγελματική εκπαίδευση και κατάρτιση ατόμων με νοητική καθυστέρηση από ηλικία δεκατεσσάρων έως και είκοσι δύο ετών. Θα υπάρχει και διαβάθμιση σ' αυτές τις σχολές και θα καθιερωθεί πλέον και τίτλος. Και επειδή βέβαια θα έχουν αποφοιτήσει κάποια παιδιά μέχρις ότου ψηφισθεί ο νόμος -και έχουν ήδη αποφοιτήσει και άλλα- μετά την ψήφιση του νέου νόμου και θα το προβλέπουμε αυτό στο περιεχόμενό του, να δοθούν τίτλοι και σ' αυτά τα παιδιά που έχουν ήδη αποφοιτήσει από την αδιαβάθμητη μέχρι σήμερα σχολή. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Ανθόπουλο. 

Ορίστε, κύριε Κανταρτζή, έχετε το λόγο για δύο λεπτά για να αναπτύξετε την επίκαιρη ερώτησή σας. 

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, σημειώνουμε την απάντηση του κυρίου Υπουργού ότι θα προχωρήσει στην ολοκλήρωση της απαλλοτρίωσης του οικοπέδου το οποίο έχει δεσμευθεί, ώστε να ανεγερθεί η νέα σχολή. Εάν δεν συμβεί, η ευθύνη βεβαίως θα είναι ακέραια της Κυβέρνησης και του Υπουργείου Παιδείας. Γιατί η κατάσταση αυτή η οποία υπάρχει στο μοναδικό δημόσιο σχολείο για τα άτομα με ειδικές ανάγκες, με νοητική καθυστέρηση είναι κυριολεκτικά απαράδεκτη. Δεν είναι συνθήκες αυτές. Δεν είναι συνθήκες σχολείο να μην έχει προαύλιο, οι χώροι υγιεινής να είναι σε άθλια κατάσταση, γυμναστική να γίνεται στην ταράτσα. Αντιλαμβάνεσθε τι κίνδυνοι δημιουργούνται γι' αυτά τα άτομα τα οποία έχουν το γνωστό πρόβλημα. 

Βεβαίως, υπάρχει και ένα άλλο ζήτημα. Μέχρι την ανέγερση του νέου σχολείου τι θα γίνει με το υπάρχον σχολείο; Θα πρέπει να ληφθεί μέριμνα ώστε να ληφθούν όσα προβλήματα μπορούν να λυθούν, για παράδειγμα χώροι υγιεινής και άλλοι στο υφιστάμενο σχολείο. 

Δεύτερον, στο ζήτημα της στελέχωσης του σχολείου υπάρχει πρόβλημα, κύριε Υπουργέ, και η απάντηση δεν μας ικανοποιεί. Υπάρχει πρόβλημα για το λόγο ότι το τεχνολογικό προσωπικό, αυτοί που εν πάση περιπτώσει εκπαιδεύουν τα άτομα αυτά, οι υδραυλικοί, οι ηλεκτρολόγοι, οι κηπουροί και όλοι αυτοί είναι έκτακτοι. Φέτος έφθασαν να προσληφθούν στις 23 Οκτωβρίου και μετά μάλιστα από κινητοποιήσεις των γονέων των παιδιών αυτών. 

Βεβαίως, γεννιέται ένα ερώτημα: Με σαράντα κενές μέρες, τι εφόδια θα πάρουν τα παιδιά; Και εδώ βεβαίως οι ευθύνες είναι της Κυβέρνησης. 

Δεύτερον, με ποιες προϋποθέσεις μπορεί το προσωπικό αυτό να παρέχει υπηρεσίες, εάν δεν είναι μόνιμο; Αντιλαμβάνεστε ότι η αντιμετώπιση παιδιών με ειδικές ανάγκες απαιτεί ένα μόνιμο προσωπικό, ώστε να υπάρχει και η εξοικείωση με τα παιδιά για να μπορέσουν να προσφέρουν τις καλύτερες δυνατές υπηρεσίες. 

Ολοκληρώνω με το τελευταίο ζήτημα, το ζήτημα της διαβάθμισης. Ακούσαμε βεβαίως, την υπόσχεση που έδωσε ο κύριος Υπουργός. Υπάρχει πρόβλημα όσον αφορά τους τίτλους σπουδών. Ενώ παρακολουθούν το σχολείο παίρνουν μία βεβαίωση, η οποία δεν μπορεί να τους εξασφαλίσει επαγγελματικά. 

Το ζήτημα όμως, δεν σταματά μόνο στη διαβάθμιση. Το ζήτημα είναι ακόμα βαθύτερο. Πώς εξασφαλίζεται και η επαγγελματική αποκατάσταση των παιδιών με ειδικές ανάγκες, όταν είναι γνωστό ότι μέσα σε αυτήν την κατάσταση η οποία υπάρχει σήμερα, με την ανεργία να διογκώνεται και τα διάφορα κοινωνικά προβλήματα; Τα άτομα αυτά είναι που πληρώνουν πριν από όλους το κόστος αυτής της πολιτικής. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Κανταρτζή. 

Ο κύριος Υφυπουργός έχει το λόγο για δύο λεπτά για να δευτερολογήσει. 

ΝΙΚΟΛΑΟΣ ΓΚΕΛΕΣΤΑΘΗΣ: Αν χρειαστεί περισσότερο χρόνο δεν χάθηκε ο κόσμος, κύριε Πρόεδρε. Να μπορέσει να δώσει ολοκληρωμένη απάντηση ο κύριος Υφυπουργός. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, οφείλω να αναγνωρίσω την ευαισθησία του συναδέλφου που έθεσε αυτό το θέμα, αλλά οφείλω επίσης να δηλώσω σε αυτήν την Αίθουσα πως για πρώτη φορά, μόλις πριν από δεκατέσσερα χρόνια, εκδηλώθηκε το ενδιαφέρον της πολιτείας γι αυτά τα άτομα. 

Δεν θέλω να "κατονομάσω" την Κυβέρνηση που είχε την ευαισθησία για πρώτη φορά να θδρύσει μία τέτοια σχολή, έτσι ώστε να προετοιμάσει και την κοινωνική ένταξη αυτών των ατόμων με ειδικές ανάγκες σε ένα χώρο που θα μπορούσαν πια να προσφέρουν και κάτι, για να μη νιώθουν ως παραπε-

  

 

  

Σελίδα 1777 

ταμένοι πολίτες που συντηρούνται από το έλεος μια κοινωνίας, αλλά να νιώθουν χρήσιμοι πολίτες που προσφέρουν και εισπράττουν ανταποδοτικά αυτό το οποίο τους οφείλει η κοινωνία. 

Θα ήθελα εδώ να προσθέσω κάτι ακόμη. Πρόκειται να ιδρυθούν άλλες δύο ή τρεις τέτοιες δημόσιες σχολές, για να μην υπάρχει μόνο μία δημόσια σχολή ειδικής επαγγελματικής εκπαίδευσης και κατάρτισης και αυτό αποδεικνύει το ενδιαφέρον της Κυβέρνησης να επεκτείνει αυτό το θεσμό, διότι υπάρχουν πάρα πολλά άτομα που παραμένουν στο περιθώριο της κοινωνικής ζωής, διότι δεν μπορούν να αποκτήσουν μια στοιχειώδη επαγγελματική εκπαίδευση και κατάρτιση. 

Στο υπό κατάθεση νομοσχέδιο ειδικής αγωγής, προβλέπεται και η κάλυψη, με τη δημιουργία νέων οργανικών θέσεων και κάποιων ειδικοτήτων. Βέβαια, εδώ θα ήθελα να επισημάνω το εξής: Στο χώρο των ειδικοτήτων των επαγγελμάτων, υιοθετούμε πολλές φορές την πολιτική των εκτάκτων καθηγητών, έτσι ώστε να έχουμε ανανεωμένη επαγγελματική γνώση και μεταφορά της μέσα στο χώρο της εκπαίδευσης. Αυτό όμως δεν σημαίνει ότι δεν μπορούμε να κάνουμε και κάποιες οργανικές θέσεις, οι οποίες είναι αναγκαίες, σταθερά και μόνιμα. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υπουργό. 

Τέταρτη είναι η με αριθμό 242/25.11.1998 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς τον Υπουργό Δημόσιας Τάξης, σχετικά με τον εκσυγχρονισμό της Ελληνικής Αστυνομίας, την κάθαρση των κυκλωμάτων πορνείας κλπ. 

Η επίκαιρη ερώτηση της κ. Αλφιέρη έχει ως εξής: 

"Το Σάββατο 14.11.1998 επισκεφθήκαμε την Υποδιεύθυνση Αλλοδαπών Αττικής μαζί με γυναικείες οργανώσεις και την φεμινιστική πρωτοβουλία ενάντια στην αναγκαστική πορνεία των αλλοδαπών γυναικών, με σκοπό να ενημερώσουμε τις αλλοδαπές γυναίκες για τα δικαιώματά τους, αλλά και να διεκδικήσουμε να μην απελαθούν, προκειμένου να παραστούν μάρτυρες στη δίκη. 

Συναντηθήκαμε με τον Αστυνομικό Διευθυντή κ. Αθανασίου και τον Διοικητή του Τμήματος Συντονισμού Αλλοδαπών Αττικής Αστυνόμο κ. Νάνη. Στη συζήτηση που έγινε διαπίστωσα ότι η τελευταία επιτυχία εξάρθρωσης του παράνομου κυκλώματος δυστυχώς, οφείλεται στην φιλοτιμία ολίγων, γιατί μόλις απομακρύνθηκε από το Τμήμα Ηθών και Λεσχών όλη η δύναμή του, εξαρθρώθηκε το κύκλωμα αρπαγής και εκμετάλλευσης γυναικών προερχόμενων από χώρες της πρώην Σοβοετικής 'Ενωσης. Δεν είναι δε τυχαίο ότι η εξάρθρωση έγινε από την Υποδιεύθυνση Αλλοδαπών που δεν έχει αρμοδιότητα στον έλεγχο της πορνείας και των λεσχών. Για την υπόθεση αυτή, στην οποία ενδέχεται να εμπλέκονται και ανώτερα στελέχη της αστυνομίας, έχουν ξεκινήσει ανακρίσεις. 

'Οσο όμως ικανοί να είναι οι παραπάνω αξιωματικοί, με αυξημένη αίσθηση του υπηρεσιακού καθήκοντος, δεν μπορούν να αντιστρέψουν στην εικόνα της διαφθοράς που υπάρχει στην Ελληνική Αστυνομία. 

Ερωτάται ο κύριος Υπουργός: 

1. Ποια άμεσα μέτρα προτίθεται να πάρει για την ενίσχυση της συγκεκριμένης υπηρεσίας από αστυνομικούς που θα έχουν την έγκριση των αρμοδίων διοικητών και θα είναι πραγματικά ικανοί. 

2. Ποια μέτρα προτίθεται να πάρει για την κάθαρση της Ελληνικής Αστυνομίας, από τη συμμετοχή αστυνομικών οργάνων και μάλιστα αξιωματούχων, σε υποθέσεις κυκλωμάτων σύγχρονου δουλεμπορίου. 

3. Αν προτίθεται να προχωρήσει στην οργάνωση και στελέχωση ειδικών υπηρεσιών από εγκληματολόγους, κοινωνιολόγους, ψυχολόγους, κοινωνικούς λειτουργούς κλπ.". 

Ο Υπουργός Δημόσιας Τάξης κ. Πετσάλνικος σήμερα έχει την τιμητική του. Ξεκινάει με την επερώτηση. Αυτή είναι επερώτηση, δεν είναι επίκαιρη ερώτηση. 

Κύριε Υπουργέ, έχετε το λόγο για τρία λεπτά για να πρωτολογήσετε. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Κύριε Πρόεδρε, κυρίες και κύριοι συνάδελφοι, γνωρίζουμε ως Υπουργείο Δημόσιας Τάξης πολύ καλά τα προβλήματα, που αντιμετωπίζουν ορισμένες υπηρεσίες της Ελληνικής Αστυνομίας. Γι' αυτό καταβάλλουμε έντονες προσπάθειες για την επίλυσή τους. 

'Ενα από τα προβλήματα είναι η πληρέστερη στελέχωσή τους για την καλύτερη αστυνόμευση και για τη βελτίωση της παροχής υπηρεσιών στους πολίτες. Βέβαια, αυτό το πρωταρχικό μας καθήκον θα εκπληρωθεί μέσα από τις δυνατότητες, που προκύπτουν από την υπάρχουσα δύναμη του Σώματος με μια -θα έλεγα σε πρώτη φάση- ορθολογικότερη κατανομή αυτής της δυνάμεως. 

Στα πλαίσια αυτά, έχει κατανεμηθεί ανάλογο προσωπικό και στις αστυνομικές Υπηρεσίες Αλλοδαπών του λεκανοπεδίου Αττικής, όπως και στις Υπηρεσίες Λεσχών και Παιγνίων, Ηθών, 'Οπλων και Εκρηκτικών. Πρόσφατα μάλιστα η Υποδιεύθυνση Αλλοδαπών Αττικής ενισχύθηκε με άλλους επτά αστυνομικούς από άλλες υπηρεσίες. 

Πρέπει, όμως, να πω ότι πράγματι η υπάρχουσα δύναμη υπολείπεται της οργανικής. Γι'αυτό και ανακοινώσαμε μέτρα αποδέσμευσης αστυνομικών, που είναι επιφορτισμένοι -όπως λέμε- με αλλότρια έργα, για να υπάρξει ουσιαστική ενίσχυση των μαχίμων υπηρεσιών. 

Πρέπει να επισημανθεί ότι στις υπηρεσίες αυτές, όπως η Υπηρεσία Αλλοδαπών, με σκοπό την καλύτερη λειτουργία τους και την αποτελεσματικότερη δίωξη των κυκλωμάτων πορνείας και άλλων παρεμφερών εγκλημάτων της αρμοδιότητάς τους, γίνεται τακτικά ανακατανομή του προσωπικού, που τις στελεχώνει. Είναι προσωπικό, που επιλέγεται και προτείνεται από τη Διεύθυνση Ασφάλειας Αττικής. 

'Ετσι συγκεκριμένα, κατά τις τακτικές μεταθέσεις του Ιουλίου του 1998, μετατέθηκαν από τις Υπηρεσίες Αλλοδαπών Αττικής εννιά αξιωματικοί και εβδομήντα δύο άλλοι αστυνομικοί κατωτέρων βαθμών και μετατέθηκαν προς αυτές τις Υπηρεσίες εννέα αξιωματικοί και εβδομήντα αστυνομικοί άλλων βαθμών. Επίσης, μεταβολές προσωπικού έγιναν πρόσφατα -όπως γνωρίζετε- και σε άλλες υπηρεσίες, όπως η μετακίνηση από το Τμήμα Ηθών με αποσπάσεις, καθώς και από τα Τμήματα Λεσχών και Παιγνίων. 

Η εκμετάλλευση και η κακοποίηση των γυναικών με τις μορφές της σωματικής, ψυχολογικής, σεξουαλικής και λοιπών μορφών βίας είναι διαχρονικό φαινόμενο διεθνών διαστάσεων, από το οποίο δυστυχώς δεν εξαιρείται και η χώρα μας. Η προστασία των γυναικών από τη βία αυτή και ειδικότερα από την αναγκαστική εξώθηση στην πορνεία και τη σεξουαλική τους εκμετάλλευση, αποτελεί για την αστυνομία αντικείμενο υψηλής προτεραιότητας. 

Οι υπηρεσίες της Αστυνομίας, αυτή είναι η εντολή που δώσαμε, θα εντείνουν τους αιφνιδιαστικούς ελέγχους σε χώρους, όπου υπάρχει διαφθορά και γενικά παρανομία, όπως τα τυχερά παίγνια, τα ήθη κλπ. με συγκεκριμένο αντικείμενο ελέγχου σε όλη τη χώρα και ιδιαίτερα βέβαια σε περιοχές συγκεκριμένες του λεκανοπεδίου. 

Βέβαια θα ήθελα, κλείνοντας την πρωτολογία μου, να υπογραμμίσω ότι οι υποθέσεις σεξουαλικών εγκλημάτων σε βάρος γυναικών ανατίθενται κατά κανόνα σε γυναίκες αστυνομικούς ανακριτικούς υπαλλήλους, οι οποίες αντιμετωπίζουν με τη δέουσα σοβαρότητα και προσοχή το πρόβλημα και καταβάλλουν κάθε δυνατή προσπάθεια για την προστασία της προσωπικότητας αλλά και της αξιοπρέπειας των γυναικών θυμάτων, συνδυάζοντας την αστυνομική γνώση και πρακτική με την ευαισθησία του φύλου τους. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υπουργό. 

Η κ. Αλφιέρη έχει το λόγο για δύο λεπτά, για να αναπτύξει την επίκαιρη ερώτησή της. 

ΣΤΥΛΙΑΝΗ ΑΛΦΙΕΡΗ: Ευχαριστώ πολύ, κύριε Πρόεδρε. 

Κύριε Υπουργέ, παρακολουθούμε τη διάθεση του Υπουργείου να εφαρμόσει κάποια μέτρα άλλης λειτουργίας του 

 

 

  

Σελίδα 1778 

Υπουργείου. 'Ομως, είναι γεγονός ότι σήμερα η Αστυνομία έχει ένα πολύ κακό όνομα και τα πραγματικά γεγονότα που καθημερινά βρίσκονται στις εφημερίδες και είναι πρωτοσέλιδα, μας προβληματίζουν. 

Εμείς, κύριε Υπουργέ, έχουμε να κάνουμε μερικές προτάσεις, γιατί πιστεύουμε ότι πλέον είναι κοινωνικά αποδεκτό σήμερα ότι το σεξουαλικό έγκλημα προσβάλλει την προσωπική ελευθερία των πολιτών. Η ύπαρξη της Αστυνομίας με κυκλώματα προσβάλλει διεθνώς τη χώρα μας και δημιουργεί καχυποψία στον πολίτη, ότι δεν ζει σε μία ευνομούμενη κοινωνία που μπορεί να τον προστατεύσει και να του παρέχει ασφάλεια. 

Πιστεύουμε, κύριε Υπουργέ -και δεν το αναφέρατε αυτό- ότι πέρα από τη διάθεση μετάθεσης του κάθε αστυνομικού, πρέπει να υπάρχει αξιοκρατία στις κρίσεις και προαγωγές του αστυνομικού προσωπικού και συμμετοχή εκλεγμένων αντιπροσώπων στα συμβούλια κρίσεων. Πρέπει, επιτέλους, να απομακρυνθεί το κομματικό κράτος από την αξιοκρατία και τις κρίσεις των αστυνομικών. Είναι ένα βήμα, που είναι υποχρεωμένη η Κυβέρνηση να το κάνει άμεσα. 

Το δεύτερο που πρέπει να γίνει, είναι η δημιουργία εσωτερικού κανονισμού, που θα παρέχει στους αστυνομικούς πλήρη συνταγματικά δικαιώματα με σαφή κατεύθυνση εκδημοκρατισμού και αποστρατικοποίηση της ΕΛΑΣ. 

Πρέπει να δούμε το μισθολόγιο του σύγχρονου αστυνομικού, κύριε Υπουργέ, και θα πρέπει να προχωρήσουμε στη δημιουργία νέων θέσεων εργασίας, εγκληματολόγων, κοινωνιολόγων κλπ. 'Ενας αστυνομικός σήμερα με μία εκπαίδευση πολύ περιορισμένη και πολύ μικρή δεν μπορεί να αντιμετωπίσει τα σημερινά σοβαρά προβλήματα. 

Ζητάμε, κύριε Υπουργέ, την τροποποίηση του Πειθαρχικού Δικαίου και την κατοχύρωση του δικαιώματος παράστασης συνηγόρου στα πειθαρχικά συμβούλια, καθώς και τη χορήγηση αντιγράφου των δικογραφιών. Ζητάμε την πλήρη απαγκίστρωση από τη στρατιωτική δομή που υπάρχει σήμερα, διενέργεια των ενόρκων διοικητικών εξετάσεων (ΕΔΕ) υπό την εποπτεία εισαγγελικού λειτουργού. 

Κύριε Υπουργέ, πιστεύω -και σας εύχομαι καλή δύναμη, γιατί είσαστε καινούριος σ' αυτό το Υπουργείο- ότι θα πρέπει να αποκατασταθεί το κύρος της Ελληνικής Αστυνομίας, θα πρέπει να απομακρυνθούν οι μαστρωποί αστυνομικοί, όταν πραγματικά αποδειχθεί η συμμετοχή τους σ' αυτά τα κυκλώματα και όχι να διασκορπίζονται σε όλη την Ελλάδα, όπως γίνεται μέχρι σήμερα. 

Ευχαριστώ πολύ. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε την κ. Αλφιέρη. 

Ο κύριος Υπουργός έχει το λόγο για δύο λεπτά, για να δευτερολογήσει. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Ευχαριστώ, κύριε Πρόεδρε. 

Θέλω να ευχαριστήσω τη συνάδελφο κ. Αλφιέρη για τις ευχές της. Θα κάνω βέβαια την παρατήρηση ότι στη δική της τοποθέτηση δεν έθιξε απλά το θέμα που αναφέρει στην επίκαιρη ερώτηση, αλλά ανέφερε μία ολόκληρη σειρά από θέματα, που αποτελούν αντικείμενο, θα έλεγα, μιας ολόκληρης επερώτησης εφ' όλης της ύλης. 

ΣΤΥΛΙΑΝΗ ΑΛΦΙΕΡΗ: Μας κόψατε την επερώτηση... 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Εντελώς επιγραμματικά θα μου επιτρέψετε να δώσω μερικές απαντήσεις, για να γνωρίσετε κι εσείς τις σκέψεις της πολιτικής ηγεσίας, αλλά και της φυσικής ηγεσίας του Υπουργείου. 

Σε ό,τι αφορά την εικόνα, που έχει αυτόν τον τελευταίο καιρό η Αστυνομία, έχω να πω το εξής. Είναι αλήθεια ότι υπάρχουν προβλήματα, υπάρχουν βαρέα περιστατικά και στις περιπτώσεις αυτές θα είμαστε αμείλικτοι και ανυποχώρητοι. Αλλά είναι λάθος να υπάρχει μία γενίκευση και μία συλλογική καταδίκη, θα έλεγα, της Αστυνομίας. Είναι άδικο αυτό και είναι και απαράδεκτο. Αυτό προωθείται, θα έλεγα, ίσως κατά έναν τρόπο και από ορισμένα μέσα ενημέρωσης και βέβαια αυτό δημιουργεί προβλήματα, σε ό,τι αφορά και τη λειτουργία και το ηθικό των αστυνομικών. Η συντριπτική πλειοψηφία των αστυνομικών μας είναι έντιμη και εκτελούν το καθήκον τους, όπως πρέπει. Οι επίορκοι είναι μία μικρή-μικρή πλειοψηφία. 

Σε ό,τι αφορά την αξιοκρατία στις κρίσεις, σας γνωστοποιώ ότι βρισκόμαστε στο στάδιο επεξεργασίας ενός συστήματος, που ελπίζουμε πράγματι να καθιερώσει μία απόλυτη αξιοκρατία και να αποκλείσει τις έξωθεν παρεμβάσεις. 

Σ' ένα μόνο διαφωνώ: Τη συμμετοχή των εκλεγμένων στα συμβούλια κρίσεων. Δεν είναι δυνατόν σε χώρους, όπως οι 'Ενοπλες Δυνάμεις και η Αστυνομία, να έχουμε συμμετοχή των εκλεγμένων για να συναποφασίζουν, αν ο α' ή ο β' αστυνομικός είναι ικανός. Θα πρέπει να είναι αντικειμενικά, απόλυτα προσδιορισμένα τα κριτήρια και να υπάρχει συνεχής έλεγχος. 

Σας φέρνω ένα παράδειγμα. Ξέρετε ότι οι επιθεωρήσεις επί δεκαετίες γίνονται μία φορά το χρόνο και είναι θεσμοθετημένο το να γίνονται μόνο μία φορά το χρόνο; Πρόθεσή μας είναι να γίνονται κάθε μήνα οι επιθεωρήσεις, για να υπάρχει πλήρης εικόνα για την απόδοση καθενός στελέχους της Ελληνικής Αστυνομίας και θα το κάνουμε αυτό. 

Συμφωνώ απόλυτα με την αναγκαιότητα πλήρους απομάκρυνσης του κομματισμού. Αυτό το λέμε όλοι. Είναι μία διαχρονική απαίτηση, αλλά θα πρέπει -επαναλαμβάνω- να βρούμε τη δυνατότητα να μην υπάρχει έξωθεν παρέμβαση είτε κομματικής, αλλά είτε και οποιασδήποτε άλλης μορφής, γιατί υπάρχουν και άλλου είδους πολλές φορές παρεμβάσεις, λόγω των σχέσεων που έχουν αναπτυχθεί κατά τη διάρκεια της υπηρεσίας κλπ. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού) 

Ολοκληρώνω, κύριε Πρόεδρε, σε μερικά δευτερόλεπτα. 

Σε ό,τι αφορά την εκπαίδευση, έχουμε ανακοινώσει την αναβάθμιση του συστήματος εκπαίδευσης και την καθιέρωση ενός συστήματος συνεχούς εκπαίδευσης όλων των αστυνομικών, όσα χρόνια κι αν έχουν ήδη στην υπηρεσία και ξεκινάμε από την αρχή του έτους. 

Σε ό,τι αφορά ορισμένες παρατηρήσεις σας για το Πειθαρχικό Δίκαιο, θα έλεγα ότι και οι δικές μας σκέψεις κινούνται προς την κατεύθυνση αυτή, για τη δυνατότητα -και αυτό το εξετάζουμε, δεν μπορώ σήμερα να είμαι συγκεκριμένος- να βελτιωθεί πράγματι ... 

ΠΡΟΕΔΡΕΥΩΝ (Παναγιώτης Σγουρίδης): Τα υπόλοιπα θα τα αναπτύξετε στην επερώτηση. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Ολοκληρώνω. 

... η συμμετοχή του δια συνηγόρου κλπ. ή η δυνατότητα του να λαμβάνει γνώση των εγγράφων της δικογραφίας ο καθ' ου η πειθαρχική δίωξη, είναι θέματα που θα εξετασθούν. 

ΠΡΟΕΔΡΕΥΩΝ (Παναγιώτης Σγουρίδης): Πέμπτη επίκαιρη ερώτηση είναι η με αριθμό 238/25.11.98 του Βουλευτή του Δημοκρατικού Κοινωνικού Κινήματος κ. Ιωάννη Δημαρά προς τους Υπουργούς Εσωτερικών, Δημόσιας Διοίκησης και Αποκέντρωσης, Ανάπτυξης και Δημόσιας Τάξης, σχετικά με τον έλεγχο τήρησης των κανόνων πυροπροστασίας και πυρασφάλειας στα νυχτερινά κέντρα. 

Η επίκαιρη ερώτηση του κ. Δημαρά είναι η ακόλουθη: 

"Με αφορμή το δραματικό γεγονός που συνέβη πριν από λίγες μέρες σε κέντρο διασκέδασης, με αποτέλεσμα να χάσει τη ζωή του ένας νέος άνθρωπος, εξαιτίας προκληθείσης πυρκαϊάς. 

Ερωτώνται οι κύριοι Υπουργοί: 

1. 'Εχουν γίνει οι προβλεπόμενοι από το νόμο έλεγχοι στα νυχτερινά κέντρα διασκέδασης; 

2. 'Εχουν επισημανθεί παραβιάσεις ή αμέλειες, σε σχέση με την πυροπροστασία και πυρασφάλεια που επιβάλλονται από το νόμο; 

3. Ποιες οι κυρώσεις και οι ποινές που έχουν επιβληθεί σε όσους δεν έχουν τηρήσει τα εκ του νόμου προβλεπόμενα, ώστε παραμονές εορτών να μη θρηνήσουμε θύματα, εξ αιτίας των αμελειών ή παραλείψεων;". 

Την Κασσάνδρα κάνετε, κύριε Δημαρά. 

  


 

  

Σελίδα 1779 

Ο κύριος Υπουργός έχει το λόγο για τρία λεπτά για να πρωτολογήσει. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημοσιας Τάξης): 'Εχει ενδιαφέρον η ερώτηση του κ. Δημαρά πράγματι και λόγω του γεγονότος, αλλά και λόγω του ότι έρχονται οι γιορτές. Τον ευχαριστώ, γιατί θα μου δώσει τη δυνατότητα να κάνω μια ενημέρωση προς το Σώμα και προς τον ελληνικό λαό και προς τον ίδιο. 

Κύριε Πρόεδρε και κύριοι συνάδελφοι, πρώτα-πρώτα η αρμοδιότητα χορήγησης, ή ανάκλησης αδειών ίδρυσης και λειτουργίας κέντρων διασκέδασης, καθώς και λοιπών καταστημάτων και επιχειρήσεων, μετά τις πρόσφατες το 1994 και 1995 νομοθετικές ρυθμίσεις, περιήλθε στους Οργανισμούς Τοπικής Αυτοδιοίκησης. 

Οι υπηρεσίες, τόσο της Ελληνικής Αστυνομίας, όσο και του Πυροσβεστικού Σώματος ασκούν συνεχείς και έντονους ελέγχους στα παντός είδους καταστήματα υγειονομικού ενδιαφέροντος σε όλη τη χώρα, για τη διαπίστωση της νόμιμης λειτουργίας τους και ιδιαίτερα για τη διαπίστωση του αν τηρούνται οι όροι και οι προϋποθέσεις που θέτουν οι ισχύουσες διατάξεις. 

Για τις βεβαιούμενες παραβάσεις εφαρμόζονται με αυστηρότητα οι ισχύουσες διατάξεις και παράλληλα ενημερώνονται, από τις δικές μας υπηρεσίες οι Οργανισμοί Τοπικής Αυτοδιοίκησης για να προβούν στις δικές τους πλέον ενέργειες. 

Για την υλοποίηση των αποφάσεων που αφορούν την προσωρινή ή οριστική αφαίρεση των αδειών και το κλείσιμο των καταστημάτων από τα οικεία όργανα του οργανισμού πλέον Τοπικής Αυτοδιοίκησης της περιοχής, παρέχεται σε αυτά από την αστυνομία η αναγκαία συνδρομή και προστασία 

Στα πλαίσια αυτά σε όλη την επικράτεια, κατά το χρονικό διάστημα από 1.1.97 έως 30.6.98, από τις υπηρεσίες του Πυροσβεστικού Σώματος πραγματοποιήθηκαν σε χώρους συνάθροισης γενικώς του κοινού τέσσερις χιλιάδες οκτακόσιοι τριάντα οκτώ έκτακτοι έλεγχοι. Σε οκτακόσιες είκοσι περιπτώσεις έγιναν συστάσεις στους υπευθύνους για τη συμμόρφωσή τους με τα οριζόμενα στην ισχύουσα νομοθεσία πυροπροστασίας και σε πενήντα έξι περιπτώσεις, κύριε Δημαρά, έγινε ανάκληση του πιστοποιητικού προστασίας. 

Ειδικότερα, κατά το αναφερόμενο χρονικό διάστημα, σε κέντρα διασκέδασης διενεργήθηκαν δύο χιλιάδες εκατόν πενήντα τρεις έκτακτοι έλεγχοι, κατά τους οποίους έγιναν τετρακόσιες εβδομήντα εννιά συστάσεις και σε τριάντα εννέα περιπτώσεις έγινε ανάκληση του πιστοποιητικού πυροπροστασίας. 

Στις αρμόδιες υπηρεσίες μας έχουν δοθεί οι δέουσες εντολές και οδηγίες για την εντατικοποίηση των ελέγχων και αυστηρή εφαρμογή της ισχύουσας νομοθεσίας. 

Στον Αρχηγό του Πυροσβεστικού Σώματος έδωσα εντολή, πριν από μια εβδομάδα να γίνονται πλέον σε μηνιαία βάση οι έλεγχοι, ειδικά στα κέντρα διασκέδασης. 'Οχι σε έκτακτες περιπτώσεις ή σε ακαθόριστα χρονικά διαστήματα, αλλά κάθε μήνα να γίνεται έλεγχος, αν πράγματι τηρούνται απόλυτα οι όροι που αφορούν τη πυροπροστασία. 

Σε ό,τι αφορά τώρα το επί της λεωφόρου Συγγρού 251 κέντρο διασκέδασης, όπου συνέβη και το τραγικό συμβάν που στοίχισε τη ζωή στον άτυχο νέο, αναφέρεται ότι αυτό λειτουργούσε νόμιμα, βάσει της αδείας που είχε εκδοθεί από 21.7.92 και η έκδοση της οποίας λήφθηκε υπόψη βεβαίως της αρμόδιας πυροσβεστικής υπηρεσίας, από την οποία προέκυπτε ότι ο υπεύθυνος του καταστήματος έλαβε όλα τα μέτρα πυρασφάλειας που προέβλεπε η σχετική μελέτη πυρασφάλειας, η οποία είχε εγκριθεί από τη πυροσβεστική. 

Πριν από την έναρξη λειτουργίας του κέντρου αυτού για τη φετινή χειμερινή περίοδο, το αστυνομικό τμήμα Νέας Σμύρνης, ύστερα από καταγγελίες στις 22.9.98 που αφορούσαν οικοδομικές εργασίες για διαμόρφωση χώρου και αλλοίωση της πρόσοψης του κέντρου, ενημέρωση αυθημερόν τη διεύθυνση πολεοδομίας Αργυρούπολης και ζήτησε από την υπηρεσία αυτή να πραγματοποιήσει αυτοψίες, γιατί όπως είπαμε τώρα πλέον υπάγονται στους ΟΤΑ. Η πολεοδομία με έγγραφό της στις 7.10.98 ενημέρωσε την υπηρεσία μας ότι οι οικοδομικές εργασίες απαιτούσαν άδεια και ζήτησε τη διακοπή των εργασιών αυτών, πράγμα που έγινε. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υπουργό. 

Ο κ. Δημαράς έχει το λόγο για δύο λεπτά για να αναπτύξει την επίκαιρη ερώτησή του. 

ΙΩΑΝΝΗΣ ΔΗΜΑΡΑΣ: Κύριε Πρόεδρε, πρέπει να σας διαβεβαιώσω, ότι βρίσκομαι σε δεινή θέση να εξηγήσω, ότι δεν θέλω να είμαι Κασσάνδρα.'Ομως, κάθε χρόνο γίνονται πολλά από αυτά που έχουν επαναληφθεί και παρά τις καλές προσπάθειες και επιθυμίες όποιων Υπουργείων και δημόσιων οργανισμών ηγούνται, εν τούτοις κάποια περιστατικά επαναλαμβάνονται. 

Χαίρομαι γι'αυτά που ήδη έχουν πραγματοποιηθεί μέχρι τώρα από την πλευρά του Υπουργείου Δημόσιας Τάξης. Εκείνο όμως, το οποίο θέλω να σας διαβεβαιώσω, κύριε Υπουργέ, είναι ότι σε καμία περίπτωση -ούτε εσείς μπορείτε να το πιστέψετε- δεν θα αμφισβητούσα ή θα αμφισβητούσαμε, το ενδιαφέρον του Υπουργείου και το δικό σας. Περνάμε στην περίοδο των εορτών και ξέρετε τι θα γίνει, όλος ο κόσμος θα βγει έξω, θα γεμίσουν τα κέντρα κλπ. Εκείνο το οποίο έχω διαπιστώσει και μου το λένε και πολλοί φίλοι μου, είναι ότι ξεπερνιέται ο αριθμός των ατόμων που πηγαίνουν στα κέντρα τη στιγμή κορύφωσης της λειτουργίας τους. Ενώ δηλαδή υπάρχει μία άδεια για πενήντα πρόσωπα, πενήντα θαμώνες, θα δείτε εκατό και διακόσια άτομα στοιβαγμένα το ένα πάνω στο άλλο. 

Ενδεικτικά, θέλω να σας αναφέρω ότι σε έκθεση ενός πανεπιστημιακού καθηγητού, αναφέρεται πως μετά από έρευνα του πανεπιστημίου έχουν διαπιστωθεί τα εξής: Λειτουργούν αυτήν τη στιγμή χωρίς άδεια της Πυροσβεστικής πολυκαταστήματα. Στα σχολεία υπάρχει μέγα θέμα απουσίας και μέτρων οργάνωσης και πυρόσβεσης. Επίσης, σε κέντρα διασκέδασης έχει διαπιστωθεί ότι είναι σκανδαλώδης η απουσία μέτρων, η υπερπλήρωση και υπέρβαση κατά πολύ, του αριθμού των ατόμων που αναφέρει η άδεια. Ενδεικτικά, το 1991 μόνο συνέβησαν τα εξής: Διακόσιες είκοσι μία φωτιές σε εστιατόρια και πενήντα μία σε κέντρα διασκέδασης. Αντιλαμβάνεστε, λοιπόν, ότι είναι ένα πρόβλημα το οποίο υπάρχει και εγώ εύχομαι με τα μέτρα που έχετε πάρει και με αυτά τα οποία σύμφωνα με όσα άκουσα, θα εντείνετε στη συνέχεια, να μην υπάρξει κανένα ατύχημα ή δυστύχημα στις μέρες που θα έρθουν. 

ΠΡΟΕΔΡΕΥΩΝ (Παναγιώτης Σγουρίδης): Δεν είναι μόνο τα μέτρα, θέλει και συνέπεια από εμάς τους πολίτες. 

Ο κύριος Υπουργός έχει το λόγο για να δευτερολογήσει. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Θα ήθελα και πάλι να επισημάνω, ότι η εντονότερη αστυνόμευση και οι εκτεταμένοι έλεγχοι, ούτως ή άλλως ασκούνται από τις υπηρεσίες μας, κατά τις περιόδους των μεγάλων γιορτών σε χώρους, όπου παρατηρείται μεγάλη συγκέντρωση πολιτών, όπως και στα προαναφερόμενα κέντρα, αλλά και σε χώρους δημοσίων θεαμάτων, μεγάλα εμπορικά καταστήματα κλπ. Αυτή η εντονότερη αστυνόμευση θα είναι πλέον γεγονός, γιατί οι εντολές μου, όπως σας είπα, είναι σαφείς: Σε μηνιαία βάση, για να προλάβουμε. Γιατί το σημαντικότερο από όλα είναι η πρόληψη. 

Επίσης, θα ήθελα να επισημάνω, αυτό που και εσείς υπαινιχθήκατε, ότι θα πρέπει να υπάρχει μία στενή συνεργασία των υπηρεσιών του δικού μας Υπουργείου με την Τοπική Αυτοδιοίκηση, όπως και με το Υπουργείο Παιδείας, αν και τα σχολεία υπάγονται στους Οργανισμούς Τοπικής Αυτοδιοίκησης. Με άλλα λόγια δηλαδή με τους οργανισμούς της τοπικά οργανωμένης κοινωνίας, για να τηρούνται οι όροι, να γίνονται βελτιώσεις και πάνω από όλα να υπάρχει συνεχής πολιτικός έλεγχος. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε και τον κύριο Υπουργό. 

Κύριοι συνάδελφοι, ολοκληρώθηκε η συζήτηση των επικαίρων ερωτήσεων. 

 

 

  

Σελίδα 1780 

ΠΡΟΕΔΡΕΥΩΝ (Παναγιώτης Σγουρίδης): Κύριοι Βουλευτές, εισερχόμαστε στην ημερήσια διάταξη των 

ΕΠΕΡΩΤΗΣΕΩΝ

Θα συζητηθεί η υπ'αριθμόν 7/11.11.98 επερώτηση των Βουλευτών της Νέας Δημοκρατίας κυρίων Χρήστου Μαρκογιαννάκη, Ιωάννη Λαμπρόπουλου, Νικόλαου Γκελεστάθη, Επαμεινώνδα Ζαφειρόπουλου, Αντωνίου Φούσα, Αθανάσιου Δαβάκη, Θεόδωρου Κασσίμη, Θεόδωρου Κατσίκη και Προκόπη Παυλόπουλου, προς τον Υπουργό Δημόσιας Τάξης, σχετικά με την πολιτική της Κυβέρνησης στον τομέα των Σωμάτων Ασφαλείας. 

Κύριοι συνάδελφοι, το Προεδρείο έλαβε επιστολή της Νέας Δημοκρατίας από το Γενικό Γραμματέα κ. Σταύρο Δήμα που ορίζει ως Κοινοβουλευτικό Εκπρόσωπο το Βουλευτή Επικρατείας κ. Προκόπη Παυλόπουλο. 

Ομοίως, από τον Πρόεδρο του Δημοκρατικού Κοινωνικού Κινήματος τον κ. Τσοβόλα ο οποίος ορίζει ως Κοινοβουλευτικό Εκπρόσωπο τον κ. Γεώργιο Τσαφούλια. 

Πρώτος εκ των ομιλητών στην επερώτηση είναι ο κ. Χρήστος Μαρκογιαννάκης. 

Ορίστε, κύριε Μαρκογιαννάκη, έχετε το λόγο. 

ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριοι συνάδελφοι, δεν υπάρχει καμιά αμφιβολία ότι ένα από τα μεγαλύτερα προβλήματα, από τα πλέον καυτά προβλήματα που αντιμετωπίζει σήμερα η ελληνική κοινωνία, είναι η δραματική, εκρηκτική αύξηση της εγκληματικότητας. 

(Στο σημείο αυτό, την Προεδρική 'Εδρα καταλαμβάνει ο Δ' Αντιπρόεδρος της Βουλής, κ. ΝΙΚΟΛΑΟΣ ΚΑΤΣΑΡΟΣ) 

Και όταν λέμε αύξηση της εγκληματικότητας ασφαλώς και δεν εννοούμε την ελαφράς μορφής εγκληματικότητα. Δυστυχώς, εκεί που υπάρχει η έκρηξη, εκεί που υπάρχει το μεγάλο πρόβλημα είναι η βαριά εγκληματικότητα. Μιλούμε για ναρκωτικά, για ληστείες, για ανθρωποκτονίες, για εμπόριο λευκής σαρκός, όπου βλέπουμε μέρα με τη μέρα να έχουμε περισσότερα και σοβαρότερα κρούσματα. 

Δεν ξέρω τι λένε οι στατιστικές, οι στατιστικές τις οποίες πολλές φορές χρησιμοποιούν οι υπεύθυνοι και οι οποίες εν πολλοίς κατασκευάζονται ή ερμηνεύονται σύμφωνα με τις επιθυμίες εκείνων που τις χρησιμοποιούν. H πραγματικότητα είναι εκείνο που βιώνει μέρα με τη μέρα ο ελληνικός λαός. Η ανασφάλεια την οποίαν αισθάνεται, ανασφάλεια η οποία πολλές φορές τον οδηγεί ακόμη και στην αυτοδικία. Δεν είναι λίγες οι περιπτώσεις όπου βλέπουμε στις οθόνες της τηλεόρασης ή πληροφορούμαστε από τα Μέσα Μαζικής Ενημέρωσης, ότι πολίτες απογοητευμένοι από την αδυναμία του κράτους να τους προστατεύσει απειλούν ή και σε πολλές περιπτώσεις πραγματοποιούν αυτοδύναμη προστασία. 

Αυτό το πρόβλημα το οποίο αντιμετωπίζει η ελληνική κοινωνία τον τελευταίο καιρό το έχουμε επανειλημμένα επισημάνει και είναι χαρακτηριστικό ότι μέσα στο 1998 είναι η τρίτη επερώτηση, η οποία συζητείται στο Κοινοβούλιο και η οποία απευθύνεται προς το Υπουργείο Δημοσίας Τάξεως. 

Ενθυμούμαι όταν συζητήσαμε την πρώτη επερώτηση, ο τότε Υπουργός Δημοσίας Τάξεως, κ. Ρωμαίος, μας αντιμετώπισε σχεδόν ειρωνικά, αρνούμενος εκείνο το οποίο ο κάθε 'Ελληνας είχε αντιληφθεί. Ουσιαστικά, μας είπε ότι αύξηση της εγκληματικότητας δεν είχαμε, ότι ήταν οι συνήθεις αριθμοί και ότι είμαστε υπερβολικοί. Βεβαίως, μετά από λίγο καιρό που συζητήθηκε η δεύτερη επερώτηση αναγκάσθηκε εκ των πραγμάτων να παραδεχθεί το πρόβλημα, να εξαγγείλει μέτρα, αλλά δυστυχώς αν και έχει περάσει τόσο χρονικό διάστημα, βλέπουμε ότι το πρόβλημα μέρα με τη μέρα οξύνεται και βλέπουμε ότι ουσιαστικά δεν γίνεται τίποτα προς την κατεύθυνση άμβλυνσης του φαινομένου. 

Το ερώτημα είναι κατ'αρχάς ποια είναι η αιτία αυτής της εκρηκτικής αύξησης της εγκληματικότητας. Θα μπορούσαν να αναφερθούν πολλά σε θεωρητικό επίπεδο, να μιλήσουμε για οικονομική κρίση, να πούμε για λαθρομετανάστες αλλά εγώ, κύριοι συνάδελφοι, πιστεύω ότι η μεγαλύτερη αιτία, το μεγαλύτερο πρόβλημα είναι η αδυναμία των αμυντικών μηχανισμών κατά του εγκλήματος να αναχαιτίσουν το φαινόμενο. Κυρίως είναι η αδυναμία της Ελληνικής Αστυνομίας να ανταπεξέλθει στα καθήκοντά της. Η δομή, το ηθικό, η νοοτροπία, το έμψυχο υλικό, η εκπαίδευση, τα προβλήματα γενικά που αντιμετωπίζει η Ελληνική Αστυνομία την έχουν φέρει σε τέτοιο σημείο που να μην είναι δυνατόν να αντιμετωπίσει αυτήν την έκρηξη του φαινομένου. 

Είμαστε υποχρεωμένοι να επανέλθουμε για άλλη μια φορά, διότι το Υπουργείο Δημοσίας Τάξεως κωφεύει και δεν κάνει το οτιδήποτε να αντιμετωπισθεί το πρόβλημα, να επανέλθουμε, να επισημάνουμε τις κύριες αιτίες που έχουν οδηγήσει την Ελληνική Αστυνομία εκεί που έχει οδηγηθεί σήμερα και να καλέσουμε για άλλη μια φορά τον Υπουργό Δημοσίας Τάξεως να πάρει μέτρα. 

Κύριε Υπουργέ, κύριοι συνάδελφοι, δεν υπάρχει καμία αμφιβολία ότι διαχρονικά, αλλά κυρίως το τελευταίο χρονικό διάστημα, το μέγα πρόβλημα της Ελληνικής Αστυνομίας και των Σωμάτων Ασφαλείας γενικότερα, είναι ο κομματισμός, είναι η έλλειψη αξιοκρατίας. Και είναι τραγικό και είναι ανήθικο αυτό το οποίο συμβαίνει, διότι, εκτός από την καταρράκωση της προσωπικότητας, εκτός από την ποδοπάτηση της προσωπικότητας, οδηγούμεθα και στην αδυναμία πλέον των Σωμάτων Ασφαλείας να αντιμετωπίσουν τα προβλήματα. Διότι οι ικανοί, οι άξιοι, οι έντιμοι, οι εργατικοί, οι ηθικοί, εξαιτίας του ότι δεν είναι προσκείμενοι στην κυβερνώσα παράταξη, βρίσκονται είτε εκτός υπηρεσίας ενωρίς, αποστρατευόμενοι στους κρίσιμους βαθμούς, είτε και όταν ακόμα υπηρετούν, τοποθετούνται σε θέσεις όπου ουσιαστικά δεν μπορούν να προσφέρουν. 

Επειδή ο Υπουργός Δημόσιας Τάξης είναι φρέσκος, καινούριος στο Υπουργείο του, θα ήθελα να του υπενθυμίσω, εάν δεν έχει ενημερωθεί για τις περίφημες, τις κατάπτυστες λίστες Σουλτάτου, που έκαναν την εμφάνισή τους κατά τις τελευταίες δύο κρίσεις των αξιωματικών και ιδιαίτερα στην τελευταία. Για μένα δεν είναι λίστες Σουλτάτου, είναι λίστες ΠΑ.ΣΟ.Κ., οι οποίες εγράφησαν δια χειρός Σουλτάτου. 'Αλλωστε, από τη διενεργηθείσα Ε.Δ.Ε. προέκυψε ότι δεν ήταν άμοιρος ευθυνών η πολιτική ηγεσία ή μέρος της πολιτικής ηγεσίας του Υπουργείου Δημοσίας Τάξεως. Κατέληξαν βέβαια σε ποινές θωπείας για τον κ. Σουλτάτο αλλά όμως εξετέθη η Ελληνική Αστυνομία, όταν έκανε ό,τι μπορούσε για να συγκαλύψει αυτό το ανοσιούργημα το οποίο όλοι όμως αντιλήφθηκαν. 

Θα ήθελα, κύριε Υπουργέ, να σας γνωρίσω, αν δεν το έχετε πληροφορηθεί, ότι όταν εκλάπη μέσα από τη Διεύθυνση Εγκληματολογικών Υπηρεσιών η γραφομηχανή και η ταινία επί της οποίας ήταν αποτυπωμένα πολλά δυσχερέστατα για το Υπουργείο Δημόσιας Τάξης στοιχεία, δεν διετάχθη από τον προκάτοχό σας ή από την τότε φυσική ηγεσία του Υπουργείου Δημοσίας Τάξεως ούτε καν Ε.Δ.Ε., προκειμένου να διαπιστωθεί ποιος ήταν ο κλέφτης των αποδεικτικών στοιχείων. Απλά μια άτυπη έρευνα και η υπόθεση ετέθη στο αρχείο. 

Αυτό και μόνο καταδεικνύει κατά τον εναργέστερο τρόπο ότι η πολιτική ηγεσία του Υπουργείου Δημοσίας Τάξεως τουλάχιστον θέλησε να συγκαλύψει το σκάνδαλο, αν δεν ήταν πίσω απ' αυτό. 

Θα πρέπει να αντιληφθούμε και να υιοθετήσουμε την άποψη, κύριοι συνάδελφοι, εκείνη που ακούμε συνέχεια, ότι πρέπει επιτέλους να εκλείψει ο κομματισμός από τα Σώματα Ασφαλείας. Το λέμε, το ξαναλέμε, δεν βλέπουμε να υλοποιείται. 

Ακούσαμε, κύριε Υπουργέ, ότι εξαγγείλατε την ίδρυση Αρχηγείου Ελληνικής Αστυνομίας. Αυτό έπρεπε να έχει γίνει προ πολλού. 

'Οταν ήταν Υπουργός Δημόσιας Τάξεως ο κ. Γκελεστάθης, ήδη είχε προωθήσει το θέμα. Αν δεν κάνω λάθος, είχε προωθηθεί το σχετικό διάταγμα, αλλά εξαιτίας της τότε κυβερνητικής αλλαγής το θέμα επάγωσε. 

Στον προκάτοχό σας το είχαμε επισημάνει και είχε πει ότι θα προχωρήσει. Δεν έγινε απολύτως τίποτα. 

Εσείς είπατε ότι θα ιδρύσετε Αρχηγείο της Ελληνικής 

 

 

  

Σελίδα 1781 

Αστυνομίας. Εγώ θα ήθελα να σας παρακαλέσω, εφόσον το αποφασίσατε, αυτό το μέτρο να είναι ουσιαστικό. 

Ο Αρχηγός της Ελληνικής Αστυνομίας και το Αρχηγείο της Ελληνικής Αστυνομίας να έχει αρμοδιότητες και δυνατότητες τέτοιες, που να μην καταστεί φερέφωνο του κάθε Υπουργού Δημοσίας Τάξεως, όποιος και να είναι αυτός. Εάν απλά τη σημερινή κατάσταση τη βαπτίσουμε Αρχηγείο της Ελληνικής Αστυνομίας, ασφαλώς τα αποτελέσματα θα είναι τα ίδια. 

Εάν έχετε Αρχηγούς, όπως τον απελθόντα πρόσφατα Αργηγό, ο οποίος επί μακρόν ηγήθη της Ελληνικής Αστυνομίας και ο οποίος απεδείχθη ότι ήταν ιδιαίτερα ακατάλληλος γι' αυτόν το σοβαρό του ρόλο αυτό το πρόβλημα δεν λύνεται. Και μεγαλύτερη απόδειξη από τα τελευταία γεγονότα και το φιάσκο της οδού Νιόβης δεν θέλουμε, όπου έφθασε στο σημείο να πει ότι, πήγε και έκανε την επιχείρηση καθ' ον τρόπο την επιχείρησε, διότι εάν είχε επιτύχει, θα ήταν ακόμη δύο χρόνια Αρχηγός της Ελληνικής Αστυνομίας. 

Και θα ήθελα, κύριε Υπουργέ, μια που μπήκα σ' αυτό το θέμα, να σας ρωτήσω το εξής και να μας λύσετε αυτήν την απορία. Συμμετείχαν σε αυτήν την επιχείρηση εκατοντάδες αστυνομικοί, με παρούσα σχεδόν ολόκληρη τη φυσική ηγεσία της Ελληνικής Αστυνομίας: Αρχηγός, Υπαρχηγός, ΓΑΔάρχης, Διοικητής Ασφαλείας. Αυτό δείχνει την πρεμούρα -να πω τη λέξη- που είχαν όλοι τους για προβολή, βέβαιοι όντες ότι θα επιτύχει η επιχείρηση. Η επιχείρηση απέτυχε παταγωδώς. Είχαμε ανθρώπινα θύματα. Είχαμε παρέμβαση του εισαγγελέως. Είχαμε ΕΔΕ. Καταλογίζονται ευθύνες. Θέλω λοιπόν να ικανοποιήσετε την περιέργεια όλων μας, αλλά και το ερωτηματικό της ελληνικής κοινής γνώμης και της ελληνικής κοινωνίας. Θεωρήθηκε ότι ο Αρχηγός ο ΓΑΔάρχης και ο Διοικητικής Ασφαλείας έφεραν ευθύνη γι' αυτό το οποίο συνέβη. Κατά πληροφορίες, το εισαγγελικό πόρισμα καταλογίζει ευθύνες πειθαρχικές και ποινικές και στον υπαρχηγό τότε και σήμερα Αρχηγό. Ποια ήταν η αιτία που εξηρέθη της ομαδικής αποπομπής ο τότε υπαρχηγός και όχι μόνον αυτό, αλλά τον χρήσατε στη συνέχεια πάραυτα και Αρχηγό της Ελληνικής Αστυνομίας, όταν και ο ίδιος συμμετείχε, κατά τον ίδιο τρόπο που συμμετείχαν οι άλλοι αποπεμφθέντες στα δραμματικά αυτά γεγονότα της οδού Νιόβης; 

'Ερχομαι σε ένα άλλο πρόβλημα, το οποίο εθίγη προηγουμένως, κατά τη συζήτηση της επίκαιρης ερώτησης της συναδέλφου, για την εκπαίδευση και τη μετεκπαίδευση των οργάνων της Ελληνικής Αστυνομίας και γενικότερα των Σωμάτων Ασφαλείας. Είναι γεγονός ότι η εκπαίδευση δεν είναι στο καλύτερο δυνατό σημείο. Και όχι μόνο δεν είναι στο καλύτερο δυνατό σημείο, αλλά είναι σε πολύ κακή κατάσταση. Δεν έχει γίνει απολύτως τίποτε τα τελευταία χρόνια που υπάρχει το πρόβλημα της εγκληματικότητας σε έξαρση, που το επισημαίνουμε και που όλοι μέσα και έξω από αυτήν την Αίθουσα ομιλούμε για καλύτερη εκπαίδευση, για συνεχή μετεκπαίδευση. 

'Ακουσα προηγουμένως που είπατε ότι "θα φροντίσουμε να εκπαιδεύονται και να μετεκπαιδεύονται καλύτερα οι αστυνομικοί". Ας ευχηθούμε όλοι να μην είναι μόνο λόγια, όπως ήταν τα λόγια όλων όσων προηγήθησαν υμών. 

'Ερχομαι στην υλικοτεχνική υποδομή. Παραπονούνται οι αστυνομικοί -και δικαιολογημένα- ότι οι ελλείψεις, τις οποίες έχουν σε οπλισμό, σε μέσα επικοινωνίας, σε οχήματα, σε οικήματα όπου στεγάζονται οι υπηρεσίες, είναι πάρα πολύ μεγάλες. 

Είδα προχθές ότι εξαγγείλατε ένα πρόγραμμα προμήθειας εξοπλισμού και άλλων μέσων καταλλήλων και αναγκαίων για την Ελληνική Αστυνομία. 'Ομως, κύριε Υπουργε, δεν είδα στον προϋπολογισμό να έχει εγγραφεί κάποιο σχετικό κονδύλι. Δεν ξέρω που θα βρείτε τα χρήματα. Δεν ξέρω ποιοι θα είναι οι πόροι σας. Και δεν ξέρω αν και αυτό τελικά υλοποιηθεί. 

'Ενα άλλο θέμα, το οποίο κατ' επανάληψη έχουμε θίξει και το οποίο δεν αντιμετωπίζεται -επιτέλους όταν έχουμε τόσο μεγάλο πρόβλημα πάρτε κάποια μέτρα- είναι ο τρόπος και η δυνατότητα χρήσης των όπλων από τους αστυνομικούς. 

Σήμερα, ο αστυνομικός υπόκειται στις κοινές ποινικές διατάξεις, όσον αφορά τη δυνατότητα χρήσης του όπλου. Αυτό, κύριοι συνάδελφοι, έχει πολύ μεγάλους κινδύνους. Γιατί οι περί αμύνης και καταστάσεως ανάγκης διατάξεις είναι πάρα πολύ δύσκολο να εφαρμοσθούν. Είναι πάρα πολύ δύσκολο να αποδειχθούν αυτές οι καταστάσεις. Και συνήθως, όταν έχουμε κάποιο "ατύχημα" είτε είναι αναγκασμένοι αυτοί που διενεργούν την ΕΔΕ ή την προανάκριση να βαπτίζουν ανθρωποκτονία από αμέλεια οποιοδήποτε ατύχημα και τυχαία εκπυρσοκρότηση, είτε ο αστυνομικός o oποίος έκανε χρήση του όπλου του είτε επειδή φοβήθηκε είτε επειδή βρέθηκε πράγματι σε μια κατάσταση αμύνης ή σε κατάσταση ανάγκης, σύρεται στα δικαστήρια επί σειρά ετών και εξουθενώνεται κοινωνικά, οικονομικά και επαγγελματικά. 

Και ενώ το πρόβλημα είναι μείζον, το έχουμε επισημάνει, δεν έχει πάρει την πρωτοβουλία το Υπουργείο Δημοσίας Τάξεως που έπρεπε να είχε παρθεί, διότι το πρόβλημα τώρα βρίσκεται σε έξαρση. Θα έπρεπε να φέρει ένα νομοσχέδιο στη Βουλή, να συζητήσουμε, να δούμε πότε επιτέλους ο αστυνομικός μπορεί ακινδύνως να κάνει χρήση του όπλου του και να μην τους έχουμε σήμερα υπό το καθεστώς -παρακαλώ πολύ, κύριοι συνάδελφοι, κύριε Υπουργέ- νόμου κατοχικού! Νόμος του 1943 είναι ο νόμος εκείνος που διέπει σήμερα τα της δυνατότητας χρήσεως του όπλου από τον αστυνομικό. 

'Ερχομαι στη διαφθορά. Ο προκάτοχός σας αγωνιωδώς επεζήτει να ανεύρει τις εστίες διαφθοράς στα αστυνομικά τμήματα και στις άλλες υπηρεσίες. Δεν έμπαινε στον κόπο να κοιτάξει γύρω του, διότι εάν το έκανε θα έβλεπε αυτό που είδαν οι εισαγγελείς στην ΕΔΕ, ότι οι σύμβουλοί του, Φλωρεντής και Λουκάς, που είναι σήμερα υπόδικοι, ήταν εκείνοι που πρωταγωνιστούσαν στη διαφθορά. Και όταν μέσα από το γραφείο του Υπουργού Δημοσίας Τάξεως εκπορεύεται η διαφθορά, δεν μπορούμε να ζητούμε από τον απλό αστυφύλακα να είναι έντιμος και ηθικός, διότι παραδειγματίζεται από την κορυφή. 

Και βέβαια η διαφθορά βρίσκεται σε έξαρση. Πολλές είναι οι αιτίες, ανέφερα ήδη τη μία. Παραδειγματίζονται από την κορυφή. Αλλά από εκεί και πέρα, όταν οι επιλογές και οι τοποθετήσεις σε καίρια, επικίνδυνα πόστα, είναι άνθρωποι που δεν έχουν το ήθος αποδεδειγμένα, την εντιμότητα και την εμπειρία να επιβάλουν την ηθική και την καλή συμπεριφορά είτε λέγεται λέσχες είτε ηλεκτρονικά είτε πορνεία, ασφαλώς θα έχουμε αυτά τα προβλήματα. 

Και δεν λύνεται το πρόβλημα, κύριε Υπουργέ, με ομαδικές μετακινήσεις που επιχειρήσατε πρόσφατα. Πρώτα πρώτα αυτό είναι η ομολογία της αποτυχίας, είναι η αποτυχία του ότι διεφθαρμένοι είχαν συγκεντρωθεί πολλοί μαζί σε ορισμένους χώρους. Και αυτούς ασφαλώς δεν τους συγκέντρωσε η Νέα Δημοκρατία ή τα άλλα κόμματα της Αντιπολίτευσης, αλλά το Υπουργείο Δημοσίας Τάξεως, η ηγεσία, η πολιτική και η φυσική ηγεσία. 

'Ομως με αυτού του είδους τις ομαδικές μετακινήσεις και μεταθέσεις, με τα ξερά καίγονται και τα χλωρά, διότι ασφαλώς δεν ήταν όλοι ανέντιμοι. Το στίγμα όμως θα το σημαδεύει σε όλη τους την υπαλληλική από εδώ και πέρα πορεία. 

Αποδοχές των αστυνομικών: 'Οταν αξιώνουμε από έναν 'Ελληνα δημόσιο υπάλληλο να είναι είκοσι τεσσερις ώρες το εικοσιτετράωρο εν εγρήγορση, όταν του λέμε ότι πρέπει να είσαι έντιμος και ηθικός και όταν δεν του επιτρέπουμε δεύτερη απασχόληση, διότι εάν το κάνει θα είναι πειθαρχικό αδίκημα, τότε έχουμε υπό καθεστώς πείνας. Σ'αυτήν την περίπτωση ή θα παρανομεί εργαζόμενος σε ελεύθερη εργασία προκειμένου να εξοικονομήσει τα προς το ζην, είτε θα οδηγηθεί, αν είναι και αδύνατος χαρακτήρας ή ευεπίφορος σε τέτοιου είδους επιδόσεις, στη διαφθορά. 

Αντιμετωπίστε τα προβλήματα της οικογένειας του αστυνομικού με ενδιαφέρον. Να μην τους κοροϊδεύουμε! 

Υπέβαλα πριν από μερικές μέρες μία ερώτηση προς τον Υπουργό Δημοσίας Τάξεως, τι γίνεται με αυτά τα περίφημα οδοιπορικά εκτός έδρας των συνεργατών που έχουμε. Η απάντηση ήταν "δεν υπάρχει κανένα πρόβλημα, τα παίρνουν κανονικά σε τρεις μήνες". 



 

  

Σελίδα 1782 

Ε, αυτό είναι ψέματα. Τα παίρνουν κανονικά μέσα σε τρεις μήνες μόνο αυτοί που συνοδεύουν τον Πρωθυπουργό, τους Αρχηγούς των κομμάτων και τους Υπουργούς. Οι υπόλοιποι που συνοδεύουν τους Βουλευτές δεν τα παίρνουν. Γιατί αυτή η αντιμετώπιση; 

'Εχω και άλλα να πω για τη διάρθρωση της Ελληνικής Αστυνομίας, για την Αγροφυλακή, για τους λαθρομετανάστες και για τη συνεργασία που πρέπει να υπάρχει μεταξύ Υπουργείου Δημόσιας Τάξης και Υπουργείου Δικαιοσύνης στην αντιμετώπιση της εγκληματικότητας. 'Ομως επειδή δεν έχω τώρα χρόνο θα τα πω στη δευτερολογία μου. 

ΠΡΟΕΔΡΕΥΩΝ (Νικόλαος Κατσαρός): Ο κ. Λαμπρόπουλος έχει το λόγο. 

ΙΩΑΝΝΗΣ ΛΑΜΠΡΟΠΟΥΛΟΣ: Σήμερα με αυτήν την επερώτηση δεν ήρθαμε ούτε να κατηγορήσουμε ούτε να δικάσουμε την Αστυνομία. 'Ολοι μας αγαπάμε την Αστυνομία και θέλουμε να είναι ψηλά στα μάτια του κόσμου. 'Ηρθαμε να κάνουμε μια εποικοδομητική συζήτηση, να πούμε τις απόψεις μας και να συνεισφέρουμε. 'Ηρθαμε να επικρίνουμε την Κυβέρνηση και να αποδώσουμε πολιτικές ευθύνες.'Ηρθαμε να επισημάνουμε και να προτείνουμε. 

Κανείς σήμερα στη χώρα μας, είτε στην πρωτεύουσα μένει είτε στην επαρχία είτε στο χωριό δεν νιώθει πλέον ασφαλής. Κανείς δεν μπορεί στο χωριό να πάει στο χωράφι του και να νιώθει ασφαλής. Κανείς δεν μπορεί να αφήσει το σπίτι του ανοιχτό στην πόλη. Η χώρα μας έχει γίνει ξέφραγο αμπέλι. Τούρκοι, Κούρδοι, Πακιστανοί, Αλβανοί, Βούλγαροι.'Ολες οι φυλές έχουν περάσει από την Ελλάδα. Οι ληστείες, οι κλοπές, το έγκλημα, τα ναρκωτικά, οι λέσχες, βρίσκονται όλα σε έξαρση. Αυτό είναι μια γενική διαπίστωση. Κάθε βράδυ ακούμε πολεμικό δελτίο από τα κανάλια. 

Δεν υπάρχουν ευθύνες για αυτήν την κατάσταση που έχει διαμορφωθεί στον κρίσιμο τομέα της ασφάλειας του πολίτη; Το κυριότερο αγαθό του πολίτη σήμερα είναι να νιώθει ασφαλής. Δεν φταίει, λοιπόν, αυτή η Κυβέρνηση που κυβερνά τέσσερις τετραετίες και την τελευταία πενταετία συνεχώς; Τρεις επερωτήσεις έχουμε κάνει τον τελευταίο χρόνο αλλά δεν είδαμε να κινείται τίποτα, δεν είδαμε να βελτιώνεται τίποτα. 

Η Κυβέρνησή σας, κύριε Υπουργέ, άφησε να χαλαρώσουν τα πάντα στον τομέα της ασφάλειας . Χάθηκε η συναίσθηση του καθήκοντος και της ευθύνης από κάθε υπεύθυνο. Τον τελευταίο καιρό ο θόρυβος είναι μεγάλος και για τη διαφθορά στην Αστυνομία. Ο πολίτης ακούει πράγματα που πολλές φορές ίσως να μεγεθύνονται από τα Μέσα Μαζικής Ενημέρωσης, πράγματα που τον κάνουν να ανατριχιάζει. Η αλήθεια είναι ότι υπάρχουν επίορκοι, ανέντιμοι και ανήθικοι αστυνομικοί. Αυτοί όμως είναι πολύ λίγοι. Η συντριπτική τους πλειοψηφία είναι έντιμοι αστυνομικοί. Αυτό πρέπει να το διατρανώσουμε εμείς εδώ στη Βουλή και να τους προστατεύσουμε. 

Η κυβέρνησή σας, κύριε Υπουργέ, διέλυσε την Αστυνομία. Αυτήν τη λέξη λέει όλος ο κόσμος. Τη διαλύσατε με τον κομματισμό, με την αναξιοκρατία με τις προαγωγές και τις τοποθετήσεις σε θέσεις κλειδιά ανικάνων ανθρώπων. Είχατε αρχηγό της Αστυνομίας επι τρία χρόνια κάποιον που τον επαναφέρατε από την αποστρατεία. Επί τρία χρόνια δεν έκανε τίποτα. Είναι πρωτοφανής η πνευματική στάθμη του ανθρώπου που είχατε επιλέξει για να διοικήσει την Αστυνομία. Την άκουσε ο ελληνικός λαός και συγκλονίστηκε, όταν αυτός είχε το θράσος να δηλώσει ότι έκανε αυτήν την επιχείρηση διότι αν είχε επιτυχία θα έμεινε επί τρία χρόνια αρχηγός. 

Αν είναι δυνατόν. Τη διαλύσατε με τις αποστρατείες ικανών και εντίμων ανθρώπων αλλά μη προσκείμενων σε σας. Δεν ξεχνάμε τις λίστες της ντροπής. Επί των ημερών σας θα σας κυνηγάει πάντα αυτή η ντροπή. Με αυτόν τον τρόπο έχετε αφαιρέσει και την ψυχική διάθεση για δουλειά από αυτούς που είναι έντιμοι και ικανοί αλλά δεν ανταμείβονται. 

Διαλύσατε την Αστυνομία αφού από σαράντα δύο χιλιάδες αστυνομικούς οι είκοσι δύο χιλιάδες μόνο είναι μάχιμοι. Τους άλλους, τους "υμέτερους" τους έχετε βολέψει στα κομματικά γραφεία. Τους έχετε βολέψει σε υπηρεσίες τέτοιες που στην ουσία να μην προσφέρουν έργο. 

Διαλύσατε την Αστυνομία με τα πολυδύναμα στην Αθήνα. 'Εχετε αναγνωρίσει ότι απέτυχαν και δεν έχετε το θάρρος να πείτε "αποτύχαμε, προχωράμε, διαρθρώνουμε ξανά την Αστυνομία στην Αττική". 

Δεν δώσατε απλή και σωστή λύση στη νομιμοποίηση των αλλοδαπών και λαθρομεταναστών, ώστε να καταγραφούν, να ελέγχονται, να ξέρουμε πού βρίσκονται και να έρχονται -γιατί όχι- σε συγκεκριμένες χρονικές περιόδους για τη συγκομιδή προϊόντων κλπ. 

Διαλύσατε επίσης την Αγροφυλακή. Συνεπώς, η κατάσταση είναι άσχημη και χρειάζεται τόλμη για να αλλάξουν όλα αυτά. Χρειάζεται να τολμήσετε, κύριε Υπουργέ, να καθαρίσετε την Αστυνομία από τους κομματικούς σας ινστρούχτορες που πραγματικά λερώνουν και καταστρέφουν ολόκληρο το Σώμα. Μπορείτε να το κάνετε, αρκεί να το τολμήσετε. Θα έχετε και τη δική μας στήριξη. 

Εμείς προτείνουμε ακόμα και το θεωρούμε βασικό να προχωρήσετε σε κάθαρση της Αστυνομίας από τους ανέντιμους, από τους επίορκους, από τους ανήθικους που τονίζω και πάλι ότι είναι λίγοι για να προστατεύσουμε τους πολλούς, για να φέρουμε το Σώμα εκεί που πρέπει να το φέρουμε. 

Δεύτερον, να προχωρήσετε με αξιοκρατία σε προαγωγές και τοποθετήσεις. Σε λίγο καιρό θα έχετε τις προαγωγές μπροστά σας. 

Τρίτον, θα πρέπει πάση θυσία να εφαρμοσθεί ο κανόνας, να προχωρήσετε σε σωστή εκπαίδευση, σε σωστή οργάνωση, σύγχρονο εξοπλισμό και ανταμοιβή για επιτυχίες στις εργασίες τους. 

Τέταρτον, να προχωρήσετε σε ικανοποιητικό μισθολόγιο και κάθε μορφής στήριξη από την πολιτεία στο δύσκολο και επικίνδυνο έργο των αστυνομικών. 

Πέμπτον, να προχωρήσετε στην επανίδρυση της Αγροφυλακής. Είναι αναγκαίο γιατί η ύπαιθρος έχει ερημώσει, η ύπαιθρος νοιώθει ανασφάλεια. Ο αγροφύλακας σήμερα χρειάζεται. Περιμένουμε να μας δώσετε μία απάντηση, κύριε Υπουργέ. 

Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Νικόλαος Κατσαρός): Ο κ. Γκελεστάθης έχει το λόγο. 

ΝΙΚΟΛΑΟΣ ΓΚΕΛΕΣΤΑΘΗΣ: Μετά από πέντε χρόνια που βρίσκεται στην εξουσία το ΠΑ.ΣΟ.Κ. τα αποτελέσματα της διακυβέρνησής του τα βιώνει κάθε μέρα παντού ο κάθε 'Ελληνας πολίτης. Στα εθνικά, στα οικονομικά, στα πολιτικά, στα κοινωνικά θέματα η κατάσταση είναι τραγική. Ο δημόσιος τομέας, η κρατική μηχανή έχει σε πολλές περιπτώσεις διαλυθεί και σε άλλες έχει αποδυναμωθεί. 

Η Κυβέρνηση των εκσυγχρονιστών του κυρίου Σημίτη εδώ και δυόμισι χρόνια έχει επιδεινώσει την κατάσταση και αμήχανη, ανίκανη και αδύναμη παρακολουθεί ως θεατής τα τραγικά αδιέξοδα που έχει δημιουργήσει. 

Στον τομέα του Υπουργείου Δημόσιας Τάξης έχουμε καταγγείλει κατ'επανάληψη με επερωτήσεις μας, ερωτήσεις μας και αναφορές τα τραγικά θέματα που έχουν δημιουργηθεί σ'αυτόν τον ευαίσθητο τομέα. Τα αίτια βέβαια που προκάλεσαν αυτήν την κατάσταση στα Σώματα Ασφαλείας είναι γνωστά. 

Η επαναφορά για πρώτη φορά αποστράτων Αξιωματικών μετά από τέσσερα ή πέντε χρόνια που ήταν εκτός υπηρεσίας και η τοποθέτησή τους στις ηγετικές θέσεις της Αστυνομίας ήταν το πρώτο καίριο πλήγμα στην ιεραρχία και στην πειθαρχία της Αστυνομίας. 

Από εκεί και πέρα, ακολούθησαν οι κομματικές μεταχειρίσεις στις κρίσεις, στις προαγωγές, στις τοποθετήσεις με αποτέλεσμα η Αστυνομία να αποδυναμωθεί. Ακολούθησε το όργιο των μεταθέσεων και αναφέρομαι από τον Οκτώβριο του 1993 μέχρι σήμερα. 

Μεταθέσεις χιλιάδες ή για ικανοποίηση κομματικών υποχρεώσεων ή για τιμωρία εκείνων οι οποίοι δεν άνηκαν ή δεν θέλησαν να προσχωρήσουν στις κομματικές οργανώσεις του ΠΑ.ΣΟ.Κ. 'Ετσι το θέμα αυτό αποκορυφώθηκε και με τις "λίστες ντροπής". 

 

 

  

Σελίδα 1783 

Αποτέλεσμα, σε μερικές περιπτώσεις η διάλυση Aστυνομικών υπηρεσιών και σε άλλες η αποδυνάμωσή τους. 

Εμείς προτείνουμε: Πρώτον, την άμεση εφαρμογή κανόνων της αξιοκρατίας στις κρίσεις, στις προαγωγές και ιδιαίτερα στις τοποθετήσεις των Aστυνομικών. 

Δεύτερον, την άμεση προώθηση για δημοσίευση του Προεδρικού διατάγματος που είχα υποβάλει στις 2 Σεπτεμβρίου 1993, όταν είχα την τιμή να είμαι Υπουργός Δημόσιας Τάξης, στο Συμβούλιο Επικρατείας για την επεξεργασία του, για τη δημιουργία, για τη σύσταση και τη λειτουργία του Αρχηγείου της Αστυνομίας, ώστε η Αστυνομία να καταστεί αυτόνομη, να αυτοδιοικείται και να αυτοδιαχειρίζεται και να πάψει ο εκάστοτε Υπουργός Δημόσιας Τάξης να είναι ουσιαστικά Αρχηγός της Αστυνομίας. 

Καταθέτω για τα Πρακτικά της Βουλής το έγγραφο με το οποίο υπεβλήθη στις 2 Σεπτεμβρίου 1993, το σχέδιο του προεδρικού διατάγματος για την επεξεργασία του, για τη δημιουργία του Αρχηγείου της Αστυνομίας. 

(Στο σημείο αυτό ο Βουλευτής κ. Νικόλαος Γκελεστάθης καταθέτει για τα Πρακτικά το προαναφερθέν έγγραφο, το οποίο έχει ως εξής: 

"ΕΛΛΗΝΙΚΗ ΔΗΜΟΚΡΑΤΙΑ 

ΥΠΟΥΡΓΕΙΟ ΔΗΜΟΣΙΑΣ ΤΑΞΗΣ 

Αθήνα, 9 Σεπτεμβρίου 1993

ΕΛΛΗΝΙΚΗ ΑΣΤΥΝΟΜΙΑ 

ΠΡΟΣ ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ 

ΕΝΤΑΥΘΑ

ΚΛΑΔΟΣ ΔΙΟΙΚΗΤΙΚΗΣ ΥΠΟΣΤΗΡΙΞΗΣ 

ΔΙΕΥΘΥΝΣΗ ΜΕΛΕΤΩΝ 

ΤΜΗΜΑ: 3ο ΝΟΜΙΚΩΝ ΥΠΗΡΕΣΙΩΝ 

Kατεχάκη 1, Τ.Κ. 101 77 ΑΘΗΝΑ 

Αρμόδιος: Νικ. ΠΑΠΑΓΙΑΝΝΟΠΟΥΛΟΣ Αστυνόμος Β' 

Τηλέφωνο: 6931450 

Αριθ. πρωτ.: 7016/2/15 

ΘΕΜΑ: Επεξεργασία προεδρικού διατάγματος. 

Σας διαβιβάζουμε, συνημμένως, οκτώ (8) αντίτυπα σχεδίου προεδρικού διατάγματος με τίτλο "Τροποποίηση διατάξεων Οργανισμού Υπουργείου Δημόσιας Τάξης" και παρακαλούμε για την επεξεργασία και αποστολή σ'εμάς της σχετική γνωμοδότησης, εντός προθεσμίας τεσσάρων (4) ημερών. 

Επισυνάπτεται 'Εκθεση κάλυψης της δαπάνης, που προκαλείται από τις διατάξεις του παρόντος διατάγματος. 


Ο ΥΠΟΥΡΓΟΣ

ΝΙΚΟΛΑΟΣ ΑΝ. ΓΚΕΛΕΣΤΑΘΗΣ").
 


Για την αντιγραφή 

Αθήνα, αυθημερόν 

Το 3ο Τμήμα Νομικών Υποθέσων/ Διεύθυνσης Μελετών." 

NIKOΛΑΟΣ ΓΚΕΛΕΣΤΑΘΗΣ: Δυστυχώς, βέβαια, η Κυβέρνησή μας στις 10 Σεπτεμβρίου 1993, ύστερα από οκτώ ημέρες, έχασε την εμπιστοσύνη του Σώματος και αποχώρησα από το Υπουργείο και έκτοτε και για πέντε χρόνια μέχρι σήμερα, ενώ ακούμε δηλώσεις εκάστοτε των Υπουργών Δημόσιας Τάξης ότι θα προχωρήσουν το θέμα αυτό, εν τούτοις δεν έχει γίνει τίποτα. 

Κύριε Πρόεδρε, το τρίτο θέμα είναι η άμεση κατάργηση των λεγόμενων Πολυδύναμων Αστυνομικών Τμημάτων. 'Οταν συνεστήθηκαν αυτά τα Πολυδύναμα ΑστυνομικΑ Τμήματα, είχαμε καταγγείλει και στη Βουλή και εκτός της Βουλής ότι ήταν μαθηματικά βέβαιο ότι θα ήταν παταγώδη αποτυχία. Και αυτό συνέβη. Ζητούμε τώρα την επανασύσταση των τριάντα τεσσάρων (34) Αστυνομικών Τμημάτων με τις ειδικές υπηρεσίες τους στην ευρύτερη περιοχή της Αθήνας και την κατάργηση αυτών των δεκατεσσάρων (14) Πολυδύναμων Αστυνομικών Τμημάτων. 

Τέταρτον, την άμεση επαναφορά σε ισχύ της με αριθμό πρωτοκόλλου 3015/32/278/7.6.1993 αποφάσεώς μου, η οποία είχε δημοσιευθεί στο ΦΕΚ- Τεύχος Β'-αριθμός 503/8-6-1993 για την εφαρμογή μέτρων ασφάλειας λειτουργίας των καταστημάτων των τραπεζών. Δεν μπορούμε να καταλάβουμε γιατί πέντε χρόνια δεν εφαρμόζεται αυτή η απόφαση. 

Παράλληλα, να εφαρμοσθεί και η διάταξη του άρθρου 59 του ν. 2145/93, που έχει δημοσιευθεί στο ΦΕΚ - Τεύχος Α'- αριθμός 88/28-5-1993, που εισηγήθηκα στη Βουλή και θεσμοθετήθηκαν οι ποινικές κυρώσεις εναντίον των διοικητών και διευθυντών καταστημάτων τραπεζών στην περίπτωση μη εφαρμογής των μέτρων που προβλέπονται από την απόφαση που ανέφερα προηγουμένως. 

Είναι απορίας άξιο γιατί πέντε Υπουργοί μέχρι σήμερα πέρασαν από τον Οκτώβριο του 1993 στο Υπουργείο Δημόσιας Τάξης και δεν εφαρμόζεται αυτή η απόφαση. Και σήμερα πάλι η πρώτη είδηση στα δελτία των Μέσων Μαζικής Ενημέρωσης ήταν η ληστεία που έγινε στις 7.00' σε ένα κατάστημα της Εθνικής Τράπεζας, με συνέπεια να αφαιρεθούν εφτά εκατομμύρια (7.000.000) δραχμές και να διατρέξει κίνδυνο η ζωή υπαλλήλων και συναλλασομένων. 

Πέμπτον, η αναθεώρηση και ο εκσυγχρονισμός του εκπαιδευτικού συστήματος. Δεν επαρκεί ο χρόνος για να αναφερθώ λεπτομερώς. 

'Εκτον, άμεση φροντίδα για τον κατάλληλο εξοπλισμό ιδιαίτερα των Ειδικών Αστυνομικών Υπηρεσιών. 

'Εβδομον, άμεση επαναφορά της πεζής Αστυνομικής περιπολίας ιδιαίτερα στα αστικά κέντρα. Γιατί καταργήθηκε το μέτρο αυτό το οποίο είχαμε ξεκινήσει εμείς; 

'Ογδοον, άμεση επαναφορά της Αστυνόμευσης έξω από τα σχολεία. Τότε που εφαρμόσαμε το μέτρο αυτό προβλέποντας τους κινδύνους που διέτρεχαν τα παιδιά μας στα σχολεία, ιδιαίτερα με το θέμα των ναρκωτικών, προβλήθηκε ο ισχυρισμός από την τότε Αντιπολίτευση του ΠΑ.ΣΟ.Κ, ότι θίγονται οι δημοκρατικές ευαισθησίες των παιδιών και ότι δεν έπρεπε να υπάρχει παρουσία Αστυνομικών πουθενά έξω από τα σχολεία. 

Τώρα το αποτέλεσμα είναι γνωστό με την έξαρση της κυκλοφορίας των ναρκωτικών δυστυχώς και στα παιδιά. 

'Ενατον, άμεση λήψη μέτρων για την ανύψωση του ηθικού του Προσωπικού της Αστυνομίας και παράλληλα η παροχή αποδοχών στους Αστυνομικούς σε επίπεδο που να ικανοποιούνται οι οικογενειακές τους ανάγκες, ώστε απερίσπαστοι να επιδίδονται στην εκτέλεση του καθήκοντός τους, που ξέρουμε ότι πολλές φορές με αυτοθυσία κάνουν το καθήκον τους, εύορκα το σύνολο των Αστυνομικών και διατρέχει κίνδυνο η ζωή τους και η αρτιμέλειά τους, αλλά εν τούτοις αυτοί κάνουν το καθήκον τους. 

(Στο σημείο αυτό, κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή) 

ΠΡΟΕΔΡΕΥΩΝ (Νικόλαος Κατσαρός): Παρακαλώ, κύριε συνάδελφε, τελειώστε. 

ΝΙΚΟΛΑΟΣ ΓΚΕΛΕΣΤΑΘΗΣ: Μια μικρή ανοχή, κύριε Πρόεδρε, και τελειώνω. 

Δέκατον, άμεση εκκαθάριση του έργου της Αστυνομίας. Θεσμοθετήσαμε με το άρθρο 34 του νόμου 2168/93 την τακτοποίηση του προβλήματος αυτού και έκτοτε για πέντε χρόνια έχει εφαρμοστεί μόνο σε δέκα υπουργεία και δεν ξέρουμε γιατί δεν προχωρεί η εφαρμογή της διάταξης αυτής και στα υπόλοιπα. 

ΠΡΟΕΔΡΕΥΩΝ (Νικόλαος Κατσαρός): Στη δευτερολογία σας τα υπόλοιπα, κύριε συνάδελφε. 

ΝΙΚΟΛΑΟΣ ΓΚΕΛΕΣΤΑΘΗΣ: Τελειώνω, κύριε Πρόεδρε. 

ΠΡΟΕΔΡΕΥΩΝ (Νικόλαος Κατσαρός): Τελειώνετε, αλλά δεν τελειώνετε. 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, μεταξύ των πολλών άλλων, που δεν επαρκεί ο χρόνος να αναφερθούμε είναι το ενδέκατο θέμα, η άμεση επαναλειτουργία της Αγροφυλακής. Ξέρουμε ότι η Υπηρεσία Αγροφυλακής εκτός από τα καθαρά καθήκοντά της στον τομέα της αγροτικής ασφάλειας, πόσο συνέβαλε στην αντιμετώπιση των άλλων ζωτικών προβλημάτων της ασφάλειας στην ύπαιθρο. 

ΠΡΟΕΔΡΕΥΩΝ (Νικόλαος Κατσαρός): Τελειώσατε. 

Ο κ. Ζαφειρόπουλος ... 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, οι Αστυνομικοί στο σύνολό τους είναι άξιοι συγχαρητηρίων και πρέπει σε κάθε περίπτωση όλοι μας, όλα τα κόμματα, όλοι όσοι 

  

 

  

Σελίδα 1784 

εκπροσωπούμε στην Αίθουσα αυτή τον Ελληνικό λαό να επιβραβεύουμε το καθήκον της Αστυνομίας. 

ΠΡΟΕΔΡΕΥΩΝ (Νικόλαος Κατσαρός): Τελειώσατε, κύριε Γκελεστάθη. 

Ορίστε, κύριε Ζαφειρόπουλε. 

ΝΙΚΟΛΑΟΣ ΓΚΕΛΕΣΤΑΘΗΣ: Βεβαίως, αν υπάρχουν ελάχιστοι Αστυνομικοί που πατούν τον όρκο τους, αυτοί είναι τέτοια μεμονωμένα περιστατικά που δεν επιτρέπεται να γενικεύεται το θέμα ... 

ΠΡΟΕΔΡΕΥΩΝ (Νικόλαος Κατσαρός): Κύριε Γκελεστάθη, σας παρακαλώ! 

Ορίστε, κύριε Ζαφειρόπουλε. 

ΝΙΚΟΛΑΟΣ ΓΚΕΛΕΣΤΑΘΗΣ: ... σε βάρος της Αστυνομίας και των Αστυνομικών. 

Ευχαριστώ, κύριε Πρόεδρε. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να σας ανακοινώσω ότι από τα άνω δυτικά θεωρεία παρακολουθούν τη συνεδρίασή μας σαράντα μαθητές και δύο συνοδοί-καθηγητές του 2ο Γυμνασίου Περάματος Πειραιά, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ". 

Η Βουλή τους καλωσορίζει. 

(Χειροκροτήματα από όλες τις πτέρυγες) 

Ορίστε, κύριε Ζαφειρόπουλε, έχετε το λόγο. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, πολύ φυσικό ήταν να έχετε αυτήν την ανοχή στον κ. Γκελεστάθη, διότι είχε χρηματίσει Υπουργός και εν πάση περιπτώσει είχε πολλές κατευθύνσεις και σωστές. 

ΠΡΟΕΔΡΕΥΩΝ (Νικόλαος Κατσαρός): Γι'αυτό υπήρξε κάποια ανοχή στον κ. Γκελεστάθη. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Και πολύ καλά κάνατε. 

Εκείνο το οποίο θέλω να διαπιστώσω σήμερα πλέον, κύριε Πρόεδρε, είναι ότι πράγματι παρ'όλες τις προσπάθειες που ίσως θέλει να κάνει ο νέος Υπουργός της Δημόσιας Τάξης δεν υπάρχει κυβερνητική πολιτική για την πάταξη της εγκληματικότητας, αλλά προπαντός δεν υπάρχει κυβερνητική πολιτική για το νοικοκύρεμα της Ελληνικής Αστυνομίας. 'Ετσι δυσφημείται η Ελληνική Αστυνομία στο σύνολό της, ενώ δεν φταίει. Φταίνε τα ορισμένα πρόσωπα, όπως φταίνε μέχρι σήμερα οι κυβερνητικές πολιτικές από το 1981 ή 1984 μετά την ενοποίηση των δύο Σωμάτων μέχρι και σήμερα. Και το μεγαλύτερο σφάλμα της είναι η κομματικοποίηση. 

Δεύτερον, θα έπρεπε κατά την άποψή μου να είναι εδώ ο Κοινοβουλευτικός Εκπρόσωπος του ΠΑ.ΣΟ.Κ. της κυβερνώσης παρατάξεως, να αντικρούσει τα όσα λέμε, εκτός από τον κύριο Υπουργό που εκ καθήκοντος θα το κάνει, αλλά και από την άλλη να μεταφέρει αυτά που ο κύριος Πρωθυπουργός, εάν υπάρχει κυβερνητική πολιτική έχει πει ή και προσφάτως χθες ακόμη είπε. 

Τι είπε ο κύριος Πρωθυπουργός χθες; Παραδέχθηκε ότι πράγματι υπάρχει εγκληματικότητα, αλλά είναι σε πολύ χαμηλότερα επίπεδα, λέει, των άλλων χωρών. Και το δεύτερο ότι πράγματι τα πολυδύναμα αστυνομικά τμήματα απέτυχαν και σκέπτεται να μελετήσει, να σχεδιάσει, να δει πώς μπορεί ή να διατηρηθούν ή να μη διατηρηθούν. 

Αυτά είναι μία κυβερνητική πολιτική. Ο Κοινοβουλευτικός Εκπρόσωπος του ΠΑ.ΣΟ.Κ. και ολόκληρο το ΠΑ.ΣΟ.Κ. είναι απόντες από αυτήν την κορυφαία συζήτηση που γίνεται σήμερα με αυτήν την επερώτηση. 'Ολη η Ελλάδα συζητάει τα περί της Αστυνομίας και καθημερινώς αναδεικνύονται νέες υποθέσεις οι οποίες είναι παράνομες, νέα πρόσωπα εμπλέκονται σε όλα αυτά τα κυκλώματα και όμως το ΠΑ.ΣΟ.Κ. κωφεύει και είναι απόν από την Αίθουσα της Βουλής. 

Είναι το μεγάλο μήνυμα το οποίο πρέπει πανελληνίως να μαθευτεί, ότι δηλαδή αυτή η Κυβέρνηση ουδέποτε ενδιαφέρθηκε για τον 'Ελληνα πολίτη, ενδιαφέρεται μόνο πώς θα κρατήσει με τα νύχια την εξουσία στα χέρια της. Και βεβαίως προς τιμή των δύο άλλων κομμάτων τόσο του Συνασπισμού όσο και του ΔΗ.Κ.ΚΙ. που είναι παρόντες οι εκπρόσωποί τους εδώ μέσα. Βεβαίως απουσιάζει και το Κομμουνιστικό Κόμμα που και αυτό έχει ευαισθησία για την ασφάλεια του πολίτη και για την ασφάλεια της ελληνικής κοινωνίας όπως και της γαλήνης η οποία πρέπει να επικρατεί στην ελληνική κοινωνία. 

Νομίζω, λοιπόν, ότι το μήνυμα που βγαίνει απ' αυτήν την Αίθουσα σήμερα είναι αυτό. Ποιοι ενδιαφέρονται πλέον για την Αστυνομία; Ενδιαφέρεται, κύριε Πρόεδρε, όχι η Νέα Δημοκρατία μόνο, όχι τα άλλα δύο κόμματα που είναι παρόντα, αλλά ενδιαφέρεται ο 'Ελληνας πολίτης. Αυτούς εκπροσωπούμε. Τους 'Ελληνες πολίτες εκπροσωπούμε σ' αυτήν την Αίθουσα και είχαμε υποχρέωση να έχουμε γεμάτη την Αίθουσα σήμερα για να ακούσουν οι συνάδελφοι από το νέο Υπουργό Δημόσιας Τάξης ποια είναι τα μέτρα, ποια είναι η κυβερνητική πολιτική όπως θα έπρεπε να ακούσουν και από τον Κοινοβουλευτικό Εκπρόσωπο του ΠΑΣΟΚ -τον απόντα Κοινοβουλευτικό Εκπρόσωπο του ΠΑΣΟΚ, το απόν ΠΑΣΟΚ- τι τους ενδιαφέρει. Να γίνονται δήθεν ανταρσίες και δήθεν να λένε ότι θα καταψηφίσουν την Κυβέρνησή τους και την επόμενη στιγμή να την ψηφίζουν; Αυτό τους ενδιαφέρει μόνο; Να λένε διάφορες αιτιολογίες και να χρησιμοποιούν διάφορους τρόπους και να λένε ότι το ΠΑΣΟΚ είναι ένα μεγάλο κόμμα... Και συσπειρώνονται πού; Συσπειρώνονται στο να κρατήσουν την εξουσία όχι όμως πώς θα ασκήσουν την εξουσία και αν έντιμα ασκούν την εξουσία και αν έχουν κοινωνική γαλήνη. Αυτό είναι το μεγάλο πρόβλημα, κύριε Πρόεδρε. 

Νομίζω, λοιπόν, ό,τι και αν λέμε ένα είναι το ουσιαστικό. 'Η θα πάψει το ΠΑΣΟΚ να κομματικοποιεί την Αστυνομία ή αν δεν πάψει να κομματικοποιεί την Αστυνομία θα έχουμε αυτά τα τραγικά αποτελέσματα. Και δεν είναι δυνατόν ένα κόμμα που ασκεί την εξουσία να μην έχει την ευθύνη αυτών των οποίων πρέπει να κάνει και δεν γίνονται. 

Ο 'Ελληνας πολίτης, κύριε Πρόεδρε, αυτήν τη στιγμή έχει τεράστιο αίσθημα ανασφάλειας. Από οποιοδήποτε μέρος της Ελλάδος έρχονται μηνύματα. Ξέρετε τι μας ρωτάνε έξω; Μπορούμε να αυτοδικήσουμε; Θα μας υπερασπιστείτε αν αυτοδικήσουμε; Θέλουν να προστατευθούν από τον κάθε είδους εγκληματία, από την κάθε είδους παρανομία η οποία γίνεται εις βάρος του πολίτη. 

'Οταν περπατάς το βράδυ στην Αθήνα και στην επαρχία το βράδυ δεν νιώθεις αίσθημα ασφάλειας. Οποιοδήποτε κακοποιό στοιχείο είτε 'Ελληνας είτε αλλοδαπός, μπορεί να δράσει ελευθέρως γιατί έχει την κάλυψη δυστυχώς προσώπων της Αστυνομίας. 

Αν, λοιπόν, δεν αφήσει η Κυβέρνηση τον κομματισμό έξω από την Αστυνομία, αν δεν εγγυηθεί η Κυβέρνηση την αξιοκρατεία στην Αστυνομία τόσο στη βαθμολογική εξέλιξη όσο και στις προαγωγές κλπ. και αν δεν δημιουργήσει το Αρχηγείο της Αστυνομίας το οποίο θα το αφήσει να λειτουργήσει ελεύθερα ως Αστυνομία χωρίς καμία πολιτική παρέμβαση τότε δεν πρόκειται να έχουμε ποτέ μας Αστυνομία όσο η Κυβέρνηση αυτή είναι στην εξουσία. 

Θα σας πω ένα παράδειγμα για να τελειώνω για να δείτε πώς άφησαν ελεύθερα τα πράγματα. 'Οταν ήταν Υπουργός ο κ. Γκελεστάθης, είχε εκδώσει μία απόφαση ώστε να προστατεύεται ο 'Ελληνας πολίτης που πηγαίνει και συναλλάσσεται με τις διάφορες τράπεζες και τα διάφορα οικονομικά ιδρύματα με την ευθύνη των οικονομικών αυτών ιδρυμάτων. Αυτή η απόφαση όμως ατόνισε και ατόνισε επίτηδες και το λέω με μεγάλη ευσυνειδησία μέσα σ' αυτήν την Αίθουσα. Γιατί το κάνατε, κύριε Υπουργέ, αυτό; Και βεβαίως θα μου πείτε τι φταίω εγώ. Ναι αλλά εσείς είσθε ένας εκφραστής της κυβερνητικής πολιτικής πάρα πολλά χρόνια και σήμερα εφαρμόζετε αυτήν την κυβερνητική πολιτική. Γιατί αφήσατε να ατονίσει αυτό; Γιατί δεν υποχρεώσατε τις τράπεζες και τους οποιουσδήποτε άλλους να προστατεύουν τον 'Ελληνα πολίτη όταν συναλλάσσεται μαζί τους; Το χρήμα τους θα το πάρουν πίσω όσο χάσουν από κάποιο ληστή γιατί το έχουν ασφαλισμένο, ποιος θα αντικαταστήσει όμως την κοπέλα ή τον άλλον που σκοτώθηκε σε ένα τέτοιο επεισόδιο; Κανένας. Αυτό είναι το χάος που υπάρχει όσον αφορά την προστασία του 'Ελληνα πολίτη και είναι καθ' όλα υπεύθυνος τόσο ο 



 

  

Σελίδα 1785 

αείμνηστος τέως Πρωθυπουργός όσο και ο σημερινός που είναι συνεχιστής εκείνης της πολιτικής αλλά και ολόκληρη η κυβερνητική πολιτική την οποία ασκεί το Υπουργείο Δημόσιας Τάξης. 

ΠΡΟΕΔΡΕΥΩΝ (Νικόλαος Κατσαρός): Ο κ. Φούσας έχει το λόγο. 

ΑΝΤΩΝΙΟΣ ΦΟΥΣΑΣ: Δυστυχώς, κύριε Πρόεδρε, κύριε Υπουργέ, κύριοι συνάδελφοι, η εγκληματικότητα καθημερινά αυξάνει και μεγαλώνει κατά τρόπο συνταρακτικό, αλλά ιδίως επικίνδυνο για τη χώρα μας. 

Θα αναφέρω, στον ελάχιστο χρόνο που έχω στη διάθεσή μου, ορισμένα στατιστικά στοιχεία που ασφαλώς θα σας είναι πολύ χρήσιμα. Αν θέλετε να τα βρείτε, καλύτερα, να τρέξετε στο βιβλίο του καθηγητού κ. Κουράκη, του οποίου περίληψη έχει δημοσιευθεί προ ημερών σε έγκριτη αθηναϊκή εφημερίδα. 

Το 1993 είχαμε πενήντα τέσσερις χιλιάδες εκατόν ογδόντα μία κλοπές. Το 1997 είχαμε ογδόντα πέντε χιλιάδες εβδομήντα κλοπές. Αύξηση δηλαδή 57% και αναφέρομαι ειδικότερα στην περίοδο που το δικό σας κόμμα είναι στην Κυβέρνηση και έχει την ευθύνη για τη δημόσια τάξη και ασφάλεια. Το 1993 είχαμε εκατόν τριάντα τέσσερις εμπρησμούς. Το 1997 είχαμε διακόσιους δώδεκα εμπρησμούς. Αύξηση 58%. Το 1993 είχαμε διακόσιους πενήντα τέσσερις φόνους. Το 1997 είχαμε τριακόσιους πενήντα φόνους. Αύξηση 38%. Και τώρα συγκρατηθείτε!!! Ναρκωτικά: Το 1993 χίλιες πεντακόσιες εβδομήντα επτά περιπτώσεις. Το 1997 πέντε χιλιάδες εννιακόσιες εβδομήντα. Αύξηση δηλαδή 279%. 

Αντιλαμβάνεσθε πόσο μεγάλη ευθύνη έχει η Κυβέρνησή σας, πόσο μεγάλη ευθύνη έχει το κράτος μας για την προστασία του πολίτη μας. Και ξέρετε ότι ένα από τα βασικότερα αγαθά, τα οποία θα πρέπει να προσφέρει ένα ευνομούμενο κράτος και μία πολιτεία, προεχόντως, είναι να παρέχει ασφάλεια στους πολίτες. Ασφάλεια για τους ίδιους, ασφάλεια για τις οικογένειές τους, ασφάλεια για τις κατοικίες τους, ασφάλεια για τις δραστηριότητές τους γενικότερα, κάτι που δυστυχώς δεν υπάρχει σήμερα και ο πολίτης ανησυχεί ιδιαίτερα, εν όψει μάλιστα και των στοιχείων των οποίων είχα την τιμή να σας δώσω και να ανακοινώσω επίσημα πλέον στη Βουλή. 

Το τραγικότερο όμως είναι ότι τα προβλήματα αυτά επαναλαμβάνονται και το πιο τραγικότερο είναι ότι ο κάθε Υπουργός ο οποίος έρχεται στην εξουσία αναγγέλλει και -θα μου επιτραπεί να πω- αναμασά τα ίδια μέτρα. Ασφαλώς δεν έχω λόγους να αναφερθώ ειδικότερα σε σας, αναφέρομαι στη γενικότερη πολιτική της Κυβέρνησης, αλλά και εσάς θα σας κρίνουμε σε λίγο, που θα έχετε παρελθόν στο χώρο αυτό, χωρίς ποτέ να αμφισβητούμε τις καλές σας προθέσεις, αλλά θα σας κρίνουμε εκ του αποτελέσματος. Τα ίδια μέτρα είπε και ο κ. Ρωμαίος, τα ίδια είπαν και όλοι οι προηγούμενοι συνάδελφοί σας, πέραν του ότι μερικοί, δυστυχώς, κατήργησαν και τα Αστυνομικά Τμήματα και ήθελαν τα πολυδύναμα. 

Αν τα καταργούσαν, κύριε Υπουργέ, σε κάποιες Περιφέρειες που θα ήταν επιτρεπτό, να το συζητήσουμε. Σημειώστε: 'Εχουν κατηργηθεί όλοι οι Αστυνομικοί Σταθμοί στις ακριτικές περιοχές και αναφέρομαι ειδικότερα στην επαρχία Πωγωνίου και επαρχία Κόνιτσας, όπου είναι η πύλη παράνομης εισόδου όλων των λαθρομεταναστών και όχι μόνο αυτό, όπως θα σας πω στη συνέχεια, ιδίως να έρχονται οι Λιάπηδες, να παίρνουν το βιος των κατοίκων, να το πηγαίνουν στην Αλβανία και να μπορούν να κινούνται ελεύθερα. Αυτή είναι η κατάσταση. Δυστυχώς, όσα μέτρα και εάν ελήφθησαν ήσαν αναποτελεσματικά. 

Θέλω όμως, να αναφερθώ σε ένα ειδικότερο θέμα, το οποίο με αφορά ασφαλώς ως Βουλευτή του Νομού Ιωαννίνων, θέμα το οποίο γνωρίζω πάρα πολύ καλά, θέμα για το οποίο έχω απασχολήσει δεκάδες φορές το Υπουργείο σας και θα πρέπει να το συζητήσουμε στο λίγο χρόνο που έχω στη διάθεσή μου. 

Θέλω να σας παρακαλέσω να λάβετε υπόψη σας ότι η κατάσταση η οποία επικρατεί εκεί είναι τραγική. Δεν υπάρχει ασφάλεια πουθενά και όσα αναφέρω ασφαλώς δεν έχουν σχέση με την έντιμη και μέχρις αυτοθυσίας προσφορά και αγώνα των αστυνομικών μας οργάνων εκεί και ειδικότερα στα αποσπάσματα που δυστυχώς δεν αρκούν. 

Θα μου πείτε ασφαλώς "οι φρουροί των συνόρων". Θα σας κατηγορήσω ότι ως Υπουργείο καθυστερήσατε πολύ και μην ελπίζετε ότι οι ογδόντα που θα είναι σε υπηρεσία κατά βάρδια, στο Νομό Ιωαννίνων, μπορούν να φυλάξουν όλα αυτά τα σύνορα. 

Τι συμβαίνει όμως; 'Εχω στα χέρια μου και θα τα καταθέσω, κύριε Πρόεδρε, για τα Πρακτικά της Βουλής, διαμαρτυρία της Κοινότητας Χαραυγής Πωγωνίου. Γράφουν: "SOS κύριε Πρωθυπουργέ, SOS Αρχηγοί των κομμάτων, σπεύστε, βοηθήστε μας, δεν αντέχουμε άλλο, θα φύγουμε". Και έχω -ελπίζω να την έχετε- μία θαυμάσια από πλευράς περιεχομένου, αλλά δραματική από πλευράς κατάστασης, αναφορά-υπόμνημα της Κοινότητας Βήσσανης Πωγωνίου Ιωαννίνων, την οποία υπογράφουν συνολικά εκατόν είκοσι εννέα κάτοικοι της περιοχής, οι οποίοι λένε ότι είναι τραγική η κατάσταση και δεν μπορεί να πάει άλλο αυτή η κατάσταση. Πρέπει να βρεθεί επιτέλους μία λύση. Δεν βρίσκεται όμως, δεν υπάρχει λύση. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Κύριε Πρόεδρε, επιτρέψτε μου να μιλήσω για ένα λεπτό ακόμη λόγω του θέματος αυτού και θα τελειώσω. 

ΠΡΟΕΔΡΕΥΩΝ (Νικόλαος Κατσαρός): Για το ίδιο θέμα μιλούν όλοι. 

ΑΝΤΩΝΙΟΣ ΦΟΥΣΑΣ: 'Οχι για το θέμα των συνόρων. 

ΠΡΟΕΔΡΕΥΩΝ (Νικόλαος Κατσαρός): Παρακαλώ, συντομεύετε. 

ΑΝΤΩΝΙΟΣ ΦΟΥΣΑΣ: Ευχαριστώ πολύ. 

Επαναλαμβάνω, λοιπόν, το εξής: Εκεί τι συμβαίνει; Και θα πρέπει να το ξέρετε αυτό. Οι αστυνομικοί μας, σας διαβεβαιώνω, όπως είναι εξοπλισμένοι, όπως έχουν εκπαιδευτεί, παρά την αυτοθυσία τους, ανησυχούν. 

Και δείτε πώς ανησυχούν. Αν πράγματι έρθει μία ομάδα Αλβανών Λιάπηδων, που είναι γνωστοί για τις ληστείες τους και πειρατείες κατά το παρελθόν, οι αστυνομικοί δεν τολμούν να έρθουν σε αντιπαράθεση μαζί τους, γιατί θα πετάξουν ίσως μια βόμβα και θα τους σκοτώσουν. Είναι απλά και τραγικά τα πράγματα εκεί. 

Δείτε και κάτι ακόμη. Χθες το βράδυ -και δεν θα το ξέρουν οι κύριοι συνάδελφοι- σε βοσκό, στην ορεινή επαρχία Πωγωνίου, πήγε μία ομάδα Αλβανών να τον κλέψει και του έκλεψαν ογδόντα αγελάδες από το στάβλο του. Και είχαν και όπλο και πυροβόλησαν εναντίον του. Και είχαν και τσεκούρια, για να τον σκοτώσουν δυστυχώς. Ασφαλώς ο άνθρωπος υποχρεώθηκε να αμυνθεί, να πυροβολήσει και σκοτώθηκαν, αν το ξέρετε, κύριοι συνάδελφοι, δεν το ξέρω δύο Αλβανοί χθες τη νύχτα. 

Αντιλαμβάνεστε ποια προβλήματα μπορούν να δημιουργήσουν αυτές οι καταστάσεις. Υπάρχουν απόψεις ότι αυτοδικούν άδικα μερικοί. Τι αυτοδικούν, κύριε Υπουργέ; Τι θα κάνουν οι κάτοικοι της περιοχής; Εγκαταλείπεται η περιοχή εκεί, φεύγει ο κόσμος ανήσυχος, μερικές επιχειρήσεις που υπήρχαν, κλείνουν, γιατί φοβούνται πραγματικά τι θα συμβεί, τι θα υποστούν. 

Σας παρακαλώ, σας ικετεύω, μεταφέρω φωνή αγωνίας όλων των κατοίκων, να βρείτε επιτέλους μία λύση, αλλιώς να φύγετε από την Κυβέρνηση ως ανίκανοι να διαχειριστείτε αυτό το πολύ μεγάλο και σοβαρό θέμα. 

(Στο σημείο αυτό ο Βουλευτής κ. Αντώνιος Φούσας καταθέτει για τα Πρακτικά τα πραναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής.) 

ΠΡΟΕΔΡΕΥΩΝ (Νικόλαος Κατσαρός): Ο Υπουργός Δημόσιας Τάξης κ. Πετσάλνικος έχει το λόγο. 

ΘΕΟΔΩΡΟΣ ΚΑΤΣΙΚΗΣ: Ως επερωτών, θέλω να μου δώσετε το λόγο για δύο, τρία λεπτά. 

ΠΡΟΕΔΡΕΥΩΝ (Νικόλαος Κατσαρός): Δυστυχώς, δεν έχετε το λόγο. Ο Κανονισμός λέει ότι μέχρι πέντε επερωτώντες μπορεί να μιλήσουν. 'Ηδη μίλησαν οι πέντε. 

Ορίστε, κύριε Υπουργέ, έχετε το λόγο. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): 

 

 

  

Σελίδα 1786 

Κύριοι συνάδελφοι, άκουσα με προσοχή τους ομιλητές της Νέας Δημοκρατίας και διαπίστωσα για μία ακόμη φορά ότι δεν απέφυγαν τον πειρασμό, ορισμένοι τουλάχιστον εξ' αυτών, να αναφερθούν στην εγκληματικότητα, υπερβάλλοντες, αναφέροντες ότι η αστυνομία δεν είναι σε θέση πλέον να προστατεύσει τον 'Ελληνα πολίτη, περιγράφοντας αυτήν τη χώρα ως μία περίπου ανοχύρωτη πολιτεία και κάνοντας λόγο για ανυπαρξία της Ελληνικής Αστυνομίας. 

Θα μου επιτρέψετε για μια ακόμη φορά να επισημάνω, ότι αυτές οι τοποθετήσεις, αυτές οι υπερβολές, αυτές οι αντιπολιτευτικές κορώνες δεν βοηθούν στη δημιουργία του κατάλληλου για την αντιμετώπιση των όποιων προβλημάτων κλίματος. Αυτές οι τοποθετήσεις δημιουργούν και καλλιεργούν ένα ιδιαίτερα βαρύ κλίμα για την Ελληνική Αστυνομία. Αυτή η επωδός, ότι δεν υπάρχει αστυνομία και ότι οι πολίτες βρίσκονται στο έλεος των εγκληματιών, ως γενικός αφορισμός που και σήμερα ακούστηκε εδώ, είναι υπερβολικός, άδικος και μπορεί να καταστεί ακόμη και επικίνδυνος. 

Ασφαλώς και υπάρχουν προβλήματα, το είπαμε και άλλη φορά. Υπάρχουν και αδυναμίες. Πρέπει όμως να λάβουμε υπόψη μας ότι τα τελευταία χρόνια έχει δημιουργηθεί ένα εντελώς διαφορετικό περιβάλλον και αυτό όχι μόνο στη χώρα μας, αλλά και σε ολόκληρη την Ευρώπη, με τις τεράστιες δημογραφικές αλλαγές, τις τεράστιες μαζικές κινήσεις πληθυσμών, οικονομικών ή άλλως πώς λαθρομεταναστών, με την εμφάνιση πλέον του "εγκλήματος χωρίς σύνορα" και με την εμφάνιση και νέων μορφών εγκληματικότητας. 

Μέσα σε αυτό το περιβάλλον, η ανάπτυξη μορφών εγκληματικότητας, όπως η διακίνηση ναρκωτικών, η διακίνηση όπλων, η εκμετάλλευση εκδιδομένων γυναικών, οι κλοπές κλπ., είναι γεγονός. Τα προβλήματα αυτά, δεν θα πρέπει να μας διαφεύγει, ότι με την ίδια και σε πολλές περιπτώσεις με πολύ μεγαλύτερη ένταση και σε μεγαλύτερη έκταση, έχουν εμφανιστεί και σε άλλες χώρες της Δυτικής Ευρώπης. 

Εμείς εδώ, λόγω της γεωγραφικής μας θέσης, αντιμετωπίζουμε επιπρόσθετα προβλήματα λόγω του ότι εκατοντάδες χιλιάδες λαθρομετανάστες, ανάμεσα στα άλλα, επιχειρούν να εισέλθουν στη χώρα μας. Είναι εκατοντάδες χιλιάδες το χρόνο. Ξαναθυμίζω ότι πέρυσι αναχαιτίστηκαν και επαναπροωθήθηκαν ή απελάθηκαν εκατόν ογδόντα χιλιάδες λαθρομετανάστες. Φέτος, το πρώτο οκτάμηνο ήδη επαναπροωθήθηκαν ή απελάθηκαν ενενήντα πέντε χιλιάδες. 

Είναι ένα τεράστιο έργο και αυτό το έργο που έχει αναλάβει κατά κύριο λόγο η Ελληνική Αστυνομία ... 

ΑΝΤΩΝΙΟΣ ΦΟΥΣΑΣ: Μα, κύριε Υπουργέ... 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Κύριε Φούσα, εγώ τα έχω ζήσει και τα ζω. Και έζησα και την περίοδο 1990-1993, την περίοδο των "ανοικτών συνόρων". Την περίοδο της δημιουργίας εδώ των χώρων υποδοχής των λαθρομεταναστών, την περίοδο όπου κατά εκατοντάδες χιλιάδες ανενόχλητοι, ανεμπόδιστοι εισέρχονταν από την Αλβανία και από άλλες χώρες οι λαθρομετανάστες στην Ελλάδα και τα ζούσαμε. Θα σας θυμίσω επίσης, για την περίοδο εκείνη... 

ΑΝΤΩΝΙΟΣ ΦΟΥΣΑΣ: Μα, κύριε Υπουργέ... 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Σας παρακαλώ, δεν σας διέκοψα. 

ΠΡΟΕΔΡΕΥΩΝ (Νικόλαος Κατσαρός): Παρακαλώ, κύριε Φούσα. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Δεν δέχομαι διακοπές. Σας άκουσα με ευλάβεια. 

ΠΡΟΕΔΡΕΥΩΝ (Νικόλαος Κατσαρός): Κύριε Φούσα, δεν σας διέκοψε ο κύριος Υπουργός. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Θα ακούσετε και τις δικές σας ευθύνες και θα αναφερθώ σε αυτές. 

Και ανάμεσα στις εκατοντάδες χιλιάδες λαθρομεταναστών τότε, είχε πλέον γίνει γνωστό ότι κατά πάσα πιθανότητα χιλιάδες κοινού Ποινικού Δικαίου εγκληματίες, που είχαν βγει από τις φυλακές που είχαν ανοίξει στην Αλβανία και σε άλλες χώρες, εισήλθαν στην Ελλάδα... 

ΑΝΤΩΝΙΟΣ ΦΟΥΣΑΣ: Αυτό σας πείραξε; 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Τι είχε κάνει η Κυβέρνησή σας στην περίοδο 1990-1993, κύριε Φούσα, που τώρα πετάγεσθε κάθε τόσο υψώνοντας το δάκτυλο περί των ευθυνών της σημερινής Κυβέρνησης; 

ΝΙΚΟΛΑΟΣ ΓΚΕΛΕΣΤΑΘΗΣ: Θα σας απαντήσουμε. 

ΑΝΤΩΝΙΟΣ ΦΟΥΣΑΣ: Κύριε Πρόεδρε ... 

ΠΡΟΕΔΡΕΥΩΝ (Νικόλαος Κατσαρός): Κύριε Φούσα, σας παρακαλώ πολύ. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Διαμορφωθείσες καταστάσεις που τις ζω ως μόνιμος κάτοικος παραμεθόριας περιοχής και τις έζησα επι τρία ολόκληρα χρόνια... 

ΑΝΤΩΝΙΟΣ ΦΟΥΣΑΣ: Κύριε Πρόεδρε, να ανακληθεί η λέξη "πετάγομαι". 

ΠΡΟΕΔΡΕΥΩΝ (Νικόλαος Κατσαρός): Κύριε Φούσα, σας παρακαλώ πολύ. Να μη γράφονται οι διακοπές του κ. Φούσα. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Παρακαλώ, δεν δέχομαι διακοπή. 

ΑΝΤΩΝΙΟΣ ΦΟΥΣΑΣ:... 

ΠΡΟΕΔΡΕΥΩΝ (Νικόλαος Κατσαρός): Σας παρακαλώ. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): 'Ερχομαι τώρα σε έναν έκαστον των ομιλησάντων συναδέλφων. 

Ο κ. Μαρκογιαννάκης είπε ότι δεν υπάρχει καμία αμφιβολία για μία ραγδαία αύξηση βαρέων μορφών εγκληματικότητας. Τα στοιχεία όταν νηφάλια κανείς τα αναλύει, δείχνουν ότι δεν υπάρχει μία έκρηξη της εγκληματικότητας. Υπάρχει, όμως, πράγματι αυξητική τάση σε συγκεκριμένες μορφές εγκλημάτων και σε αυτές αναφέρθηκα και εγώ νωρίτερα. 

Επίσης, δεν θα διαφωνήσω και εγώ με την επισήμανση ότι ένα κλίμα ανασφάλειας που μπορεί να καλλιεργείται, μπορεί να οδηγήσει ακόμη και σε απαράδεκτα φαινόμενα αυτοδικίας και αυτά θα πρέπει να τα αποφύγουμε. Αλλά στη δημιουργία αυτού του κλίματος ανασφάλειας δεν θα πρέπει να συμβάλουμε και εμείς οι ίδιοι, όπως δεν θα πρέπει να συμβάλουν και άλλοι παράγοντες και εδώ εννοώ κυρίως τα μέσα ενημέρωσης. 

Είπε ο κ. Μαρκογιαννάκης ότι είναι σε αδυναμία η Ελληνική Αστυνομία να ανταπεξέλθει στις ανάγκες καταπολέμησης της εγκληματικότητας. 

Κύριε Μαρκογιαννάκη, η αλήθεια είναι διαφορετική. 'Οτι με όλα αυτά τα νέα δεδομένα που αναπτύχθηκαν από τις αρχές της δεκαετίας του 1990 και με τη δημιουργία ενός εντελώς διαφορετικού κλίματος, "Βιοτόπου" εγκλήματος θα έλεγα τα τελευταία χρόνια, η Αστυνομία βρέθηκε μπροστά σε προκλήσεις για τις οποίες δεν ήταν προετοιμασμένη. Αυτή είναι η αλήθεια. 

Και εμείς έχουμε την υποχρέωση να συμβάλουμε στο να μπορέσει να ξεπεράσει αυτά τα προβλήματα. 

ΧΡΗΣΤΟΣ ΜΑΡΚΟΓΙΑΝΝΑΚΗΣ: Συμφωνούμε. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Αλλά ο κ. Μαρκογιαννάκης αναφέρθηκε -αυτή είναι η μόνιμη επωδός και έχω βαρεθεί, να σας πω την αλήθεια, να την ακούω σε αυτήν τη Βουλή και θα έλεγα ότι σε αυτό έχουμε ολοι την ευθύνη, για τις επαναλήψεις των ίδιων φράσεων και τοποθετήσεων- στο ότι το κύριο πρόβλημα της Αστυνομίας τον τελευταίο καιρό είναι ο κομματισμός. 

Να συμφωνήσουμε όλοι ότι θα πρέπει πράγματι να προχωρήσουμε σε ένα πολύ συγκεκριμένο σύστημα, που θα οδηγεί στην επιλογή των αξιοτέρων, ικανοτέρων στην Αστυνομία; Πιστεύω ότι αυτό πλέον είναι το ζητούμενο και αυτό το σύστημα θα πρέπει να εξευρεθεί και να νομοθετηθεί με πολύ συγκεκριμένο τρόπο. Συγκεκριμένα θα έλεγα αντικειμενικά κριτήρια, βαθμολογήσιμα και μετρήσιμα όμως, συγκεκριμένοι έλεγχοι συνεχώς. Γιατί τα πολλά χρόνια που κυβέρνησε η Νέα Δημοκρατία από το 1974 έως το 1981, αλλά και από το 1989 έως το 1993, δεν έκανε μία μικρή αλλαγή σε ό,τι αφορά το θέμα της αξιοκρατίας. 

Και η αξιοκρατία δεν είναι μόνο οι επιλογές των αξιωματικών, είναι και ο τρόπος με τον οποίο μπαίνει ο αστυνομικός 

  


 

  

Σελίδα 1787 

στη Σχολή. Και ξεχάσατε, κύριοι της Νέας Δημοκρατίας, πώς έμπαιναν μέχρι και το 1993, αν θέλετε, οι αστυνομικοί στις σχολές; 'Ενα πρώτο σημαντικό βήμα ήταν το ότι πλέον εισάγονται με το σύστημα των γενικών εξετάσεων και είναι πάρα πολύ σημαντικό αυτό... 

ΝΙΚΟΛΑΟΣ ΓΚΕΛΕΣΤΑΘΗΣ: Και το 1994 και το 1995... 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Είναι απόλυτα αδιάβλητο, απόλυτα αντικειμενικό το σύστημα της εισαγωγής στις σχολές. Αλλά βέβαια δεν είναι μόνο αυτό. Σαφώς θα πρέπει να βρούμε τον τρόπο που θα αποκλείει οποιαδήποτε έξωθεν παρέμβαση είτε κομματικού χαρακτήρα είτε άλλου είδους εξαρτήσεων, κύριε Μαρκογιαννάκη. Γιατί θα πρέπει να λέμε τα πράγματα με το όνομά τους. Δεν είναι μόνον οι παρεμβολές που μπορεί να γίνονται διαχρονικά από διάφορα κόμματα, αλλά και άλλου είδους παρεμβολές μπορεί να γίνονται που στηρίζονται σε άλλου είδους εξαρτήσεις και φιλίες και σχέσεις κ.ο.κ. σε ό,τι αφορά τους αστυνομικούς. Σε αυτό ακριβώς το στάδιο είμαστε. Εγώ μέσα στους επόμενους τρεις μήνες... 

ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Υπουργέ, τι εννοείτε με αυτό; 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Πολύ απλά. Δεν γνωρίζετε εσείς ως Βουλευτής ότι αναπτύσσονται διάφορες σχέσεις και φιλίες συνυπηρετούντων στην αστυνομία. 'Οταν αποστρατεύεται κάποιος είναι κοινός τόπος, λέει ότι με τον τάδε είναι γνωστός, με τον άλλο είναι φίλος κ.ο.κ. 'Ενας ανώτερος αξιωματικός μπορεί πραγματικά να έχει μία συμπάθεια σε έναν κατώτερο αστυνομικό. 'Ολα αυτά θα πρέπει να εξαλειφθούν, όταν θα έρθει η ώρα της κρίσης για το πώς θα γίνει η επιλογή. 

Εγώ δεσμεύομαι ότι μέσα στο επόμενο τρίμηνο, πράγματι θα επιτύχουμε να παρουσιάσουμε το τελικό αποτέλεσμα μιας εργασίας, που είναι τώρα σε εξέλιξη, σε ό,τι αφορά την προσπάθειά μας για αντικειμενικό πλέον σύστημα, που θα κατοχυρώνει την αξιοκρατία και θα αποκλείει τις έξωθεν παρεμβάσεις. 

Γι' αυτόν το λόγο, αξιοποιούμε την εμπειρία και της Αστυνομίας -σε ό,τι αφορά προαγωγές, κρίσεις κλπ.- της Αγγλίας, της Γερμανίας και των Ηνωμένων Πολιτειών, δηλαδή τριών αναπτυγμένων χωρών. 

Μήπως η Νέα Δημοκρατία, όλα αυτά τα χρόνια που κυβέρνησε, είχε κάνει ένα βήμα προς άλλη κατεύθυνση, σε ό,τι αφορά την αξιοκρατία, για παράδειγμα, στον τομέα των μεταθέσεων; 

Αυτή η Κυβέρνηση, κύριοι της Νέας Δημοκρατίας, μοριοποίησε τις μεταθέσεις. Επιτέλους, τέλειωσε αυτή η ιστορία των παρεμβάσεων από πολιτικούς και άλλους παράγοντες. Γιατί δεν είχε γίνει στο παρελθόν, έστω μια μικρή κίνηση προς την κατεύθυνση της αντικειμενικοποίησης και της μοριοποίησης των μεταθέσεων; 

Βέβαια, σε ό,τι αφορά το Αρχηγείο, ανακοίνωσα από την πρώτη εβδομάδα ανάληψης των καθηκόντων μου ότι πράγματι, μέσα στο επόμενο τρίμηνο, πιστεύω ότι θα είμαι έτοιμος, σε ό,τι αφορά τη συγκρότησή του. 

Το ερώτημά μου, κύριε Γκελεστάθη -είδα και το προεδρικό σας διάταγμα, είναι μια αξιόλογη, αν θέλετε, πρώτη σκέψη- είναι, γιατί στο τέλος της θητείας μιας κυβέρνησης κατετέθη αυτό το προεδρικό διάταγμα; Τέσσερα χρόνια είναι αρκετά, για να ετοιμαστεί κανείς και να συγκροτήσει το Αρχηγείο. 

Δύο χρόνια έχει αυτή η Κυβέρνηση κι εγώ δεσμεύομαι... 

ΑΝΤΩΝΙΟΣ ΦΟΥΣΑΣ: Πόσο; 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Δύο χρόνια έχει αυτή η Κυβέρνηση, κύριε Φούσα. 

ΝΙΚΟΛΑΟΣ ΓΚΕΛΕΣΤΑΘΗΣ: Μην ξεχνάτε ότι η Κυβέρνησή μας έπρεπε να μείνει οκτώ μήνες ακόμα στην εξουσία και απρόοπτα έπεσε. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Η Κυβέρνησή σας είχε ήδη πίσω της τρεισήμισι χρόνια, κύριε Γκελεστάθη. 

Το Αρχηγείο θα συγκροτηθεί, αλλά βέβαια δεν θα είμαι βιαστικός για να το κάνω σε μια-δυο βδομάδες. Δεν είναι κάτι που το κάνεις και μετά το αλλάζεις. Θα πρέπει να είμαστε απόλυτα σίγουροι ότι η συγκρότησή του θα γίνει με τον πλέον σωστό και αποδοτικό τρόπο για την ίδια την Ελληνική Αστυνομία, τη δημόσια τάξη και την ασφάλεια. 

Επίσης, αναφερθήκατε σε ό,τι αφορά τη δέσμευσή μας, την ανακοίνωση -και το επανέλαβα πρόσφατα στη Βουλή- για την τεράστια προσπάθεια, που ξεκινάμε, ενός ριζικού εκσυγχρονισμού των υποδομών, οπλισμού, τηλεπικοινωνιακών μέσων κλπ. Αυτά τα δύο χρόνια βέβαια έγινε ήδη ένα σημαντικό άλμα. 

Να θυμίσω ότι έγινε ένας σημαντικός εκσυγχρονισμός των οχημάτων. Οκτακόσια νέα περιπολικά παρελήφθησαν πέρσι και πρόπερσι, τετρακόσιες μοτοσυκλέτες και άλλο υλικό. Αλλά στα πλαίσια του προγράμματος των εκατό δισεκατομμυρίων (100.000.000.000), που ξεκινάμε τώρα, για την ερχόμενη χρονιά, θα διατεθούν είκοσι πέντε δισεκατομμύρια (25.000.000.000) για εξοπλισμό υποδομών κλπ. 

Διαβάστε καλύτερα τον προϋπολογισμό. Αν θέλετε, ευχαρίστως φέρτε τον προϋπολογισμό, να σας δείξω, κύριε Μαρκογιαννάκη, σε ποιους κωδικούς είναι εγγεγραμμένα τα κονδύλια. Τι να κάνουμε; 'Οταν έρχεται ένας Βουλευτής και λέει "δεν βρήκα εγγεγραμμένα τα ποσά", σημαίνει ότι δεν διάβασε τον προϋπολογισμό. Δεν έχω καμία αντίρρηση να σας βοηθήσω -και το λέω πράγματι με ειλικρίνεια- για να σας δείξω ποιοι είναι οι συγκεκριμένοι κωδικοί. 

Σε ό,τι αφορά τον εκσυγχρονισμό της νομοθεσίας περί όπλων, πράγματι υπάρχει ένα νομοθετικό πλαίσιο, που ανάγεται στο 1943, αλλά και στον Ποινικό Κώδικα. Είναι ένα από τα θέματα, που πρέπει να επανεξεταστούν, για να εκσυγχρονιστεί αυτό το θεσμικό πλαίσιο και αυτό θα κάνουμε, αξιοποιώντας και τις εμπειρίες των άλλων χωρών της Ευρώπης. 

Και στην περίπτωση αυτή, θα έλεγα πάλι ότι πέρασαν τόσες δεκαετίες. Δεκαπέντε χρόνια συνολικά είχατε την Κυβέρνηση, αλλά δεν κάνατε και καμιά κίνηση εκσυγχρονισμού και προς αυτήν την κατεύθυνση. 

Θέλετε να συμφωνήσουμε τώρα όλοι ότι πρέπει με βάση τα νέα δεδομένα, με βάση τις σύγχρονες νομοθεσίες των χωρών της Ευρωπαϊκής 'Ενωσης, να γίνει η επανεξέταση του θέματος, για να μη δημιουργούνται προβλήματα; 

Συμφωνούμε, και προς αυτήν την κατεύθυνση θα κινηθούμε και, θα έχουμε τη δυνατότητα να κάνουμε διάλογο και με τους εκπροσώπους σας για τα θέματα ασφάλειας. Στον κ. Παυλόπουλο μάλιστα έχω πει ότι θα συναντηθούμε, για να συζητήσουμε διάφορα θέματα, όπως και με τους εκπροσώπους των άλλων κομμάτων, γιατί συμφωνώ απόλυτα -και το υπογραμμίζω- ότι για τα θέματα της δημόσιας τάξης και ασφάλειας, καλό θα είναι να διαμορφώνονται οι αποφάσεις μέσα σε ένα κλίμα εφαρμογής μιας εθνικής πολιτικής, γιατί είναι ένα εθνικό θέμα, που αφορά όλους μας. 

Σε ό,τι αφορά τώρα τα προβλήματα που εντοπίστηκαν σε σχέση με τη διαφθορά. Κύριε Μαρκογιαννάκη, πράγματι κοντά στα ξερά μπορεί να καούν και τα χλωρά. Αλλά όταν βοούσε ο τόπος, ήμουν αποφασισμένος να προχωρήσω άμεσα σ'αυτές τις κινήσεις για τα τμήματα ηθών, λεσχών, όπλων. Επί πολλά έτη φαίνεται ότι κάτι δεν πήγαινε καλά και αν παραστεί ανάγκη θα κάνω και άλλες μετακινήσεις. Η κείμενη νομοθεσία μου δίνει τη δυνατότητα στη διάρκεια του χρόνου να κάνω αποσπάσεις. Η πρώτη κίνηση θα είναι η απόσπαση και από εκεί και πέρα όλες οι άλλες διαδικασίες. Αλλά επαναλαμβάνω: Δεν θεωρώ ότι όλοι οι μετακινηθέντες φέρουν ευθύνη. Σαφώς όχι. Δεν θα έμπαινα όμως σε ένα δαίδαλο αναζητήσεων τη στιγμή που υπήρχαν αυτά τα προβλήματα να ψάχνω επί μήνες ποιος φταίει και ποιος δεν φταίει. Θα γίνονται μαζικές εκκαθαρίσεις, δηλαδή με τη μορφή της απόσπασης, όταν υπάρχει ανάγκη να ξεκαθαρίσει ο τόπος για να προχωρήσει η λειτουργία. Και δεν πρόκειται να είμαστε άδικοι σε καμία περίπτωση απέναντι σε κανέναν αστυνομικό και σε κανέναν αξιωματικό. 

Δεν πρόκειται να μείνουν με το στίγμα, οι έντιμοι κλπ. και ούτε η μετακίνηση όλων σημαίνει ότι όλοι φταίνε για 

  

 

  

Σελίδα 1788 

καταστάσεις που είχαν διαμορφωθεί. 

Σε ό,τι αφορά τους λαθρομετανάστες. Σας είπα ότι την περίοδο 1990-1993 ήταν μεγάλη μου απορία -και τη διατύπωνα τότε- γιατί δεν γίνεται έλεγχος στα σύνορα. Τότε είχαμε τα "ανοικτά", ανέλεγκτα σύνορα και τότε δημιουργήθηκε το μεγάλο πρόβλημα, γιατί πολλές εκατοντάδες χιλιάδες ήρθαν, αλλά δεν είναι μόνο αυτό. Τότε δημιουργήθηκε και ένα άλλο πρόβλημα. Ψυχολογικά είχαν συνηθίσει πλέον οι εκτός Ελλάδος ότι μπορείς να περάσεις άνετα στην Ελλάδα και υπήρχε ένα συνεχές ρεύμα. Πότε συγκροτήθηκαν τα πρώτα αποσπάσματα; Τα πρώτα μεταβατικά συγκροτήθηκαν μόλις το 1993 σε μικρό αριθμό, σε ελάχιστες περιοχές. Αυτήν τη στιγμή έχουμε πάνω από σαράντα έξι αποσπάσματα και ανακοίνωσα ότι θα επεκτείνω τη δημιουργία αποσπασμάτων και σε άλλους παραμεθόριους νομούς, πέραν των Νομών Θεσπρωτίας, Ιωαννίνων, Καστοριάς, Φλώρινας και 'Εβρου που λειτουργούν σήμερα, γιατί θέλουμε να προλάβουμε λαθραία είσοδο και από άλλες περιοχές. 

Επίσης, για την καλύτερη φύλαξη και έλεγχο των συνόρων ενισχύσαμε τα τελευταία χρόνια σημαντικά τις 'Ενοπλες Δυνάμεις. Επίσης, ξέρετε ότι ανεβάσαμε ειδικές δυνάμεις σε όλες αυτές τις περιοχές που συνορεύουν με την Αλβανία. Ελέγχουν τη ζώνη των πεντακοσίων μέτρων. 

ΑΝΤΩΝΙΟΣ ΦΟΥΣΑΣ: Δεν τα βλέπουμε. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Μα, με συγχωρείτε πολύ, κύριε Φούσα, εγώ κατοικώ είκοσι χιλιόμετρα από τα σύνορα και κάθε βδομάδα κάνω αυτές τις διαδρομές. Κάντε τον κόπο και ανεβείτε. 

ΑΝΤΩΝΙΟΣ ΦΟΥΣΑΣ: Κάθε μέρα είμαι εκεί, δεν υπάρχουν. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Πέρα, λοιπόν, από τις 'Ενοπλες Δυνάμεις, ενισχύθηκαν και πολλαπλασιάστηκαν τα μεταβατικά αποσπάσματα και τώρα ολοκληρώνεται η διαδικασία και στις 10 Γενάρη θα έχουν προσληφθεί οι χίλιοι μεθοριακοί φρουροί, οι οποίοι θα εκπαιδευθούν επί τρίμηνο και από το τέλος του Απρίλη θα αναλάβουν ταυτόχρονα όλοι υπηρεσία στη μεθόριο γραμμή με την Αλβανία. Αυτοί θα ελέγχουν τη ζώνη πίσω από τα πεντακόσια μέτρα, δεν θα καταργήσω όμως τα μεταβατικά αποσπάσματα, κύριε Φούσα, και σ' αυτές τις περιοχές. Δεν θα χρειάζεται να είναι στον ίδιο αριθμό. Θα μειωθεί ο αριθμός τους για να μπορέσει να αποδεσμευθεί μια δύναμη που θα πρέπει να στελεχώσει άλλες μάχιμες μονάδες. Πίσω όμως από τη γραμμή που θα ελέγχουν οι μεθοριακοί φρουροί θα λειτουργούν τα μεταβατικά αποσπάσματα έτσι ώστε να υπάρχει ένα συνεχές κτένισμα και πάνω απ'όλα να υπάρχει η συνεχής παρουσία του αστυνομικού σ'αυτά τα παραμεθόρια χωριά και τις παραμεθόριες περιοχές. 

Ο κ. Λαμπρόπουλος είπε ότι χάθηκε η αίσθηση του καθήκοντος στους αστυνομικούς. Διαφωνώ, κύριε Λαμπρόπουλε. Η συντριπτική πλειοψηφία των αστυνομικών επιτελεί το έργο της με υψηλή αίσθηση του καθήκοντος και της ιδιαίτερης αποστολής και η συντριπτική πλειοψηφία είναι οι έντιμοι αστυνομικοί σ'αυτήν τη χώρα. Οι ελάχιστοι επίορκοι δεν μπορούν να αμαυρώσουν την εικόνα της Ελληνικής Αστυνομίας. 

ΙΩΑΝΝΗΣ ΛΑΜΠΡΟΠΟΥΛΟΣ: Το είπα και εγώ, σε ελάχιστους. Μην παραπλανείτε, μην το γενικεύετε. 

ΠΡΟΕΔΡΕΥΩΝ (Νικόλαος Κατσαρός): Να μη γράφονται οι διακοπές του κ. Λαμπρόπουλου. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Σε ό,τι αφορά... 

ΙΩΑΝΝΗΣ ΛΑΜΠΡΟΠΟΥΛΟΣ:.... 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Μπορείτε να μου πείτε κάτι; Γιατί πετάγεστε και με διακόπτετε; Ο Κανονισμός επιτρέπει διακοπές; 

ΠΡΟΕΔΡΕΥΩΝ (Νικόλαος Κατσαρός): Καθίστε, κύριε Λαμπρόπουλε. 

ΙΩΑΝΝΗΣ ΛΑΜΠΡΟΠΟΥΛΟΣ:.... 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Γιατί δεν κάθεστε και στο τέλος, στη δευτερολογία σας, να μου απαντήσετε; Γιατί; 

ΙΩΑΝΝΗΣ ΛΑΜΠΡΟΠΟΥΛΟΣ:.... 

ΠΡΟΕΔΡΕΥΩΝ (Νικόλαος Κατσαρός): Συγγνώμη, κύριε Υπουργέ. 

Κύριε Λαμπρόπουλε, τι συμπεριφορά είναι αυτή; 

ΙΩΑΝΝΗΣ ΛΑΜΠΡΟΠΟΥΛΟΣ:.... 

ΠΡΟΕΔΡΕΥΩΝ (Νικόλαος Κατσαρός): Σας παρακαλώ πάρα πολύ! Καθίστε. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Επίσης, ο κ. Λαμπρόπουλος είπε ότι απέτυχαν τα πολυδύναμα. Τα πολυδύναμα τμήματα πολύ καλά σχεδιάστηκαν, γιατί πράγματι με αυτόν τον τρόπο μπορούσε να γίνει εξοικονόμηση του προσωπικού που διετίθετο για μη μάχιμες υπηρεσίες, όπως είναι η φύλαξη των κτιρίων, πολλές γραμματειακές δουλειές κ.ο.κ. 

Αξιολογώντας τη λειτουργία των πολυδυνάμων, να συμφωνήσουμε ότι πρέπει να πάρουμε τις αποφάσεις που θα ενισχύουν τη λειτουργία τους. 

Θα ενισχύονται με προσωπικό, ώστε να ανταποκριθούν στον αρχικό τους ρόλο ναι, αλλά να βγάζουμε αβασάνιστα τα συμπεράσματα να καταργήσουμε τα πολυδύναμα και να ξανακάνουμε μικρά αστυνομικά τμήματα σε διάφορες περιοχές, δεν νομίζω ότι είναι η καλύτερη λύση. 

ΑΝΤΩΝΙΟΣ ΦΟΥΣΑΣ: (Δεν ακούστηκε) 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Λέω αυτά που έχω σχεδιάσει και που έχω αποφασίσει και είμαι ξεκάθαρος. 

ΑΝΤΩΝΙΟΣ ΦΟΥΣΑΣ: Εσείς; 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Εγώ. Σαφώς εγώ φέρω αυτήν τη στιγμή την ευθύνη του Υπουργείου Δημόσιας Τάξης. 

ΠΡΟΕΔΡΕΥΩΝ (Νικόλαος Κατσαρός): Σας παρακαλώ. Κύριοι λυπούμαι πολύ, αλλά θα με αναγκάσετε να πω ότι είσθε απαράδεκτοι. Μα, δεν έμεινε κανείς τέλος πάντων, να μη διακόψει χωρίς να έχει δικαίωμα. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): 'Αρα, λοιπόν, θα πρέπει όσον αφορά τα πολυδύναμα τμήματα... 

ΧΡΗΣΤΟΣ ΜΑΡΚΟΓΙΑΝΝΑΚΗΣ: Προγραμματικές δηλώσεις κάνει ο κύριος Υπουργός; 

ΠΡΟΕΔΡΕΥΩΝ (Νικόλαος Κατσαρός): Σας παρακαλώ, κύριε Μαρκογιαννάκη. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Εκθέτω και το τι έκανε η Κυβέρνηση και το τι είναι αποφασισμένη και ανακοίνωσε ότι θα κάνει. Και στο ερχόμενο εξάμηνο είμαι αποφασισμένος όλα αυτά να πραγματοποιηθούν και σε όσα θα αναφερθώ πιο κάτω. 

'Αρα λοιπόν, ενίσχυση. Θα δούμε το σχεδιασμό των περιοχών που καλύπτουν, ώστε να λειτουργήσουν και να ανταποκριθούν. Βασικός μας στόχος είναι η Αστυνομία να είναι κοντά στον πολίτη. Ο αστυνομικός να είναι δίπλα στον πολίτη, να είναι στο δρόμο για να εμπεδώνει καθημερινά το αίσθημα ασφάλειας των πολιτών σ' αυτήν τη χώρα. 

Δύο λόγια πριν προχωρήσω στο τι άλλο θα κάνουμε, σε όσα λέχθηκαν για την Αγροφυλακή. 

Αγαπητοί μου συνάδελφοι της Νέας Δημοκρατίας, θα μου επιτρέψετε να σας πω ότι δεν έχετε γνώση των συνθηκών που επικρατούν στην ελληνική ύπαιθρο. 

Η Αγροφυλακή πάλαι ποτέ ίσως μπορούσε να παίξει κάποιο ρόλο, σήμερα όμως δεν μπορεί να παίξει καθόλου αυτόν το ρόλο. Και βέβαια να μην ξεχνάμε ότι η Αγροφυλακή ή η επανασύσταση, όπως προτείνετε εσείς, ως ενιαίου σώματος για την άσκηση αγροτικής ασφάλειας σ' όλη τη χώρα, δεν ενδείκνυται υπό το φως των σύγχρονων αναγκών της κοινωνίας και της οικονομίας. Δεν πρέπει να ξεχνάμε ότι η Αγροφυλακή χειριζόταν μόνο θέματα αγροτικής ασφάλειας, ουδέποτε είχε αρμοδιότητα χειρισμού αντικειμένου φύλαξης υπαίθρου ή θέματα φύλαξης σε ό,τι αφορά λαθρομετανάστες. Και τώρα μην ξύνετε παλιές πληγές. Θυμάσθε εκείνην την ιστορία πριν από τις εκλογές του 1993 με εκείνη την προκήρυξη για την πρόσληψη αθρόου αριθμού αγροφυλάκων, που δεν είχαν ούτε απολυτήριο λυκείου ως τυπική προϋπόθεση. Τι θα έκαναν αγαπητοί μου φίλοι αυτοί οι αγροφύλακες 

  


 

  

Σελίδα 1789 

αν τους είχατε προσλάβει και τους διασπείρατε στην ελληνική ύπαιθρο με απολυτήριο δημοτικού σχολείου, θα φύλαγαν την Ελλάδα από τους λαθρομετανάστες; Υπάρχουν εντελώς διαφορετικές συνθήκες σήμερα στην ελληνική ύπαιθρο και σε ό,τι αφορά την οργάνωση των καλλιεργειών, σε ό,τι αφορά τη λειτουργία της κτηνοτροφίας κ.ο.κ. 

Δεν μπορώ να αντιληφθώ την επιμονή, γιατί τουλάχιστον τρεις ή τέσσερις συνάδελφοι επικεντρώθηκαν στην αναγκαιότητα επανασυγκρότησης της Αγροφυλακής, λες και αυτό θα έλυνε τα προβλήματα. Να εξετάσουμε το ρόλο της Αγροφυλακής, σε σχέση με το ρόλο της αποκεντρωμένης πλέον Τοπικής Αυτοδιοίκησης, Νομαρχιακής Αυτοδιοίκησης, ναι, αυτό αξίζει να είναι αντικείμενο συζήτησης. 

Υπάρχουν αγροφύλακες ακόμη και κάτι πρέπει να κάνουν αυτοί. Να εξετάσουμε, λοιπόν, το ρόλο τους στα πλαίσια των Νομαρχιακών Αυτοδιοικήσεων. 

'Ερχομαι τώρα επιγραμματικά σε θέματα που ούτως ή άλλως εθίγησαν από διάφορους συναδέλφους και ταυτόχρονα να σας ενημερώνω για το τι θα κάνουμε, πέραν των όσων έχουν γίνει μέχρι τώρα. 

Πρώτα απ' όλα για την αναγκαιότητα αντιμετωπίσης μορφών έξαρσης της εγκληματικότητας, αλλά και την εμπέδωση του αισθήματος ασφάλειας στον πολίτη, ξεκινώντας από το λεκανοπέδο, γιατί εδώ υπάρχουν περισσότερα προβλήματα λόγω των γνωστών μεγεθών, πληθυσμιακών συγκεντρώσεων κλπ., αποφασίσαμε, ανακοινώσαμε και ξεκινήσαμε, κύριοι συνάδελφοι, ήδη την εφαρμογή αυτών των πρόσθετων μέτρων από την Τετάρτη, προχθές. Στην αστυνόμευση που γίνεται στο λεκανοπέδιο από την 'Αμεσο Δράση των αστυνομικών τμημάτων κλπ. προσετέθη και ένα ειδικό πρόγραμμα αστυνόμευσης σε όλες τις ώρες λειτουργίας των υποκαταστημάτων τραπεζών, των υπηρεσιών κλπ. στις ώρες δηλαδή των συναλλαγών, από εκατό μοτοσικλέτες, και πενήντα περιπολικά με τα αντίστοιχα πληρώματά τους που ελέγχουν και αστυνομεύουν επιπρόσθετα όλες αυτές τις συγκεκριμένες περιοχές. 

Επίσης, από σήμερα το πρωί ξεκίνησε επιπρόσθετο πρόγραμμα πεζής αστυνόμευσης από διακόσιους πενήντα περίπου επί πλέον αστυφύλακες σε διάφορες περιοχές του λεκανοπεδίου, που είναι πολυσύχναστες ή που εν πάση περιπτώσει παρουσιάζουν αυξημένη εγκληματικότητα για να γίνεται συνεχές χτένισμα των περιοχών και να υπάρχει συνεχής παρουσία του αστυνομικού. 

Το πρόγραμμα αυτό θα εφαρμοστεί σταδιακά στη Θεσσαλονίκη, καθώς και σε άλλες πόλεις της Ελλάδος. 

Επίσης, αποφασίστηκε και δόθηκαν οι εντολές και ξεκίνησαν οι υπηρεσίες της Αστυνομίας αιφνιδιαστικούς ελέγχους. Και αυτό θα τηρηθεί, διαρκώς θα γίνεται αυτό σε χώρους όπου υπάρχει διαφθορά και γενικά παρανομία, όπως για παράδειγμα χώροι των τυχερών παιγνίων, χώροι που έχουν σχέση με δραστηριότητες που αφορούν τα ήθη κ.ο.κ. θα γίνονται σε όλη τη χώρα συνεχείς, αιφνιδιαστικοί, οργανωμένοι όμως έλεγχοι. 

Για όλα αυτά βέβαια και για τα άμεσα μέτρα, αλλά και γενικότερα για την ενίσχυση των μαχίμων υπηρεσιών, χρειάζεται πράγματι αστυνομικό προσωπικό. Και εδώ οι αποφάσεις μας είναι πολύ συγκεκριμένες. 

Θα υπάρξει αποδέσμευση, τους μήνες του επόμενου έτους -γιατί χρειάζονται κάποιες διαδικασίες όπως η ψήφιση του σχετικού νόμου κάπου, αλλού η έκδοση προεδρικού διατάγματος- αστυνομικών που τώρα ή μέχρι τώρα επί δεκαετίες ολόκληρες, ασχολούνται με αλλότρια έργα. 

'Ετσι, λοιπόν, πρώτα από όλα, θα αποδεσμευτούν, με τη δημιουργία ειδικού σώματος φύλαξης εξωτερικά των φυλακών, περίπου χίλιοι αστυνομικοί, που μέχρι τώρα επί δεκαετίες είναι επιφορτισμένοι με την εξωτερική φύλαξη των φυλακών. Αχρηστεύονται εκεί, σε σχέση με τη γενικότερη αστυνόμευση βέβαια. 

Επίσης, έχουν την ευθύνη των μεταγωγών. Και εκεί είναι αμέτρητες οι ανθρωποώρες που χάνονται για τη διαδικασία αυτήν.'Αρα, με την αποδέσμευση αυτήν, θα μπορέσουμε να ενισχύσουμε τις μάχιμες μονάδες. 

Και όπως είπα προηγουμένως, τη φύλαξη των φυλακών εξωτερικά, καθώς και τις μεταγωγές θα τις αναλάβει ειδικό σώμα που θα δημιουργηθεί. 

Επίσης, θα αποδεσμεύσουμε τους αστυνομικούς από τον έλεγχο των χειραποσκευών. Δεν υπάρχει κανένα άλλο κράτος ή ανεπτυγμένη χώρα στην Ευρώπη η οπουδήποτε αλλού που να διαθέτει, όπως εμείς -επί δεκαετίες ολόκληρες- αστυνομικούς για να ελέγχουν τις χειραποσκευές στα αεροδρόμια.'Εχω συνεννοηθεί με το Διοικητή της Πολιτικής Αεροπορίας και με το συνάδελφό μου Υπουργό Μεταφορών και Επικοινωνιών και ξεκινούμε τις διαδικασίες αυτές, έτσι ώστε μέσα τους επόμενους μήνες να αποδεσμευτούν πάνω από πεντακόσιοι αστυνομικοί που τώρα ασχολούνται στη διαδικασία του ελέγχου των χειραποσκευών. 

Ακόμη, σε συνεννόηση και συνεργασία με τον Υπουργό Δικαιοσύνης, θα προχωρήσουμε σε πρόσληψη -γιατί χρειάζεται να γίνει πρόσληψη από πλευράς Υπουργείου Δικαιοσύνης- για τη δημιουργία στο Υπουργείο Δικαιοσύνης μιας υπηρεσίας κλητήρων για την επίδοση των ποινικών δικογράφων. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Πώς δεν πήρε, κύριε Υπουργέ; 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): 'Οχι, δεν πήρε, κύριε Ζαφειρόπουλε. Μακάρι να τους είχε πάρει. Εάν τους είχε πάρει, θα έπαιρνα ήδη τους αστυνομικούς και θα τους διέθετα στις μάχιμες μονάδες.'Αρα, θα υπάρξει αποδέσμευση και από αυτό το αντικείμενο ικανού αριθμού αστυνομικών, για να διατεθούν μόνο για τις μάχιμες υπηρεσίες. 

Και βέβαια, όπως είπα, θα υπάρξει μία εξοικονόμηση και από τη λειτουργία της ειδικής υπηρεσίας των μεθοριακών φρουρών, λόγω της μείωσης που θα μπορέσουμε να κάνουμε στον αριθμό αυτών που τώρα απασχολούνται στα αποσπάσματα. 

Επίσης, ενισχύοντας τη Δημοτική Αστυνομία και διευρύνοντας τις αρμοδιότητές της -είμαστε σε συνεννόηση και με το Υπουργείο Εσωτερικών και με την Κεντρική 'Ενωση Δήμων και Κοινοτήτων- θα υπάρξει η δυνατότητα να απαλλαγούν οι αστυνομικοί από διάφορες τώρα υποχρεώσεις και διαδικασίες που θα πρέπει να είναι διαδικασίες εφαρμογής μόνο από την Τοπική Αυτοδιοίκηση. 

Τέλος, όσον αφορά την εκπαίδευση των αστυνομικών, συμφωνούμε όλοι ότι θα πρέπει να υπάρξει ένα πρόγραμμα συνεχούς εκπαίδευσης των αστυνομικών. 

Βέβαια, έχουν γίνει σημαντικότατες βελτιώσεις τα τελευταία χρόνια. Από αυτήν την Κυβέρνηση έγιναν οι βελτιώσεις. Γιατί, με το σύστημα εισαγωγής μέσω των γενικών εξετάσεων και την αύξηση του αριθμού των εξαμήνων σε πέντε εξάμηνα, δηλαδή, σε δυόμισι χρόνια για τους αστυφύλακες και σε τέσσερα χρόνια για τους αξιωματικούς, αντιλαμβάνεστε ότι έγινε ένα σημαντικότατο βήμα, πραγματικό άλμα σε ό,τι αφορά τη βελτίωση της εκπαίδευσης. Αρκεί να θυμίσω ότι μέχρι τότε οι αστυφύλακες εκπαιδευόντουσαν μόνο για ένα χρόνο, δηλαδή μόνον για δύο εξάμηνα. 

Και βέβαια, χρησιμοποιούνται πανεπιστημιακά συγγράμματα για την εκπαίδευση των αστυφυλάκων, καθώς επίσης και για την εκπαίδευση των αστυνομικών και πανεπιστημιακοί, σε πολύ μεγάλο αριθμό πλέον, διδάσκουν στις σχολές. 

Χρειάζεται, όμως, όπως είπα, η εφαρμογή ενός συστήματος για όλους τους υπηρετούντες. Αυτή είναι μία ανάγκη των ίδιων των αστυνομικών. Γι' αυτόν το λόγο ξεκινάμε το πρόγραμμα από το Φεβρουάριο, καλύπτοντας γεωγραφικά ολόκληρη την Ελλάδα. Το Φεβρουάριο παραλαμβάνουμε τους πρώτους έξι υπερσύγχρονους εξομοιωτές, που θα εγκατασταθούν στο λεκανοπέδιο Αττικής, στη Θεσσαλονίκη, στη Θράκη, στην Κρήτη, στη Λάρισα, στην Πάτρα και στα Γιάννενα και θα δώσουν τη δυνατότητα της εφαρμογής ενός προγράμματος συνεχούς εκπαίδευσης όλων των υπηρετούντων αστυνομικών. Εκτιμώ ότι μέχρι τον Ιούνιο θα έχουμε τη δυνατότητα να προμηθευτούμε άλλους τρεις εξομοιωτές για να καλύψουμε και τις άλλες τρεις περιφέρειες της χώρας μας. 

Συνεχής εκπαίδευση, με σύγχρονα μέσα υψηλής ποιότητας εκπαίδευση, είναι αναγκαία πλέον για τον εκσυγχρονισμό και 

  


 

  

Σελίδα 1790 

την καλύτερη απόδοση των αστυνομικών. 

Τέλος, δύο λόγια για την πάταξη των κρουσμάτων διαφθοράς στην Αστυνομία. 'Οπως είπα, οι επίορκοι αστυνομικοί είναι μία μικρή μειοψηφία, αλλά θα είμαστε αμείλικτοι απέναντι σ' αυτήν τη μειοψηφία τόσο εγώ, όσο και η φυσική ηγεσία της Αστυνομίας. Μέχρι τώρα έχουν ληφθεί μέτρα, όπως για παράδειγμα ο νόμος που ψηφίστηκε πέρυσι που δίνει τη δυνατότητα να ανατίθενται από τον Υπουργό οι ένορκες διοικητικές εξετάσεις σε εισαγγελείς. Επίσης είχαμε την καθιέρωση του "πόθεν έσχες" και με βάση τη νομοθέτηση της υποχρέωσης του "πόθεν έσχες" έχουν υποβάλλει και οι σαράντα δύο χιλιάδες αστυνομικοί τις δηλώσεις τους. Συνεννοήθηκα με τον αρμόδιο εισαγγελέα. Θα τον ενισχύσουμε, διότι χρειάζεται μία ενίσχυση από πλευράς γραμματειακής υποστήριξης και θα ολοκληρωθεί σε σύντομο χρονικό διάστημα ο έλεγχος όλων των δηλώσεων "πόθεν έσχες" των αστυνομικών. 

Επίσης, έχω καταθέσει στην Κεντρική Νομοπαρασκευαστική Επιτροπή το νομοσχέδιο για τη σύσταση της υπηρεσίας εσωτερικών υποθέσεων της Αστυνομίας κατά το πρότυπο της υπηρεσίας που λειτουργεί σε αστυνομίες άλλων προηγμένων χωρών. 'Οπως γνωρίζετε, αποστολή της υπηρεσίας αυτής θα είναι η διερεύνηση, η εξιχνίαση και η δίωξη εγκλημάτων αστυνομικών και το έργο της θα εποπτεύεται από εισαγγελικούς λειτουργούς. 

Η εκτίμησή μου είναι ότι πριν από τις γιορτές των Χριστουγέννων, πριν από την ψήφιση του προϋπολογισμού, θα είναι μάλλον δυνατή η συζήτηση στην αρμόδια Κοινοβουλευτική Επιτροπή, έτσι ώστε να συζητηθεί στην Ολομέλεια τον Ιανουάριο, για να προχωρήσουμε αμέσως μετά στη συγκρότηση και την έναρξη λειτουργίας της υπηρεσίας εσωτερικών υποθέσεων της Αστυνομίας. 

Σε ό,τι αφορά την οικονομική θέση των αστυνομικών, θέμα που έθιξαν πολλοί συνάδελφοι, θα ήθελα να πω -για όλους τους συναδέλφους και και για τον ελληνικό λαό που μας ακούει- ότι το Υπουργείο Δημόσιας Τάξης καταβάλλει κάθε δυνατή προσπάθεια για τη βελτίωση της οικονομικής θέσης των αστυνομικών, μέσα βέβαια στα πλαίσια και τις δημοσιονομικές δυνατότητες της οικονομικής πολιτικής της χώρας μας. Η πολιτική επί των αποδοχών τους, διαμορφώθηκε με την ψήφιση του ν. 2448/96 για το μισθολόγιο των στελεχών των Ενόπλων Δυνάμεων και των Σωμάτων Ασφαλείας. Με το μισθολόγιο αυτό, αναβαθμίστηκε η θέση τους. Επίσης, με την ψήφιση του ν. 2512/97 ικανοποιήθηκαν τα σχετικά με μισθολογικές προαγωγές των κατωτέρων στελεχών και με την αύξηση του επιδόματος εξομάλυνσης αιτήματα. Με το ν. 2592/98 έγιναν διορθωτικές παρεμβάσεις. 

Η δική μου επιδίωξη θα είναι να εξαντλεί τις δυνατότητές της η πολιτεία απέναντι στους αστυνομικούς, λόγω της ιδιαίτερα δύσκολης αποστολής που επιτελούν. Θα πρέπει να εξασφαλίζουμε σ' αυτούς υψηλή εκπαίδευση, απόλυτη αξιοκρατία, καθώς και όλα τα μέσα και τις προϋποθέσεις για να επιτελούν το έργο τους και να εκπληρώνουν την αποστολή τους, κατά τον καλύτερο τρόπο. 

Τέλος, δύο λόγια όσον αφορά ένα θέμα που έχετε θίξει, σχετικά με την είσοδο και την παραμονή αλλοδαπών στη χώρα μας. Εκτιμούμε ότι η νομοθεσία που αφορά την είσοδο και παραμονή των αλλοδαπών στη χώρα μας έχει εναρμονιστεί με όσα ισχύουν για το θέμα αυτό στην Ευρωπαϊκή 'Ενωση. Μία σειρά νομοθετημάτων, προεδρικών διαταγμάτων και υπουργικών αποφάσεων συνθέτουν πλέον ένα ολοκληρωμένο, θα έλεγα, πλαίσιο, το οποίο δεν εκτιμούμε ότι χρειάζεται να αλλάξει. 'Εχουμε εναρμονισθεί με τα διεθνώς κρατούντα. 

Βέβαια, θεωρώ ότι είναι ιδιαίτερα θετική η απόφαση της Κυβέρνησης για την ολοκλήρωση θα έλεγα -γιατί προς το τέλος είμαστε- του συστήματος της νομιμοποίησης οικονομικών μεταναστών, που βρίσκονται επί χρόνια στη χώρα μας και μπορούν βέβαια με νόμιμα χαρτιά να αποδείξουν ότι δεν διώκονται ή, εν πάση περιπτώσει, ότι μπορούν να καταθέσουν τα έγγραφα και τα αποδεικτικά στοιχεία, που είναι απαραίτητα, για να πάρουν τη γνωστή λευκή κάρτα. 

Η νομιμοποίησή τους αυτή, που σημαίνει ταυτόχρονα και καταγραφή τους κλπ., πιστεύουμε ότι θα συμβάλει στην αποσαφήνιση των κανόνων της παρουσίας των αλλοδαπών πολύ περισσότερο από εδώ και πέρα, απ' ό,τι ίσχυε στο παρελθόν. Αυτό βοηθά και την Αστυνομία σε ό,τι αφορά τον έλεγχο της παρουσίας των αλλοδαπών λαθρομεταναστών στη χώρα μας. 

Κυρίες και κύριοι συνάδελφοι, κλείνοντας, θα ήθελα να επαναλάβω την αμετακίνητη απόφασή μας, σε πολύ σύντομο χρονικό διάστημα να προχωρήσουμε στην υλοποίηση όλων αυτών που εξαγγείλαμε: Αποδέσμευση προσωπικού, διάθεση για τις μάχιμες υπηρεσίες, αναδιοργάνωση των υπηρεσιών της Αστυνομίας, ενίσχυση των αστυνομικών τμημάτων, για να μπορούν να ανταπεξέλθουν στην αποστολή τους, συνεχής διεύρυνση των μέτρων που πήραμε, της πρόσθετης αστυνόμευσης, όπως η πεζή αστυνόμευση, η πρόσθετη αστυνόμευση με μοτοσυκλετιστές και περιπολικά. Η έναρξη εφαρμογής αυτού του προγράμματος συνεχούς εκπαίδευσης των αστυνομικών, επίσης η ολοκλήρωση του θεσμικού πλαισίου που θα αποκλείει, θα έλεγα -αυτός είναι ο στόχος, να μπορέσουμε να αποκλείσουμε, χτυπώντας τη ρίζα- φαινόμενα διαφθροράς στην Ελληνική Αστυνομία, καθώς επίσης και η συγκρότηση του Αρχηγείου Αστυνομίας, επομένως και η αναδιοργάνωση του Υπουργείου Δημόσιας Τάξης, για να είναι ακόμη αποδοτικότερη η λειτουργία της Ελληνικής Αστυνομίας. 

Στόχος μας είναι: Εμπέδωση του αισθήματος ασφαλείας, ο αστυνομικός δίπλα στον πολίτη, πρέπει να είναι αγαπητός στον πολίτη, να είναι άριστος επαγγελματίας και η Αστυνομία να είναι στους δρόμους. Πιστεύω ότι έχει τις δυνατότητες και την αποφασιστικότητα η Ελληνική Αστυνομία να εξασφαλίσει αυτό το αναγκαίο αίτημα ασφάλειας των πολιτών σ' αυτήν τη χώρα. 

Σας ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, επειδή υπερέβητε οι επερωτώντες το χρόνο σας κατά πέντε λεπτά, γι' αυτό εδόθησαν τα πέντε λεπτά στον κύριο Υπουργό, ο οποίος δικαιούται να έχει όσο χρόνο είχατε εσείς. 

Ο Κοινοβουλευτικός Εκπρόσωπος της Νέας Δημοκρατίας κ. Παυλόπουλος έχει το λόγο. 

ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε. 

Κύριοι συνάδελφοι, η κοινοβουλευτική πρώτη, ας το πω έτσι, του κυρίου Υπουργού Δημόσιας Τάξης, δεν υπήρξε και η ευτυχέστερη που θα μπορούσε να περιμένει κανένας. 

Λυπούμαι πραγματικά να πω ότι ήμουν από εκείνους που είχαν θεωρήσει πως είχαμε γνωρίσει με τον κ. Ρωμαίο -χωρίς να του προσάπτω σε προσωπικό επίπεδο τίποτε, τον εκτιμώ σαν άνθρωπο- το επίπεδο εκείνο Υπουργείου Δημόσιας Τάξης, κάτω από το οποίο δεν μπορούσαμε να πάμε. Φαίνεται ότι μας περιμένουν ακόμα χειρότερες ημέρες. 

Λυπούμαι πραγματικά, γιατί, με την ευκαιρία μιας επερώτησης, η οποία έθιξε ζητήματα τα οποία είναι πάγια και χρόνια και τα οποία τα ομολογούν όλοι, ο κύριος Υπουργός, απαντώντας, κατανάλωσε το χρόνο του, για να κάνει μια επίδειξη άγνοιας του αντικειμένου του Υπουργείου του, αντικοινοβουλευτικής συμπεριφοράς, η οποία συνίστατο σε προσωπικές επιθέσεις και, βεβαίως, διαστρέβλωσης των λεγομένων των επερωτώντων. 

Θα ήθελα να τονίσω ότι ο κύριος Υπουργός επέλεξε αυτήν την οδό. Και φαίνεται ότι την επιλέγει και το κόμμα του. Παρατηρήστε κοινοβουλευτική συμπεριφορά κυβερνώντος κόμματος: Ο Υπουργός παρά τω Πρωθυπουργώ, αρμόδιος για το σύνδεσμο με τη Βουλή, προσήλθε για ν' ακούσει τον Υπουργό του και αποχώρησε στη συνέχεια. Αυτό λέγεται σεβασμός του Κοινοβουλίου από την πλευρά του κυβερνώντος κόμματος; 

Θα ήθελα να πω όμως ότι, αφού ο κύριος Υπουργός αποφάσισε να ασχοληθεί με το παρελθόν, θα του φρεσκάρω τη μνήμη, για να δούμε, πριν μπω στην ουσία των πραγμάτων, τι είναι εκείνο το οποίο έγινε και τι είναι εκείνο το οποίο συμβαίνει σήμερα, τι είναι εκείνο το οποίο προσάπτει στις Κυβερνήσεις της Νέας Δημοκρατίας και τι είναι εκείνο για το

  

 

  

Σελίδα 1791 

οποίο αρνήθηκε όχι μόνον να πει, έστω και ένα συγγνώμη -τέτοιου είδους ευαισθησίες δεν θα τις περιμέναμε από τον κύριο Υπουργό- αλλά αρνήθηκε στοιχειωδώς να αναλάβει τις ευθύνες του. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

Κύριοι συνάδελφοι, μίλησε ο κύριος Υπουργός για το τι έγινε το '90-'93, για την εγκληματικότητα που προήλθε το '90-'93 εποχή που κυβερνούσε η Νέα Δημοκρατία και που ακολούθησε, κατά τη γνώμη του κυρίου Υπουργού την πολιτική των ανοικτών συνόρων. Τα στοιχεία είναι εδώ. Στοιχεία δε, προσέξτε, επίσημα! Πέραν τούτου γνωρίζετε, ότι η λανθάνουσα εγκληματικότητα, εκείνη που δεν εμφανίζεται, είναι πολύ μεγαλύτερη. Εγώ σας φέρνω τα επίσημα στοιχεία, έτσι για να ακούσετε τι κάνατε για μία ολόκληρη τριετία. Γιατί βεβαίως η ιστορία του ΠΑ.ΣΟ.Κ. δεν ξεκινάει από σας με την ιδιότητα του Υπουργού Δημόσιας Τάξης. 

Για την περίοδο '90-'97 σε ό,τι αφορά την αύξηση, πήρα μόνο τέσσερα δείγματα: 

Κλοπές, πενήντα τέσσερις χιλιάδες εκατόν ογδόντα μία (54.181) το 1993, ογδόντα πέντε χιλιάδες εβδομήντα (85.070) το 1997. Αύξηση 57% 

Εμπρησμοί, εκατόν τριάντα τέσσερις (134) το 1993, διακόσιοι δώδεκα (212) το 1997. Αύξηση 58% 

Φόνοι, διακόσιοι πενήντα τέσσερις (254) το 1993, τριακόσιοι πενήντα (350) το 1997. Αύξηση 38% 

Ναρκωτικά, χίλιες πεντακόσιες εβδομήντα επτά περιπτώσεις (1.577) το 1993, πέντε χιλιάδες εννιακόσιες εβδομήντα (5.970) το 1997. Αύξηση 279% 

Αυτά ήταν για μια τριετία, μέχρι πέρυσι δηλαδή, τα αποτελέσματα της διακυβέρνησης της χώρας και τζς πορείας του Υπουργείου Δημόσιας Τάξης από το χώρο του κυβερνώντος κόμματος. 

Μια και μιλήσατε για το παρελθόν, κύριε Υπουργέ, για να δείτε πόσο αυξήθηκε η εγκληματικότητα, από ποιους και ποιοι συνετέλεσαν στην αύξησή της, είπατε ούτε λίγο ούτε πολύ "μα, τέλος παντων τι γινόταν την περίοδο των Κυβερνήσεων της Νέας Δημοκρατίας; Υπήρχε αξιοκρατία; Υπήρχε εκείνη την περίοδο αντικειμενικότητα σε ό,τι αφορά την επιλογή;" 

Πρώτα-πρώτα, εμείς για το παρελθόν μας είμαστε υπερήφανοι, διότι ουδέποτε εμφανίστηκαν τα φαινόμενα που γνωρίζουμε σήμερα. 'Οσο και αν σας πονάει, θα το ακούσετε. Κάναμε και εμείς κάποια λάθη, τα οποία όμως δεν στοίχισαν στον τόπο. 

Παραδείγματος χάριν, εμείς επαναφέραμε σε πολύ συγκεκριμένες περιπτώσεις -πάρα πολύ συγκεκριμένες, μεμονωμένες, που αποτελούσαν την εξαίρεση και δεν αφορούσαν την Αστυνομία, αφορούσαν τις 'Ενοπλες Δυνάμεις- αξιωματικούς από την αποστρατεία. 

Αυτό που και αν μας το καταλογίσετε ως λάθος, το κάναμε κατ'εξαίρεση. Εσείς το κάνετε κατά κανόνα, ανασύροντας από την αποστρατεία στις 'Ενοπλες Δυνάμεις και στην Αστυνομία, ανθρώπους με αποκλειστικό κριτήριο το που υπηρετούσαν κομματικά, πόσο ήταν κομματικοί ως εγκάθετοι και τι ήταν εκείνο που ήταν διατεθειμένοι να εξυπηρετήσουν. 

Και αν κάναμε το λάθος εμείς, την εξαίρεση δεν την κάναμε κανόνα. Επιπλέον -αυτό δεν γίνεται να μη σας το τονίσει κανείς- εμείς, κύριοι συνάδελφοι, στο χώρο της Νέας Δημοκρατίας για αυτούς που επαναφέραμε, εξακολουθούμε να είμαστε περήφανοι. Γιατί εμείς δεν επαναφέραμε κανένα Λυμπέρη -θα το λέω συνέχεια εδώ- τον οποίο εσείς αφού τον επαναφέρατε, τον καταστήσατε Αρχηγό των Ενόπλων Δυνάμεων και ύστερα, μετά τη νύχτα των Ιμίων, τον θεωρήσαμε ένοχο ακόμη και της εθνικής αποτυχίας και του τη φορτώσατε. Εμείς δεν έχουμε κανένα τέτοιο φαινόμενο στην παράταξή μας. 

Εμείς δεν έχουμε φαινόμενα Βασιλόπουλου σε αυτήν την παράταξη, τον οποίο αφού τον αποσύρατε από την αποστρατεία, έφθασε να γελοιοποιήσει την Ελληνική Αστυνομία και το ελληνικό κράτος. Τέτοιου είδους φαινόμενα σ'αυτήν την παράταξη δεν υπήρξαν. 

Και βεβαίως έχει μεγαλύτερο παρελθόν από σας και θα έχει και μεγαλύτερο μέλλον. Δεν μπορεί σε καμία περίπτωση να μιλάτε για παρελθόν μίας παρατάξης, όταν βαρύνεσθε για την επιλογή προσώπων, τα οποία ούτε λίγο ούτε πολύ έγιναν πάλι δεκτά στο σώμα, με μοναδικό κριτήριο τον κομματισμό τους και έφθασαν στο σημείο να κατεξευτελίσουν το θεσμό του κράτους και της Ελληνικής Αστυνομίας. 

Και φθάσατε στο σημείο να έχετε ως Αρχηγό πρόσωπο, το οποίο έχει εξίσου την ευθύνη με τον κ. Βασιλόπουλο για ό,τι συνέβη το βράδυ στην οδό Νιόβης. Και κατηγορείται, όπως ξέρετε, γι'αυτό το πράγμα. 'Εχει την ίδια ευθύνη με εκείνον.... 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Από ποιον κατηγορείται; 

ΠΡΟΚΟΠΗΣ ΠΑΥΛΟΠΟΥΛΟΣ: Συμμετείχε εκείνο το βράδυ. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Πέστε μου από ποιον κατηγορείται. 

ΠΡΟΚΟΠΗΣ ΠΑΥΛΟΠΟΥΛΟΣ: Συγγνώμη, υπάρχει θέμα ποινικής του δίωξης ναι ή όχι; 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Από ποιον κατηγορείται και πώς το ξέρετε εσείς; 

ΠΡΟΚΟΠΗΣ ΠΑΥΛΟΠΟΥΛΟΣ: 'Εχει απευθυνθεί κατηγορία στον νυν Αρχηγό: ναι ή όχι; 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Πώς ξέρετε εάν κατηγορείται και από ποιον. 

ΠΡΟΚΟΠΗΣ ΠΑΥΛΟΠΟΥΛΟΣ: 'Εχει απευθυνθεί κατηγορία: ναι ή όχι; 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Δεν μου απαντάτε. 

Αυτό πραγματικά τώρα μου ανοίγει τη σκέψη. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Θα γίνει μήνυση. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Ζαφειρόπουλε, ο κύριος Υπουργός αγνοεί και τα αντικείμενα του Υπουργείου του. Αυτό είναι σαφές. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Θα σας τα πω στη δευτερολογία μου. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Ζαφειρόπουλε, εσείς είστε κυρίως της ποινικής, της μαχομένης δικηγορίας. Πώς σηκώνεστε έτσι και διακόπτετε; 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Θα υπερασπισθεί μόνος του τον εαυτό του. 

ΠΡΟΚΟΠΗΣ ΠΑΥΛΟΠΟΥΛΟΣ: 'Εφεραν, λοιπόν, από την αποστρατεία πρόσωπα τα οποία εξευτέλισαν το κράτος και την Αστυνομία και αυτήν τη στιγμή έχουν επικεφαλής πρόσωπο το οποίο βαρύνεται εξ ίσου για ό,τι συνέβη εκείνη τη νύχτα. Αποστράτευσαν τον έναν, αλλά κράτησαν βεβαίως τον άλλο. Η απάντηση σε αυτό είναι πολύ απλή. Λένε, όλους θα τους διώξουμε; Δεν έχει σημασία τι έκαναν. Αρκεί να μείνει μαγιά. Αυτή είναι νοοτροπία εκσυγχρονιστικής κυβέρνησης. 

Να ήταν όμως μόνο αυτό; Ακούσαμε κατάπληκτοι τον κύριο Υπουργό να αγνοεί ή να θέλει να αγνοεί, όταν μιλούσε για αξιοκρατία, ότι ουδέποτε ό,τι και εάν συνέβη στο παρελθόν, υπήρξε στην Ελληνική Αστυνομία φαινόμενο χαφιέ αξιωματικού που συνέτασσε λίστες καταδίδοντας συναδέλφους του. Ποτέ δεν ακούστηκε μία κουβέντα εδώ για τις λίστες Σουλτάτου. Πώς τον φοβούνται αυτόν τον άνθρωπο, είναι ένα περίεργο πράγμα. Ξέρει πολλά. 

'Ολα αυτά τα φαινόμενα είναι φαινόμενα του 1981 και επέκεινα και ιδίως εντάθηκαν επί εκσυγχρονιστικής Κυβέρνησης Σημίτη από το 1996. Ακούσατε τον κύριο Υπουργό που ξεκίνησε την ιστορία του, από τον ίδιο. Σου λέει, εγώ τι θα κάνω από εδώ και πέρα. Δεν ξέρω, τι έγινε πιο πριν. Δεν υπήρχαν κυβερνήσεις ΠΑΣΟΚ; Η λογική είναι ό,τι έγινε έγινε. Μη μας κατηγορείτε γι' αυτά τα πράγματα. 

Κάτι τέτοιο δεν πρόκειται να γίνει. Δεν πρόκειται να περιμένουμε στο λίγο χρονικό διάστημα που σας μένει ως Κυβέρνησης να κάνετε κάτι. Το έχετε αποδείξει άλλωστε από όπου και εάν περάσετε. 'Ομως το ζήτημα στη συγκεκριμένη περίπτωση είναι ότι εμείς πρέπει να σας τα αποδώσουμε συλλογικά και συνολικά διότι η ευθύνη των κυβερνήσεων είναι αντικειμενική. 

Και ας ξεκινήσουμε από τα επιμέρους θέματα. Πρώτον είναι 

  

 

  

Σελίδα 1792 

το θέμα του Αρχηγείου. 'Οπως είναι γνωστό η Νέα Δημοκρατία από το 1993, επί υπουργίας του κ. Γκελεστάθη, εξήγγειλε την ανάγκη δημιουργίας Αρχηγείου. Αγρόν ηγόρασαν όλες οι επόμενες κυβερνήσεις του ΠΑΣΟΚ. Το είχαμε ζητήσει και επισήμως από τον Ιούνιο όταν εξαγγείλαμε το πρόγραμμά μας. Μέσα σε αυτήν την Αίθουσα τότε είχε τεθεί το θέμα του Αρχηγείου. Ο κ. Ρωμαίος είχε πει τότε, "ούτε να το συζητάμε". Τώρα έρχεστε και το συζητάτε. Τι άλλαξε από τον Ιούνιο του 1998 μέχρι σήμερα; Ούτε αισθάνεστε την ανάγκη να πείτε ότι κάνατε λάθος που δεν έχει συστηθεί το Αρχηγείο; 

Βεβαίως το Αρχηγείο δεν πρόκειται να λύσει όλα τα προβλήματα. 'Ομως είναι ένα σημαντικό βήμα για την απεξάρτηση της Ελληνικής Αστυνομίας από τον κομματισμό ο οποίος τη φθείρει και τη διαφθείρει. Εδώ δεν μπορώ να μην τονίσω, εφόσον άκουσα προηγουμένως τους συναδέλφους που ήταν ότι δεν είναι δυνατόν να επιρρίπτεται το βάρος της ευθύνης στους άνδρες της Ελληνικής Αστυνομία για ό,τι συμβαίνει, ότι ο κύριος Υπουργός δεν είχε τη στοιχειώδη ευαισθησία να καταλάβει -εάν πάρει κάποιος τα Πρακτικά θα καταλάβει γιατί μιλάμε- και να πει ότι η Νέα Δημοκρατία και οι συνάδελφοι που επερωτούσαν δεν ρίχνουν όλο το βάρος για ό,τι συμβαίνει στην Ελληνική Αστυνομία. Κανείς δεν είπε κάτι τέτοιο. Η συντριπτική πλειοψηφία των ανδρών και των γυναικών μελών της Ελληνικής Αστυνομίας κάνουν τη δουλειά τους με αυτοθυσία και αυταπάρνηση. Λίγοι είναι οι επίορκοι. Εκείνοι όμως που φέρουν το βάρος της ευθύνης για την κατάσταση που επικρατεί, δηλαδή για την αντικειμενική αδυναμία -όχι επειδή δεν θέλουν αλλά επειδή δεν μπορούν- είναι η Κυβέρνηση και η κομματική ηγεσία της Ελληνικής Αστυνομίας. 

Εάν προτείναμε το Αρχηγείο από τότε το κάναμε για να εξαλειφθούν αυτά τα φαινόμενα. Να δούμε πότε αυτή η Κυβέρνηση θα θελήσει να θεσμοθετήσει το θεσμό του Αρχηγείου. 

Θα ξεκινήσουμε από τώρα και θα το θυμόμαστε ανά μήνα, κύριε Υπουργέ. Θα σας φέρουμε τα στοιχεία. Εδώ θα είμαστε! Ο κοινοβουλευτικός έλεγχος μας δίνει τη δυνατότητα να κάνουμε πολλά πράγματα. Θα σας τα θυμίζουμε μέρα-μέρα και αυτά που είπατε και το τι κάνετε, αρχής γεννομένης από το θέμα του Αρχηγείου. Πάντως σας διαβεβαιώ, ότι δεν πρόκειται να υπάρξει μήνας που να μην έχετε ανάλυση και έλεγχο του τι κάνει το Υπουργείο σας από εδώ και πέρα. 

Για ποια ιεραρχία μιλάμε στην Ελληνική Αστυνομία αυτήν τη στιγμή; Τι είδους ιεραρχία είναι αυτή; Ουσιαστικά η ιεραρχία έχει πάψει να υπάρχει από τη στιγμή κατά την οποία προαγωγές και οτιδήποτε άλλο σχετίζεται με την εξέλιξη των Ελλήνων αστυνομικών γίνεται αποκλειστικά και μόνο με κομματικά κριτήρια. 

Είπε προηγουμένως ο κύριος Yπουργός, ότι εν πάση περιπτώσει θα υπάρξουν μεταβολές σχετιζόμενες με το ζήτημα της αντικειμενικότητας, όπως επίσης και με το θέμα της επιθεώρησης. 

Κύριε Υπουργέ, αν σκοπεύετε να φέρετε στη Βουλή για δείγμα εκσυγχρονισμού της Ελληνικής Αστυνομίας αυτό το νομοσχέδιο που έχει δει το φως της δημοσιότητας για τη δημιουργία επιθεώρησης και ελέγχου στο εσωτερικό της Αστυνομίας, εγώ ένα σας λέω μονάχα... 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Δεν χρειάζεται καν να έλθει νομοσχέδιο γι' αυτό! Μια και λέτε ότι γνωρίζετε το αντικείμενο, θα περίμενα να είστε ενημερωμένος γι' αυτό. 

ΠΡΟΚΟΠΗΣ ΠΑΥΛΟΠΟΥΛΟΣ: Εσείς δεν γνωρίζετε, κύριε Υπουργέ, και πρέπει να ενημερωθείτε! 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ,σας παρακαλώ μη διακόπτετε, για να τελειώσουμε συντομότερα. Κάντε μου τη χάρη. Γιατί αλλιώς θα πάμε μέχρι το βράδυ! 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): 'Εχετε δίκιο, κύριε Πρέδρε. Με συγχωρείτε! 

ΠΡΟΚΟΠΗΣ ΠΑΥΛΟΠΟΥΛΟΣ: Το ότι σε αυτήν την Κυβέρνηση δεν υπάρχει συνεννόηση μεταξύ Υπουργών, το εγνώριζα! Φαίνεται, ξέχασε ο κύριος Υπουργός, ότι μέσα σε αυτήν την Αίθουσα έφερε τη διάταξη για εξουσιοδότηση για τη δημιουργία του Σώματος , ο κ. Ρωμαίος, όταν συζητούσαμε θέματα που αφορούσαν το Υπουργείο Δημόσιας Τάξης. Και επειδή του είπαμε ότι δεν μπορούμε να του δώσουμε εξουσιοδότηση για τη δημιουργία τέτοιου Σώματος με διάταγμα, είπε ότι θα φέρει νομοσχέδιο. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Δεν χρειάζεται ειδικός νόμος γι' αυτό που είπα εγώ. 

ΠΡΟΚΟΠΗΣ ΠΑΥΛΟΠΟΥΛΟΣ: Χρειάζεται νόμος, κύριε Υπουργέ, ναι ή όχι; Με ποια εξουσιοδότηση θα το κάνετε; 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης):' Οχι! Αντί να γίνεται μια φορά το χρόνο, θα γίνεται κάθε μήνα. Χρειάζεται να κάνω Σώμα; Τι λέτε τώρα; 

ΠΡΟΚΟΠΗΣ ΠΑΥΛΟΠΟΥΛΟΣ:'Αρα, λοιπόν, δεν κάνετε τίποτε. Κάνετε πίσω και από αυτό που λέγατε! 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Εάν μπερδεύετε με την Υπηρεσία Εσωτερικών Υποθέσεων, τότε κάνετε ένα ακόμα μεγαλύτερο λάθος! 

ΠΡΟΚΟΠΗΣ ΠΑΥΛΟΠΟΥΛΟΣ: Εσείς δεν ξέρετε γιατί μιλάω, γιατί είστε ανενημέρωτος ακόμα και δεν ξέρετε τι έκανε ο πρόκατοχός σας! 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, σας παρακαλώ, να σταματήσει αυτός ο διάλογος. Θα παρακαλέσω να συνεχίσουμε τη συζήτηση κατά τον τρόπο και τη διαδικασία που προβλέπει ο Κανονισμός! 

Κρατήστε τις παρατηρήσεις σας για τη δευτερολογία. 

ΠΡΟΚΟΠΗΣ ΠΑΥΛΟΠΟΥΛΟΣ: Εσείς αγνοείτε, κύριε Υπουργέ, ότι ο κ. Ρωμαίος είχε έρθει εδώ και σε ό,τι αφορά το Σώμα που εσείς το αποκαλείτε Εσωτερικών Υποθέσεων, γιατί έτσι σας αρέσει -πρόκειται για το Σώμα το οποίο αφορά τον έλεγχο των αστυνομικών και ασκεί επιθεώρηση στους αστυνομικούς και για το ήθος τους και για την υπηρεσιακή τους υπόσταση-έφερε διάταξη και ζήτησε εξουσιοδότηση για να γίνει με διάταγμα. Και μας παρουσίασε και το διάταγμα. Του είπαμε, ότι αυτό δεν μπορεί να γίνει με εξουσιοδότηση. Δεν είμαστε εδώ για να δίνουμε εξουσιοδοτήσεις εν λευκώ στον κύριο Υπουργό. Και βεβαίως το πήρε πίσω και είπε θα φέρει νομοσχέδιο. Εάν εσείς δεν ξέρετε τι είπε ο πρόκατοχός σας, είναι δικό σας θέμα. 

'Οσον αφορά την υποδομή, ανέφερε ο κύριος Υπουργός για είκοσι πέντε δισεκατομμύρια (25.000.000.000) δραχμές στον προϋπολογισμό. Χορτάσαμε, κύριοι συνάδελφοι. Γράφονταν στους προϋπολογισμούς τόσα και τόσα προϋγουμένως. Το θέμα δεν είναι τι γράφτηκε και τι γράφεται στον προϋπολογισμό, αλλά τι θα γίνει από αυτά τα πράγματα. 

Το ερώτημα είναι, αφού καταλαβαίνει την ανάγκη γιατί άραγε μέχρι σήμερα δεν έχει γίνει τίποτα στον τομέα αυτό; 

'Οσον αφορά τα πολυδύναμα, ακούστε την αντίφαση! Ο κ. Ρωμαίος και μέσα στη Βουλή και έξω από τη Βουλή είχε πει, ότι δυστυχώς πρέπει να ξαναδούμε το θέμα των πολυδυνάμων, δεν απέδωσαν. Τώρα μαθαίνουμε, ότι τα πολυδύναμα καλά είναι, απλά να κοιτάξουμε λίγο να βελτιώσουμε την κατάσταση που επικρατεί. 

Αντιλαμβάνεσθε ενότητα πολιτικής στο πλαίσιο της ίδιας Κυβέρνησης! Ο ένας Υπουργός πάει να τα καταργήσει, ο άλλος Υπουργός σκέφτεται να τα κρατήσει και αυτό λέγεται νοοτροπία και πολιτική κυβέρνησης σε επίπεδο Δημόσιας Τάξης! 

Αυτή η Κυβέρνηση, κύριοι συνάδελφοι, είναι σαφές, ότι θυμίζει λιγάκι τη φράση που είχε πει ένας μεγάλος τενόρος, γνωστός, ο Γκιουζέπε ντι Στέφανο, ότι δεν είναι ανάγκη να της δώσεις συμβουλές για λάθη που μπορεί να κάνει μόνη της! 

Στο θέμα δε των πολυδυνάμων δεν εννοεί να αντιληφθεί την τεράστια ευθύνη την οποία φέρει για ό,τι έχει συμβεί μέχρι σήμερα. 

Είπε προηγουμένως ο κύριος Υπουργός, το σύνθημα "οι αστυνομικοί στο δρόμο". Μέχρι τώρα βέβαια δεν το έχουμε δει. Το μόνο που έχουμε δει όταν μιλάμε με αστυνομικούς στο δρόμο είναι σε ό,τι αφορά τα μισθολογικά τους. Κουβέντα 

  


Επιστροφή στην κορυφή
 

 


 

  

Σελίδα 1793 

δεν έχει ακουστεί για οποιαδήποτε δέσμευση της Κυβέρνησης για το τι θα κάνει. 'Ακουσα ότι "ναι πρέπει να το δούμε στα πλαίσια της δημοσιονομικής πολιτικής". Τι σημαίνει αυτό; Ad calendas grecas, το όλο θέμα. Δεν υπάρχουν πόροι, γι' αυτό μιλάει ο κύριος Υπουργός για δημοσιονομική πολιτική. 

Κυρίες και κύριοι συνάδελφοι, η συνέπεια αυτής της Κυβέρνησης είναι μοναδική. Επειδή συζητάμε ακόμα στη Βουλή, δεν έχει ψηφιστεί το σύνολο, ξέρουμε πολύ καλά ότι ένα τρισεκατομμύριο για να χαριστεί στον κ. Κολλά -προχθές τα λέγαμε και τα συζητάγαμε και τα συζητάμε ακόμη- τα είχε, τα βρήκε. Για να εκσυγχρονίσει την Ελληνική Αστυνομία και να δώσει στον 'Ελληνα αστυνομικό μια στοιχειώδη αύξηση που θα του επιτρέπει να μην κάνει δεύτερη και τρίτη δουλειά και να είναι απερίσπαστος στα καθήκοντά του, δεν υπάρχουν. Βεβαίως ο κ. Κολλάς είναι υπάλληλος εντεταγμένος στον κομματικό χώρο και πρέπει και εκείνος και οι υπόλοιποι που θα μετάσχουν και στο συνέδριο του ΠΑΣΟΚ μεθαύριο, να τους εξοφληθούν από τώρα ορισμένα γραμμάτια, να έχουν τις δυνατότητες να ελιχθούν. Τον 'Ελληνα τον αστυνομικό τι να τον κάνεις; Ούτε στο συνέδριο του ΠΑΣΟΚ μετέχει ούτε βεβαίως συνδικαλιστικά πρόσκειται στο χώρο του ΠΑΣΟΚ. 

Αλλά δεν είναι δυνατόν στην περίπτωση αυτή να μιλάει η Κυβέρνηση για πολιτική αύξησης στο πλαίσιο των υφισταμένων δυνατοτήτων του προϋπολογισμού όταν σ' αυτήν τη Βουλή και μόνο τα τελευταία χρόνια έχει γίνει αυτή η σπατάλη η οποία είναι προκλητική στην κυριολεξία. 

Και σ' αυτό -το τονίζω για πολλοστή φορά- δεν υπάρχει η παραμικρή δέσμευση της Κυβέρνησης εκτός από τις αοριστίες που ακούσαμε από τον κύριο Υπουργό αυτήν την ώρα. Και βεβαίως, αυτά που είπε επιβεβαιώνονται και από το τι είναι εγγεγραμμένο στον προϋπολογισμό. 

Επίσης, σ' αυτήν την Αίθουσα είχαμε ακούσει τη δέσμευση του προηγούμενου Υπουργού Δημόσιας Τάξης ότι έπρεπε να ξαναδούμε το θέμα της δημιουργίας της δικαστικής αστυνομίας. Απ' ό,τι κατάλαβα ό,τι γινόταν πριν, θα γίνεται και τώρα, η διάκριση θα παραμείνει στον αέρα, δεν θα υπάρχει τέτοιο πράγμα. Οι ίδιοι οι αστυνομικοί οι οποίοι κάνουν τη δουλειά την οποία κάνουν σε ό,τι αφορά την πρόληψη του εγκλήματος οι ίδιοι αστυνομικοί θα κάνουν τα ίδια πράγματα και στη συνέχεια. Δηλαδή θα ασχολούνται και με θέματα τα οποία λογικά δεν θα έπρεπε να είναι δικά τους. Γιατί άλλο το ένα και άλλο το άλλο και άλλη εκπαίδευση η μία, άλλη εκπαίδευση η άλλη. 

(Στο σημείο αυτό, κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή) 

Θα χρειαστώ δύο λεπτά, κύριε Πρόεδρε, τα οποία έχασα από τη διακοπή του κυρίου Υπουργού. 

Τέλος, σε ό,τι αφορά το περίφημο ζήτημα το οποίο ανέφερε προηγουμένως ο κύριος Υπουργός της εισόδου και της εκπαίδευσης των αστυνομικών. Είναι πράγματι σαφές ότι η είσοδος με εξετάσεις είναι ένα κριτήριο αντικειμενικό αλλά αυτό δεν εξασφαλίζει την επάρκεια του αστυνομικού. Πρέπει να εκπαιδευτεί και όχι να εκπαιδευτεί μόνο για να ασκήσει τα καθήκοντά του. Αλλά θα πρέπει να υπάρχει μια εκπαίδευση δια βίου. Αυτή η εκπαίδευση δεν υπάρχει σήμερα. Μπαίνει αντικειμενικά ο αστυνομικός σήμερα αλλά βεβαίως η εκπαίδευση ουσιαστικά είναι ανύπαρκτη εξαιτίας της ελλείψεως των μέσων τα οποία έχει. 

Και τέλος ακούστε την υποκρισία. 'Εφερε σαν παράδειγμα ο κύριος Υπουργός σε ό,τι αφορά τον εκσυγχρονισμό και την αξιοκρατία, τη μοριοποίηση στις μεταθέσεις και ξέχασε να μας πει το εξής: Συνέβη εδώ ότι συνέβη με το νόμο 2190. Ο νόμος 2190 εισήγαγε ένα αντικειμενικό σύστημα προσλήψεων. 'Εγιναν όμως όλες οι προσλήψεις προηγουμένως, έκλεισαν όλες οι πόρτες προηγουμένως δεν έμεινε τίποτα απολύτως εκτός από τον τραπεζικό τομέα που και αυτόν τον άφησαν απέξω και τον έβαλαν στη συνέχεια μέσα για να μη μείνει τίποτα. Και, βεβαίως, όταν δεν υπήρχε άλλη δυνατότητα προσλήψεων, ούτε από πλευράς οικονομικής και από πλευράς δεσμεύσεων της Ευρωπαϊκής 'Ενωσης, από κει και πέρα άρχισαν την αξιοκρατία. 

Το ίδιο συνέβη και με τη μοριοποίηση. Στη μοριοποίηση ξέρετε τι έγινε; 'Εγιναν πριν από τη μοριοποίηση οι τοποθετήσεις με καθαρώς κομματικά κριτήρια εκεί που έπρεπε να γίνουν και στη συνέχεια με τη μοριοποίηση η οποία λαμβάνει υπόψη βεβαίως εκ των πραγμάτων την προηγούμενη κατάσταση -γιατί αυτό σημαίνει μοριοποίηση -έρχονται να μας πουν ότι θα επικρατήσει η αξιοκρατία. Και αυτήν την κατάπτυστη κατάσταση της δημιουργίας τετελεσμένων γεγονότων ο κύριος Υπουργός μας την παρουσιάζει σαν αξιοκρατικό μέγεθος. 'Η πρόκειται για πρωτοφανή άγνοια του τρόπου με τον οποίο λειτουργεί το Υπουργείο του ή βεβαίως πρόκειται για μέγεθος υποκρισίας το οποίο δεν ταιριάζει στο Κοινοβούλιο. 

Και τέλος στο θέμα της Αγροφυλακής. Απλά πράγματα. Εμείς την Αγροφυλακή τη θεωρούμε αναγκαία. Αν εσείς θεωρείτε ότι η Αγροφυλακή πρέπει να αναμορφωθεί -σας το έχουμε πει εδώ και δύο χρόνια και σας το στείλαμε και επισήμως με το πρόγραμμα της Νέας Δημοκρατίας- εκσυγχρονίστε τη. Αλλά εν πάση περιπτώσει μη λέτε ότι δεν χρειάζεται Αγροφυλακή. Διότι γνωρίζετε πάρα πολύ καλά ότι η αστυνόμευση της υπαίθρου, όπως γίνεται σήμερα από την Ελληνική Αστυνομία δεν είναι δυνατή. Δεν μπορεί, δεν έχει τις δυνατότητες, δεν έχει το δυναμικό, ούτε πρόκειται να το αποκτήσει. 

(Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή) 

Δεν σας αρέσει αυτή που υπάρχει, να συμφωνήσουμε, αλλά εκσυγχρονίστε τη. Μη συμβεί, όμως, το ίδιο που έγινε με τους γενικούς διευθυντές επί Κουτσόγιωργα. Γιατί αυτήν τη νοοτροπία κουβαλάτε μαζί σας. Δεν σας άρεσαν τότε οι γενικοί διευθυντές, γιατί δεν ήταν κομματικά προσκείμενοι και καταργήσατε το θεσμό των γενικών διευθυντών. Και να το κατάντημα της Δημόσιας Διοίκησης. Δεν σας άρεσαν εκείνοι που προσλήφθηκαν επί Νέας Δημοκρατίας -ξεχνώντας τι κάνατε εσείς το 1984, ενώ αυτό είχε γίνει με διαγωνισμό τουλάχιστον- και καταργείται η Αγροφυλακή. 

(Στο σημείο αυτό κτυπά επανειλημμένα το κουδούνι λήξεως του χρόνου ομιλίας του κυρίου Βουλευτή) 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Παυλόπουλε. Υπήρξε και η σχετική ανοχή και παρακαλώ να ολοκληρώσετε την αγόρευσή σας, επιφυλασσόμενος για τα υπόλοιπα στη δευτερολογία σας. Υπάρχει και η "προσθήκη αντίκρουση", όπως ξέρετε. 

ΠΡΟΚΟΠΗΣ ΠΑΥΛΟΠΟΥΛΟΣ: Ναι, κύριε Πρόεδρε, τελείωσα. Μία φράση μόνο. 

Η Ελληνική Αστυνομία για να αναδιοργανωθεί χρειάζεται συναίνεση. Πράγματι χρειάζεται συναίνεση και χρειάζεται μακροπρόθεσμη πολιτική. Αλλά συναίνεση δεν είναι μόνο να υπακούουμε σε εκείνα τα οποία θέλει η Κυβέρνηση, εκτός αν αυτή είναι η νοοτροπία της Κυβέρνησης. Και αν τη συναίνεση την εννοεί ο κύριος Υπουργός ως συμφωνία στα όσα εξαγγέλλει ανεξόδως, εμείς αυτού του είδους τη συνενοχή δεν πρόκειται να την αποδεχθούμε. Αν μιλάει για συναίνεση ας φέρει συγκεκριμένα μέτρα να τα δούμε μαζί διακομματικά. Γιατί η αναδιοργάνωση της ΕΛ.ΑΣ. είναι εθνικό ζήτημα στο οποίο όλοι πρέπει να σκύψουμε το κεφάλι και να συμβάλουμε, αφού κάτι τέτοιο δεν αφορά μόνο εμάς, αφορά και τις επόμενες γενιές, αφορά και τον τόπο. Ευχαριστώ πολύ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Ν. Κρητικός): O Kοινοβουλευτικός Εκπρόσωπος του Συνασπισμού της Αριστεράς και της Προόδου κ. Κουβέλης έχει το λόγο. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Δεν ελέγχετε αν υπάρχει Κοινοβουλευτικός Εκπρόσωπος του ΠΑ.ΣΟ.Κ., κύριε Πρόεδρε; 

ΠΡΟΕΔΡΕΥΩΝ (Παναγιώτης Ν. Κρητικός): Τι σημασία έχει αυτό; 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: 'Εχει, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Δεν είναι απαραίτητος ο Κοινοβουλευτικός Εκπρόσωπος του Κυβερνώντος Κόμματος. 

  


 

  

Σελίδα 1794 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: 'Eχει τεράστια σημασία, κύριε Πρόεδρε. Ελέγξτε αν υπάρχει στην Αίθουσα. 

ΠΡΟΕΔΡΕΥΩΝ (Παναγιώτης Ν. Κρητικός): Δεν είναι αρμοδιότητα του Προεδρείου να ελέγξει ποιος είναι και ποιος δεν είναι στην Αίθουσα. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Ελέγξτε και πείτε το, κύριε Πρόεδρε, για να γραφεί στα Πρακτικά. 

ΠΡΟΕΔΡΕΥΩΝ (Παναγιώτης Ν. Κρητικός): Να γραφεί στα Πρακτικά, αλλά δεν είναι αρμοδιότητα του Προεδρείου να ελέγξει. Θα έπρεπε να είναι και σύσσωμη η Αξιωματική Αντιπολίτευση, η οποία ασκεί κριτική στην Κυβέρνηση αυτή την ώρα αλλά δεν είναι. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, επεσήμανα προηγουμένως ότι βρίσκονται στην Αίθουσα οι Κοινοβουλευτικοί Εκπρόσωποι του Συνασπισμού και του ΔΗ.Κ.ΚΙ. Να γραφεί, λοιπόν, για τον Κοινοβουλευτικό Εκπρόσωπο του ΠΑ.ΣΟ.Κ. 

ΠΡΟΕΔΡΕΥΩΝ (Παναγιώτης Ν. Κρητικός): Μη θέλετε να επιμερήσουμε ευθύνες. Σας παρακαλώ! Κάποτε που υπήρχε Αξιωματική Αντιπολίτευση εδώ, ήταν και οι ενενήντα δύο! 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: 'Ηταν εδώ και έφυγε, διότι φοβούνται να τα ακούσουν! 

ΠΡΟΕΔΡΕΥΩΝ (Παναγιώτης Ν. Κρητικός): Κοινοβουλευτικός έλεγχος γίνεται, ποιοι έπρεπε να είναι παρόντες περισσότερο; Σύσσωμη η Αξιωματική Αντιπολίτευση έπρεπε να είναι εδώ! Για να θυμηθώ παλιές ημέρες του Κοινοβουλίου. 

Σας παρακαλώ, λοιπόν, μη δημιουργείτε θέμα εκεί που δεν υπάρχει. 'Αλλωστε, δεν σας συμφέρει. 

Ο κ. Κουβέλης έχει το λόγο. 

ΦΩΤΗΣ ΚΟΥΒΕΛΗΣ: Κύριε Υπουργέ, εγώ θέλω ειλικρινά να σας ευχηθώ να επιτύχετε στο έργο σας, διότι η επιτυχία αυτή θα αντανακλά ευεργετικά στο σύνολο της ελληνικής κοινωνίας. 'Εχετε, όμως, ένα συγκεκριμένο έμψυχο υλικό το οποίο πρέπει να αξιοποιήσετε και θα το αξιοποιήσετε αν κινηθείτε μακρυά από επιλογές, που δεν στηρίζονται στην αξιοκρατία, αν δεν κινηθείτε μακρυά από επιλογές που έχουν σχέση με την κομματική ιδιοτέλεια και μεροληψία. 

Είναι ακριβές, κύριε Υπουργέ, ότι στα Σώματα Ασφαλείας, για χρόνια πολλά, δεν υπήρξε η αξιοκρατία εκείνη, που θα επέτρεπε την αξιοποίηση των καλύτερων στελεχών που υπήρχαν ή και που υπάρχουν. 'Οπως είναι επίσης ακριβές, κύριοι συνάδελφοι, ότι ερχόνταν οι "μπλε" για να διώξουν τους "πράσινους" και εν συνεχεία οι "πράσινοι" για να διώξουν τους "μπλε". Η δική μας η πρόταση είναι μακρυά από τέτοιες επιλογές και λειτουργίες. Υπάρχει ένας θαυμάσιος κόσμος στην Ελληνική Αστυνομία. Εγώ δεν συμμερίζομαι την άποψη και τον αφορισμό ότι όλοι ίδιοι είναι. Η συντριπτική πλειοψηφία των Ελλήνων αστυνομικών δίνει τη μάχη για να επιτελέσει το καθήκον της στο ακέραιο, κάτω από δύσκολες συνθήκες, χωρίς την οικονομική στήριξη, την οποία θα έπρεπε να έχει από την πολιτεία. Χωρίς την οικονομική στήριξη, κύριοι συνάδελφοι της Νέας Δημοκρατίας, που δεν την είχαν ούτε επί των ημερών σας. 

Απουσιάζουν τα ειδικά επιδόματα, που συνδέονται με τις ειδικές συνθήκες κάτω από τις οποίες οι αστυνομικοί δίνουν τη μάχη, απουσιάζει η κατάλληλη υλικοτεχνική υποδομή. Γνωρίζω ότι και ο κ. Ρωμαίος είχε κάνει κάποιες προσπάθειες και κάποια υλικοτεχνική υποδομή προέκυψε βελτιωμένη, αλλά, νομίζω, θα συμφωνήσετε καλόπιστα, κύριε Υπουργέ, ότι πολλά είναι εκείνα που πρέπει να γίνουν στο χώρο των Σωμάτων Ασφαλείας και που τραγικά απουσιάζουν. 

Κύριοι συνάδελφοι, η εγκληματικότητα, η αύξηση της εγκληματικότητας -το γνωρίζετε όσοι ασχολείσθε με το θέμα αυτό- δεν είναι ελληνικό φαινόμενο μόνο. Θα διαπιστώσετε ότι οι δείκτες της εγκληματικότητας αυξάνονται σε όλες τις ευρωπαϊκές χώρες, για να περιοριστώ μόνο στην Ευρωπαϊκή 'Ενωση. Αυτό βέβαια δεν αποτελεί ούτε παρηγορία ούτε δικαιολογία ούτε άλλοθι για την Κυβέρνηση. Αντιθέτως το επισημαίνω, κύριε Υπουργέ, για να καταγράψω επιπροσθέτως ότι εκείνο που κυρίως πρέπει να σας απασχολήσει δεν είναι τόσο η αύξηση της εγκληματικότητας, όσο η καινούρια μορφή τους εγκλήματος. 

'Εχουμε έγκλημα σύνθετο, έχουμε έγκλημα πολύπλοκο, έχουμε έγκλημα που δεν μπορεί να το αντιμετωπίσει ο 'Ελληνας αστυνομικός με την εκπαίδευση που έχει μέχρι σήμερα. Ο 'Ελληνας αστυνομικός έχει ανάγκη συνεχούς και διαρκούς εκπαιδεύσεως και μάλιστα μιας εξειδικευμένης εκπαιδεύσεως, που θα είναι δυνατό αυτή να του δώσει εκείνα τα εφόδια που χρειάζονται για την αντιμετώπιση του συνθέτου εγκλήματος και του πολυπλόκου εγκλήματος, κύριοι συνάδελφοι. Ο παραδοσιακός αστυνομικός, με τη συγκεκριμένη εκπαίδευση, δεν μπορεί να αντιμετωπίσει αυτό το έγκλημα. Και νομίζω προς την κατεύθυνση αυτή πρέπει να κινηθείτε, κύριε Υπουργέ, να εξασφαλίσετε τα ειδικά εκείνα σώματα, τα οποία κάτω από την κατάλληλη εκπαίδευση θα είναι σε θέση να αντιμετωπίσουν το σύγχρονο έγκλημα, το οποίο, επαναλαμβάνω, και βιαιότητα έχει και ιδιαίτερα τεχνάσματα εξασφαλίζει και χρειάζεται περισσότερο από κάθε άλλη φορά τον εξειδικευμένο αστυνομικό. 

Αναφερθήκατε, κύριε Υπουργέ, στην ανάγκη να απαλλαγούν οι αστυνομικοί από καθήκοντα τα οποία είναι ξένα προς το κυρίως αντικείμενό τους, που είναι η προστασία της ζωής και της περιουσίας των Ελλήνων πολιτών. Και είναι σωστή η θέση σας. Δεν θα κάνετε όμως τίποτα μόνο με την πρόσληψη νέων επιμελητών για τις επιδόσεις των κλήσεων, όχι γιατί υποτιμώ το συγκεκριμένο μέγεθος, όχι γιατί δεν συνομολογώ πως πράγματι πολλοί αστυνομικοί κάνουν τη δουλειά του επιμελητή, αλλά γιατί η μεγάλη απασχόληση για τους αστυνομικούς, απασχόληση έξω από το αντικείμενό τους, είναι η προανάκριση. Ο αστυνομικός δεν πρέπει να έχει προανακριτικά καθήκοντα. Πρέπει -και είναι σωστό αυτό που ακούστηκε και υπήρξε δέσμευση του προκατόχου σας ότι θα το αντιμετωπίσει- να υπάρξει δικαστική αστυνομία, μία αστυνομία δηλαδή που θα έχει ως κύριο έργο τη διενέργεια της προανάκρισης, με ό,τι αυτό σημαίνει για όσους γνωρίζουν την ποινική δικονομία, και ο αστυνομικός να απασχολείται αποκλειστικά στην εκπλήρωση του καθήκοντός του, που είναι η προστασία, όπως είπα, της ζωής και της περιουσίας του 'Ελληνα πολίτη. Υπάρχει εξαγγελία της Κυβέρνησης ότι θα δει το θέμα. Μέχρι στιγμής δεν έχει κάνει τίποτα. Βεβαίως σπεύδω να σας πω ότι δεν είναι μία υπόθεση που μπορεί να αντιμετωπιστεί από τη μία μέρα στην άλλη, διότι η συγκρότηση της δικαστικής αστυνομίας προϋποθέτει και τη συγκεκριμένη επιλογή του Υπουργού Δημόσιας Τάξης, την ταυτόσημη επιλογή του Υπουργείου Δικαιοσύνης και βεβαιότατα και την αλλαγή βασικών διατάξεων του δικαιικού μας συστήματος. 'Ομως έχουμε καθυστερήσει απαράδεκτα στο θέμα αυτό. 

Η δικαστική αστυνομία, κύριοι συνάδελφοι, εκτός του γεγονότος ότι θα διευκολύνει τον αστυνομικό να απαλλαγεί από ξένα καθήκοντα, θα εξασφαλίσει και περισσότερο την ύπαρξη των δικονομικών εγγυήσεων, η οποία επιτάσσεται και από το Σύνταγμά μας, αλλά γενικότερα και από το δικαιικό μας σύστημα. 

'Ηθελα να αναφερθώ στο "πόθεν έσχες". Κατ' ανάγκη είναι επιλεκτική η αναφορά μου, για να κινηθώ μέσα στο πλαίσιο του χρόνου. 

Κύριε Υπουργέ, έχω άμεσα την πληροφορία -νομίζω ότι είναι ακριβής- ότι δεν είναι δυνατόν η Εισαγγελία του Αρείου Πάγου να ελέγξει τις σαράντα πέντε χιλιάδες περίπου δηλώσεις των αστυνομικών. 

Νομίζω ότι, επειδή συνομολογούμε όλοι, κύριοι συνάδελφοι, πως πρέπει να γίνει ο έλεγχος του πόθεν έσχες, χρειάζεται μία νομοθετική ρύθμιση -η άποψή μου είναι ότι είναι περιττή, αλλά επειδή κάποιοι επιμένουν- για να φύγουν οι δηλώσεις του πόθεν έσχες προς τους κατά τόπους εισαγγελικούς λειτουργούς. 'Ετσι θα διευκολυνθεί και η Εισαγγελία του Αρείου Πάγου και θα έχουμε την ταχεία εξέταση των δηλώσεων του πόθεν έσχες. 

Διότι φοβάμαι, κύριε Υπουργέ και σας προειδοποιώ ότι θα περιπέσει σε κατάσταση ρουτίνας η διαδικασία του πόθεν έσχες, αν δεν βρείτε τρόπους -εγώ σας υποδεικνύω έναν, εσείς μπορεί να έχετε σκεφτεί άλλους- να απαλλαγεί από 

  

 

  

Σελίδα 1795 

αυτό το φορτίο η Εισαγγελία του Αρείου Πάγου και να ασχοληθούν και άλλοι εισαγγελείς και νομίζω ότι μπορούν να το κάνουν, στο πλαίσιο της ενότητας της εισαγγελικής αρχής. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Ενιαία είναι άλλωστε. 

ΦΩΤΗΣ ΚΟΥΒΕΛΗΣ: Αυτό είπα κι εγώ, κύριε Ζαφειρόπουλε. 

Σε ό,τι αφορά, κύριε Υπουργέ, το θέμα της Διευθύνσεως Εσωτερικών Υποθέσεων, θέλω να σας βεβαιώσω ότι επιχειρώ να είμαι αντικειμενικός και νομίζω ότι το επιτυγχάνω. Ο κ. Ρωμαίος είχε έρθει πράγματι εδώ και είχε ζητήσει νομοθετική εξουσιοδότηση για τη συγκρότηση αυτής της διευθύνσεως. Είχαμε πει όμως, τότε ότι δεν είναι δυνατόν να πάρει από τη Βουλή των Ελλήνων μία τόσο ευρεία νομοθετική εξουσιοδότηση και το απέσυρε λέγοντας ότι θα φέρει συγκεκριμένο σχέδιο νόμου. 

Νομίζω ότι ταχύτατα πρέπει να κινηθείτε, να φέρετε το σχέδιο νόμου για τη Διεύθυνση Εσωτερικών Υποθέσεων, με όλες εκείνες τις ασφαλιστικές δικλείδες, που δεν θα επιτρέψουν τη μετατροπή αυτής της διευθύνσεως σε ένα όργανο αυταρχισμού, πειθαναγκασμού και απαραδέκτου ελέγχου κάποιων αστυνομικών, διότι και αυτός ο φόβος είναι υπαρκτός και έχει επισημανθεί. 

Τελειώνοντας, κύριε Υπουργέ, σας παρακαλώ να συμφωνήσετε ότι αν δεν ενισχύσετε και δεν ενισχύσουμε όλοι μας τον 'Ελληνα αστυνομικό οικονομικά και ηθικά, δεν θα μπορέσει να είναι αποτελεσματικός. 

Εγώ είμαι ανήσυχος, κύριοι συνάδελφοι, για τις βολές που δέχονται οι 'Ελληνες αστυνομικοί. Βάλλονται. Υποσκάπτεται και υπονομεύεται το κύρος τους με μεγάλη ευκολία. Μέσα Μαζικής Ενημέρωσης, πολιτικοί, ορυμαγδός δηλώσεων κατά των αστυνομικών. Μα δεν είναι όλοι ίδιοι. Κάτω από δύσκολες οικονομικές συνθήκες η μεγάλη πλειοψηφία των Ελλήνων αστυνομικών δίνει τη μάχη. 'Οτι υπάρχουν οι διεφθαρμένοι, βεβαίως υπάρχουν. 'Οτι πρέπει να παταχθούν, βεβαιότατα να παταχθούν. 'Οτι πρέπει να γίνουν μετακινήσεις, κύριε Υπουργέ, πρέπει να γίνουν και να συνεχίσετε, εμείς θα σας στηρίξουμε, να τις κάνετε τις μετακινήσεις. 

Σε ό,τι αφορά το τελευταίο ζήτημα που θέλω να επισημάνω, κύριε Υπουργέ, ότι και στο παρελθόν λειτούργησε διακομματική επιτροπή για τα Σώματα Ασφαλείας και μετείχα, νομίζω, σε όλες, εκπροσωπόντας παλαιότερα το ΚΚΕ εσωτερικού, στο οποίο είχα την τιμή να ανήκω και μετέπειτα το Συνασπισμό της Αριστεράς και της Προόδου. Κάποια στιγμή απεχώρησα και ξέρετε γιατί; Διότι λειτουργούσε ως επιφαινόμενη και όχι ως ουσιαστική διαδικασία αυτή η διακομματική επιτροπή. 

Εμείς έχουμε την άποψη ότι ζητήματα όπως αυτά των Σωμάτων Ασφαλείας, δεν αντέχουν στις ανώφελες και στείρες κομματικές διελκυστίνδες. Και θέλουμε να βοηθήσουμε προς θετική κατεύθυνση, υπό την προϋπόθεση ότι εάν οδηγηθείτε στην επιλογή της διακομματικής επιτροπής για τα Σώματα Ασφαλείας, αυτή η επιτροπή να έχει ένα ουσιαστικό έργο, όχι για να υποκαταστήσουμε τα δικά σας καθήκοντα, εξουσίες και αρμοδιότητες που έχετε από το Σύνταγμα -και δεν επιτρέπεται ούτε η αφαίρεσή τους ούτε η υποκατάστασή τους- αλλά για να βοηθήσουμε επί της ουσίας. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γεώργιος Τσαφούλιας εκ μέρους του Δημοκρατικού Κοινωνικού Κινήματος έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Στην απάντηση που θα μπορούσε να δώσει κανείς για όλη αυτήν την επερώτηση, θα λέμε υλικοτεχνική υποδομή, ηθική και οικονομική αναβάθμιση, οργάνωση Αστυνομίας προσαρμοσμένη στις ανάγκες της εποχής, διαφθορά, τιμωρία με διαφάνεια, σταμάτημα κομματικοποιήσεως και όλο αυτό το περιεχόμενο του πλέγματος που είπαμε, έχει αντίκτυπο στις γενικότερες ιδέες που έχουμε σε μια άλλη φιλοσοφία στη γενικότερη πολιτική για συλλογική δραστηριότητα, για ανθρώπινες αξίες, όχι για αριθμούς, όχι για ατομικό όφελος. 

Πάντοτε, από τα βάθη του παρελθόντος, είχε συνδεθεί η αξία της έννοιας της άσκησης της πολιτικής εξουσίας με την άσκηση της εξουσίας από την Αστυνομία και τις 'Ενοπλες Δυνάμεις. 

Δεν μπορώ να μη θυμηθώ από το 1963 -δεν ξέρω τι ήταν ο κ. Πετσάλνικος το 1963, ούτε ξέρω αν παρακολουθούσε τους αγώνες του Γεωργίου Παπανδρέου- από τις ημέρες εκείνες το "πού είσαι ανάξιε ηγέτα του στρατεύματος Καρδαμάκη" ή το ότι τα αστυνομικά τμήματα και τα αυτοκίνητα της Αμέσου Δράσεως, με τη νοθεία και τη βία, ήταν κομματικά γραφεία της ΕΡΕ. Είχαμε φόνους, είχαμε το Λαμπράκη, είχαμε ιστορία ολόκληρη. 

Αυτή η ιστορία εξωραϊστηκε. Και εξωραϊστηκε στο πρόσωπο του Κωνσταντίνου Καραμανλή. Πλην όμως, αυτά είναι από την πλευρά της Νέας Δημοκρατίας, αλλά την πλευρά αυτή της Νέας Δημοκρατίας τη διαδέχθηκε το ΠΑΣΟΚ. Δηλαδή, η λειτουργία της κομματικοποίησης υπήρξε και στη Νέα Δημοκρατία, υπήρξε και υπάρχει και μέχρι σήμερα. 

Επομένως, δεν είναι δυνατό να είναι άμοιροι ευθυνών, δηλαδή να είναι ο ένας υπεύθυνος και ο άλλος ανεύθυνος. Είναι και οι δυο παρατάξεις που κυβέρνησαν, υπεύθυνες για τον κομματισμό στην Ελληνική Αστυνομία, την οποία χρησιμοποίησαν και χρησιμοποιούν για άσκηση εξουσίας, σύμφωνα με το κόμμα. 

Ναι, κύριε Υπουργέ, για άσκηση εξουσίας. Τη χρησιμοποίησαν και τη χρησιμοποιείτε την Αστυνομία και για άσκηση εξουσίας, διότι αν ήταν δυνατόν να αποσυνδέσετε την αξία της έννοιας της άσκησης της εξουσίας από την αστυνομία... 

Εγώ θα ήθελα κύριε Υπουργέ, την ώρα που μιλάω, να με σέβεστε όπως σας σεβόμουν. Εγώ σας άκουγα και εσείς αδιαφορείτε. Δεν έχει σημασία, αδιαφορείτε και αδιαφορείτε κατά τρόπο προκλητικό. 

ΠΡΟΕΔΡΕΥΩΝ (Παναγιώτης Ν. Κρητικός): Σας σέβεται και ο κύριος Υπουργός όπως και σεις τον σέβεστε. 

ΓΕΩΡΓΙΟΣ ΤΣΑΦΟΥΛΙΑΣ: Σας άκουγα σαν Βουλευτής, σαν συνάδελφός σας και εσείς μου στρέφετε τα οπίσθια. Αποτελεί απόδειξη του σεβασμού προς τον ομιλητή. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Τσαφούλια... 

ΓΕΩΡΓΙΟΣ ΤΣΑΦΟΥΛΙΑΣ: Συναδελφικό δεν είναι, είναι απαίσιο. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Σας παρακαλώ, κύριε Πρόεδρε, το λόγο. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Τσαφούλια, ηρεμείστε. Θα παρέμβω εγώ και μετά θα μιλήσετε, κύριε Υπουργέ. 

ΓΕΩΡΓΙΟΣ ΤΣΑΦΟΥΛΙΑΣ: Τι πάει να πει; Την ώρα που μιλάω, μου στρέφετε τα οπίσθια. 

ΠΡΟΕΔΡΕΥΩΝ (Παναγιώτης Ν. Κρητικός): Δεν αποτελεί έλλειψη σεβασμού. 

ΓΕΩΡΓΙΟΣ ΤΣΑΦΟΥΛΙΑΣ: Δεν είναι συμπεριφορά Υπουργού αυτή. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Μου έθεσαν ένα ειδικό θέμα οι συνεργάτες μου αυτήν τη στιγμή από το Υπουργείο Δημόσιας Τάξης. Αυτό δεν σημαίνει ότι σας στρέφω την πλάτη μου. Ηρεμείστε. 

ΓΕΩΡΓΙΟΣ ΤΣΑΦΟΥΛΙΑΣ: Από τη στιγμή που άρχισα να ομιλώ, με περιφρονείτε. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Ηρεμείστε, σας παρακαλώ! 

ΠΡΟΕΔΡΕΥΩΝ (Παναγιώτης Ν. Κρητικός): Δεν είναι έλλειψη σεβασμού η στιγμιαία απασχόληση του Υπουργού από υπηρεσιακό παράγοντα. Μην του αποδίδετε έλλειψη σεβασμού. 

ΓΕΩΡΓΙΟΣ ΤΣΑΦΟΥΛΙΑΣ: Για τον Υπουργό, την ώρα που ευρίσκεται εντός της Αιθούσης, προτεραιότητα έχει ο Βουλευτής... 

ΠΡΟΕΔΡΕΥΩΝ (Παναγιώτης Ν. Κρητικός):'Ολοι έχουμε τον αναγκαίο και αμοιβαίο σεβασμό και εσείς προς τον Υπουργό και ο Υπουργός προς εσάς. 

ΓΕΩΡΓΙΟΣ ΤΣΑΦΟΥΛΙΑΣ: ... ο Κοινοβουλευτικός Εκπρόσωπος και η προσοχή προς το συνάδελφο και καμία απασχόληση με κανέναν. 

ΠΡΟΕΔΡΕΥΩΝ (Παναγιώτης Ν. Κρητικός): Ας μη δημιουργούμε θέμα. 



 

  

Σελίδα 1796 

ΓΕΩΡΓΙΟΣ ΤΣΑΦΟΥΛΙΑΣ: Αυτός είναι ο σεβασμός της κοινοβουλευτικής τάξης, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Είναι αμοιβαίος ο σεβασμός. 

ΓΕΩΡΓΙΟΣ ΤΣΑΦΟΥΛΙΑΣ: Εκείνο που θέλω να πω, είναι το εξής ότι στη συγκεκριμένη περίπτωση δεν υπάρχει δυνατότητα αντιμετωπίσεως του προβλήματος, διότι δεν υπάρχει στον προϋπολογισμό κονδύλι, για να προσληφθούν αστυνομικοί. 

Εσείς λέτε "ο αστυνομικός στο δρόμο". 'Οποτε τον δείτε, κύριε Υπουργέ, να μου το γράψετε. Αστυνομικός στο δρόμο δεν υπάρχει ούτε θα υπάρξει, διότι για να υπάρχει αστυνομικός στο δρόμο, πρέπει να υπάρχουν αστυνομικοί. Επομένως για να υπάρχουν αστυνομικοί, πρέπει να προσλάβετε αστυνομικούς. Πρέπει να έχετε Σώμα Αστυνομικών. 

Τα πολυδύναμα αστυνομικά τμήματα είναι απόδειξη του ότι δεν έχετε καμία πρόθεση να δώσετε μεγαλύτερο αριθμό αστυνομικών στην ελληνική επικράτεια. Γι'αυτό έχετε τα πολυδύναμα αστυνομικά τμήματα. 

Εγώ σας λέω ότι στην Κάτω Αχαϊα, ένα πολυδύναμο αστυνομικό τμήμα με τέσσερις... 

Κύριε Υπουργέ, είναι προκλητική η συμπεριφορά σας. Τέλος πάντων, συνεννοηθείτε και με τον κ. Γείτονα. Συνεχίζετε τη συμπεριφορά αυτή. Δεν θέλετε να με προσέξετε. Σας λέω ότι από τη στιγμή που άρχισα να ομιλώ, έχετε λειτουργήσει με την αδιαφορία σας κατά τρόπο προκλητικό. 

ΠΡΟΕΔΡΕΥΩΝ (Παναγιώτης Ν. Κρητικός): Σας ακούει ο κύριος Υπουργός. 

ΓΕΩΡΓΙΟΣ ΤΣΑΦΟΥΛΙΑΣ: Δεν υπολογίζετε τους Βουλευτές, τον κοινοβουλευτικό έλεγχο το θεωρείτε αγγαρεία και το γράφετε στα παλιά σας παπούτσια. 

ΠΡΟΚΟΠΗΣ ΠΑΥΛΟΠΟΥΛΟΣ: Παρόντες απόντες, κύριε Τσαφούλια. 

ΓΕΩΡΓΙΟΣ ΤΣΑΦΟΥΛΙΑΣ: Βεβαίως, παρόντες απόντες. Κι αυτό ας το ξέρουν. Αυτή η αδιαφορία είναι ο μηδενισμός και η κατάπτωση του κόμματος, που εκπροσωπείτε. Εσείς το μηδενίζετε το κόμμα και δεν το μηδενίζει ο ελληνικός λαός. Η δική σας συμπεριφορά είναι υπαιτία του μηδενισμού του κόμματος και έρχεται η ήττα από σας και όχι από το λαό. 

Εκείνο που θέλω να πω είναι το εξής. Τα πολυδύναμα αστυνομικά τμήματα δεν λειτουργούν καθόλου. 

Θα σας πω για την περίπτωση Κάτω Αχαϊας. 'Αλλα αστυνομικά τμήματα έχουν τρεις-τέσσερις και έχουν εκατόν πενήντα και διακόσια χωριά. Πώς είναι δυνατόν το πολυδύναμο αστυνομικό τμήμα να αντιμετωπίσει τα προβλήματα εκατόν πενήντα χωριών; 

ΠΡΟΕΔΡΕΥΩΝ (Παναγιώτης Ν. Κρητικός): Εσείς πάντως λειτουργείτε ως "πολυδύναμος". 

ΓΕΩΡΓΙΟΣ ΤΣΑΦΟΥΛΙΑΣ: Ο πολυδύναμος λειτουργεί χωρίς δύναμη. 

ΠΡΟΕΔΡΕΥΩΝ (Παναγιώτης Ν. Κρητικός): Εσείς. 

ΓΕΩΡΓΙΟΣ ΤΣΑΦΟΥΛΙΑΣ: Ναι, ο πολυδύναμος χωρίς δύναμη λειτουργεί. 

'Οσον αφορά τα θέματα της εκπαίδευσης, αυτά είναι λόγια του αέρος, διότι στη συγκεκριμένη περίπτωση δεν είναι δυνατόν να γίνει ούτε υπήρξε μέχρι τώρα συνεχής εκπαίδευση, διά βίου εκπαίδευση των αστυνομικών, ώστε να ανταποκρίνονται πλήρως στην άσκηση των καθηκόντων τους. 

'Οσον αφορά τις αστυνομεύσεις τραπεζών κλπ., το είδατε τώρα, κατόπιν των ληστειών. 

'Οσον αφορά τα εγκλήματα, πράγματι αυτά είναι ηυξημένα στα άλλα κράτη-μέλη της Ευρωπαϊκής 'Ενωσης, περισσότερο από την Ελλάδα. Το συνομολογούμε ότι στα άλλα κράτη είναι περισσότερα από την Ελλάδα. Επομένως δεν φταίει μόνο η Αστυνομία για την ανάπτυξη του εγκλήματος. 

Εμείς σαν λογικοί άνθρωποι και σαν άνθρωποι που λειτουργούμε, όχι με τη φαντασία, αλλά με συγκεκριμένα πραγματικά περιστατικά και στοιχεία, λέμε ότι είναι πολλοί οι τρόποι της λειτουργίας του εγκλήματος και ως εκ τούτου δεν είναι δυνατόν να αντιμετωπιστεί μόνο από μια εκπαιδευμένη Αστυνομία. 

Εκείνο που έχει σημασία είναι η αποστολή του αστυνομικού πράγματι να είναι κοντά στο λαό, δηλαδή να έχει περισσότερο διαζευκτικό, διαπλαστικό, διοικητικό χαρακτήρα και λιγότερο αστυνόμευση. 

Είναι αυτό που έλεγε ο Γέρος της Δημοκρατίας: "να πλησιάσει ο χωροφύλακας τον απλό άνθρωπο". 'Οπου υπήρξε δίπλα στον απλό άνθρωπο συμπαράσταση εκ μέρους του οργάνου της Αστυνομίας, πράγματι εκεί υπήρξε πλήρης ανταπόκριση και αποτελέσματος και έργου. Διότι αντελήφθη ο αστυνομικός και αντελήφθη και ο πολίτης την αξία του έργου που επιτελούσε στη συγκεκριμένη περίπτωση. 

Σήμερα όμως δεν πιστεύω ότι υπάρχει πλήρης αντιμετώπιση της σχέσεως του πολίτη με τον αστυνομικό. Η εμπορευματοποίηση της ζωής, η αξία της έννοιας των αρχών, το ότι η ζωή μετράται με βάση τα χρήματα, με βάση το οικονομικό και όχι με βάση τις ανθρώπινες αξίες, έχει λειτουργήσει ως τρόπος εισόδου και στην Αστυνομία μιας διαφθοράς είτε παράνομης είτε νόμιμης. Δηλαδή διαφθορά που να μην εγγίζει τα όρια της παρανομίας και της παραβίασης του νόμου, αλλά να αγγίζει τα όρια της παραβίασης της συνείδησης. Αυτή είναι μια πραγματικότητα και μια αλήθεια. 

Ποιοι το κάνουν και ποιοι δεν το κάνουν, δεν μπορώ να το ξέρω. Πιστεύω όμως ότι το μεγαλύτερο ποσοστό, το συντριπτικό ποσοστό της πλειοψηφίας της Αστυνομίας δεν ανταποκρίνεται σ' αυτό το είδος λειτουργίας, που πράγματι ανταποκρίνεται η μειοψηφία. 

Εκείνο που θέλω να πω είναι ότι σ' αυτήν την περίπτωση ο τρόπος, με τον οποίο ηλέγχθη η διαφθορά, όχι μόνο ήταν πλημμελής, αλλά ήταν ανύπαρκτος. Και ήταν ανύπαρκτος, διότι λειτουργούσε και λειτουργεί η κομματικοποίηση στην Αστυνομία. 

Το διάταγμα το οποίο έφερε ο κ. Ρωμαίος το γυρίσαμε πίσω, διότι περιείχε περιεχόμενο διάταξης, στο οποίο επαφίετο πλέον η λειτουργία της σύνθεσης της υπηρεσίας, των εσωτερικών υποθέσεων του Υπουργείου σ' αυτόν και στους επιτελείς του. 

Απόδειξη είναι, ποιος ήταν ο Αρχηγός της Αστυνομίας και ποιος είναι και ο υπαρχηγός. Η Νέα Δημοκρατία για τον Υπαρχηγό έχει δίκιο, αλλά εγώ σας ερωτώ: Ποιον άλλον να βάλετε; Δεν έχετε να βάλετε άλλον, διότι αν γνωρίζατε ότι υπάρχει άλλος, με καλύτερες εγγυήσεις για τη λειτουργία των εξυπηρετήσεων των αναγκών του Υπουργείου, θα τον βάζατε. Δεν έχετε άλλον να βάλετε. 'Εχετε κι εσείς οι ίδιοι υπόνοιες ενάντια των άλλων στελεχών και επιλέγετε αυτόν. Δεν σας αποδίδω πλήρη κομματικοποίηση. 'Υστερα από τα φιάσκα που έγιναν, οπωσδήποτε προσέξατε ή προσέχετε. Αλλά στη συγκεκριμένη περίπτωση δεν είχατε κάποιον άλλον. Αλλά κι αυτός ευθύνεται και δεν έπρεπε να είναι, διότι εφόσον συμμετείχε, αυτό αποτελεί λόγο μέμψεως λειτουργίας στη σκέψη του λαού ότι κι αυτός είναι στο κόλπο. 

Να πώς είναι δυνατόν να διακοπεί ο ομφάλιος λώρος μεταξύ της λειτουργίας της σκέψης του λαού ότι και στην Αστυνομία τα πιάνουν και στην Αστυνομία υπάρχει διαφθορά και εκείνων των αποτελεσμάτων που προκύπτουν εκ της πλημμελούς λειτουργίας της Αστυνομίας. 

(Στο σημείο αυτό κτυπάει το κουδούνι λήξεως της ομιλίας του κυρίου Βουλευτή) 

Το έγκλημα της οδού Νιόβης λειτουργεί σήμερα σαν καταλύτης ηθικής κατάπτωσης του Υπουργείου Δημοσίας Τάξεως. Και δεν κάνατε καμία προσπάθεια να αποκαταστήσετε αυτό το μεγάλο ηθικό ζήτημα στην ελληνική πολιτεία κατά ποίον τρόπο λειτουργεί η Αστυνομία, την οποία εποπτεύετε και της οποίας προϊστασθε εν σχέσει με τα αποτελέσματα, τα οποία έχει μπροστά του ο λαός. 

Επομένως αυτή η μείωση της τιμής που σας κάνει... 

ΠΡΟΕΔΡΕΥΩΝ (Παναγιώτης Ν. Κρητικός): Ολοκληρώστε, κύριε Τσαφούλια. 

ΓΕΩΡΓΙΟΣ ΤΣΑΦΟΥΛΙΑΣ: Ναι, κύριε Πρόεδρε. Ο κ. Γκελεστάθης μίλησε δεκαεπτά λεπτά λόγω του ότι ήταν Υπουργός. 

 

 

  

Σελίδα 1797 

ΠΡΟΕΔΡΕΥΩΝ (Παναγιώτης Ν. Κρητικός): Εσείς δεν έχετε χρηματίσει ακόμα Υπουργός. 

ΓΕΩΡΓΙΟΣ ΤΣΑΦΟΥΛΙΑΣ: Δύο-τρία λεπτά, κύριε Πρόεδρε, και τελειώνω. 

Θέλω να πω ότι αυτό δεν το αποκαταστήσατε ούτε αποκαταστήσατε και τις άλλες περιπτώσεις διαφθοράς. Υπάρχουν κυκλώματα στις φυλακές που συμμετέχουν αστυνομικοί και όμως δεν βάλατε χέρι. 

ΠΡΟΕΔΡΕΥΩΝ (Παναγιώτης Ν. Κρητικός): Ολοκληρώστε, κύριε Τσαφούλια. 

ΓΕΩΡΓΙΟΣ ΤΣΑΦΟΥΛΙΑΣ: Συμμετέχουν ορισμένοι δικηγόροι, συμμετέχουν υπάλληλοι και όμως δεν βάλατε χέρι. Επομένως λειτουργούν κυκλώματα υπό τη λειτουργία της άσκησης της εξουσίας του κράτους και τα ανέχεστε; 'Αρα είναι υπερτέρα η δύναμη της εξουσίας, του παρακράτους της Αστυνομίας όσο ολιγάριθμο κι αν είναι. Επομένως εδώ στον αγώνα και στην πάλη αν θα επικρατήσετε ... 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Τσαφούλια, μη φέρνετε σε δύσκολη θέση το Προεδρείο. Δεν έχετε άλλο χρόνο. 

ΓΕΩΡΓΙΟΣ ΤΣΑΦΟΥΛΙΑΣ: Λοιπόν, όσον αφορά την Αγροφυλακή θέλω να πω το εξής: Καταργήστε την. Κοροϊδεύετε τον κόσμο. Φερ' ειπείν στην επαρχία Πατρών για εκατόν πενήντα χωριά υπάρχουν τέσσερις αγροφύλακες και το μόνο που κάνουν είναι να βεβαιώνουν ψευδώς, χωρίς να βλέπουν, πόσα ελαιόδενδρα έχω. Εγώ πήγα ένα χαρτί... 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κάντε μου τη χάρη. 

ΓΕΩΡΓΙΟΣ ΤΣΑΦΟΥΛΙΑΣ: Επομένως γιατί πληρώνετε έστω και αυτούς τους λίγους; 'Η θα κάνετε Αγροφυλακή, αν νομίζετε ότι είναι απαραίτητη, ή σταματήστε την να μην κοροϊδεύετε τον κόσμο. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Τσαφούλια, επιτέλους! Λογαριάστε το Προεδρείο και τον Κανονισμό. 

ΓΕΩΡΓΙΟΣ ΤΣΑΦΟΥΛΙΑΣ: Με αυτά τα στοιχεία τελειώνω, δεν με παίρνει ο χρόνος να σας πω ότι μόνο με πραγματικούς λόγους, με ψυχή, με διαπαιδαγώγηση ... 

ΠΡΟΕΔΡΕΥΩΝ (Παναγιώτης Ν. Κρητικός): Μη θέλετε τώρα να επανέλθω... 

ΓΕΩΡΓΙΟΣ ΤΣΑΦΟΥΛΙΑΣ:...διδαχή της πραγματικής διάστασης του προβλήματος και στους αστυνομικούς και στον ελληνικό λαό θα λυθεί το θέμα. 

ΠΡΟΕΔΡΕΥΩΝ (Παναγιώτης Ν. Κρητικός):... στην παρατήρησή σας περί σεβασμού, διότι θα αναζητήσουμε αλλού την έλλειψη. Σας παρακαλώ! Υπάρχει και Κανονισμός εδώ. Σας παρακαλώ! 

Κύριοι συνάδελφοι, φθάσαμε στο στάδιο των δευτερολογιών και ο κ. Μαρκογιαννάκης έχει το λόγο για να δευτερολογήσει. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, επί του Κανονισμού θέλω κάτι να ρωτήσω. 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Παυλόπουλε. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, δεν θέλω να δημιουργώ προβλήματα και δεν υποτιμώ την παρουσία του κ. Γείτονα. Αλλά τι δευτερολογία να κάνει ο κ. Μαρκογιαννάκης και τι είδους αγόρευση έκανε ο κ. Τσαφούλιας... 

(Στο σημείο αυτό επανέρχεται στην Αίθουσα ο Υπουργός Δημόσιας Τάξης, κ. Φίλιππος Πετσάλνικος) 

Τώρα που ήρθε ο κύριος Υπουργός, μπορούμε να αρχίσουμε. 

ΠΡΟΕΔΡΕΥΩΝ (Παναγιώτης Ν. Κρητικός): Είδατε που σπεύσατε... 

ΠΡΟΚΟΠΗΣ ΠΑΥΛΟΠΟΥΛΟΣ: Δεν έσπευσα, τώρα μπήκε ο κύριος Υπουργός. Το ερώτημα είναι τι άκουγε από τον κ. Τσαφούλια που μιλούσε προηγουμένως. 

ΠΡΟΕΔΡΕΥΩΝ (Παναγιώτης Ν. Κρητικός): Ακούστηκε και ο κ. Τσαφούλιας. Προ ενός λεπτού βγήκε ο κύριος Υπουργός. Δημιουργούμε ζητήματα, κύριοι συνάδελφοι, διότι για ένα λεπτό βγήκε έξω; Και γνωρίζετε ότι είναι από το πρωί ο κύριος Υπουργός εδώ στην Αίθουσα, ενώ εμείς βγαίνουμε καμιά φορά, έχουμε και αναπληρωτές... 

ΠΡΟΚΟΠΗΣ ΠΑΥΛΟΠΟΥΛΟΣ: Δεν είπα τέτοιο πράγμα. Είπα... 

ΚΩΣΤΑΣ ΓΕΙΤΟΝΑΣ (Υπουργός Επικρατείας): Κύριε Πρόεδρε, πραγματικά λυπάμαι... 

ΠΡΟΕΔΡΕΥΩΝ (Παναγιώτης Ν. Κρητικός): Υπάρχουν ανθρώπινες αντοχές, που βεβαίως, όταν δεν αναπληρώνονται από άλλους, έχουν και ένα όριο. Αυτό μην το εκμεταλλευόμαστε... 

ΠΡΟΚΟΠΗΣ ΠΑΥΛΟΠΟΥΛΟΣ: Είπα να μην αρχίσει η δευτερολογία του κ. Μαρκογιαννάκη πριν έρθει ο κύριος Υπουργός. 

ΠΡΟΕΔΡΕΥΩΝ (Παναγιώτης Ν. Κρητικός): Καλώς, αν το είπατε έτσι. Αλλά είπατε... 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε ... 

ΚΩΣΤΑΣ ΓΕΙΤΟΝΑΣ (Υπουργός Επικρατείας): Νομίζω ότι υποτιμά και τον εαυτό του και το κόμμα του με αυτήν την παρατήρηση ο κ. Παυλόπουλος. 

ΠΡΟΚΟΠΗΣ ΠΑΥΛΟΠΟΥΛΟΣ: Εσείς υποτιμάτε, κύριε Υπουργέ. Το κόμμα σας υποτιμά το Κοινοβούλιο. 

ΚΩΣΤΑΣ ΓΕΙΤΟΝΑΣ (Υπουργός Επικρατείας): 'Οχι, κύριε Παυλόπουλε και αφήστε τα αυτά. Αν έχετε να τοποθετηθείτε επί της ουσίας, να τοποθετηθείτε. Αφήστε τα διαδικαστικά θέματα... 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ! 

ΚΩΣΤΑΣ ΓΕΙΤΟΝΑΣ (Υπουργός Επικρατείας): Η Κυβέρνηση εκπροσωπείται με τους Υπουργούς της και υπήρχε μία συγκεκριμένη ανάγκη να βγει για λίγο ο κ. Πετσάλνικος. 

ΠΡΟΚΟΠΗΣ ΠΑΥΛΟΠΟΥΛΟΣ: Ποιους Υπουργούς; Ξέρετε τα θέματα δημόσιας τάξης; Είσθε και επί αυτών... 

ΚΩΣΤΑΣ ΓΕΙΤΟΝΑΣ (Υπουργός Επικρατείας): Παρακαλώ! 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, σας παρακαλώ, μην επεκτείνουμε το ζήτημα. Επιτέλους, η κυβερνητική ευθύνη είναι ενιαία και αδιαίρετη και το γνωρίζετε αυτό. Μην κάνουμε συζήτηση σε θέματα, τα οποία είναι γνωστά. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Ευχαριστούμε πολύ για την περιφρόνηση που κάνει το ΠΑ.ΣΟ.Κ. στην ελληνική Βουλή. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ πολύ. Σας παρακαλώ, κύριε Ζαφειρόπουλε. 

Κύριοι συνάδελφοι, ήταν η σειρά του κ. Κόρακα να πάρει το λόγο ο οποίος αυτήν τη στιγμή βρίσκεται στη Διάσκεψη των Προέδρων και αγορεύει απ'ό,τι πληροφορούμαι. Κατά παρέκκλιση, θα λάβει το λόγο αργότερα, σε όποιο στάδιο έλθει. 

Πριν δώσω το λόγο στον κ. Μαρκογιαννάκη, θα μου επιτρέψετε να κάνω την εξής ανακοίνωση. 

Η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Μεταφορών και Επικοινωνιών "Ρύθμιση θεμάτων του Οργανισμού Σιδηροδρόμων Ελλάδος (Ο.Σ.Ε.)". 

Ο κ. Μαρκογιαννάκης έχει το λόγο για να δευτερολογήσει. 

ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, φαίνεται ότι ο κύριος Υπουργός υιοθέτησε τελικά την άποψη ότι η καλύτερη άμυνα είναι η επίθεση. Διότι μέγιστο μέρος της τοποθέτησης του, το ανάλωσε επιτιθέμενος, κατά της πολιτικής της Νέας Δημοκρατίας, κατά την περίοδο 1990-1993. 

Θα ήθελα, όμως, να του πω, απαντώντας σε όσα είπε γι' αυτήν την περίοδο, το εξής: Η καλύτερη απάντηση είναι το αποτέλεσμα. Η όποια πολιτική ασκήθηκε τότε, απεικονίζεται στο ποια ήταν η κατάσταση, από άποψη αντιμετώπισης της εκγληματικότητας. 

Τότε, λοιπόν, δεν είχαμε ουδ' ελάχιστον τα προβλήματα, τα οποία αντιμετωπίζουμε τώρα. Επί των ενδόξων ημερών των δικών σας, των κυβερνήσεων των δικών σας, των κυβερνήσεων του ΠΑΣΟΚ της τελευταίας πενταετίας -διότι δεν είναι ούτε ένα, ούτε δυο τα χρόνια, είναι από τον Αύγουστο του 1993 και τώρα έχουμε Νοέμβριο του 1998- έχει προκύψει εκείνο το οποίο ζει και βιώνει σήμερα ο ελληνικός λαός. 

Το ενιαίο και αδιαίρετο της Κυβέρνησης ισχύει σε κάθε περίπτωση. Να μας πείτε κάτι για όσα καταλογίζονται σε βάρος 

  


 

  

Σελίδα 1798 

των προκατόχων σας, οι οποίοι φέρουν ακέραια την ευθύνη για το κατάντημα στο οποίο βρίσκεται σήμερα ο τόπος, ο οποίος κυριολεκτικά είναι ξέφραγο αμπέλι. 

Ο 'Ελληνας πολίτης είναι ανασφαλής και ουδέποτε άλλοτε βλέπαμε στους δέκτες της τηλεόρασης, 'Ελληνες πολίτες να κρατάνε τα όπλα και να απειλούν ότι θα πάρουν το νόμο στα χέρια τους. Και ουδέποτε άλλοτε υπήρξε περίοδος στην ελληνική αστυνομία, όπου το σύνολο της ηγεσίας να είναι υπόδικοι. Διότι και ο πρώην Αρχηγός και οι υπαρχηγοί και πολλοί ανώτατοι αξιωματικοί είναι σήμερα κατηγορούμενοι για σωρεία αδικημάτων. Και όπως πληροφορούμαι δυστυχώς, οσονούπω κατηγορούμενος θα είναι και ο νυν Αρχηγός. Ε, αυτό είναι κατάντημα, διότι εκτός από την ηθική μείωση του προσώπου και του θεσμού, από κει και πέρα δεν υπάρχει η δυνατότητα, την οποία επιβάλλεται να έχει ο κάθε Αρχηγός και ο κάθε ανώτατος αξιωματικός, να επιβληθεί με το ήθος του, με το παράδειγμά του με την προσωπικότητά του. 

Κύριε Υπουργέ, αναφερθήκατε στα πολυδύναμα και είπατε ότι τα πολυδύναμα δεν πρόκειται να καταργηθούν και ότι δεν πρέπει να φθάσουμε στο καθεστώς που ίσχυε προηγουμένως με τα πολλά μικρότερα αστυνομικά τμήματα. Εν πάση περιπτώσει, τον προκάτοχό σας τον "αδειάσατε", ο οποίος στις 30 Μαρτίου του 1998, όταν συζητούσαμε προηγούμενη επερώτηση εδώ μέσα ομολόγησε την αποτυχία των πολυδυνάμων και μας είπε τη σκέψη του για κατάργησή τους. "Αδειάζετε", όμως, και τον Πρωθυπουργό σας, ο οποίος πριν από τρεις μέρες σ' αυτήν την Αίθουσα μας είπε επί λέξει ότι πρέπει να ξαναδούμε το θέμα των πολυδυνάμων. 

Επιτέλους, ποια πολιτική ισχύει; Εκείνη την οποία εξαγγέλλει εδώ, μέσα στη Βουλή ο Πρωθυπουργός ή εκείνη την οποία έρχεσθε και μας λέτε; 

'Ερχομαι στο θέμα της αντικειμενικής, κατά την άποψή σας, πρόσληψης και εισαγωγής στα Σώματα Ασφαλείας και στις παραγωγικές σχολές. Από το 1993 μέχρι το 1995, δεν νομίζω να είναι περίοδος που κυβερνούσε η Νέα Δημοκρατία. Θυμάστε πώς προσλαμβάνονταν τότε οι χιλιάδες που προσελήφθησαν; Και από και κει πέρα έχω την εξής απορία: Πώς συνέβη, κατά τις τελευταίες εξετάσεις για την εισαγωγή στη Σχολή Υπαξιωματικών, όλοι εκείνοι που έδωσαν και υπηρετούν στη φρουρά του κ. Σημίτη, να επιτύχουν; Μια περίεργη σύμπτωση. Είναι επιτυχόντες όλοι όσοι υπηρετούσαν εκείνη την εποχή στη φρουρά του κ. Σημίτη. 

'Ερχομαι στο θέμα των λαθρομεταναστών. Βεβαίως το 1990-1993 ήρθαν κάποιοι. Αν θέλετε αρκετοί. 'Ομως, αυτό το φαινόμενο το οποίο υπάρχει σήμερα, που δε γνωρίζουμε πόσοι είναι, από πού είναι, που διαμένουν, ποια η προσωπικότητά τους και ποια η συμπεριφορά τους, δεν ξανάγινε. 

Και από εκεί και πέρα έχουμε το σκάνδαλο της υπογραφής χιλιάδων παρανόμων και χαριστικών παραμονών στη χώρα και που ή εσείς δεν λέτε την αλήθεια κάποια στιγμή όταν ενημερώνετε τη Βουλή, ή οι συνεργάτες σας δεν σας ενημερώνουν σωστά. 

Κύριε Υπουργέ, πριν από μερικές μέρες ο συνάδελφος κ. Σούρλας σας έκανε αίτηση κατάθεσης εγγράφων που αφορούσαν τους φακέλους παραμονής κάποιων κυρίων στην Ελλάδα. Και απαντήσατε με την από 23.11.98 απάντησή σας, διευκρινίζοντας ότι οι φάκελοι αφορούν τους, Πολωνό υπήκοο Μπουγάρεβιτς Μπόργκαν και τον Ρουμάνο υπήκοο Τέρκι Λασλάου. Και παραπέρα λέτε το εξής: "Σε ό,τι αφορά τους δύο τελευταίους, σας πληροφορούμε ότι από τη διασταύρωση των τηρουμένων στην αρμόδια υπηρεσία μας στοιχείων ταυτότητάς τους, δεν προέκυψε ότι πρόκειται για ένα και το αυτό πρόσωπο". Ακούστε τώρα, κύριε Υπουργέ, ένα σήμα το οποίο έχει στείλει ένα μήνα νωρίτερα η Υποδιεύθυνση ΔΕΕΤΜ-ΔΑΚΤ, δεν ξέρω ακριβώς ποια υπηρεσία είναι αυτή, προς Υποδιεύθυνση Αλλοδαπών Αττικής. "Θέμα.'Ελεγχος σύγκρισης δακτυλικών αποτυπωμάτων του υπηκόου Πολωνίας Τέρκι Λασλάου. Απαντώντας ανωτέρω σχετικώς σας γνωρίζουμε ότι τα δακτυλικά αποτυπώματα του ατόμου που αναγράφεται στο θέμα, τα οποία μας υποβλήθηκαν με τη β'σχετική για τη χορήγηση λευκής κάρτας, συγκρινόμενα με τα αντίστοιχα δακτυλικά αποτυπώματα των σεσημασμένων στην υπηρεσία μας ατόμων υπό στοιχεία Μπουγάρεβιτς Μπόργκαν και τα σχετικά, ταυτίζονται και συνεπώς πρόκειται για ένα και το αυτό άτομο". 

Εσείς ένα μήνα αργότερα, όταν καταθέσατε τους σχετικούς φακέλους που ζητήθηκαν από το συνάδελφο κ. Σούρλα, λέτε ότι πρόκειται περί διαφορετικών προσώπων. Να χαίρεστε, λοιπόν, τις υπηρεσίες σας, διότι εγώ πιστεύω ότι μάλλον δεν σας ενημέρωσαν σωστά και αυτή η άδεια παραμονής είναι ένα μέρος των χιλιάδων άλλων αδειών παραμονής, που δόθηκαν παρανόμως. 

Κύριε Υπουργέ, μας μιλήσατε για την Αγροφυλακή και μας είπατε ότι η Αγροφυλακή δεν προσφέρει σήμερα ή όπως είναι σήμερα οι συνθήκες δεν μπορεί να προσφέρει τίποτα στην ύπαιθρο. Είναι δεδομένο ότι την Αγροφυλακή την καταργήσατε, διότι κομματικά δεν σας βολεύει. Προσελήφθησαν νομίμως χίλια άτομα το 1993. Γιατί αγνοείτε την πρόσληψη αυτή; 

Επειδή προφανώς η πρόσληψη και ο διαγωνισμός δεν έγινε επί των ημερών σας, για να μπορέσετε να προσλάβετε εκείνους για τους οποίους κομματικά ενδιαφέρεστε. Να σας πω και κάτι άλλο για τη φύλαξη των συνόρων.'Οταν συζητούσαμε το τελευταίο νομοσχέδιο στη Βουλή με Υπουργό τον κ. Ρωμαίο για την πρόσληψη χιλίων πεντακοσίων, δεν θυμάμαι πόσοι ακριβώς ήταν, φυλάκων των συνόρων, απεκαλύφθη τότε από τον κ. Βαλυράκη, προκάτοχό σας πριν από τέσσερα, ότι το 1995 εν όψει προσλήψεως αστυνομικών προσελήφθησαν χίλιοι πεντακόσιοι επιπλέον των όσων είχε προγραμματιστεί να προσληφθούν με τα γνωστά κομματικά κριτήρια, διότι αυτοί οι χίλιοι πεντακόσιοι άνθρωποι θα έπρεπε να τοποθετηθούν στις παραμεθόριες περιοχές με αποκλειστικό σκοπό και στόχο τη φύλαξη των συνόρων. Ουδείς εξ αυτών, ούτε ένας μετά την εκπαίδευσή τους, πήγε στο χώρο και στην αποστολή για την οποία είχε προσληφθεί. Και μάλιστα, ο κ. Ρωμαίος έδειξε έκπληξη, διότι ούτε καν γνώριζε το θέμα αυτό. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Και ακυρώθηκε και ο διαγωνισμός. 

ΧΡΗΣΤΟΣ ΜΑΡΚΟΓΙΑΝΝΑΚΗΣ: Ο διαγωνισμός ακυρώθηκε τελευταίως. 

Για τους λαθρομετανάστες. Δίνετε τώρα λευκές κάρτες. Ξέρετε σε ποιους δίνετε; Νομιμοποιείτε παρουσία ανθρώπων στον τόπο μας, οι οποίοι για ένα μικρό χρονικό διάστημα αποδεικνύουν νομίμως ή παρανόμως ότι είχαν παραμείνει στη χώρα μας και τους δίνετε τη δυνατότητα να παραμείνουν σε αυτόν τον τόπο εσαεί. Θα δημιουργήσετε πρόβλημα πολύ μεγαλύτερο στο μέλλον. Σήμερα έχουμε κάποιους λαθρομετανάστες στους οποίους αποδίδουμε εγκλήματα. Μετά από λίγα χρόνια, ξέρετε αυτοί οι νομίμως πλέον παραμένοντες στη χώρα τι διεκδικήσεις ή τι άλλου είδους αξιώσεις θα προβάλουν; 

Κύριε Υπουργέ, μη δαγκώνετε τα χείλη σας, είναι τόσο πρόχειρη η πολιτική σας πάνω σε αυτό το θέμα, που να μην έχετε καμία αμφιβολία ότι αργότερα θα το δούμε μπροστά μας. 

Τέλος, επειδή μας είπατε για την υλικοτεχνική υποδομή ότι θα ξοδέψετε είκοσι πέντε δισεκατομμύρια (25.000.000.000) δραχμές για το 1999 και επειδή κατά κάποιο τρόπο μας προσβάλατε ότι δεν ξέρουμε να διαβάζουμε τον προϋπολογισμό, απευθυνθήκαμε στους συνεργάτες σας για να μας πουν,εν πάση περιπτώσει, σε ποιον κωδικό είναι γραμμένο το σχετικό κονδύλι των είκοσι πέντε δισεκατομμυρίων (25.000.000.000) δραχμών. Αδυνατούν να μας πληροφορήσουν, παρά το γεγονός ότι συνεννοήθηκαν με το Υπουργείο Δημόσιας Τάξης. Σας παρακαλώ πάρα πολύ, στη δευτερολογία σας, να μας ενημερώσετε εσείς ότι είναι στον τάδε κωδικό εγγεγραμμένο το κονδύλι των είκοσι πέντε δισεκατομμυρίων (25.000.000.000) δραχμών. Μπορεί να κάνουμε λάθος. Αλλά εν πάση περιπτώσει, από τη στιγμή που σας θέτουμε το ερώτημα, οφείλετε, αντί να ειρωνεύεσθε και αντί να προσβάλετε, να ενημερώσετε. 

  

 

  

Σελίδα 1799 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κόρακας έχει το λόγο. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, για άλλη μια φορά συζητήσαμε σε αυτήν την Αίθουσα, φυσικά για άλλη μια φορά με διαφορετικό Υπουργό Δημόσιας Τάξης ένα σοβαρό ζήτημα και όλα τα παρεπόμενα που έχουν σχέση με τη λειτουργία των Σωμάτων Ασφαλείας στη χώρα μας. 

Η Νέα Δημοκρατία, με την επερώτησή της, θέτει ορισμένα ζητήματα. Πολλά από αυτά είναι πράγματι επίκαιρα. Κάνει ορισμένες προτάσεις υπό τη μορφή ερωτημάτων. Και θα πούμε την άποψή μας γι' αυτές τις προτάσεις. Γίνεται λόγος για έξαρση της εγκληματικότητας, διατάραξη της κοινωνικής γαλήνης, ανικανότητα της Κυβέρνησης και της ηγεσίας της Ελληνικής Αστυνομίας, για αρνητικές επιπτώσεις, που έχουν όλα αυτά τα προβλήματα και που ωθούν στην ανάπτυξη ξενοφοβίας και αυτοδικίας, για το ότι η κυβερνητική πολιτική είναι ευκαιριακή -για την εγκληματικότητα μιλάμε- και αναποτελεσματική και ότι απαιτείται εθνική πολιτική και διακομματική συνεργασία και ότι χρειάζεται σήμερα εκσυγχρονισμός του ανεπαρκέστατου θεσμικού πλαισίου. Και το τι είδους εκσυγχρονισμό ζητάει η Νέα Δημοκρατία, φαίνεται μέσα απο τις προτάσεις που διατυπώνει. Και είπαμε ότι είναι ένας "εκσυγχρονισμός" προς αντιδραστικότερη ακόμη κατεύθυνση από τη σημερινή. 

Θα θέλαμε, κύριε Πρόεδρε, να κάνουμε ορισμένα γενικά σχόλια. 

Πρώτα απ' όλα, στο σύνολό της η Νέα Δημοκρατία με την επερώτησή της αναφέρεται μεν σε υπαρκτά προβλήματα που δημιουργεί η κυβερνητική πολιτική, προτείνει όμως ουσιαστικά, μέτρα που στην πλειοψηφία τους κινούνται στην ίδια πολιτική με αυτήν της Κυβέρνησης. Και ορισμένα ήδη προωθούνται. Ακούσαμε αυτήν την ιστορία με το Αρχηγείο. Και αυτά τα μέτρα που προτείνει η Νέα Δημοκρατία συνιστούν μια συμβολή εκ μέρους της, όπως είπαμε ήδη, για παραπέρα αντιδραστικότερη κατεύθυνση στα Σώματα Ασφαλείας. 

Δεύτερον, η Νέα Δημοκρατία αποφεύγει θα λέγαμε, όπως ο διάβολος το λιβάνι, να αναφερθεί στο αντιδημοκρατικό πλαίσιο και στην αντιδημοκρατική λειτουργία των Σωμάτων Ασφαλείας, στην στρατιωτικοποίησή τους και στην αφαίρεση στοιχειωδών δημοκρατικών και εργασιακών δικαιωμάτων από το προσωπικό των Σωμάτων Ασφαλείας. 

Ξεχνάει επίσης να αναφέρει ότι η γενικότερη πολιτική κατεύθυνση του υπάρχοντος σήμερα θεσμικού πλαισίου και προσανατολισμού των Σωμάτων Ασφαλείας, προέρχεται κατά κύριο λόγο απο την πολιτική της Νέας Δημοκρατίας και των προκατόχων της Νέας Δημοκρατίας. 

Η Κυβέρνηση γενικά διατήρησε αυτό το καθεστώς το αντιδημοκρατικό με μικροαλλαγές. Και αυτήν τη στιγμή προωθεί και την αναίρεση των όποιων θετικών επί μέρους αλλαγών έκανε η ίδια ή προηγούμενες κυβερνήσεις στα χρόνια που πέρασαν. 

Τρίτον, η επερώτηση δεν θίγει διόλου το γενικότερο πολιτικό, κοινωνικό και ιδεολογικό πλαίσιο μέσα στο οποίο ανθίζει η εγκληματικότητα και που αναπαράγει αυτά τα φαινόμενα που καταγγέλλονται. 

Θα μπορούσαμε να πούμε, κύριε Πρόεδρε, για να χρησιμοποιήσουμε άλλη μια λαϊκή ρήση ότι η Νέα Δημοκρατία και εδώ "προτιμάει να χτυπάει το σαμάρι, παρά το γάϊδαρο". Η αλήθεια είναι ότι τα προβλήματα της εγκληματικότητας, της διαφθοράς σε όλους τους τομείς, ακόμα και τα κρούσματα μέσα στην Αστυνομία, προέρχονται από την ίδια την κοινωνική, την οικονομική πολιτική, που ακολουθεί η Κυβέρνηση, σύμφωνα με τις διαταγές της Ευρωπαϊκής 'Ενωσης και του ΝΑΤΟ. 

Αυτή η πολιτική που παράγει ανεργία, εξαθλίωση, αυτή η πολιτική και η ιδεολογική πίεση, αν θέλετε, που αποθεώνει το κέρδος, το μετατρέπει στο κύριο ιδανικό, που κάνει τον όσο πιο γρήγορο πλουτισμό το ιδανικό της κοινωνίας μας, ανεξάρτητα με ποια μέσα και με ποιους τρόπους επιτυγχάνεται αυτό, αυτή η πολιτική, η ιδεολογική πίεση μαζί με τη συνεργασία των Μέσων Μαζικής Ενημέρωσης που αποθεώνει τη βία και την "αρπαχτή", ας το πω έτσι, αυτή ακριβώς ωθεί και στην εγκληματικότητα. 'Οταν ο άλλος δεν έχει δουλειά, δεν έχει σπίτι να κοιμηθεί ή όταν γυρίζει στο σπίτι του και τα παιδιά του πέφτουν επάνω του πεινασμένα, ζητώντας του ψωμί, όταν έρχεται στην Ελλάδα, γιατί η προπαγάνδα που έγινε για τη Δύση εμφάνιζε την Ελλάδα, όπως άλλες δυτικές και καπιταλιστικές χώρες ως τον επίγειο παράδεισο και αντιμετωπίζει αυτά που αντιμετωπίζει, βεβαίως, θα καταφύγει και σε τέτοιες μορφές, αν θέλετε, προσπάθειας επιβίωσης. 

Δεν τα δικαιολογούμε αυτά, αλλά πρέπει να βάλουμε το δάχτυλο επί τον τύπον των ήλων, να δούμε ποιος είναι ο κύριος υπεύθυνος. Αν θέλουμε να αντιμετωπίσουμε την πραγματικότητα, πρέπει να δούμε κατάματα αυτές τις πραγματικές αιτίες. 

Φυσικά, δεν έχουμε καμία αυταπάτη ότι το σύστημα το καπιταλιστικό μπορεί να αλλάξει. Θα αλλάξει με το γενικότερο αγώνα, την αλλαγή συσχετισμού πολιτικών δυνάμεων, με την ανάπτυξη του αντιμονοπωλιακού αντιμπεριαλιστικού δημοκρατικού μετώπου, με την ανατροπή αυτού του συστήματος. 

'Ομως, πιστεύουμε ότι και στα πλαίσια αυτού του συστήματος υπάρχει η δυνατότητα να παρθούν ορισμένα μέτρα, που θα περιορίσουν αυτές τις μάστιγες. 

'Ομως, η ΟΝΕ, η πλήρης υποταγή στις διαταγές των έξω, στα πολυεθνικά, τα οικονομικά συμφέροντα, στους μεγιστάνες του πλούτου δεν επιτρέπει ούτε αυτά τα μέτρα να παρθούν και καταλαβαίνετε τι εννοούμε. 

Σ' ό,τι αφορά τις προτάσεις που γίνονται με τη μορφή ερωτημάτων, που διατυπώνει η Νέα Δημοκρατία, έχω να πω τα εξής: 

Σχετικά με τη δημιουργία Αρχηγείου. Εδώ -καθαρές κουβέντες- πρόκειται για παραπέρα στρατιωτικοποίηση στα Σώματα Ασφαλείας. 'Ηδη προωθείται το θέμα, όπως ακούσαμε από την Κυβέρνηση. Στο όνομα της μη κομματικοποίησης, αλλά και της ανόδου της επιχειρησιακής ικανότητας και αυτοτέλειας, επιχειρείται η δημιουργία του Αρχηγείου αυτού στα στρατιωτικά πρότυπα. Επιχειρησιακά, κατά τη γνώμη μας, δεν πρόκειται να προσθέσει τίποτα ούτε αυτός είναι ο στόχος. 

Το κύριο ζήτημα είναι ποιον προσανατολισμό έχουν τα Σώματα Ασφαλείας, τι διαταγές εκτελούν και όχι τόσο, θα λέγαμε, η διάταξη των στελεχών. 

Σε καθεστώς στεγανών και έλλειψης κοινοβουλευτικού ελέγχου, το Αρχηγείο μπορεί να εξελιχθεί σε έναν παραπέρα ανεξέλεγκτο μηχανισμό, στο όνομα της επιχειρησιακής αυτοτέλειας, από τις κομματικές παρεμβάσεις, στην ανώτατη ηγεσία. 

Το αντιδημοκρατικό σύστημα αξιολόγησης κρίσεων, προαγωγών επιδιώκει το γενικότερο έλεγχο των αξιωματικών, μήπως τυχόν ξεφύγουν από το πλαίσιο που θέλουν να υπηρετούν τα Σώματα Ασφαλείας. 

Ούτε η Κυβέρνηση ούτε η Νέα Δημοκρατία θίγουν τα ζητήματα εκδημοκρατισμού του συστήματος, διεύρυνση των δικαιωμάτων των κρινόμενων, γνώση της αξιολόγησής τους, συμμετοχή εκπροσώπων συνδικαλιστικών οργανώσεων σε επιτροπές αξιολόγησης, δικαίωμα ένστασης κλπ. 

Η αναφορά της Νέας Δημοκρατίας στην κομματικοποίηση αφορά μόνο την πρακτική του ΠΑ.ΣΟ.Κ. και φυσικά, δεν αναφέρεται στη δική της πρακτική που δεν διαφέρει σε τίποτα απ' αυτήν που ακολουθείται σήμερα και από το ΠΑ.ΣΟ.Κ. ή αν θέλετε σε ορισμένες εποχές ήταν ακόμα πιο οξυμένος ο κομματισμός. 

Είναι γεγονός ότι ένα από αυτά τα κομματικά, εάν θέλετε, τερτίπια είναι και η επαναφορά των αποστρατευμένων. Πώς αποστρατεύθηκαν αυτοί; Αποστρατεύθηκαν με κομματικά κριτήρια, κακά τα ψέματα -και αποστρατεύθηκαν αξιωματικοί που ήταν στο άνθος της ηλικίας της προσφοράς τους, με συσσωρευμένη πείρα- και βεβαίως μετά επανέρχονται. Συνεχίζεται ένας φαύλος κύκλος. 'Ερχεται ο ένας και αποστρατεύει τους αξιωματικούς που υποπτεύεται ότι πρόσκειται στον άλλον, έρχεται ο άλλος και κάνει το ίδιο κ.ο.κ. 

Εμείς είπαμε ότι πρέπει να σταματήσει αυτή η ιστορία και στα Σώματα Ασφαλείας και στις 'Ενοπλες Δυνάμεις και οπουδήποτε αλλού γίνεται. 

 

 

  

Σελίδα 1800 

Με την αύξηση των αποδοχών και τη μισθολογική εξέλιξη όπως γίνεται στις 'Ενοπλες Δυνάμεις, που προτείνει η Νέα Δημοκρατία, δημαγωγεί για τις αυξήσεις, ενώ συμφώνησε με το στρατιωτικό μισθολόγιο, αγνοώντας ότι έτσι δεν αποδίδονται στοιχειώδη εργασιακά δικαιώματα, που προβλέπονται από την εργατική νομοθεσία, πληρωμή υπερωριών, αργιών, νυχτερινών κλπ. Βεβαίως αυτήν τη μισθολογική πολιτική και χειρότερη εφάρμοζε και η Νέα Δημοκρατία, όταν κυβερνούσε. 

'Οσον αφορά την ενίσχυση υλικοτεχνικής υποδομής κλπ., είναι γεγονός ότι χρειάζεται να προωθηθεί αυτό, αλλά βεβαίως το κύριο είναι ο προσανατολισμός. 

Σε ό,τι αφορά τα αλλότρια καθήκοντα, συμφωνούμε ότι πρέπει να απαλλαγούν. 

Και για τα γήπεδα, κύριε Πρόεδρε, νομίζουμε ότι πρέπει ναι μεν η Αστυνομία να συνεχίσει να έχει την ευθύνη, αλλά οι ΠΑΕ να πληρώνουν το κόστος. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Κύριε Πρόεδρε, την ανοχή σας για ένα λεπτό ακόμα. 

'Οσον αφορά τον εκσυγχρονισμό του πλαισίου οπλοχρησίας, να αλλάξει το αντιδραστικό πλαίσιο του ν. 29/43, όμως, όχι προς την ελεύθερη και ανεξέλεγκτη χρήση, αλλά με πλήρη σεβασμό της ανθρώπινης αξιοπρέπειας και ακεραιότητας. Οι συχνές και αδικαιολόγητες χρήσεις όπλων που οδήγησαν χωρίς λόγο σε δολοφονίες, θα πληθύνουν εάν υιοθετηθούν τέτοιες προτάσεις. Το ζήτημα συνδέεται με το γενικότερο κλίμα αυθαιρεσίας και αυταρχισμού που καλλιεργείται στα Σώματα Ασφαλείας. Πρέπει να διασφαλίζουν οι όποιες αλλαγές ότι η οπλοφορία θα στρέφεται, όταν υπάρχει λόγος, ενάντια στο οργανωμένο και εξοπλισμένο με ανάλογα μέσα έγκλημα. 

ΠΡΟΕΔΡΕΥΩΝ (Παναγιώτης Ν. Κρητικός): Ολοκληρώστε, παρακαλώ! 

ΣΤΡΑΤΗΣ ΚΟΡΑΚΑΣ: Ναι, κύριε Πρόεδρε. 

Θα ήθελα τέλος να πω ότι εμείς είμαστε αντίθετοι με τη συνοριακή Αστυνομία. Τα σύνορα πρέπει να τα φυλάει ο στρατός. 

'Οσον αφορά την Αγροφυλακή, επίσης, όπως είναι τα πράγματα σήμερα, είναι άχρηστη. 

Και θα μου επιτρέψετε να πω ότι και με τα πολυδύναμα επίσης είχαμε αντίρρηση. Αποδείχθηκε ότι δεν απέδωσαν. 

ΠΡΟΕΔΡΕΥΩΝ (Παναγιώτης Ν. Κρητικός): 'Ολα στο τέλος τα θυμηθήκατε. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, δεν πλατείασα καθόλου. Μία κουβέντα μονάχα να πω. 

Εκτός από την κατάργηση του Υπουργείου Δημόσιας Τάξης θέλουμε να πούμε σε ό,τι φορά τη λαθρομετανάστευση ότι θα πρέπει η Νέα Δημοκρατία να παύσει να καπηλεύεται τον πόνο των μεταναστών που ζούν στη χώρα μας. 

Η χώρα μας έχει εκατομμύρια μετανάστες στο εξωτερικό. Ακούγοντας έναν... 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Λαμπρόπουλος, έχει το λόγο. 

ΣΤΡΑΤΗΣ ΚΟΡΑΚΑΣ: Να τελειώσω. 

ΠΡΟΕΔΡΕΥΩΝ (Παναγιώτης Ν. Κρητικός): Δεν μπορώ να σας δώσω άλλο χρόνο. 

ΣΤΡΑΤΗΣ ΚΟΡΑΚΑΣ: Επειδή διετέλεσα μετανάστης... 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ! Βλέπετε σήμερα ότι είναι και μία δύσκολη μέρα. 

ΣΤΡΑΤΗΣ ΚΟΡΑΚΑΣ: Το έγκλημα ανάμεσα στους μετανάστες ή το έγκλημα που προέρχεται από τους μετανάστες, είναι σε μικρότερα ποσοστά απ'αυτά που προέρχονται από τους 'Ελληνες. 

ΠΡΟΕΔΡΕΥΩΝ (Παναγιώτης Ν. Κρητικός): Να διευκολύνετε ώστε να τελειώσουμε κανονικά. Δεν θα πάμε μέχρι το βράδυ. 

ΣΤΡΑΤΗΣ ΚΟΡΑΚΑΣ: Δεν είμαστε η κοινωνία των αγγέλων. Ας σταματήσει λοιπόν αυτή η ρατσιστική αντιμετώπιση των αλλοδαπών... 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Κόρακα, σας παρακαλώ! 

Ο κ. Λαμπρόπουλος, έχει το λόγο. 

ΣΤΡΑΤΗΣ ΚΟΡΑΚΑΣ: Να τους νομιμοποιήσουμε και να τους εξισώσουμε με τους 'Ελληνες εργαζομένους για να σταματήσει αυτό το κακό. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ! 

Ορίστε, κύριε Λαμπρόπουλε. 

ΙΩΑΝΝΗΣ ΛΑΜΠΡΟΠΟΥΛΟΣ: Ευχαριστώ, κύριε Πρόεδρε. 

'Ηλθαμε σήμερα να κάνουμε μία συζήτηση εδώ στη Βουλή με καλή διάθεση και με κριτική βεβαίως, αλλά και με πολλές και υπεύθυνες προτάσεις. Αντ' αυτού πήραμε μία απάντηση από τον κύριο Υπουργό, με ένα ύφος πρωτόγνωρο για τα κοινοβουλευτικά ήθη -έχω και εγώ κάμποσα χρόνια εδώ- με ένα ύφος εριστικό και με μία σκόπιμη, βάναυση διαστρέβλωση. 

Ελπίζω και εύχομαι αυτό το ύφος, που διέκρινε σήμερα τον κύριο Υπουργό μέσα στη Βουλή, να μην είναι το ίδιο που θα τηρεί και στο Υπουργείο του, γιατί θα πληρώσει ακόμη περισσότερο η Αστυνομία και ο ελληνικός λαός. 

'Ηλθε να μας πει, λοιπόν, τι κάναμε εμείς πριν τόσα χρόνια. 

Κύριε Υπουργέ, εκεί είσαστε ακόμα; Ο λαός αυτό περιμένει να ακούσει από σας, τι κάναμε; 

Περιμένει να ακούσει σήμερα τι κάνουμε, την πραγματικότητα, να του την πείτε και τι προτίθεσθε να κάνετε. Και να αναγνωρίσετε και τα λάθη σας, να κάνετε και την αυτοκριτική σας. Δεν το κάνατε αυτό. 

Μας κατηγορήσατε ότι ήρθαμε με γενικούς αφορισμούς. Εμείς ήλθαμε και καταθέσαμε εδώ την πραγματικότητα, ήρθαμε και είπαμε αυτά που λέει ο κάθε πολίτης στην επαρχία, στην Καλαμάτα, στην Καστοριά, στην Αθήνα, στο τελευταίο χωριουδάκι. Αυτά διατυπώσαμε, αυτά καταθέσαμε. 

Δεν σας άρεσαν. Δεν σας αρέσει η κριτική. Υπάρχει η απάντηση μέσα στα κόσμια, στα κοινοβουλευτικά συνηθισμένα. 

Εμείς τονίσαμε επιπλέον τις πολιτικές σας ευθύνες. Δεν έχετε ευθύνες; Τότε ποιος έχει για όλη αυτή την κατάσταση, που όλοι αναγνωρίζουμε ότι είναι κακή; Εμείς τον διορίσαμε τον Αρχηγό αυτό, τον Αρχηγό που γέλασε όλος ο κόσμος, όχι μόνο η Ελλάδα; Εσείς δεν το διορίσατε; Δεν τον κάνατε Αρχηγό; Εσείς δεν τον είχατε τρία χρόνια και δεν ξέρω πόσα ακόμη θα τον είχατε; Εσείς δεν τον επαναφέρατε από την αποστρατεία και τη ναφθαλίνη και μας τον στήσατε για να γελάσει όλη η υφήλιος με τα καμώματα της ηγεσίας της Ελληνικής Αστυνομίας; 

Δεν έχετε ευθύνη γι'αυτά, κύριε Υπουργέ; 

Ο κύριος Υπουργός μας μίλησε σαν να ανέλαβε η Κυβέρνησή του μόλις εχθές, όσες ημέρες έχει ο ίδιος εκεί Υπουργός, σαν να μην είναι πέντε χρόνια, σαν να μην είναι τέσσερις τετραετίες με μία μικρή διακοπή. 

Λυπάμαι, κύριε Πρόεδρε, γιατί εγώ από το νέο Υπουργό θα περίμενα σήμερα όπως και όλος ο ελληνικός λαός εκεί που έχει φτάσει το πρόβλημα της ασφάλειας του 'Ελληνα πολίτη, να έρθει να ζητήσει στην Κοινοβουλευτική Αντιπροσωπεία και να καλέσει όλα τα κόμματα να καθίσουμε σε ένα τραπέζι για να προτείνουμε κοινές λύσεις. Και αυτό για να αναλάβουμε όλοι τις ευθύνες μας, να κάνουμε κοινές προτάσεις, να δώσουμε λύσεις σ' αυτό το μεγάλο πρόβλημα. 

Αντ' αυτού ο Υπουργός διάλεξε άλλο δρόμο. Εμείς δεν θα τον ακολουθήσουμε. Εμείς πάντα προτάσεις θα κάνουμε. Εμείς θα στηρίξουμε την Ελληνική Αστυνομία, τη στηρίζουμε, την πιστεύουμε, πιστεύουμε στην ικανότητά τους, ελάχιστοι είναι οι επίορκοι, οι περισσότεροι είναι σωστοί, είναι συνεπείς, είναι ηθικοί είναι έντιμοι, παλεύουν και προσπαθούν. Αυτούς θα στηρίξουμε και την ίδια την Κυβέρνηση. Αν θέλει ο Υπουργός ας μας ακούσει. Δεν μας ακούσει; Κακό του κεφαλιού του. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γκελεστάθης έχει το λόγο. 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, όταν ομιλούμε στη Βουλή για θέματα που αφορούν τα Σώματα Ασφαλείας, πρέπει πρώτον να ομιλούμε με πολλή προσοχή και δεύτερον να βρισκόμαστε σύμφωνοι στα θέματα τα οποία πρέπει να πραγματοποιούνται για την υποβοήθηση του έργου της Αστυνομίας. 

Ο κύριος Υπουργός Δημόσιας Τάξης προηγουμένως -δεν μπορώ να εξηγήσω γιατί, έχω προβληματισθεί- αντί να κάνει έναν απολογισμό των πεπραγμένων της πενταετίας του 



 

  

Σελίδα 1801 

ΠΑΣΟΚ που είναι στην Κυβέρνηση και να αναφερθεί και στους προγραμματισμούς του, με μια αδικαιολόγητη οξύτητα και προκλητικότητα, θέλησε να ασχοληθεί με το χρονικό διάστημα που η Νέα Δημοκρατία ήταν στην κυβέρνηση. 

'Οταν ήταν η Νέα Δημοκρατία στη κυβέρνηση κανένας από το περιβάλλον της Πολιτικής Ηγεσίας του Υπουργείου Δημόσιας Τάξης και κανένας ανώτατος Αξιωματικός, κανένας κατέχων ηγετική θέση στην Αστυνομία ή στο περιβάλλον τους δεν διώχθηκε , δεν ασκήθηκε εις βάρος του ποινική δίωξη για τόσο ατιμωτικά αδικήματα για τα οποία έχουν πραγματοποιηθεί τώρα ποινικές διώξεις -δεν αναφέρομαι σε ονόματα είναι γνωστά δημόσια- για νυχτερινά κέντρα, για χαρτοπαιχτικές λέσχες, για παράνομες άδειες παραμονής σε αλλοδαπούς κλπ. 

Λένε στο χωριό μου "στο σπίτι του κρεμασμένου δεν ομιλούν για σχοινιά και για σαπούνια". 

'Ετσι, κύριε Πρόεδρε, στη διάρκεια της κυβερνήσεως της Νέας Δημοκρατίας δεν καταγγέλθηκε στην Αίθουσα αυτή, ούτε εκτός αυτής κανένας Αξιωματικός Αστυνομίας ότι αποφασίζει με μια μικρά ομάδα και τη διοικούν. Εμείς καταγγείλαμε στην Αίθουσα αυτή, επί πέντε χρόνια δυστυχώς, ότι μία μικρή ομάδα Αξιωματικών που εκπορεύεται από τη Χαριλάου Τρικούπη, καταδυναστεύει την Ελληνική Αστυνομία. Είναι μία πραγματικότητα με την οποία πρέπει να ασχοληθεί ο κύριος Υπουργός Δημόσιας Τάξης για να σχηματίσει και προσωπική αντίληψη. 

Είπατε για τις κρίσεις, τις προαγωγές και τις τοποθετήσεις που έγιναν επί ημερών μας. 

'Οταν ο ομιλών ήταν Υπουργός Δημόσιας Τάξης το Μάρτιο του 1993 που έγιναν οι κρίσεις και οι προαγωγές, κανείς δεν προσέφυγε κατά των κρίσεων αυτών ούτε ένας Αξιωματικός. Αυτό και μόνο αποδεικνύει με ποιά αντικειμενικότητα και με ποια αξιοκρατικά κριτήρια έγιναν τότε οι κρίσεις, οι προαγωγές και οι τοποθετήσεις των Αξιωματικών. 

Είπατε επί των ημερών της Νέας Δημοκρατίας τι έγινε με το θέμα των λαθρομεταναστών. 

Σας λέω ότι ή δεν είστε ενήμερος ή θέλετε να αγνοείτε ορισμένα περιστατικά! Το 1990 ανέλαβε την Κυβέρνηση η Νέα Δημοκρατία και όχι το 1989, που είπατε, και τότε η Αστυνομία δεν πρέπει να ακούγεται σε ποιο επίπεδο λειτουργίας βρισκόταν μετά το σκληρό κομματισμό που υπέστη από το 1981 μέχρι το 1989. 'Εχω εδώ τα στοιχεία που αποδεικνύουν τους ισχυρισμούς μου. Αυτό, γιατί συνηθίζω να μιλάω πολύ υπεύθυνα και με μεγάλη Κοινοβουλευτική ευπρέπεια, σεβόμενος τους ακροατές μου και βεβαίως σεβόμενος εκείνους που έχουν τα Κυβερνητικά αξιώματα. 

'Ετσι μόλις εμείς κατορθώσαμε να βάλουμε πάλι την Αστυνομία στο ρυθμό που έπρεπε, το 1993 επαναπροωθήσαμε αρκετές εκατοντάδες χιλιάδες λαθρομετανάστες. 

Δεν έχετε ενημερωθεί γι'αυτό, κύριε Υπουργέ; 

Πρέπει να ξέρετε το εξής: Μιλήσατε για την εφαρμογή του συστήματος της εισαγωγής στην Ελληνική Αστυνομία με το σύστημα των Πανελληνίων Εξετάσεων. Αλλά προηγουμένως όμως τρεις χιλιάδες (3.000) κατετάγησαν το 1994 με το παλαιό σύστημα, για το οποίο εσείς βαρύνεσθε. Γιατί, όταν συγχωνεύσατε τα Σώματα Ασφαλείας, την Ελληνική Χωροφυλακή και την Αστυνομία Πόλεων, τότε... 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Κύριε Πρόεδρε, θα επιδείξετε μία ανοχή και θα σας παρακαλέσω πολύ να μου δώσετε και το πεντάλεπτο που δικαιούμαι ως πρώην Υπουργός Δημόσιας Τάξης βάσει του άρθρου... 

ΠΡΟΕΔΡΕΥΩΝ (Παναγιώτης Ν. Κρητικός): Αυτό ισχύει για εκείνους που δε συμμετέχουν στη συζήτηση! Εσείς ως επερωτών δεν μπορείτε να κάνετε και χρήση άλλου δικαιώματος. 

ΝΙΚΟΛΑΟΣ ΓΚΕΛΕΣΤΑΘΗΣ: Τώρα να μη χάσουμε το χρόνο! Τελειώνω, κύριε Πρόεδρε! 

ΠΡΟΕΔΡΕΥΩΝ (Παναγιώτης Ν. Κρητικός): Τελειώνετε! 

ΝΙΚΟΛΑΟΣ ΓΚΕΛΕΣΤΑΘΗΣ: Θα τελειώσω, κύριε Πρόεδρε! 

ΠΡΟΕΔΡΕΥΩΝ (Παναγιώτης Ν. Κρητικός): Μην κάνουμε κατάχρηση του δικαιώματος! 

ΝΙΚΟΛΑΟΣ ΓΚΕΛΕΣΤΑΘΗΣ: Εν πάση περιπτώσει, δείξτε μία ανοχή πέραν του δικαιώματος! 

ΠΡΟΕΔΡΕΥΩΝ (Παναγιώτης Ν. Κρητικός): Αυτό που είπατε δεν ισχύει! Αν δεν ήσασταν ομιλητής τότε... 

ΝΙΚΟΛΑΟΣ ΓΚΕΛΕΣΤΑΘΗΣ: Καλά, θα τα πούμε αυτά μετά, κύριε Πρόεδρε. Να μη χάνουμε το χρόνο τώρα, γιατί ο χρόνος είναι το θέμα μας. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, τελειώνετε! 

ΝΙΚΟΛΑΟΣ ΓΚΕΛΕΣΤΑΘΗΣ: 'Ετσι, λοιπόν, κύριε Πρόεδρε, το διάστημα εκείνο του 1994 κατετάγησαν τρεις χιλιάδες (3.000) Αστυφύλακες και μετά εφαρμόσατε το σύστημα των Πανελληνίων Εξετάσεων. Εάν ήταν έντιμη η πολιτική σας, έπρεπε αμέσως μόλις επανήλθατε στην εξουσία να θεσμοθετήσετε το θεσμό των Πανελληνίων Εξετάσεων και να μην πάρετε πρώτα τρεις χιλίαδες (3.000) και μετά να τον εφαρμόσετε. Το ίδιο ισχύει για όλα. Και απορώ, πώς ο κύριος Υπουργός Δημόσιας Τάξης είπε προηγουμένως ότι εφαρμόστηκε το σύστημα των Πολυδύναμων Αστυνομικών Τμημάτων, τα οποία έγιναν κατόπιν μελέτης. Καμία μελέτη δεν υπήρξε ούτε χωροταξική ούτε υπήρξε καμία υλικοτεχνική υποδομή για να λειτουργήσουν τα πολυδύναμα αστυνομικά τμήματα. Και δεν υπήρξε ούτε το προσωπικό και ό,τι άλλο χρειαζόταν για να λειτουργήσουν αυτά. 

ΠΡΟΕΔΡΕΥΩΝ (Παναγιώτης Ν. Κρητικός): Τελειώσατε, κύριε Γκελεστάθη. 

ΝΙΚΟΛΑΟΣ ΓΚΕΛΕΣΤΑΘΗΣ: Κάτι άλλο, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, κύριε Γκελεστάθη. Σας παρακαλώ, δεν έχετε άλλο χρόνο! 

ΝΙΚΟΛΑΟΣ ΓΚΕΛΕΣΤΑΘΗΣ: Για την Υπηρεσία της Αγροφυλακής. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ! Βλέπετε εδώ ότι έχουμε μία δύσκολη ημέρα. Δεν θα γίνει καταστρατήγηση του Κανονισμού! Και η ανοχή πρέπει να είναι στα λογική πλαίσια! 'Οταν υπερβαίνουμε και τα λογικά πλαίσια, τότε γίνεται κατάχρηση, γίνεται καταστρατήγηση, κατάργηση δικαιώματος του άλλου! 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, τελειώνω τη φράση μου. 

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, σας παρακαλώ! 

ΝΙΚΟΛΑΟΣ ΓΚΕΛΕΣΤΑΘΗΣ: Εδόθη ανοχή σε όλους! 

ΠΡΟΕΔΡΕΥΩΝ (Παναγιώτης Ν. Κρητικός): Σε όλους δόθηκε αλλά δόθηκε η η λογική και η εύλογη ανοχή. Από εκεί και πέρα είναι καταχρηστική! Μα, με συγχωρείτε, στο διπλάσιο; Είναι ανοχή το διπλάσιο; 

ΝΙΚΟΛΑΟΣ ΓΚΕΛΕΣΤΑΘΗΣ: Επιτέλους, τελειώνω, κύριε Πρόεδρε, τη φράση μου! 

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, κύριε Γκελεστάθη, αν θέλουμε να μιλήσουμε ευθέως! Ποιά φράση; Αν σας αφήσω, δεν θα σταματήσετε ποτέ! 

ΝΙΚΟΛΑΟΣ ΓΚΕΛΕΣΤΑΘΗΣ: 'Ηθελα να πω για την Υπηρεσία της Αγροφυλακής, ότι η Αγροφυλακή ησχολείτο πέρα από την αγροτική ασφάλεια, με την αρχαιοκαπηλεία, με την καλλιέργεια των χασισόδεντρων κ.ο.κ. Τα αγνοείτε αυτά; Την προσφορά της; 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, επιτέλους, κύριε Γκελεστάθη! 'Η σεβόμαστε έναν Κανονισμό, ή δεν το σεβόμαστε! Τότε να μην υπάρχουμε ούτε εμείς εδώ στο Προεδρείο ούτε εσείς εκεί! 

ΝΙΚΟΛΑΟΣ ΓΚΕΛΕΣΤΑΘΗΣ: Θέλετε να σας απαντήσω για τον Κανονισμό, πώς τον εφαρμόζετε εσείς... 

ΠΡΟΕΔΡΕΥΩΝ (Παναγιώτης Ν. Κρητικός): Μα, δεν βοηθάτε καθόλου! 

'Οταν δίνει μάχη το Προεδρείο να εφαρμόσει τον Κανονισμό στο χρόνο που πρέπει και με τη σχετική ανοχή και εσείς υπερβαίνετε και το διπλάσιο του χρόνου που δικαιούσθε, πώς θέλετε να εφαρμοσθεί ο Κανονισμός, κύριε Γκελεστάθη; Διαμαρτύρεσθε κιόλας; 

 

 

  

Σελίδα 1802 

ΝΙΚΟΛΑΟΣ ΓΚΕΛΕΣΤΑΘΗΣ: Διαμαρτύρομαι και εντόνως μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Και θέλετε να επικαλεσθείτε και διάταξη η οποία ξέρετε ότι δεν ισχύει. Διότι εφόσον συμμετέχετε στη συζήτηση δεν μπορείτε να επικαλεσθείτε αυτήν τη διάταξη. Είναι σαν ένας "έχων" να ζητάει και ελεημοσύνη. 

ΝΙΚΟΛΑΟΣ ΓΚΕΛΕΣΤΑΘΗΣ: Διαμαρτύρομαι εντόνως, κύριε Πρόεδρε. 'Εχετε δύο μέτρα και δύο σταθμά έναντι της Αντιπολιτεύσεως και της Συμπολιτεύσεως. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Γκελεστάθη! 

Ορίστε, κύριε Ζαφειρόπουλε, έχετε το λόγο. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, θα ήθελα να παρακαλέσω τον κύριο Υπουργό να μην ακολουθήσει την πεπατημένη πολιτική των κυβερνήσεων του ΠΑΣΟΚ από το 81 μέχρι σήμερα, ούτε και τους προηγούμενους ομόλογούς του διότι σήμερα ούτε λίγο ούτε πολύ αυτήν την πολιτική ακολουθεί. 

Πρώτον, μας είπε ότι θα πάρει είκοσι πέντε δισεκατομμύρια (25.000.000.000) δραχμές από τον προϋπολογισμό για να αναπτύξει την Αστυνομία με υλικοτεχνική υποδομή και για μισθοδοσίες του προσωπικού κλπ., τι θα γίνει; 

Σας κοροϊδεύουν, κύριε Υπουργέ. Θα καταθέσω στα Πρακτικά της Βουλής, ερώτηση του κ. Μαρκογιαννάκη και δική μου και του Βουλευτή του ΠΑΣΟΚ του κ. Χρυσανθακόπουλου για τα οδοιπορικά των αστυνομικών που τους τα χρωστάτε και δεν τους τα δίνετε. Σας δουλεύουν οι υπηρεσίες σας ότι πήραν εννέα δισεκατομμύρια (9.000.000.000) δραχμές και έχουν διαθέσει λέει τα εξίμισι δισεκατομμύρια (6.500.000.000) δραχμές. Πού τα έχουν πάει; Τα οδοιπορικά είναι ακόμη απλήρωτα. 

Σας το καταθέτω για να το δείτε και να είναι κατατεθειμένο στα Πρακτικά. 

(Στο σημείο αυτό ο Βουλευτής κ. Επαμεινώνδας Ζαφειρόπουλος καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Δεύτερον, λέτε ότι έχετε πάρει καινούρια μηχανήματα κλπ. Φέρτε μας εδώ να μας αποδείξετε ότι πράγματι έχετε εργασθεί όλα αυτά τα δεκαπέντε χρόνια που κυβερνάτε τον τόπο αυτόν παραγωγικά για την Αστυνομία, έχετε εμπεδώσει και έχετε εδραιώσει το αίσθημα ασφάλειας και έχετε φέρει τη γαλήνη στους πολίτες και την ηρεμία στα σπίτια τους. Βλέπετε όμως ότι αυτοδικούν οι πολίτες. Δεν μπορείτε να προστατέψετε κανέναν. Ακόμα θα πω ούτε τα ζώα των ζωολογικών κήπων δεν μπορείτε να προστατέψετε, επομένως πολύ περισσότερο και τους ανθρώπους. 

Μας είπατε εδώ ότι εμείς πήραμε αποστράτους. Εσείς πήρατε αποστράτους. Μετά το 1994 μέχρι σήμερα όλο αποστράτους αρχηγούς έχετε και αποστράτους οι οποίοι είχαν σταδιοδρομήσει σε ιδιωτικές επιχειρήσεις και τους φέρνετε μετά στην Αστυνομία. Αλλά χρησιμοποιώντας το κόλπο των εκβιασμών από πολύ παλαιότερα μέχρι και σήμερα, την Αστυνομία απλώς τη χρησιμοποιεί η Κυβέρνηση για να εκφράζει την πολιτική της, αυτήν που έφθασε την Αστυνομία, μάλλον όχι την Αστυνομία ορισμένα πρόσωπα τα οποία ήταν πέριξ του πολιτικού μηχανισμού σας και έχουν διαφθείρει την Αστυνομία και δυσφημείται ολόκληρη η Αστυνομία. 

Εμείς έχουμε δηλώσει ότι έχουμε πίστη στην Ελληνική Αστυνομία. Κάνει το καθήκον της όσο μπορεί με τα χέρια και με τα δόντια. Αυτό το απόστημα να αποτάξετε. 

Και τρίτον, κύριε Υπουργέ, χρησιμοποιήσατε -σωστά σας είπαν- την επίθεση για άμυνα. Καλό θα ήταν να αφήσετε τις επιθέσεις. Στα δεκαπέντε χρόνια που κυβερνάτε σας έκανε μεγάλη ζημιά η Νέα Δημοκρατία; Ποια; Δεν τολμάτε να πείτε τίποτα γιατί αντιθέτως παραγωγικό έργο έκανε. Και επειδή ούτε εμείς είμαστε ηλίθιοι ούτε ο ελληνικός λαός, κύριε Υπουργέ, θα σας πω μια φράση που λέει ο λαός "δεν τρώει η κατσίκα ταραμά". Αφήστε τα αυτά. Θέλετε να εξακολουθήσετε την ίδια πολιτική την οποία έχετε για την Αστυνομία. Θέλετε να έχετε υποχείριό σας την Αστυνομία, να την εκβιάζετε και να προσπαθείτε να εκφράσετε μία πολιτική. Σας διαβεβαιώνω ότι η Αστυνομία όχι μόνο θα αντέξει, αλλά και θα αντισταθεί. Θα συμπαρασταθούν όλα τα κόμματα και θα συμπαρασταθεί και ο ελληνικός λαός στο έργο της Αστυνομίας. 

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, έχω την τιμή να ανακοινώσω το δελτίο επικαίρων ερωτήσεων της Δευτέρας 30ης Νοεμβρίου 1998: 

Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 2 & 3 Καν. Βουλής) 

1. Η με αριθμό 230/24.11.98 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Βασιλείου Κεδίκογλου προς τον Υπουργό Δικαιοσύνης, σχετικά με την επίλυση του προβλήματος που δημιουργεί στο περιβάλλον η τσιμεντόσκονη που εκπέμπεται από το εργοστάσιο των Τσιμέντων Χαλκίδας. 

2. Η με αριθμό 228/23.11.98 επίκαιρη ερώτηση του Βουλευτή της Νέας Δημοκρατίας κ. Ιωάννη Παπαδημόπουλου προς τον Υπουργό Εργασίας και Κοινωνικών Ασφαλίσεων, σχετικά με το θέμα των κακοτεχνιών στις εργατικές κατοικίες της Γιάννουλης-Λαρίσης κλπ. 

3. Η με αριθμό 246/25.11.98 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Κωστόπουλου προς την Υπουργό Ανάπτυξης, σχετικά με τις προθέσεις της Κυβέρνησης για την επίλυση αιτημάτων των βενζινοπωλών. 

4. Η με αριθμό 243/25.11.98 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ιωάννη Δραγασάκη προς τους Υπουργούς Ανάπτυξης, Εργασίας και Κοινωνικών Ασφαλίσεων, Εσωτερικών Δημόσιας Διοίκησης και Αποκέντρωσης, σχετικά με τη λήψη μέτρων αντιμετώπισης των ατυχημάτων στις Μονάδες της Δημόσιας Επιχείρησης Ηλεκτρισμού (Δ.Ε.Η.). 

5. Η με αριθμό 236/25-11-98 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Αράπη-Καραγιάννη Βασιλικής προς τον Υπουργό Δημόσιας Τάξης, σχετικά με τις διαδικασίες του τρόπου τήρησης της τάξης από την Αστυνομία κατά τη διάρκεια της πορείας των μαθητών και φοιτητών για την εκπαιδευτική πολιτική. 

Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου ('Αρθρο 130 παρ.2&3 Καν.Βουλής) 

1. Η με αριθμό 234/25-11-98 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Στυλιανού Παπαθεμελή προς τον Υπουργό Πολιτισμού, σχετικά με τη λήψη μέτρων προστασίας της ιστορικής προσωπικότητας του Μεγάλου Αλεξάνδρου στην παραγωγή αμερικανικής ταινίας. 

2. Η με αριθμό 239/25-11-98 επίκαιρη ερώτηση του Βουλευτή της Νέας Δημοκρατίας κ. Προκόπη Παυλόπουλου προς τον Υπουργό Εσωτερικών Δημόσιας Διοίκησης και Αποκέντρωσης, σχετικά με το νομοθετικό καθεστώς που ισχύει σήμερα για την εταιρεία "ΘΕΜΙΣ ΚΑΤΑΣΚΕΥΑΣΤΙΚΗ" κλπ. 

3. Η με αριθμό 247/25-11-98 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ορέστη Κολοζώφ προς τους Υπουργούς Εθνικής Παιδείας και Θρησκευμάτων, Δικαιοσύνης σχετικά με τα μέτρα που χρησιμοποιεί η Κυβέρνηση για να καταστείλει τις μαθητικές κινητοποιήσεις. 

4. Η με αριθμό 240/25-11-98 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τους Υπουργούς Εθνικής Οικονομίας, Ανάπτυξης, σχετικά με τη χρηματοδότηση της εταιρείας "Ο.ΔΑΡΙΓΚ & ΣΙΑ" στη Χαλκίδα για τη συνέχιση της λειτουργίας της. 

5. Η με αριθμό 235/25-11-98 επίκαιρη ερώτηση του Βουλευτή του Δημοκρατικού Κινήματος κ. Γεωργίου Ρόκου προς τους Υπουργούς Γεωργίας, Οικονομικών, σχετικά με την καταβολή της κοινοτικής επιδότησης για το λάδι στους ελαιοπαραγωγούς της Κέρκυρας. 

Ολοκληρώθηκαν οι δευτερολογίες και ο Υπουργός Δημόσιας Τάξης, κ. Φίλιππος Πετσάλνικος, έχει το λόγο για να 

 

 

  

Σελίδα 1803 

δευτερολογήσει. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, θέλω μόνο... 

ΠΡΟΕΔΡΕΥΩΝ (Παναγιώτης Ν. Κρητικός): Θα ακολουθήσετε, υποθέτω. 'Ετσι είναι η τάξη. 'Εχετε το δικαίωμα. 

ΠΡΟΚΟΠΗΣ ΠΑΥΛΟΠΟΥΛΟΣ: Αυτό θέλω να διευκρινίσω, κύριε Πρόεδρε. Θα ήθελα επειδή δεν μου έχει απαντήσει ο κύριος Υπουργός, εφόσον μου απαντήσει σε αυτά που είπα και απαντήσει σε αυτά που είπαν οι συνάδελφοι, να μου δοθεί για δύο λεπτά η δυνατότητα να απαντήσω και εγώ. 

ΠΡΟΕΔΡΕΥΩΝ (Παναγιώτης Ν. Κρητικός): 'Εχετε το δικαίωμα. Δεν χρειάζεται να το ζητήσετε εκ των προτέρων από το Προεδρείο. 

Ορίστε, κύριε Υπουργέ, έχετε το λόγο. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Κύριε Πρόεδρε, κυρίες και κύριοι συνάδελφοι, θα διατρέξω στη δευτερολογία μου μια σειρά από επισημάνσεις που έγιναν ή διατυπώσεις από την πλευρά των συναδέλφων της Νέας Δημοκρατίας. Και βέβαια πρέπει να πω ότι είναι μεγάλη η έκπληξή μου για τον τρόπο με τον οποίο ανέπτυξε την πρωτολογία του ο συνάδελφος ο κ. Παυλόπουλος. 

Κύριε Παυλόπουλε, σε αυτήν την Αίθουσα βρίσκομαι δεκατρία χρόνια και σε ό,τι αφορά την κοινοβουλευτική συμπεριφορά γνωρίζω πολύ καλά ποιές είναι οι υποχρεώσεις όλων μας -και το έχω εφαρμόσει- γι'αυτό μαθήματα κοινοβουλευτικής συμπεριφοράς δεν θα δεχθώ από κανέναν ούτε από σας! 

Εάν θεωρείτε εσείς, κύριε Παυλόπουλε, ότι όταν αναφέρομαι σε αδυναμίες, παραλείψεις, λάθη ή ενέργειες που δημιουργούν προβλήματα από την πλευρά των τότε κυβερνήσεων της Νέας Δημοκρατίας, αυτό δεν λέγεται αντικοινοβουλευτική συμπεριφορά. Θυμίζουμε ορισμένα πράγματα. Εδώ, όπως αντιλαμβάνεσθε, ο καθένας έχει τη δυνατότητα να διατυπώσει την άποψή του και να ασκήσει κριτική, και να δεχθεί κριτική. Δεν μπορώ να καταλάβω γιατί συγχύζεστε τόσο πολύ όταν επεσήμανα μια σειρά αδυναμιών και λαθών εκείνων των περιόδων της Νέας Δημοκρατίας. Σιγά-σιγά θα τα μάθετε, όμως, αυτά στο Κοινοβούλιο και εσείς! 

Δεν περίμενα επίσης να ξεχυλίσει ο λαϊκισμός, κύριε Παυλόπουλε, στην τοποθέτησή σας. Ειλικρινά με εξέπληξε αυτό. 

Επίσης προσπαθήσατε να διατυπώσετε μία σειρά από ευφυολογήματα ότι δεν πρόκειται να περιμένετε στο σύντομο χρονικό διάστημα που μας απομένει ως Κυβέρνηση να πραγματοποιήσουμε αυτά που είπαμε. Κύριε Παυλόπουλε, ο χρόνος αναμονής σας, της Νέας Δημοκρατίας, στην αντιπολίτευση, είμαι σίγουρος ότι με τη θέληση του ελληνικού λαού θα είναι μακρύς, πολύ μακρύς. Αλλά εγώ θέλω μέσα σε ένα συγκεκριμένο χρονικό διάστημα των πέντε ή έξι μηνών να ολοκληρωθεί η εφαρμογή όλου αυτού του πακέτου -να μου επιτραπεί η έκφραση- μέτρων που ανακοίνωσα την περασμένη εβδομάδα και το οποίο θα εφαρμόσουμε οπωσδήποτε μέσα στους επόμενους μήνες. 

Επίσης πολύ χρόνο εδώ αναλώσαμε για ένα θέμα γιατί δεν είχατε αντιληφθεί περί τίνος εγένετο η συζήτηση. Μου αναφέρατε ότι ο κ. Ρωμαίος είχε φέρει πρόταση σχεδίου νόμου, για να πάρει εξουσιοδότηση, για να βγάλει προεδρικό διάταγμα για τη σύσταση της υπηρεσίας εσωτερικών υποθέσεων. Δεν παρακολουθήσατε, όμως, καθόλου τη τοποθέτηση μου και δεν ξέρω αν ήσαστε από την αρχή της πρωτολογίας μου εδώ. 

ΠΡΟΚΟΠΗΣ ΠΑΥΛΟΠΟΥΛΟΣ: 'Ημουν. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Τότε δεν την παρακολουθήσατε μάλλον. Εγώ αναφέρθηκα στο ότι οι επιθεωρήσεις, κύριε Παυλόπουλε, γίνονται μία φορά το χρόνο και είπα ότι η δική μας απόφαση... 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Υπουργέ, το άλλο ... 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): 'Οχι, το άλλο είναι κάτι εντελώς διαφορετικό. 

Βλέπετε τώρα, πάλι με προκαλείτε, για να αντιστρέψω εδώ το επιχείρημα και να πω ότι σε σχέση με αυτό το θέμα.... 

ΠΡΟΚΟΠΗΣ ΠΑΥΛΟΠΟΥΛΟΣ: Δεν αναφέρθηκα στην πρωτολογία σας. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Γιατί με διακόπτετε, κύριε Παυλόπουλε; Ο Κανονισμός είναι γνωστός. 

ΠΡΟΕΔΡΕΥΩΝ (Παναγιώτης Ν. Κρητικός): Θα παρακαλέσω να μη γίνονται διακοπές. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Εγώ αναφέρθηκα στην πρωτολογία μου πρώτα απ' όλα στο ό,τι χρειάζεται συνεχής έλεγχος, επιθεώρησης. Εκδίδουν οι Υπουργοί, η φυσική ηγεσία, στην Αστυνομία διαταγές, εντολές, γίνεται συγκεκριμένος σχεδιασμός. Το ζητούμενο είναι ο συνεχής έλεγχος, γιατί μόνο έτσι μπορούμε να προχωρήσουμε σε αυτό που όλοι θέλουμε, στην αξιοκρατία. Πώς θα διαπιστωθεί ποιος είναι ο ικανός, ποιος είναι ο αποδοτικός, ποιος είναι ο σωστός, ποιος είναι ο καλύτερος, αν δεν υπάρχει ο συνεχής αυτός έλεγχος; 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Αφού τα ανακαλύψατε κύριε Υπουργέ ... 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Δεν είναι η πρώτη φορά που κάνω διάλογο, που απαντώ σε επερώτηση. Σε πολλές δεκάδες επερωτήσεις έχω απαντήσει. Αυτές οι συνεχείς διακοπές σας...γιατί πετάγεστε, κύριε Ζαφειρόπουλε- ... 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Δεν πετάγομαι. Τα έχω βιώσει όλα αυτά. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, κάντε μου τη χάρη, και κύριε Ζαφειρόπουλε ... 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): 'Οχι "κύριε Υπουργέ και κύριε Ζαφειρόπουλε", κύριε Πρόεδρε. Θα παρακαλέσω να μη γίνονται διακοπές. Εγώ κάνω τις διακοπές στον εαυτό μου; 

ΠΡΟΕΔΡΕΥΩΝ (Παναγιώτης Ν. Κρητικός): Ακούστε και το Προεδρείο τι θέλει να πει, μην προλαμβάνετε. 

Κύριοι συνάδελφοι, δεν επιτρέπονται οι διακοπές και θα αφήσετε τον κύριο Υπουργό να ολοκληρώσει ανεμπόδιστα την αγόρευσή του. Προς Θεού! Προστατεύεται το δικαίωμα του λόγου σ' αυτήν την Αίθουσα και το γνωρίζετε όλοι. 

Και επειδή μπήκαμε στις διακοπές, κύριε Υπουργέ, θα μου επιτρέψετε να κάνω κι εγώ μία διακοπή. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Είναι ευχάριστη η διακοπή που θα κάνετε εσείς τώρα. 

ΠΡΟΕΔΡΕΥΩΝ (Παναγιώτης Ν. Κρητικός): Θα ήθελα να ανακοινώσω στο Σώμα ότι παρακολουθούν τη συνεδρίασή μας από τα βόρεια θεωρεία τριάντα τέσσερις ομογενείς από την Αυστραλία, οι οποίοι βρίσκονται στην Ελλάδα για μερικές μέρες προσκεκλημένοι του Πανεπιστημίου Αθηνών, προσωπικότητες της Αυστραλίας που καλύπτουν όλες τις δραστηριότητες εκεί, πολιτικοί οι οποίοι είναι επιτυχημένοι και οι οποίοι λαμπρύνουν το ελληνικό όνομα στην αυστραλιανή ήπειρο. Σήμερα τους φιλοξενεί και η Βουλή στο χώρο της. 

Τους καλωσορίζουμε στο ελληνικό Κοινοβούλιο. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ:'Ορθιοι να τους χειροκροτήσουμε. 

( Χειροκροτούν όρθιοι οι Βουλευτές απ' όλες τις πτέρυγες της Βουλής) 

ΠΡΟΕΔΡΕΥΩΝ (Παναγιώτης Ν. Κρητικός): Πρέπει να τους εξηγήσουμε ότι η σημερινή συνεδρίαση είναι αφιερωμένη στον κοινοβουλευτικό έλεγχο, δηλαδή στις επερωτήσεις και η συζήτηση περιορίζεται υποχρεωτικά μεταξύ των επερωτώντων Βουλευτών και του επερωτώμενου κυρίου Υπουργού και γι' αυτό και έχουμε και περιορισμένη παρουσία Βουλευτών στην Αίθουσα του Κοινοβουλίου. 

Μιας και έκανα τη διακοπή, κύριε Υπουργέ, θα μου επιτρέψετε να ανακοινώσω στο Σώμα ότι τη συνεδρίασή μας παρακολουθούν, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", σαράντα τρεις μαθητές και τρεις συνοδοί-δάσκαλοι από το 3ο Δημοτικό Σχολείο Πύργου του Νομού Ηλείας. 

Τους καλωσορίζουμε στο Κοινοβούλιο. 

(Χειροκροτήματα από όλες τις πτέρυγες της Βουλής) 

Κύριε Υπουργέ, ορίστε. 

 

 

  

Σελίδα 1804 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Αυτές οι διακοπές κύριε Πρόεδρε, όπως προέβλεψα, ήταν πολύ ευχάριστες, αλλά θα παρακαλέσω να προστεθεί ο χρόνος μου σε σχέση με τις διακοπές που έγιναν γενικώς. 

'Ελεγα ότι η αναφορά μου ήταν σε ό,τι αφορά τις επιθεωρήσεις, κύριε Παυλόπουλε, και είπα ότι αντί να γίνεται μία φορά το χρόνο η επιθεώρηση, πρέπει να γίνεται κάθε μήνα, να είναι αναλυτική, να είναι σε βάθος, γιατί έτσι θα υπάρχει και μία πλήρης αναλυτική εικόνα της απόδοσης όλων των αξιωματικών, όλων των στελεχών απ' άκρου εις άκρον της Ελλάδος. 'Αλλο αυτό και άλλο η σύσταση της υπηρεσίας εσωτερικών υποθέσεων. 

Η σύσταση της υπηρεσίας εσωτερικών υποθέσεων, κύριε Παυλόπουλε, έχει να κάνει με την πρόληψη, θα έλεγα, και την πάταξη της εσωτερικής διαφθοράς. 'Αλλο, λοιπόν, η επιθεώρηση. Οι γενικοί επιθεωρητές -ξέρετε ποιοι είναι- οι άλλοι επιθεωρητές έχουν στόχο την επιθεώρηση γενικώς της λειτουργίας, αυτήν την καθημερινότητα, θα λέγαμε, που είναι αναγκαία για την απόδοση. Ε, αυτή ήταν η σύγχυση στην οποία βρεθήκατε προηγούμενα και μου λέγατε ότι έχω άγνοια του αντικειμένου. 'Ηταν δική σας σύγχυση, πλήρης σύγχυση. 

ΠΡΟΚΟΠΗΣ ΠΑΥΛΟΠΟΥΛΟΣ: Θα το δούμε στη δευτερολογία. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Επίσης αναφερθήκατε στη μοριοδότηση των μεταθέσεων και είπατε ότι ήρθε με καθυστέρηση. Για ένα πράγμα μπορούμε ως ΠΑΣΟΚ, πιστεύω ακράδαντα, να σεμνυνόμεθα, για το ότι στην περίοδο των τεσσάρων προηγουμένων χρόνων σε αυτή τη χώρα έγινε μία επανάσταση πρώτα με το ν. 2190 και μετά με όλες τις διαδικασίες που ακολούθησαν. Και η μοριοδότηση των μεταθέσεων καλό θα ήταν να έχει γίνει πολύ πιο νωρίτερα, πριν από πολλά χρόνια, αλλά έγινε και αυτό και μάλιστα επί των ημερών μας. Μακάρι να είχε γίνει και επί των ημερών των κυβερνήσεων της Νέας Δημοκρατίας. 

Επίσης, αναφερθήκατε και στο ν.2190 και είπατε ότι άρχισε να εφαρμόζεται ο νόμος, αφού είχαν γίνει όλες οι προσλήψεις. Κύριε Παυλόπουλε, με συγχωρείτε πολύ, εδώ ήμασταν, σ' αυτήν τη Βουλή, δεν ήμουν καν υπουργός, Βουλευτής ήμουν του κυβερνώντος κόμματος. Το νόμο αυτό τον ψηφίσαμε την άνοιξη του 1994 και άρχισε η εφαρμογή του. Πριν την άνοιξη του 1994 μέχρι το φθινόπωρο του 1993 κυβέρνηση ήταν η Νέα Δημοκρατία. Αν εννοείτε δηλαδή ότι πριν την εφαρμογή του ν. 2190 τα προηγούμενα τέσσερα χρόνια που δεν ίσχυε καμία διαδικασία διαφάνειας αναφέρεται στη δική σας περίοδο, τότε το δέχομαι. 

Πράγματι,πριν από την εφαρμογή του ν. 2190, από τις αρχές του 1994, επί τέσσερα χρόνια κυβέρνησε η Νέα Δημοκρατία και δεν είχε φέρει καμία διαδικασία μορίων, αντικειμενικότητας, διαφάνειας, αξιοκρατίας σε ό,τι αφορά τις προσλήψεις γενικώς στο δημόσιο. 

'Ερχομαι τώρα σε παρατηρήσεις ορισμένων άλλων συναδέλφων και οι παρατηρήσεις αυτές αφορούν πρώτα απ'όλα τις εύστοχες παρατηρήσεις του κ. Κουβέλη. Πράγματι πιστεύω ότι δεν θα επιτύχω απλά ως πολιτική ηγεσία στο Υπουργείο ή αν θα επιτύχουμε, αν θέλετε, ως Κυβέρνηση, αλλά ότι θα είναι επιτυχία της ίδιας της Ελληνικής Αστυνομίας για την ελληνική κοινωνία, εάν ολοκληρώσουμε αυτές τις παρεμβάσεις που είχαν ξεκινήσει τα τελευταία χρόνια και κατοχυρώσουμε την αξιοκρατία και στις προαγωγές και στις αξιολογήσεις των αξιωματικών, γενικώς όλων των στελεχών της Ελληνικής Αστυνομίας. Και αυτό θέλω να κάνω. 

Σε ό,τι αφορά την ερώτηση, τι γινεται με τη δικαστική αστυνομία, είναι -κατά την εκτίμησή μου- κάτι που χρειάζεται, είναι κάτι που εξετάζουμε, αλλά δεν είμαι έτοιμος αυτήν τη στιγμή να αναφέρω σχετικό χρονοδιάγραμμα σε ό,τι αφορά τη σύστασή της. Πάντως, είναι κάτι που χρειάζεται στη χώρα μας. 

Σε ό,τι αφορά τους ελέγχους των δηλώσεων "πόθεν έσχες", είναι σαράντα δύο χιλιάδες.'Οπως είπα, είμαστε σε συνεννόηση με τον αρμόδιο εισαγγελέα, δηλαδή τον αντιεισαγγελέα του Αρείου Πάγου και θα διευκολύνουμε από πλευράς γραμματειακής υποστήριξης, όπως χρειάζεται και ο ίδιος, για να γίνει ο έλεγχος σε σύντομο χρονικό διάστημα. 

Βέβαια συμφωνώ απόλυτα με την εν κατακλείδι αναφορά του κ. Κουβέλη, ότι αν δεν ενισχύσουμε τον 'Ελληνα αστυνομικό και υλικά και ηθικά, δεν μπορεί να αποδώσει. Αυτό θέλουμε να κάνουμε και αυτό θα πράξουμε ως ηγεσία του Υπουργείου Δημόσιας Τάξης. 

Σε ό,τι αφορά τη διακομματική συνεργασία, δεν πιστεύω πολύ στις τυπικές διακομματικές επιτροπές, που συμφωνούμε όλοι ότι τις συγκροτούμε εδώ, ξεκινάει η λειτουργία τους και μετά βλέπουμε ότι δεν συνεχίζει η λειτουργία τους για τον άλφα ή βήτα λόγο, είμαι όμως υπέρ της διακομματικής, πραγματικά, συνεργασίας. 'Εχω εμπειρία επίσημων διακομματικών επιτροπών και απο το παρελθόν σε άλλους τομείς, όπου είχα κυβερνητικές ευθύνες, αλλά είμαι υπέρ της διακομματικής συνεργασίας, και όπως είπα, με τους εκπροσώπους των κομμάτων που έχουν την αρμοδιότητα για τα θέματα αυτά θα έχουμε τακτές συναντήσεις. Θα έλεγα, δηλαδή, ότι μία -ας μου επιτραπεί η έκφραση- άτυπη διακομματική συνεργασία την επιδιώκω και πιστεύω ότι θα είναι ιδιαίτερα χρήσιμη για όλους, κυρίως για την Ελληνική Αστυνομία. 

Ο κ. Τσαφούλιας με κατακεραύνωσε εδώ, γιατί κάποια στιγμή χρειάστηκε να γυρίσω πίσω για να συνεννοηθώ με τους συνεργάτες μου, αλλά τώρα είναι απών. Φαντάζομαι ότι σιγά-σιγά θα αντιληφθεί και ο κ. Τσαφούλιας ποια είναι τα κοινοβουλευτικά ήθη το ότι όταν κατακεραυνώνεις και μάλιστα άδικα, όταν διατυπώνεις ερωτήματα, περιμένεις να πάρεις και τις απαντήσεις. Αλλά δυστυχώς βλέπω ότι, αφού είπε αυτά που ήθελα να πει, εξήλθε της Αιθούσης μηδέποτε επιστρέψας σήμερα εδώ. 

Εν πάση περιπτώσει, μια επισήμανση του κ. Τσαφούλια ότι δεν υπάρχουν κονδύλια για προσλήψεις αστυνομικών φέτος, είναι μία επισήμανση που δεν έχει καμία δόση αλήθειας, γιατί ήδη δυο χιλιάδες αστυνομικοί με αυτό το αντικειμενικό σύστημα των γενικών εξετάσεων, έχουν εισαχθεί στις σχολές και φέτος και για την επόμενη χρονιά προβλέπεται αντίστοιχος αριθμός. 

'Ερχομαι τώρα στις παρατηρήσεις του κ. Μαρκογιαννάκη. Συνεχώς, κύριε Μαρκογιαννάκη και εσείς, αλλά και ο κ. Παυλόπουλος, λέτε ότι "πληροφορούμαστε, ξέρουμε, γνωρίζουμε ότι κατηγορούμενος θα είναι και ο νυν Αρχηγός". Από πού το γνωρίζετε αυτό και τι θα πει κατηγορούμενος; Διενεργείται μία ένορκη διοικητική εξέταση, που ανετέθη από τον προκάτοχό μου, σε εισαγγελέα, σε ό,τι αφορά τα γνωστά γεγονότα. 

Πρέπει επίσης, να έχουμε υπόψη ότι στην Αστυνομία -και ίσως το ξέρετε, κύριε Μαρκογιαννάκη, αλλά και ο κ. Παυλόπουλος και ο κ. Γκελεστάθης, που έχει χρηματίσει Υπουργός- δεν υπάρχουν συλλογικές ευθύνες σε αυτές τις περιπτώσεις. Υπάρχει μία ιεραρχία και ή εκτελούνται ή δεν εκτελούνται εντολές κλπ., μέσα σε αυτήν την υπηρεσιακή ιεραρχία του φυσικού χώρου της Αστυνομίας. Αλλά μου κάνει εντύπωση αυτή η συνεχής αναφορά "ξέρουμε, ξέρουμε, ξέρουμε". Εγώ δεν ξέρω ότι υπάρχει ακόμη -αν θέλετε- από πλευράς της πειθαρχικής διαδικασίας, κάτι τέτοιο. 

Θα ήθελα δε, στο σημείο αυτό να πω ότι ο Αρχηγός της Ελληνικής Αστυνομίας χαίρει της εκτιμήσεως της Κυβέρνησης. Είμαι είκοσι πέντε μέρες μαζί του και διεπίστωσα, και δεν μπορεί κανείς να τον κατηγορήσει ότι είναι συμπαθών του πολιτικού μας χώρου, τα προσόντά του, την επιμονή του στο να αλλάξουν όλα όσα πρέπει να αλλάξουν μέσα στην Αστυνομία, την αποδοτικότητά του, την αποφασιστικότητά του και την εντιμότητά του. 

Σε ό,τι αφορά την παρατήρησή σας, κύριε Μαρκογιαννάκη, ότι "αδειάζω" τον κύριο Πρωθυπουργό, ο οποίος είπε ότι θα ξαναδούμε τα πολυδύναμα, πάρτε σας παρακαλώ τα Πρακτικά, για να δείτε τι ακριβώς είπε ο κύριος Πρωθυπουργός στην επίκαιρη ερώτηση της περασμένης Τετάρτης. 

Είπε ότι θα εξετάσουμδ τη σημερινή λειτουργία τους, πιστεύουμε ότι αυτά είναι ιδιαίτερα χρήσιμα και θα δούμε το αποτέλεσμα. Αυτό δε σας είπα κι εγώ; 'Οτι εξετάζουμε, για να δούμε πράγματι πώς απέδωσαν τα πολυδύναμα και τι 

  

 

  

Σελίδα 1805 

πρέπει να κάνουμε, για να αποδώσουν ακόμη περισσότερο. 

Κύριε Μαρκογιαννάκη, δεν θα ήθελα να σας προκαλέσω προσωπικά, δεν έχω καμία διάθεση, αλλά κάνατε μία παρατήρηση για το πώς πέτυχαν στις τελευταίες εξετάσεις για τη Σχολή Αρχιφυλάκων εκείνοι οι αστυνομικοί, που υπηρετούν στη φρουρά του κ. Σημίτη. 

Επί Νέας Δημοκρατίας δεν ξέρω πώς γίνονταν αυτές οι εξετάσεις και δεν θέλω να γυρίσω τόσο πίσω. Αν γυρίσω πάλι πίσω, θα παραπονεθείτε, γιατί σας ασκώ κριτική, παρ' ότι έχω αυτό το δικαίωμα. Ξέρω όμως πώς γίνονται τώρα οι εξετάσεις. Είναι καλυμμένες οι κόλες, τα ονόματα, υπάρχει κωδικός αριθμός. Κληρώνονται ... 

ΧΡΗΣΤΟΣ ΜΑΡΚΟΓΙΑΝΝΑΚΗΣ: Κατά σύμπτωση. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Αν διαβάσουν παραπάνω, θα πρέπει να κοπούν γι' αυτόν το λόγο; Η κλήρωση των εξεταστών, όπως και τα θέματα, γίνεται την ίδια μέρα το πρωί. Δεν υπάρχει δυνατότητα παρέμβασης. 

Αυτές τις μέρες εξήγησα προς όλες τις κατευθύνσεις -γιατί κάποιοι από κεκτημένη ταχύτητα, περασμένων ετών, ρωτούν αν μπορεί να γίνει παρέμβαση για τις εξετάσεις- ότι δε γίνεται παρέμβαση. Δεν θα γίνει καμία παρέμβαση για τις εξετάσεις. 'Εχουν τελειώσει αυτά και υπάρχει πλήρως αξιοκρατική διαδικασία. 

Σε ό,τι αφορά την αναφορά σας για την υπογραφή χιλιάδων αδειών παραμονής, αυτό είναι ένα καθεστώς, που στηρίζεται στο νόμο, που ψηφίστηκε το 1991. 'Αδειες παραμονής έχουν υπογράψει όλοι οι προηγούμενοι υπουργοί και ο κ. Γκελεστάθης. 

ΝΙΚΟΛΑΟΣ ΓΚΕΛΕΣΤΑΘΗΣ: Ο Γκελεστάθης υπέγραψε μόνο εκατόν έξι, όχι χιλιάδες. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Είπα ότι όλοι έχουν υπογράψει. Θα έπρεπε να εξετάσουμε πράγματι τη νομοθετική εξουσιοδότηση εκείνου του νόμου. Εγώ στο πρώτο νομοθέτημα θα φέρω... 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Υπουργέ... 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Κύριε Γκελεστάθη, δεν είπα ότι υπογράψατε παρανόμως άδειες. Λέω ότι οι άδειες παραμονής αλλοδαπών ... 

ΝΙΚΟΛΑΟΣ ΓΚΕΛΕΣΤΑΘΗΣ: Μου επιτρέπετε μία διακοπή; 

ΠΡΟΕΔΡΕΥΩΝ (Παναγιώτης Ν. Κρητικός): Δεν θα σας δώσω το λόγο. 

ΝΙΚΟΛΑΟΣ ΓΚΕΛΕΣΤΑΘΗΣ: Αν επιτρέπει ο κύριος Υπουργός; 

ΠΡΟΕΔΡΕΥΩΝ (Παναγιώτης Ν. Κρητικός): Δεν θα σας δώσω το λόγο. Δεν επιτρέπονται διακοπές. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Εγώ δεν έχω αντίρρηση. 

ΠΡΟΕΔΡΕΥΩΝ (Παναγιώτης Ν. Κρητικός): Ας θέλει ο κύριος Υπουργός. Αν δεν συναινεί το Προεδρείο, δεν μπορείτε να διακόψετε. Και είναι σοφός ο Κανονισμός σ' αυτήν την περίπτωση, διότι τότε πλέον δεν θα ελεγχόταν η συζήτηση. Δεν επιτρέπει, λοιπόν, το Προεδρείο και δεν καταχωρείται καμία διακοπή. Ας ολοκληρώσει ο κύριος Υπουργός, για να τελειώσει η συζήτηση. 

Κύριε Υπουργέ, σας παρακαλώ μην απαντάτε, γιατί η απάντησή σας θα είναι στο κενό. 

Συνεχίστε, παρακαλώ. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Επαναλαμβάνω ότι οι άδειες έχουν εκδοθεί. Πρέπει να δούμε το νομοθετικό υπόβαθρο. Μάλλον χρειάζεται μία βελτίωση, για να μην υπάρχει καμία αμφισβήτηση, κανένα πρόβλημα. Αυτό θα το κάνω στο πρώτο νομοθέτημα, που θα φέρω. 

Σε ό,τι αφορά την παρατήρησή σας, κύριε Μαρκογιαννάκη "μα, ξέρετε τι διεκδικήσεις μετά από χρόνια θα προβάλλουν οι μετανάστες, που τώρα- νομιμοποιούνται", πρέπει να το πάρουμε απόφαση ότι η Ελλάδα εκ των πραγμάτων είναι μια χώρα μετανάστευσης. 'Εχουμε εκατοντάδες χιλιάδες μεταναστών. Το να κλείνουμε τα μάτια μπροστά σ' αυτό το φαινόμενο, είναι λάθος. 

Αντίθετα, πρέπει να ολοκληρώσουμε το νομοθετικό πλαίσιο, που θα οδηγήσει στη νομιμοποίηση, γιατί κι αυτοί θα πρέπει να είναι νόμιμοι. 'Οσοι θα πρέπει να νομιμοποιηθούν, θα πρέπει να απολαμβάνουν των ιδίων δικαιωμάτων ως εργαζόμενοι. Θα πρέπει να έχουν τη δυνατότητα της ασφάλισης πάνω απ' όλα εδώ, να διάγουν νομίμως και βέβαια να μη δημιουργούν κανένα πρόβλημα στην ελληνική κοινωνία. 

Η Ελλάδα και ο Ελληνισμός έχει την εμπειρία της μετανάστευσης εκτός Ελλάδας. Οι 'Ελληνες απόδημοι, σ' αυτές τις χώρες που βρέθηκαν, δεν δημιουργούν προβλήματα. Το ότι έχουν το δικαίωμα, σε σχέση με την άσκηση συγκεκριμένων δικαιωμάτων τους, να ζητούν την κατοχύρωση, αυτό είναι πανανθρώπινο δικαίωμα. 

'Αρα, λοιπόν, πρέπει να οργανώσουμε την παρουσία των νομίμως ευρισκομένων ή αυτών που θα πρέπει να βρίσκονται νομίμως στην Ελλάδα μεταναστών, για να μην έχουμε αυτά τα προβλήματα, που δημιουργήθηκαν όλα τα προηγούμενα χρόνια από το 1990 και μετά. 

ΠΡΟΕΔΡΕΥΩΝ (Παναγιώτης Ν. Κρητικός): Ολοκληρώστε, σας παρακαλώ, κύριε Υπουργέ. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Κύριε Πρόεδρε, τρια τέσσερα λεπτά θα ήθελα για να ολοκληρώσω. Οι διακοπές ήταν απανωτές. 

Στην πρωτολογία μου σας είχα πει ότι πράγματι θα διατεθούν είκοσι πέντε δισεκατομμύρια (25.000.000.000) για τον εκσυγχρονισμό του εξοπλισμού. Εσείς μου είπατε ότι δεν είναι εγγεγραμμένα στον προϋπολογισμό και σας είπα να τον ξαναδιαβάσετε. Μου είπατε ότι δεν τα βρίσκετε και σας είπα ότι θα σας βοηθήσω. Αν ρίξετε μια ματιά στην κατηγορία δαπανών κωδικού 1000, θα διαπιστώσετε ότι υπάρχει το πρώτο πολύ μεγάλο κονδύλι. Στην κατηγορία του κωδικού 5184, επίσης υπάρχει το άλλο μεγάλο κονδύλι. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, έχετε δικαίωμα να τριτολογήσετε. Σας παρακαλώ ολοκληρώστέ. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Μισό λεπτό, κύριε Πρόεδρε να ολοκληρώσω τη σκέψη μου. 

Είναι, λοιπόν, οι κωδικοί 1000 και 5184. Αν δείτε και το πρόγραμμα δημοσίων επενδύσεων και διατρέξετε και σε μια σειρά από κωδικούς που έχουν μικρότερα ποσά, αλλά αναφέρονται σε εξοπλισμούς, τότε θα δείτε ότι ξεπερνάμε και τα είκοσι πέντε δισεκατομμύρια (25.000.000.000), ως κονδύλια που έχουν εγγραφεί φέτος, για τον εξοπλισμό και την υποδομή της Ελληνικής Αστυνομίας. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παυλόπουλος ως Κοινοβουλευτικός Εκπρόσωπος της Νέας Δημοκρατίας έχει το λόγο. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, να διευκρινίσω πρώτα πρώτα ότι στοιχειώδης ανάγνωση οποιουδήποτε εγχειριδίου που αφορά την ελληνική γλώσσα, θα έδειχνε στον κύριο Υπουργό ότι, όταν μιλάμε για λαϊκισμό, εννοούμε τη χρησιμοποίηση φράσεων ή λέξεων που ωραιοποιούν ή διαστρεβλώνουν τη πραγματικότητα για να γίνει αρεστή ή να ακούγεται αρεστά, από εκείνους προς τους οποίους απευθύνεται. 

Αν μιλάει για λαϊκισμό ο κύριος Υπουργός, τότε θα πρέπει να ξέρει ότι και αυτός και το κόμμα του υπήρξαν πρωταθλητές, γιατί εισήγαγαν ουσιαστικά και τη νοοτροπία και την έκφραση του λαϊκισμού. Σήμερα δε υπήρξε και στο σημείο αυτό, παρά την προσπάθεια αυτοσυγκράτησης -η αλήθεια είναι ότι από πλευράς ύφους τουλάχιστον, έχουν μάθει ορισμένα πράγματα, όντας στην εξουσία τα χρόνια που είναι- μια διαστρέβλωση, εκτός από το παρελθόν και της σημερινής πραγματικότητας. Δεδομένου ότι μονίμως ο κύριος Υπουργός αποδίδει σε μένα και τους συναδέλφους μου πράγματα, τα οποία δεν είπαμε. 

Βεβαίως, όταν αδυνατείς να απαντήσεις σ' αυτά που σε ρωτούν, διαστρεβλώνεις αυτά για τα οποία ερωτήθηκες, προκειμένου να απαντάς για εκείνα τα οποία νομίζεις ότι ξέρεις. 

Εν πάση περιπτώσει, εγώ θα εμμείνω και θα ρωτώ τον κύριο Υπουργό. Εύχομαι να δώσει απαντήσεις στο μέλλον. Εγώ απλώς εξέφρασα την απαισιοδοξία μου. Θα ήμουν ευτυχής, αν για το καλό του τόπου, παίρνονταν ορισμένα μέτρα για 

  

 

  

Σελίδα 1806 

την Ελληνική Αστυνομία. 

Δυστυχώς, δεν διατηρώ αυτή την ελπίδα, γιατί σε μια επερώτηση που είναι διατυπωμένη με ένα τρόπο, ο οποίος κατά τη γνώμη μου ήταν πρωτοφανής για τα χρονικά κοινοβουλευτικού ελέγχου -δεν ήταν καν επερώτηση με την οποία ζητούσαμε λογαριασμό για πράξεις, παραλείψεις του παρελθόντος, θέλαμε να συμφωνήσουμε ορισμένα πράγματα μαζί και να συνεννοηθούμε, αν πρέπει και πότε να γίνουν- ακούσαμε τον κύριο Υπουργό -και είναι η πρώτη του φορά σ' αυτήν την Αίθουσα- να προβαίνει σε μια παρελθοντολογία γνωστή στο ΠΑΣΟΚ από το 1981. Και μολονότι έχουν περάσει τόσα χρόνια δεν εννοούν στο σημείο αυτό να αλλάξουν νοοτροπία. 

Αλλά εδώ δεν πήρε το μήνυμα για τις δημοτικές εκλογές ο κύριος Πρωθυπουργός, ο κύριος Υπουργός θα το πάρει; Ανέφερα προηγουμένως, ποια θα είναι η πορεία της Νέας Δημοκρατίας. Ας μην ερίζουμε για πράγματα που θα φανούν τον επόμενο χρόνο. Θα του τα θυμίσουμε στις επόμενες εκλογές του κυρίου Υπουργού. Εδώ θα είμαστε να τα λέμε. Του εύχομαι να έχει εκλεγεί τουλάχιστον Βουλευτής. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Το ίδιο εύχομαι και εγώ σε σας και να εκλεγείτε με σταυρό. 

ΠΡΟΚΟΠΗΣ ΠΑΥΛΟΠΟΥΛΟΣ: Δεν με ενδιαφέρει αυτό το πράγμα, κύριε Πετσάλνικε, όπως ξερετε. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Και εμένα δεν μ' ενδιαφέρει, αλλά σας το εύχομαι. 

ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ πάρα πολύ. Αν εκλεγώ, μ' αυτό θα εκλεγώ πάντως. 

Σε ό,τι αφορά το θέμα της επιθεώρησης, που τόνισε ο κύριος Υπουργός, δεν εννοούσε να καταλάβει κάτι. 

Η ονομασία "Υπηρεσία Εσωτερικών Υποθέσεων", κύριε Υπουργέ, είναι ονομασία του Υπουργείου σας. Εμείς έχουμε διαφωνήσει με την ονομασία αυτή. Τα συζητάγαμε με τον κ. Ρωμαίο. Χρησιμοποιείτε αδόκιμες φράσεις, σαν το Συνήγορο του Πολίτη. Εμείς του λέγαμε ότι είναι ουσιαστικά μια υπηρεσία επιθεώρησης, όπως πρέπει να είναι η επιθεώρηση. Εδώ τα συζητάγαμε αυτά τα πράγματα. 

Ο κ. Ρωμαίος το χρησιμοποίησε εκ των υστέρων -γιατί τότε δεν υπήρχε αυτός ο όρος- όταν θέλησε, ακριβώς με το διάταγμα και την εξουσιοδότηση να το ονομάσει έτσι. Εμείς το ονομάζουμε επιθεώρηση. 

Προηγουμένως σας είπα το εξής: Εάν η επιθεώρηση, την οποία σκέφτεσθε να φτιάξετε, είναι μια επιθεώρηση σαν αυτό το σχέδιο νόμου, το οποίο διέρρευσε καλύτερα να μη το φέρετε. 

Θέλετε να το πείτε "Υπηρεσία Εσωτερικών Υποθέσεων"; Πείτε το. Σας το ξαναλέω. Μην τολμήσετε να φέρετε σ' αυτή τη Βουλή, αυτό το επαίσχυντο σχέδιο νόμου που διέρρευσε από τις υπηρεσίες σας στις εφημερίδες, στη συγκεκριμένη απογευματινή εφημερίδα και με το οποίο φαίνεται, τι πάτε να κάνετε. 

Στην ουσία πάτε να φτιάξετε ένα άλλο Σώμα εγκαθέτων -από αυτά που συνηθίζετε άλλωστε- για να αλώσετε εκ νέου την Ελληνική Αστυνομία. Δεν θα το περάσετε από αυτήν τη Βουλή, αυτό σας λέμε. 

Σε ό,τι αφορά το θέμα της μοριοδότησης, διαστρέβλωση πλήρης. Τι σας είπα στη μοριοδότηση; Εσείς τονίσατε πως εγώ είπα ότι αργήσατε να φέρετε τη μοριοδότηση. Εγώ σας είπα και κάτι άλλο. Πότε φέρατε τη μοριοδότηση; 

Μοριοδότηση σημαίνει ότι οι τοποθετήσεις θα γίνονται στη συνέχεια με βάση τα μόρια, αλλά λαμβανομένου υπόψη του τι έκανε καθένας προηγουμένως και σε ποια θέση ήταν. 

Τι κάνατε, λοιπόν, για να δείξετε πόσο αναξιόπιστοι είσαστε; Τοποθετήσατε τους δικούς σας εκεί που θέλατε ώστε, όταν θα εφαρμοσθεί το διάταγμα για τη μοριοδότηση, να έχουν τη δυνατότητα να ληφθεί υπόψη η προϋπηρεσία εκείνη, την οποία θέλετε, ώστε στην περαιτέρω εξέλιξή τους και τοποθέτησή τους να πηγαίνουν πολύ καλύτερα και ευνοϊκότερα από τους άλλους. 

Είναι το ίδιο που έχει κάνει ο συνάδελφός σας και οι συνάδελφοί σας στο Υπουργείο Εσωτερικών, Δημόσιας Διοίκησης και Αποκέντρωσης. Επειδή απαιτείται προϋπηρεσία για να κριθείς ως διευθυντής επί θητεία τι κάνατε; Βάλατε πρώτα αυτούς που θέλατε να είναι διευθυντές, τμηματάρχες κλπ. και, βεβαίως, αφού αυτό αποτελεί προϋπόθεση για να προαχθεί κάποιος -και τώρα στην ένταξη στο βαθμολόγιο των δημοσίων υπαλλήλων αυτό αποτελεί προϋπόθεση για να ενταχθείς στον αντίστοιχο βαθμό- φυσικά θα επιλεγούν εκείνοι, τους οποίους βάλατε. Δηλαδή, πρώτα διασφαλίζετε τις προϋποθέσεις της άλωσης του κομματικού κράτους και μετά έρχεσθε και φέρνετε μία διάταξη με την οποία ανεξόδως επιβάλλετε την αξιοκρατία. 

Το ίδιο κάνατε με το ν.2190. Θα σας θυμίσω τι κάνατε. Με το ν.2190 -που ναι μεν είναι ένας νόμος για το μέλλον σωστός, αλλά η προϋπηρεσία εφαρμογής του υπήρξε επαίσχυντη- τι κάνατε; Σε χρονικό διάστημα ρεκόρ -και ακόμα είναι στα δικαστήρια οι άνθρωποι- από το Σεπτέμβριο του 1993 μέχρις ότου ψηφισθεί και αρχίσει να εφαρμόζεται ο ν.2190 προσλάβατε δεκάδες χιλιάδες ανθρώπους στο ελληνικό δημόσιο. Και τι κάνατε στη συνέχεια; Δεν θα μιλήσω για το 1981-1989, που επιβαρύνατε το ελληνικό δημόσιο με επτακόσιες χιλιάδες περίπου προσλήψεις, που δεν είχαν γίνει ποτέ από την εποχή του 1950 και επέκεινα, δε λέω από το 1974 μέχρι το 1981. 

Αλλά, αφού κάνατε αυτή τη δουλειά, τι κάνατε στη συνέχεια; Αφήσατε το κομμάτι των τραπεζών -που ήταν το πιο ευάλωτο- έξω από το ν.2190. Και θα συνεχίζονταν αυτό, αν δεν ήταν η Νέα Δημοκρατία σ' αυτήν την Αίθουσα και δεν έφερνε τροπολογία στον τελευταίο νόμο που έφερε ο κ. Παπαδόπουλος για να συμφωνήσουμε ότι πρέπει να επεκταθεί και εδώ. 

Και η επίκαιρη ερώτηση που αναγνώστηκε προηγουμένως για τη "ΘΕΜΙΣ ΚΑΤΑΣΚΕΥΑΣΤΙΚΗ" είναι για να το θυμάστε και είναι ευχής έργον που ήρθε. 

Ξέρετε γιατί ήρθε η ΘΕΜΙΣ ΚΑΤΑΣΚΕΥΑΣΤΙΚΗ; Γιατί ισχυρίζεται ο κ. Γιαννόπουλος -και μακάρι να μην έχει δίκιο- ότι η "ΘΕΜΙΣ ΚΑΤΑΣΚΕΥΑΣΤΙΚΗ" είναι εκτός του ν.2190. Αυτά μας έλεγε εδώ μέσα. Δηλαδή, φτιάχνετε το ν.2190 και καλύπτετε μόνο τα κομμάτια εκείνα στα οποία προηγουμένως είχατε φροντίσει να προσλάβετε δεκάδες χιλιάδες ανθρώπους. Αφήνετε έξω τον τραπεζικό τομέα. Προσλαμβάνετε δεκάδες χιλιάδες στον τραπεζικό τομέα και τον επεκτείνουμε εδώ, με επιμονή της Νέας Δημοκρατίας και στον τραπεζικό τομέα, όταν πλέον εκεί δεν χώραγε τίποτα απολύτως, όταν έπρεπε να αρχίσουν οι ιδιωτικοποιήσεις, γιατί δεν υπήρχε άλλο περιθώριο. 

Και βεβαίως, ακόμα αφήνετε παράθυρα, όπως η "ΘΕΜΙΣ ΚΑΤΑΣΚΕΥΑΣΤΙΚΗ", που το ζήτησα με επίκαιρη ερώτηση, γιατί ο κ. Γιαννόπουλος -το ξανατονίζω-μου είπε εδώ μέσα ότι είναι εκτός ν.2190. 'Αρα οι προσλήψεις μπορούν να γίνονται, όποτε χρειάζεται κατά τη γνώμη τους να γίνονται, ελευθέρως. Εδώ υπάρχει επίκαιρη ερώτηση προς Υπουργό που ισχυρίζεται ότι ακόμα εταιρείες του δημόσιου τομέα είναι εκτός ν.2190. Και μου συζητάτε για τον τρόπο με τον οποίο εφαρμόστηκε ο ν.2190; Κάθε φορά που δεν έχετε τα περιθώρια να ασκήσετε κομματική πολιτική, τότε δημιουργείτε θεσμούς για να φράζουν το δρόμο προς το μέλλον. Εμείς τους δεχόμαστε, γιατί δε σκοπεύουμε να έρθουμε αύριο στην εξουσία για να ασκήσουμε ίδια πολιτική. Εμείς κηδόμεθα του μέλλοντος αυτής της χώρας. Δεν ήρθαμε για να κάνουμε κομματική πολιτική. Το πληρώσαμε άλλωστε στο παρελθόν. Αν χάσαμε τις εκλογές του 1993 είναι γιατί δεν κάναμε αυτά που κάνετε εσείς. Αν τα είχαμε κάνει, να είσθε βέβαιος ότι θα ήμασταν μέχρι τώρα κυβέρνηση. Σκοπός μας όμως δεν είναι να είμαστε κυβέρνηση με κάθε μέσον. Αυτή είναι η διαφορά ήθους μεταξύ ΠΑ.ΣΟ.Κ. και Νέας Δημοκρατίας. Εμείς δεν θυσιάζουμε το δημόσιο συμφέρον στο κομματικό. 

Μη μιλάτε, λοιπόν, για τη μοριοποίηση. Η μοριοποίηση είναι μία φενάκη γιατί την έχετε φαλκιδεύσει με τον τρόπο που ήδη προηγουμένως καταστήσατε τα πράγματα, έτσι ώστε η μοριοδότηση να εφαρμόζεται με έναν τρόπο που ευνοεί εκείνους τους οποίους εσείς θέλετε. 

Για τα Πολυδύναμα θέλω να πω δύο λόγια. Φαίνεται ότι 

  

 

  

Σελίδα 1807 

λησμονήσατε ότι ο προκάτοχός σας -με τον οποίο φρόντισα να επικοινωνήσω πριν ακριβώς πάρω το λόγο- είπε επακριβώς τα εξής και εδώ μέσα και στη συνέντευξή του σε έγκριτο οικονομικό περιοδικό. Είπε ότι ο θεσμός των πολυδυνάμων δεν απέδωσε εκείνα που αναμενόταν και πρέπει να αναθεωρηθεί. 

Χρησιμοποιήστε επιτέλους σ' αυτό το κόμμα και σ' αυτήν την Κυβέρνηση μια φρασεολογία, που να ξέρουμε τι μας γίνεται. 

Εγώ, όταν ακούω έναν Υπουργό Δημόσιας Τάξης, ο οποίος έφυγε μόλις προ ολίγου- και τον οποίο εσείς, εν πάση περιπτώσει, δεν μπορώ να φαντασθώ πώς θεωρείτε ότι είναι τόσο αναξιόπιστος, μπορεί να τον έδιωξε ο Πρωθυπουργός σας, όπως τον έδιωξε, αλλά φαντάζομαι ότι θα υπερασπισθείτε κατά κάποιον τρόπο την πολιτική του- να σας λέει ότι δεν απέδωσαν τα αναμενόμενα και πρέπει να επανεξετασθεί ο θεσμός, πόσο πιο κομψά να πει, ότι δεν μπορεί ο θεσμός αυτός να λειτουργήσει; Πόσο πρέπει να πληρώσουμε το θεσμό των Πολυδυνάμων επιτέλους; Το αντιλαμβάνεσθε αυτό το πράγμα; 

Τέλος, σε ό,τι αφορά το θέμα των αλλοδαπών, που αναφέρατε προηγουμένως, θα σας παρακαλούσα πολύ -γιατί η ερώτηση απευθυνόταν και προς τον προκάτοχό σας, αλλά και προς το Υπουργείο Εσωτερικών- να ρίξετε μια ματιά, τι μου απαντήσατε. Και όταν λέω απαντήσατε, εννοώ τα Υπουργεία. 

'Οταν για το διαβόητο Σαλόνικ -το Ρώσο, τον κατάσκοπο, τον εγκληματία, απατεώνα, ο οποίος πήρε δύο φορές την ιθαγένεια επί των ημερών σας- ζήτησα με ερώτηση τα στοιχεία, πώς του εδόθη δύο φορές η ελληνική ιθαγένεια, μου απαντησαν ότι, έρευνες γίνονται ακόμα για να δουν πώς έγινε αυτό. 'Ενας αρχικατάσκοπος, ένας απατεώνας αυτού του βεληνεκούς, μπαίνει στην Ελλάδα, παίρνει δυο φορές την ελληνική ιθαγένεια -την παίρνει, του αφαιρείται, την ξαναπαίρνει- με συνεργασία δύο υπουργείων -γιατί βέβαια προηγήθηκε η άδεια παραμονής- και συζητάτε αυτήν τη στιγμή, τι γίνεται σ' αυτόν τον τόπο; 

Μιας και προηγουμένως ρωτήσατε, τι είχε γίνει τα τρία χρόνια επί Νέας Δημοκρατίας -κανονικά αυτά θα έπρεπε να τα πει ο κ. Γκελεστάθης, αν είχε το χρόνο, θα το έκανε, αλλά δυστυχώς δεν έχει το χρόνο να μιλήσει-θα ήθελα να σας αναφέρω τέσσερα πράγματα, κύριε Πρόεδρε. 

Πρώτον, μιλάμε για τρία χρόνια που η Νέα Δημοκρατία κυβέρνησε κάτω από τις συνθήκες που κυβέρνησε, με έναν κατάπτυστο εκλογικό νόμο, που φτιάχτηκε μόνο και μόνο για να της φαλκιδεύσει την πλειοψηφία την οποία είχε. 

Αποφασίστηκε, λοιπόν, η προμήθεια τριών ελικοπτέρων δαπάνης ενός δισεκατομμυρίου (1.000.000.000) δραχμών στις 30 Ιουλίου του 1993, που έγινε και η σχετική διακήρυξη. 

Για την αντιμετώπιση των ληστειών ψηφίσθηκε το άρθρο 59 του Ν. 2145/93. Ρίξτε μια ματιά, γιατί ο κ. Ρωμαίος δεν ήξερε τι γινόταν. Ξέρετε ότι ψηφίσθηκε ο νόμος, φτιάχτηκε ο κανονισμός που επέβαλε να υπάρχουν διπλές πόρτες ασφαλείας και θέματα που σχετίζονται με το χρηματοκιβώτιο και τα καταργήσατε. 'Οχι εσείς, ο προκάτοχός σας. Και το κατάντημα είναι ότι αυτήν τη στιγμή δεν υποχρεούνται οι τράπεζες να πάρουν μέτρα ασφαλείας. 

Βλέπετε ότι και σήμερα το πρωί, κάπου στη Γλυφάδα ήταν, έγινε η τελευταία ληστεία της ημέρας. Εκεί έχουμε καταντήσει, να έχουμε τη ληστεία της ημέρας. 

Αυτά τα είχαμε θεσπίσει εμείς και σεις ήλθατε -κάτω από την πίεση ποιων, δεν με ενδιαφέρει και δεν με αφορά- και καταργήσατε αυτά τα πράγματα. 

Σε ό,τι αφορά τα αυτοκίνητα και τους ασυρμάτους, κάντε τον κόπο να ρίξετε μια ματιά τι είχε παραγγελθεί από υλικό την εποχή εκείνη και πόσα δισεκατομμύρια είχε δώσει η Νέα Δημοκρατία ως κυβέρνηση. 

Από κει και πέρα έγινε η προμήθεια του αυτομάτου συστήματος αναγνώρισης ιχνών και δακτυλικών αποτυπωμάτων με την μέθοδο του DNA αξίας πεντακοσίων εκατομμυρίων (500.000.000) δραχμών, η συγκρότηση και λειτουργία συστήματος πληροφοριών, δαπάνης τριακοσίων εκατομμυρίων (300.000.000) δραχμών, προγραμματισμός και προμήθεια συστήματος αρχειοθέτησης στοιχείων εγκληματικών ερευνών, δαπάνης δύο δισεκατομμυρίων (2.000.000.000). 

Βεβαίως ρυθμίστηκαν όλα τα ζητήματα τα οποία σχετίζονται με το προσωπικό, όπου εκτός από την τελευταία μεγάλη αύξηση που δόθηκε το καλοκαίρι του 1989 επί κυβερνήσεως Τζαννετάκη -και αργότερα βέβαια- δημιουργήθηκε επί 1990-1993 ταμείο αλληλοβοήθειας, καθιερώθηκε η νομική κάλυψη, καθιερώθηκε στη συνέχεια το θέμα των πρατηρίων -διαμορφώθηκαν τα θέματα αυτά σε άλλη βάση- τα οποία λειτουργούσαν την εποχή εκείνη και βεβαίως ρυθμίστηκαν θέματα βρεφονηπιακών σταθμών. 

Πρόκειται για μέτρα τα οποία έγιναν μέσα σε τρία χρόνια, κύριε Υπουργέ και πάρθηκαν απο μία κυβέρνηση που, όταν παρέλαβε τη διακυβέρνηση του τόπου, ήμουν υπουργός -στην οικουμενική κυβέρνηση Ζολώτα όπου μετείχε και το ΠΑ.ΣΟ.Κ.- δανειστήκαμε για να πληρώσουμε το δώρο των Χριστουγέννων του 1999, καθώς και της Πρωτοχρονιάς. Δεν υπήρχαν χρήματα και παρ' όλα αυτά η κυβέρνηση του 1990-1993 έκανε όλα αυτά τα πράγματα. 

Σήμερα, σε μια εποχή που σεις διατείνεσθε ότι είναι εποχή, εν πάση περιπτώσει, παχιών αγελάδων, λέτε ότι θα δοθούν αυξήσεις. Στο πλαίσιο ποιας δημοσιονομικής πολιτικής; 

Και δεν μου απαντήσατε σε ένα απλό ερώτημα: Γιατί βρήκατε επτακόσια δισεκατομμύρια (700.000.000.000) για την Ολυμπιακή να τα πετάξετε στο δρόμο, ένα τρισεκατομμύριο (1.000.000.000.000) που χαρίζουμε αυτή τη στιγμή στον κ. Κολλά και είστε τόσο φειδωλός σε θέματα που αφορούν τη γενναία αύξηση των μισθών των αστυνομικών; 

Βεβαίως στην προσπάθεια να έχουμε διακομματική συνεργασία, εμείς είμαστε εδώ. Αμφιβάλλουμε, όμως, αν θα το κάνετε. Εδώ είμαστε, να δούμε αν θα επιδιώξετε διακομματική συνεργασία. Δεν σας λέω για διακομματικές επιτροπές, μιλάω για συνεννόηση, να πάρουμε ορισμένα μέτρα, τα οποία να έχουν μέλλον και προοπτική και όχι να αλλάζουν από υπουργό σε υπουργό όπως συμβαίνει με σας. 

Και σήμερα, νομίζετε -μιλώντας σε άπταιστο πρώτο ενικό πρόσωπο εδώ, μ' αυτό το λουδοβίκειο στυλ- ότι από σας αρχίζει η ιστορία του Υπουργείου Δημόσιας Τάξης. 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Υπουργέ, έχετε το λόγο. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Κύριε Παυλόπουλε, πρώτα απ' όλα χαίρομαι γιατί σε σχέση με το ν.2190 διαπιστώνω οβιδιακές πλέον μεταμορφώσεις και του κόμματός σας και τις δικές σας, γιατί τότε δεν συμφωνούσατε με το ν.2190. 

ΠΡΟΚΟΠΗΣ ΠΑΥΛΟΠΟΥΛΟΣ: Εμείς τον επεκτείναμε. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Σ' αυτήν εδώ την Αίθουσα όταν ψηφίστηκε ο ν.2190 δεν συμφωνούσατε, κύριε Παυλόπουλε. Η μνήμη μας δεν μας έχει εγκαταλείψει. Μόλις τέσσερα χρόνια έχουν περάσει. Και καλά κάνετε. Εγώ χαίρομαι γι' αυτό. Σημαίνει ότι επιτέλους κάποιες αντιλήψεις και στη Νέα Δημοκρατία μεταβάλλονται. 

ΠΡΟΚΟΠΗΣ ΠΑΥΛΟΠΟΥΛΟΣ: Διαφωνούσαμε γιατί αφήσατε τρύπες ανοιχτές. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Κύριε Παυλόπουλε, δεν σας διέκοψα επί δεκατρία λεπτά. Επιτέλους δεν καταλαβαίνω γιατί όταν μιλάτε εσείς, δεν πρέπει να διακόπτω εγώ και μετά όταν αρχίζω και μιλάω να διακόπτετε. 

ΠΡΟΚΟΠΗΣ ΠΑΥΛΟΠΟΥΛΟΣ: Διαστρεβλώνετε αυτά που λέω. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Παυλόπουλε, επιτέλους! Περιμένω μία αντιπολίτευση της "προκοπής" από σας και βλέπω το αντίθετο. 

ΠΡΟΚΟΠΗΣ ΠΑΥΛΟΠΟΥΛΟΣ: Θα γινόταν αν υπήρχε Υπουργός της προκοπής. 

ΠΡΟΕΔΡΕΥΩΝ (Παναγιώτης Ν. Κρητικός): 'Ακουσε ο κύριος Υπουργός με ιώβειο υπομονή και αυτό σημαίνει δημοκρατικότητα. 



 

  

Σελίδα 1808 

ΝΙΚΟΛΑΟΣ ΓΚΕΛΕΣΤΑΘΗΣ: Δεν χρειάζονται αυτές οι εκρήξεις. Πού βρισκόμαστε; 

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, σας παρακαλώ, τι εκρήξεις; Επιτέλους δεν σεβόμαστε τίποτα; Ο κύριος Υπουργός ακούει με ιώβειο υπομονή όλους, όλες τις επικρίσεις, τις οποίες έχετε δικαίωμα να κάνετε. 'Εχετε δικαίωμα να κάνετε την όποια κριτική, αυστηρή, μέτρια, υπερβολική. Τα ακούει ο κύριος Υπουργός. Θέλει να σας απαντήσει και δεν του επιτρέπετε. Είναι θέμα νοοτροπίας πλέον, την οποία αποδεικνύουμε όλοι μας εδώ. 

ΠΡΟΚΟΠΗΣ ΠΑΥΛΟΠΟΥΛΟΣ: Μα, διαστρεβλώνει ... 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Γιατί διαστρεβλώνει, κύριε Παυλόπουλε; Και εγώ θα μπορούσα να πω ότι όλα όσα είπατε ήταν διαστρεβλώσεις των θέσεών μας, των μέτρων μας κλπ. Εσείς γιατί το επικαλείσθε; Γιατί σας πονάει αυτό που λέω; Ας με αφήσετε να ολοκληρώσω στα πέντε λεπτά. Πάλι μου φάγατε ενάμισι λεπτό. 

Κύριε Παυλόπουλε, επαναλαμβάνω, το ν.2190 τον είχατε καταψηφίσει. Χαίρομαι τώρα γιατί πραγματικά ακούω ... 

ΠΡΟΚΟΠΗΣ ΠΑΥΛΟΠΟΥΛΟΣ: Γιατί άφηνε τρύπες. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Παυλόπουλε, επιτέλους, δεν δίνετε μαθήματα κοινοβουλευτικού ανδρός εδώ μέσα. 

ΠΡΟΚΟΠΗΣ ΠΑΥΛΟΠΟΥΛΟΣ: Δεν μπορεί να διαστρεβλώνονται τα λεγόμενα ενός ανθρώπου παρουσία σας και να το δέχεσθε, κύριε Πρόεδρε. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Μα, ποια λεγόμενα διαστρεβλώνονται; Δεν καταλαβαίνω. Κύριε Παυλόπουλε, δεν θα μπορέσω να ολοκληρώσω; 

ΠΡΟΕΔΡΕΥΩΝ (Παναγιώτης Ν. Κρητικός): Μα, σας παρακαλώ! Πως θα μιλήσει ο κύριος Υπουργός, θα του υποδείξετε εσείς; Αυτά τα οποία λέγατε εσείς νομίζετε ότι έτυχαν της εγκρίσεως του κυρίου Υπουργού; 'Ομως τα άκουγε, γιατί επιβαλλόταν να τα ακούσει. Επιβαλλόταν από την κοινοβουλευτική τάξη να τα ακούσει. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Επαναλαμβάνω, λοιπόν, κύριε Παυλόπουλε, γιατί για πρώτη φορά ακούω εγώ τουλάχιστον επισήμως να λέτε ότι υπερασπίζεσθε το ν.2190 που τότε δεν τον είχατε ψηφίσει. 

ΠΡΟΚΟΠΗΣ ΠΑΥΛΟΠΟΥΛΟΣ: Δεν πατάτε στη Βουλή φαίνεται. 

ΠΡΟΕΔΡΕΥΩΝ (Παναγιώτης Ν. Κρητικός): Κάντε μου τη χάρη. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Δεύτερον, χαίρομαι επίσης για το ότι συμφωνήσατε με το να γίνει επέκταση και στις τράπεζες, οι τράπεζες ήταν εκείνες που δεν ήθελαν, γιατί έλεγαν ότι μπαίνουν πολύ στενά όρια και γι' αυτό το λόγο θα έπρεπε να έχουν τη δυνατότητα με τους δικούς τους διαγωνισμούς και τον Αύγουστο της περασμένης χρονιάς κάναμε την επέκταση και σε ό,τι αφορά τις τράπεζες που τουλάχιστον ελέγχονται από το Κράτος. Σ' αυτό που είπατε ότι δεν θυσιάζετε το συμφέρον του τόπου στο κομματικό συμφέρον, καλά κάνετε και το διατυπώνετε ως επιχείρημα. Αλλά η ιστορία όλη και η προϊστορία της Νέας Δημοκρατίας περί του άλλου πείθει. Ακριβώς ότι μπροστά στο κομματικό συμφέρον, όλα τα άλλα έρχονται σε δεύτερη μοίρα, εννοώ το κομματικό συμφέρον της Νέας Δημοκρατίας. 

Και τέλος είπατε ότι ο κ. Ρωμαίος είχε δηλώσει ότι ο θεσμός των πολυδυνάμων θα αναθεωρηθεί. Σαφώς είπε θα καταργηθεί; Είπε ότι καταργούνται τα πολυδύναμα; 'Εχετε κανένα τέτοιο κείμενο εσείς, δήλωση ότι καταργούνται τα πολυδύναμα τμήματα; Από το πρωί εξηγώ ότι γίνεται μία μελέτη για να δούμε πόσο απέδωσαν, πού απέδωσαν, πού πρέπει να βελτιωθούν, τι πρέπει να αλλάξουν. Αυτό είπε και ο κύριος Πρωθυπουργός και εσείς δεν έχετε κανενα κείμενο ή καμία δήλωση που να λέει άλλα πράγματα ότι θα καταργηθούν αυτά και στη θέση τους θα επανιδρυθούν όπως ήταν παλιά τα διάφορα αστυνομικά τμήματα. 'Αρα, λοιπόν, μην προσπαθείτε να πιαστείτε από κάπου. 

ΝΙΚΟΛΑΟΣ ΓΚΕΛΕΣΤΑΘΗΣ: Υπάρχει δήλωση που λέει ότι θα καταργηθούν. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Μα, κύριε Γκελεστάθη, πάλι με διακόπτετε; Τι πράγμα είναι αυτό σήμερα; 

Και τέλος σε ό,τι αφορά τις αμοιβές των αστυνομικών... 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριοι συνάδελφοι, θα περιορισθώ να χαρακτηρίσω τη συμπεριφορά σας ως έλλειψη ψυχραιμίας, διότι ο επόμενος χαρακτηρισμός θα είναι άλλου επιπέδου. Να ακούμε επιτέλους! Να έχουμε την υπομονή και την αντοχή να ακούμε και εκείνα που δεν μας αρέσουν. Αυτό θα πει δημοκρατία. Σας παρακαλώ! Μετ' εμποδίων μιλάει ο κύριος Υπουργός. Και είναι ανεπίτρεπτο στην Αίθουσα του Κοινοβουλίου, εδώ που κανοναρχεί η ελευθερία του λόγου, να μιλάμε μετ' εμποδίων. Σας παρακαλώ! 

ΝΙΚΟΛΑΟΣ ΓΚΕΛΕΣΤΑΘΗΣ: Δεν ξέρω τι λέτε, αλλά δεν διέκοψε κανείς και να είσθε ψύχραιμος. 

ΠΡΟΕΔΡΕΥΩΝ (Παναγιώτης Ν. Κρητικός): Καταγράφεται τι γίνεται εδώ μέσα αν διακόπτουμε ή δεν διακόπτουμε και επιτέλους στην κοινή λογική εμπίπτει κάθε πράξη μας εδώ μέσα. 

Ορίστε, κύριε Υπουργέ, και με συγχωρείτε για τις δικές μου παρεμβάσεις, γιατί ήταν εις βάρος του λόγου μας, αλλά τι να κάνω; 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Σε ό,τι αφορά τις οικονομικές απολαβές των αστυνομικών, τους μισθούς τους, είμαι πολύ λίγες εβδομάδες στο Υπουργείο, αλλά πρέπει να σας πω ότι η πεποίθησή μου είναι ότι θα πρέπει να κάνω ό,τι είναι δυνατόν, όπως είπα και στην πρωτολογία μου, για να εξασφαλίζουμε τις καλύτερες δυνατές συνθήκες. 

'Ομως θα μου επιτρέψετε και εδώ... 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: ... (Δεν ακούστηκε) 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Κοιτάξτε, μπορείτε να κάνετε όσες διακοπές θέλετε. Ο ελληνικός λαός μας ακούει. Και ορισμένα πράγματα πολύ εύκολα τα αντιλαμβάνεται. 

Και εδώ, θα μου επιτρέψετε, κύριε Πρόεδρε να κάνω ορισμένες συγκρίσεις. 'Ενας αστυφύλακας νέος και ανύπαντρος, που πρωτομπαίνει στο Σώμα το 1993, όταν εσείς εγκαταλείπατε τη διακυβέρνηση αυτού του τόπου, έπαιρνε εκατόν εξήντα χιλιάδες (160.000) δραχμές περίπου. Σήμερα, παίρνει διακόσιες εξήντα χιλιάδες (260.000) δραχμές τουλάχιστον. 'Ενας αστυνομικός με εννέα χρόνια υπηρεσία, με σύζυγο και δύο παιδιά έπαιρνε τότε διακόσιες είκοσι τέσσερις χιλιάδες (224.000) δραχμές και φέτος παίρνει τριακόσιες ενενήντα χιλιάδες (390.000) δραχμές. Και ένας, με είκοσι τρία χρόνια υπηρεσία, έπαιρνε τότε περίπου διακόσιες ογδόντα χιλιάδες (280.000) δραχμές -μιλάω για μικτά- και τώρα παίρνει γύρω στις πεντακόσιες χιλιάδες (500.000) δραχμές. 

Από αυτό φαίνεται πραγματικά εάν, στα τέσσερα χρόνια που μεσολάβησαν, υπήρξε ή δεν υπήρξε μία ουσιαστική φροντίδα, παρά τις δυσκολίες και τη στενότητα που υπάρχει σε ό,τι αφορά, επαναλαμβάνω, την εισοδηματική πολιτική. Αυτοί και μόνον οι αριθμοί δείχνουν πράγματι ποιος και σε ποιο χρονικό διάστημα, με όποιες δυσκολίες υπάρχουν, εφρόντισε τους αστυνομικούς. Και θα συνεχίσουμε να το κάνουμε. 

Τέλος, θα κλείσω και εγώ με ένα ερώτημα: Τι έγινε με τον προϋπολογισμό; Σας βοήθησα, για να βρείτε τους κωδικούς για τα είκοσι πέντε δισεκατομμύρια (25.000.000.000) δραχμές. 

ΠΡΟΚΟΠΗΣ ΠΑΥΛΟΠΟΥΛΟΣ: Δεν τα βρήκαμε. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Εάν δεν τα βρήκατε, θα μου επιτρέψετε, τώρα που τελειώνει η συζήτηση, να κατέβω κάτω κοντά σας, να έχετε τον προϋπολογισμό και να σας βοηθήσω να τα εντοπίσετε όντως. 

Σας ευχαριστώ, κύριε Πρόεδρε. 

ΠΡΟΚΟΠΗΣ ΠΑΥΛΟΠΟΥΛΟΣ: Μου επιτρέπετε,κύριε Πρόεδρε, για ένα λεπτό. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Παυλόπουλε, έχετε το δικαίωμα της τριτολογίας και μπορείτε να το ασκήσετε. Είμαι υποχρεωμένος να σας υπενθυμίζω τα δικαιώματά σας, τα οποία γνωρίζετε βέβαια. Τώρα όμως, έχετε χάσει 

 

 

  

Σελίδα 1809 

ίσως λίγο την ψυχραιμία σας και δεν τα θυμόσαστε. 'Εχετε, επαναλαμβάνω, δικαίωμα τριτολογίας. Και την τελευταία λέξη την έχει η Κυβέρνηση σε αυτήν την Αίθουσα. 

ΠΡΟΚΟΠΗΣ ΠΑΥΛΟΠΟΥΛΟΣ: Θα μου επιτρέψετε σε ό,τι αφορά την απώλεια της ψυχραιμίας, κύριε Πρόεδρε, να σας πω ότι μάλλον δεν μας έχετε συνηθίσει, πρώτον στο να εκφράζεστε με αυτόν τον τρόπο ως Πρόεδρος και δεύτερον, να μεταθέτετε δικά σας συναισθήματα σε εμάς. Δεν νομίζω ότι κανένας από εμάς έχασε την ψυχραιμία του. 

ΠΡΟΕΔΡΕΥΩΝ (Παναγιώτης Ν. Κρητικός): Δεν θα σας διακόψω. Θα σας απαντήσω μετά. 

ΠΡΟΚΟΠΗΣ ΠΑΥΛΟΠΟΥΛΟΣ: Σίγουρα μπορείτε να μου απαντήσετε, αλλά δεν θα ήθελα να σας πω... 

ΠΡΟΕΔΡΕΥΩΝ (Παναγιώτης Ν. Κρητικός): 'Ηταν απρόσμενη η σημερινή εικόνα, την οποία παρουσιάσατε. 

ΠΡΟΚΟΠΗΣ ΠΑΥΛΟΠΟΥΛΟΣ: Α, όχι, κύριε Πρόεδρε! 

ΠΡΟΕΔΡΕΥΩΝ (Παναγιώτης Ν. Κρητικός): Μιλούν τα Πρακτικά. 'Εχουν καταγραφεί οι διακοπές. Και εάν θέλετε, να ζητήσω τα Πρακτικά με την καταγραφή των διακοπών των συναδέλφων κατά τις αγορεύσεις, πρωτολογίες και δευτερολογίες του κυρίου Υπουργού. Θα δείτε. 

Είμαι ψυχραιμότατος, αλλά όταν βοηθάτε και εσείς. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, μη γυρίσουμε σε Πρακτικά του τι συνέβαινε εδώ μέσα σε άλλες εποχές. Σας παρακαλώ πολύ. 

ΠΡΟΕΔΡΕΥΩΝ (Παναγιώτης Ν. Κρητικός): Ευχαρίστως να πάμε. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, κατ'αρχήν να σας ζητήσω να βάλετε το χρόνο από την αρχή, για να μην κατηγορούμαι συνέχεια ότι υπερβαίνω το χρόνο. 

Σε ό,τι αφορά το θέμα του προϋπολογισμού -να αρχίσω από το τελευταίο που έθεσε ο κύριος Υπουργός- μα σε καμία περίπτωση δεν βρήκαμε τα στοιχεία τα οποία μας έδωσε. Δεν νομίζω ότι είναι θέμα συζήτησης κατ'ιδίαν. 

Εγώ θα παρακαλούσα πάρα πολύ τον κύριο Υπουργό. Δεν έχει παρά να στείλει από το Υπουργείο του, εδώ στη Βουλή, στα γραφεία της Νέας Δημοκρατίας, μία φωτοτυπία, για να μας επισημάνει για ποιους κωδικούς μιλάει για δαπάνες, συγκεκριμένες δαπάνες, που αφορούν υποδομή και εξοπλισμό -το τονίζω, γιατί αυτό μας είπε- Υπουργείου Δημόσιας Τάξης Ελληνικής Αστυνομίας. Να μη μιλάμε για άλλα κονδύλια. Και εγώ μιλάω να είναι καταγεγραμμένο. Για καταγεγραμμένο κονδύλι είκοσι πέντε δισεκατομμυρίων (25.000.000.000) δραχμών για υποδομή Ελληνικής Αστυνομίας, όπου να φαίνεται ξεκάθαρα, πού πάνε αυτά τα χρήματα. Να μην μου πει για δαπάνες, έτσι στον αέρα. Θέλω, λοιπόν, να μου πει, που είναι ο κωδικός, που μιλάει για δαπάνες, που αφορούν υποδομή Ελληνικής Αστυνομίας σε ό,τι αφορά υλικό και εξοπλισμό. Αυτό θέλω να το δω. 

Σε ό,τι αφορά το θέμα των αμοιβών, ύστερα από τη δήλωση που έκανε ο κ. Πετσάλνικος, να μας πει και να μας στείλει, με βάση τη νομοθεσία που ψήφισε η Κυβέρνηση του κ. Σημίτη -μιλάω γι'αυτήν την Κυβέρνηση- τι αυξήσεις πραγματικές έχουν πάρει οι αστυνομικοί από το 1996, όταν ανέλαβε η Κυβέρνηση Σημίτη, μέχρι σήμερα. Θέλουμε να τις δούμε στη Βουλή τις αυξήσεις αυτές. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Ευχαρίστως. 

ΠΡΟΚΟΠΗΣ ΠΑΥΛΟΠΟΥΛΟΣ: Σε ό,τι αφορά τον περίφημο 2190, εάν αυτό δεν λέγεται διαστρέβλωση της πραγματικότητας, για τι μπορεί να πει κανένας για διαστρέβλωση πραγματικότητας; Τα Πρακτικά είναι εδώ. 

Γι τον 2190, κύριε Πρόεδρε, κύριοι συνάδελφοι -θα το θυμάστε όταν ήλθε εδώ, για να ψηφιστεί- ελέχθη από τη Νέα Δημοκρατία και στην επιτροπή και εδώ στην Ολομέλεια ότι, ενώ εισάγει ένα σύστημα, είναι τέτοιες οι τρύπες που αφήνει, ώστε δεν μπορούμε να τον ψηφίσουμε. Γιατί; 

Διότι, πρώτον, είχε προηγηθεί το όργιο των προσλήψεων, που αφού κάλυψε ό,τι υπήρχε και δεν υπήρχε από πλευράς θέσεων, ήλθε από εκεί και πέρα και επέβαλε την εφαρμογή του στο σημείο αυτό και άφησε όλον τον τραπεζικό τομέα έξω. 

Τι είπαμε, λοιπόν εδώ εμείς; Σαφώς είμαστε υπέρ του συστήματος. Αλλά πρώτον, δεν μπορεί να έρχεται το σύστημα αυτό να καλύψει μόνο τις περιπτώσεις εκείνες που στο μεταξύ είχαν εξαντληθεί τα θέματα των προσλήψεων και να αφήνει την "τρύπα" των κρατικών τραπεζών απ'έξω. Γι'αυτό καταψηφίσαμε. Γιατί δεν θελήσαμε να συμπράξουμε σε ένα νέο όργιο προσλήψεων που συνέβη στη συνέχεια. Σε αυτήν την Αίθουσα με άλλους υπουργούς, κύριε Πρόεδρε, δεν έχει εμφανιστεί το φαινόμενο που εμφανίστηκε με τον κ. Πετσάλνικο. Και με τον κ. Παπαδόπουλο και με τον Υπουργό Δικαιοσύνης, αλλά κυρίως με τον Υπουργό Εσωτερικών, συζητήσαμε νομοσχέδια στα οποία μπορεί να αντιπαρατεθήκαμε, αλλά δεν είχαμε κοινές συνισταμένες για να συνενοηθούμε. Μία από αυτές ήταν η τροποποίηση του ν. 2190, την οποία τροποποίηση φέραμε εμείς και προς τιμήν του κ. Παπαδόπουλου τη δέχθηκε. Είχε φέρει στην αρχή μία μικρή επέκταση και εμείς αναστρέψαμε το τεκμήριο λέγοντας να ισχύει για ολόκληρο το δημόσιο τομέα, εκτός από ορισμένες περιπτώσεις. 

Με δική μας συμβολή, ομολογημένη, που αποτέλεσε μάλιστα και μία αρχή ενός είδους συνεννόησης σε βασικά θεσμικά θέματα, που είχε αποτελέσει αντικείμενο πρωτοσέλιδων δημοσιευμάτων, φτάσαμε στο σημείο να συνεννοούμαστε. Εμείς είμαστε εκείνοι οι οποίοι συμβάλαμε. Δεν διεκδικούμε βεβαίως την αποκλειστικότητα. 'Αλλά όχι και να λέει ο κύριος Υπουργός ότι είμαστε εναντίον του συστήματος του ν. 2190, όταν ψηφίζαμε το ΑΣΕΠ στη συνέχεια, όταν ζητάμε τη συνταγματική κατοχύρωση του ΑΣΕΠ αυτήν τη στιγμή και τη διεύρυνσή του μάλιστα, ώστε να έχει αρμοδιότητες, όχι μόνο για τις προσλήψεις των υπαλλήλων αλλά για όλο το καθεστώς των δημοσίων υπαλλήλων. Ο ν.2190 καταψηφίστηκε από τη Νέα Δημοκρατία, διότι επιχειρήθηκε την εποχή εκείνη παρά το μέλλον το οποίο είχε στη συνέχεια -με τη δική μας συμβολή- να χρησιμοποιηθεί ως άλλοθι για να ξεχάσει ο ελληνικός λαός και το ελληνικό Κοινοβούλιο το όργιο των επτακοσίων χιλιάδων προσλήψεων που έγιναν από το 1981 έως το 1989. 

Αυτός ήταν ο λόγος της καταψήφισης και όχι αντίρρησή μας στο σύστημα. Είχαμε αντίρρηση στον τρόπο με τον οποίο εφαρμόστηκε στο παρελθόν και βεβαίως. Αν αυτό δεν λέγεται διαστρέβλωση, τότε τι λέγεται διαστρέβλωση θεσμική μέσα σε αυτήν την Αίθουσα; Γι'αυτό τότε διέκοψα τον κύριο Υπουργό, για να μη δημιουργούνται εντυπώσεις και για τα Πρακτικά και επειδή μπορεί να είμαστε ορισμένοι εδώ, αλλά στην ουσία δεν μιλάμε μόνο γι'αυτούς που είναι εδώ. 

'Οταν, λοιπόν, αναφέρεται σε ένα κόμμα και στην πολιτική που ακολούθησε, ας σκέφτεται τη λογική με την οποία το έκανε και ας ακολουθήσει την τακτική άλλων υπουργών που δεν μας εμποδίζει να έχουμε την πολιτική αντιπαράθεση αλλά μπορούμε σε βασικά θέματα να συνεννοηθούμε. 

(Στο σημείο αυτό, κτυπάει το κουδούνι λήξεως του χρόνου ομιλίας του κυρίου Βουλευτή) 

Γι'αυτό ήδη από την πρωτολογία του κυρίου Υπουργού, είπα ότι κακώς ξεκίνησε την πορεία του. Μπορούσε να έχει άλλο ύφος και φυσικά, άλλη θα ήταν η δική μας στάση εφόσον το ύφος του ήταν διαφορετικό. Το ύφος όμως καταδεικνύει και το χαρακτήρα και αυτό είναι που μας κάνει να είμαστε απαισιόδοξοι για τον τρόπο της συνεργασίας μας. 

ΠΡΟΕΔΡΕΥΩΝ (Παναγιώτης Ν. Κρητικός): Επιδιώκετε την "κατηγορία" καθ'υποτροπήν. 

Ο κύριος Υπουργός έχει το λόγο. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Κύριε Πρόεδρε, μία μόνο δήλωση: Η τριτολογία του κ. Παυλόπουλου, κατά την άποψή μου, είναι μία αναλυτική αυτοκριτική επί πέντε λεπτά. Ευχαριστώ γι'αυτό, κύριε Παυλόπουλε. Σε ό,τι αφορά το χαρακτήρα, μας κρίνει ολόκληρος ο ελληνικός λαός και ο καθένας από μας έχουμε τη διαδρομή μας. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Υπουργέ... 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Πάλι με διακόπτετε; Βλέπετε ότι εγώ δεν σας διέκοψα. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ. 

  


 

  

Σελίδα 1810 

Αποκτάτε κακές συνήθειες. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Αυτές οι διακοπές δείχνουν πραγματικά συγκεκριμένες πλευρές του χαρακτήρα, αλλά εγώ δεν το λαμβάνω αυτό υπόψη. 

ΠΡΟΚΟΠΗΣ ΠΑΥΛΟΠΟΥΛΟΣ: Εγώ το λαμβάνω υπόψη. 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, ολοκληρώθηκε η συζήτηση επί της υπ' αριθμόν 7/11.11.98 επερώτησης των Βουλευτών της Νέας Δημοκρατίας, προς τον Υπουργό Δημοσίας Τάξεως. 

Η κυρία Μαριέτα Γιαννάκου-Κουτσίκου και ο κ. Στέφανος Μάνος ζητούν ολιγοήμερη άδεια απουσίας τους στο εξωτερικό. Η Βουλή εγκρίνει; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Η Βουλή ενέκρινε τη ζητηθείσα άδεια. 

Πρέπει να σας πληροφορήσω ότι η ημερήσια διάταξη της επόμενης εβδομάδας περιλαμβάνει και εμβόλιμη συνεδρίαση, που ενέκρινε η Διάσκεψη των Προέδρων, για την προσεχή Τετάρτη το πρωί, η οποία ανακοινώνεται προς το Σώμα, το οποίο και εγκρίνει. 

Δέχεστε να λύσουμε τη συνεδρίαση στο σημείο αυτό; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 15.40' λύεται η συνεδρίαση για την προσεχή Δευτέρα 30 Νοεμβρίου 1998 και ώρα 18.00' με αντικείμενο ημερήσιας διάταξης κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης, αρμοδιότητας του Υπουργείου Γεωργίας, σύμφωνα με την ημερήσια διάταξη. 

O ΠΡΟΕΔΡΟΣ                                                                                        ΟΙ ΓΡΑΜΜΑΤΕΙΣ

  