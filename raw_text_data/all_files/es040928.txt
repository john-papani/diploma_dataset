      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΣΥΝΕΔΡΙΑΣΗ ΛΒ΄
      Τρίτη 28 Σεπτεμβρίου 2004
      ΘΕΜΑΤΑ
      ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας των Βουλευτών Θ. ΠΑΓΚΑΛΟΥ, Σ. ΜΑΝΟΥ, Β. ΠΑΠΑΝΔΡΕΟΥ και Α. ΔΙΑΜΑΝΤΟΠΟΥΛΟΥ, σελ.
      3. Ανακοινώνεται από την Πρόεδρο της Βουλής το τραγικό δυστύχημα με θύματα μαθητές του Λυκείου Φαρκαδώνας Τρικάλων και τήρηση ενός λεπτού σιγή, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση επικαίρων ερωτήσεων:
      α) Προς τον Υπουργό Περιβάλλοντος, Χωροταξίας και Δημοσίων Έργων, σχετικά με την ακύρωση της δημοπράτησης του έργου κατασκευής του αυτοκινητόδρομου Σχηματάρι – Χαλκίδα, σελ.
      ii. σχετικά με τη λήψη μέτρων για την μόλυνση των υδάτων των ποταμών και των λιμνών κλπ., σελ.
      β) Προς τον Υπουργό Απασχόλησης και Κοινωνικής Προστασίας, σχετικά με την λειτουργία του εργοστασίου ΦΥΡΟΓΕΝΗΣ, τα προβλήματα των εργαζομένων κλπ., σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Ψήφιση επί της αρχής, των άρθρων και του συνόλου του σχεδίου νόμου του Υπουργείου Πολιτισμού: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Παραγουάης για εκπαιδευτική, επιστημονική και πολιτιστική συνεργασία», σελ.
      2. Ψήφιση επί του συνόλου του σχεδίου νόμου του Υπουργείου Τουρισμού: «Αρμοδιότητες του Υπουργείου Τουριστικής Ανάπτυξης και θέματα Τουρισμού», σελ.
      3. Συζήτηση επί της αρχής του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Οργάνωση και λειτουργία των Οργανισμών Τοπικής Αυτοδιοίκησης πρώτου και δεύτερου βαθμού», σελ.
      4. Κατάθεση σχεδίου νόμου: 
      «Οι Υπουργοί Απασχόλησης και Κοινωνικής Προστασίας και Εξωτερικών κατέθεσαν σχέδιο νόμου: «Κύρωση του Πρωτοκόλλου Συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Μολδαβίας στους τομείς της κοινωνικής ασφάλισης, κοινωνικής προστασίας και αγοράς εργασίας», σελ.
      ΟΜΙΛΗΤΕΣ
      1. Επί των επικαίρων ερωτήσεων:
      ΓΙΑΚΟΥΜΑΤΟΣ Γ., σελ.
      ΚΑΛΟΓΙΑΝΝΗΣ Σ., σελ.
      ΚΟΥΒΕΛΗΣ Φ., σελ.
      ΠΙΠΕΡΓΙΑΣ Δ., σελ.
      ΣΚΥΛΛΑΚΟΣ Α., σελ.
      2. Επί του σχεδίου νόμου του Υπουργείου Τουρισμού:
      ΛΙΑΣΚΟΣ Α., σελ.
      3. Επί του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης:
      ΑΝΤΩΝΑΚΟΠΟΥΛΟΣ Π., σελ.
      ΒΕΝΙΖΕΛΟΣ Ε., σελ.
      ΓΕΙΤΟΝΑΣ Κ., σελ.
      ΓΚΑΤΖΗΣ Ν., σελ.
      ΖΑΓΟΡΙΤΗΣ Ε., σελ.
      ΚΑΣΤΑΝΙΔΗΣ Χ., σελ.
      ΚΟΡΚΑ –ΚΩΝΣΤΑ Α., σελ.
      ΚΟΣΜΙΔΗΣ Σ., σελ.
      ΚΟΥΒΕΛΗΣ Φ., σελ.
      ΜΠΕΖΑΣ Α., σελ.
      ΜΠΕΝΟΣ Σ., σελ.
      ΝΑΚΟΣ Α., σελ.
      ΠΑΠΑΔΟΠΟΥΛΟΣ Α., σελ.
      ΠΑΥΛΟΠΟΥΛΟΣ Π., σελ.
      ΠΟΛΥΔΩΡΑΣ Β., σελ.
      ΣΑΛΑΓΙΑΝΝΗΣ Ν., σελ.
      ΦΟΥΣΑΣ Α., σελ.
      ΧΩΡΕΜΗΣ Α., σελ.

	ΠΡΑΚΤΙΚΑ  ΒΟΥΛΗΣ
ΙA’  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Α’
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2004
ΣΥΝΕΔΡΙΑΣΗ  ΛΒ’
Τρίτη 28 Σεπτεμβρίου 2004
	Αθήνα, σήμερα στις 28 Σεπτεμβρίου 2004, ημέρα Τρίτη και ώρα 18.55’ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ’ σύνθεση) για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ - ΨΑΡΟΥΔΑ
      ΠΡΟΕΔΡΟΣ ( Άννα Μπενάκη - Ψαρούδα): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Τμήμα. 
	(Ανακοινώνονται προς το Τμήμα από τον κ. Δημήτριο Πιπεργιά, Βουλευτή Ευβοίας, τα ακόλουθα:
	Α. ΚΑΤΑΘΕΣΗ ΑΝΑΦΟΡΩΝ
1) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Δήμαρχος Δήμου Ζαγοράς Μαγνησίας διαμαρτύρεται για την έλλειψη προσωπικού από το υποπρακτορείο της ΔΕΗ στη Ζαγορά.
2) Οι Βουλευτές κύριοι ΛΙΑΝΑ ΚΑΝΕΛΛΗ και ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία ο Σύλλογος Γονέων και Κηδεμόνων Μουσικού Σχολείου Ιλίου Αττικής ζητεί την επίλυση προβλημάτων  λειτουργίας του πιο πάνω σχολείου.
3) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία το Εργατικό Κέντρο Ζακύνθου διαμαρτύρεται για την καθιέρωση νέου ωραρίου λειτουργίας των καταστημάτων στο νησί.
4) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία το Εργατικό Κέντρο Ζακύνθου καταγγέλλει τις σχέσεις εργασίας που οι αιρετοί της Τοπικής Αυτοδιοίκησης έχουν επιβάλλει στο Σύνδεσμο Καθαριότητας του νησιού.
5) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία ο Σύλλογος Υπαλλήλων Γενικής Τράπεζας και το Ταμείο Αλληλοβοηθείας Προσωπικού Γενικής Τράπεζας της Ελλάδας ζητούν τη λήψη μέτρων για τη βιωσιμότητα του πιο πάνω Ταμείου σε σχέση με την εθελουσία έξοδο προσωπικού από τη Γενική Τράπεζα.
6) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία ο κ. Ευάγγελος Σιγάλας, κάτοικος Καμαρίου Θήρας Κυκλάδων, διαμαρτύρεται για τη σύνθεση του Νομαρχιακού Συμβουλίου Κυκλάδων του οποίου οι έδρες κατανεμήθηκαν από τον Πρόεδρο Πρωτοδικών Σύρου.
7) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία το Εργατικό Κέντρο Ρόδου ζητεί να ξεκινήσουν άμεσα οι διαδικασίες για την κατασκευή και των υπόλοιπων υποέργων του φράγματος Γαδουρά.
8) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Σύλλογος Γονέων και Κηδεμόνων Ειδικών Σχολείων και Τάξεων και Ατόμων με Ειδικές Ανάγκες Ν. Φθιώτιδας ζητεί οικονομική ενίσχυση.
9) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Ομοσπονδία Επαγγελματικών Βιοτεχνικών και Εμπορικών Σωματείων Φθιώτιδας ζητεί την κατοχύρωση του επαγγέλματος των ξενόγλωσσων φροντιστηρίων.
10) Ο Βουλευτής Πειραιώς κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία το Συνδικάτο Επαγγελματιών Οδηγών Φορτηγών Αυτοκινήτων Ελλάδας ζητεί την εφαρμογή της Σ.Σ. Εργασίας στα ωράρια των μισθωτών επαγγελματιών οδηγών ΦΔΧ.
11) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Κων/νος Ταξιάρχης, υπάλληλος ΑΤΕ, ζητεί την επίλυση υπηρεσιακού του προβλήματος.
12) Ο Βουλευτής Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία ο Σύλλογος Φίλων του Σιδηροδρόμου Μεσσηνίας ζητεί την επαναλειτουργία της σιδηροδρομικής σύνδεσης Καλαμάτα – Ασπρόχωμα – Μεσσήνη.
13) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Σύλλογος Φίλοι του Αθλητικού Σχολείου Ηρακλείου ζητεί την παραχώρηση προαύλιου χώρου για τις ανάγκες του Αθλητικού Σχολείου Ηρακλείου.
14) Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία ο Δήμαρχος Πεταλούδων Δωδεκανήσου ζητεί την επαναξιολόγηση, λόγω αύξησης του προϋπολογισμού του έργου, της διαχείρισης και προστασίας της Κοιλάδας Πεταλούδων και της ευρύτερης περιοχής.
15) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Πρόεδρος  του Συλλόγου Κρητών Λουξεμβούργου, ζητεί την επίλυση προβλήματος σχετικά με την εισαγωγή στα ελληνικά ΑΕΙ αποφοίτων Ελληνικών Τμημάτων Ευρωπαϊκών Σχολείων.
16) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Σύλλογος Φίλοι του Αθλητικού Σχολείου Ηρακλείου ζητεί τη μετατροπή του Αθλητικού Σχολείου Ηρακλείου σε «Πρότυπο Πειραματικό Αθλητικό Σχολείο».
17) Ο Βουλευτής Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία η ΠΑΝΕΛΛΗΝΙΑ ΕΝΩΣΗ ΣΥΜΒΑΣΙΟΥΧΩΝ ΟΠΑΔ διαμαρτύρεται για την εξαίρεση των συμβασιούχων του Οργανισμού Περίθαλψης Δημοσίου από τις διατάξεις του ΠΔ/γματος 164/04.
18) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Δήμαρχος Αμπελοκήπων  ζητεί την επίλυση του προβλήματος της τροποποίησης του συντελεστή δόμησης, στην περιοχή  πρώην Αμυγδαλεώνα Αμπελοκήπων.
19) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία απολυμένοι συμβασιούχοι της Διεύθυνσης Αλλοδαπών και Μετανάστευσης της Περιφέρειας Αττικής, διαμαρτύρονται για την απόλυσή τους.
20) Οι  Βουλευτές κύριοι ΘΕΟΔΩΡΟΣ ΠΑΓΚΑΛΟΣ και ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία ο Πολιτιστικός – Εξωραϊστικός Σύλλογος «ΑΦΙΔΝΕΣ 2000» διαμαρτύρεται για την προώθηση τροπολογίας σχετικά με τη δημιουργία «Πάρκου Υψηλής Τεχνολογίας» στον ορεινό όγκο της Πάρνηθας.
21) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Δήμαρχος Σπάτων Αττικής ζητεί τη διευθέτηση του ρέματος Παναγίτσας – Ραφήνας.
22) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο κ. Λάμπρος Μπουκουβάλας ζητεί την ικανοποίηση ασφαλιστικών αιτημάτων των συνταξιούχων του ΟΓΑ.
23) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία η Ένωση Αστυνομικών Υπαλλήλων Νομού Ηρακλείου ζητεί την αύξηση του βασικού μισθού και την ενίσχυση με προσωπικό της Αστυνομικής Δύναμης Ηρακλείου.
24) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορές με τις οποίες η Ομοσπονδία Αγροτικών Συλλόγων Νομού Ηρακλείου ζητεί την  αύξηση της κατώτατης σύνταξης, τη σύνδεσή της με το ΕΚΑΣ κ.λπ.
25) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορές με τις οποίες η Ομοσπονδία Αγροτικών Συλλόγων Νομού Ηρακλείου ζητεί την αύξηση της κατώτατης σύνταξης, τη σύνδεσή της με το ΕΚΑΣ κ.λπ.
26) Ο Γ΄ Αντιπρόεδρος της Βουλής και Βουλευτής Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσε αναφορά με την οποία ο Δήμαρχος Περάματος ζητεί την αποκατάσταση κιγκλιδώματος, του φωτισμού  στην προέκταση της Λεωφόρου Σχιστού.
27) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Σύλλογος Πολυτέκνων Γονέων Νομού Ηρακλείου ζητεί τη δωρεάν διάθεση τροφίμων στις πολύτεκνες οικογένειες.
28) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία κάτοικοι της πόλεως Ζακύνθου διαμαρτύρονται για τη λειτουργία κεραιών κινητής τηλεφωνίας σε αστικές περιοχές της Ζακύνθου.
29) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία Κάτοικοι του Δημοτικού Διαμερίσματος Ορθονιών του Δήμου Ελατίων  Ζακύνθου  ζητούν την τοποθέτηση τηλεοπτικών αναμεταδοτών.
30) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ κατέθεσε αναφορά με την οποία ζητεί την κτιριακή επέκταση του 1ου και 2ου Γυμνασίου Γυθείου.
31) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ κατέθεσε αναφορά με την οποία ζητεί  τη λήψη  μέτρων για  τη διευκόλυνση της φετινής λειτουργίας των μικρών ελαιουργών του Νομού Λακωνίας.
32) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ κατέθεσε αναφορά με την οποία ζητεί την επανασύσταση και την οργάνωση των Σχολών Μαθητείας του ΟΑΕΔ Σπάρτης.
33) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ κατέθεσε αναφορά με την οποία ζητεί την επιχορήγηση του Σωματείου Α.Μ-Ε-Α- Λακωνίας.
34) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Δήμος Αγίας Βαρβάρας Ηρακλείου Κρήτης ζητεί τη χρηματοδότηση των Αμπελουργικών Ενώσεων του Δήμου, για την απορρόφηση των οινοσταφύλλων της περιοχής.
35) Ο Βουλευτής Βοιωτίας κ. ΒΑΣΙΛΕΙΟΣ ΤΟΓΙΑΣ κατέθεσε αναφορά με την οποία ο κ. Ψυχογιός Ιωάννης, εκπρόσωπος δικαιούχων εργατικών κατοικιών από το ΑΟΕΚ διαμαρτύρεται για το ζήτημα κοστολόγησης των παραχωρηθέντων κατοικιών στη Θήβα.
36) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία γονείς και μαθητές του Δημοτικού Διαμερίσματος Πετραλώνων Δήμου Φιγαλίας Ν.Ηλείας ζητούν την επαναλειτουργία του Δημοτικού Σχολείου Πετραλώνων.
37) Ο Βουλευτής Κορινθίας κ. ΑΝΑΣΤΑΣΙΟΣ ΧΩΡΕΜΗΣ κατάθεσε αναφορά με την οποία οι Πρόεδροι των Ε.Α.Σ. Κορίνθου, Ξυλοκάστρου, Βάχασκα ζητούν τη λήψη μέτρων για τη διάσωση της επιτραπέζιας Σουλτανίνας.
38) Ο Βουλευτής Κορινθίας κ. ΑΝΑΣΤΑΣΙΟΣ ΧΩΡΕΜΗΣ κατάθεσε αναφορά με την οποία ο Σύλλογος Γονέων και Κηδεμόνων Νηπιαγωγείου- Δημοτικού και Γυμνασίου Περαχώρας Κορινθίας ζητεί την επίλυση λειτουργικών και κτιριακών προβλημάτων των πιο πάνω Σχολείων.
39) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Δήμαρχος Παλλήνης Αττικής ζητεί την επίλυση  προβλημάτων αντιπλημμυρικής προστασίας της περιοχής του.
40) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμαρχος Ελυμνίων ζητεί την αναβάθμιση και επάνδρωση του Λιμενικού Σταθμού Λίμνης,
41) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία το Λαογραφικό Μουσείο του Δήμου Κεντρικού Ζαγορίου ζητεί την αποπεράτωση και μετατροπή υπάρχοντος κτιρίου του πρώην Κοινοτικού Γραφείου Ελαφότοπου σε δεύτερο κτίριο Λαογραφικού Μουσείου, λόγω πληθώρας εκθεσιακού υλικού.
42) Ο Βουλευτής Κορινθίας κ. ΑΓΓΕΛΟΣ ΜΑΝΩΛΑΚΗΣ κατέθεσε αναφορά με την οποία η Οργάνωση Υποστήριξης Νέων Κρυονερίου Κορινθίας ζητεί την ένταξη στο Κοινοτικό Πρόγραμμα LEADER, του ξενώνα «ΕΛΙΣΣΩΝ» στο Κρυονέρι Κορινθίας.
43) Ο Βουλευτής Ηρακλείου  κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Νομάρχης Ηρακλείου και οι Δήμαρχοι Μοιρών, Αρκολοχωρίου, Αγίας Βαρβάρας και Κόφινα ζητούν χρηματοδότηση, για την επιβίωση της αναπτυξιακής εταιρείας «ΚΡΟΝΟΣ Α.Ε.».
44) Ο Βουλευτής Ιωαννίνων κ. ΚΩΝΣΤΑΝΤΙΝΟΣ ΤΑΣΟΥΛΑΣ κατέθεσε αναφορά με την οποία Επιτροπή Συνταξιούχων Δασκάλων Ν.Ιωαννίνων ζητεί την ικανοποίηση αιτήματος σχετικά με φαρμακευτική περίθαλψη μελών οικογενείας.
45) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ κατέθεσε αναφορά με την οποία κάτοικοι της οδού Αριάνδης στο Ηράκλειο Κρήτης διαμαρτύρονται για εγκατάσταση κεραίας κινητής τηλεφωνίας.
46) Ο Β΄ Αντιπρόεδρος της Βουλής και Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία οι κ.κ. Ζεγγίνης Γεώργιος, Σωτηρία Δημητρίου ζητούν την ικανοποίηση αιτήματος σχετικά με καταβολή οικογενειακού επιδόματος.
47) Ο Β΄ Αντιπρόεδρος της Βουλής και Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμαρχος Νέας Αγχιάλου διαμαρτύρεται για τις εκτιμήσεις του ΕΛΓΑ των ζημιών στις καλλιέργειες της περιοχής από χαλαζόπτωση.
48) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ και ΙΩΑΝΝΗΣ ΔΡΑΓΑΣΑΚΗΣ κατέθεσαν αναφορά με την οποία ο Δήμος Οροπεδίου Λαιθίου ζητεί την πλήρη αποζημίωση των παραγωγών  κηπευτικών  προϊόντων που επλήγησαν από τον παγετό.
49) Ο Β΄ Αντιπρόεδρος της Βουλής και Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η κα Ευθαλία  Πορλίγγη ζητεί την επίλυση οικονομικού της προβλήματος κλπ..
50) Ο Βουλευτής Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας που αφορά στις καθυστερήσεις επιδότησης του ελαιολάδου περιόδου 2003-2004.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 976/25-5-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 204/14-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Γ. Παπαγεωργίου, σας πληροφορούμε τα εξής:
     1. Το Υπουργείο μας μέσω του έργου «έργα αντιμετώπισης εκτάκτων αναγκών Κ.Α. 2004- ΣΕΟ8100000» του Προγράμματος Δημοσίων Επενδύσεων διαθέτει κατ’ έτος, μέσα στα εγκεκριμένα από το Υπουργείο Οικονομίας και Οικονομικών οικονομικά πλαίσια, πίστωση για την αντιμετώπιση έργων εκτάκτων αναγκών. Κάθε έτος γίνεται καταγραφή και αξιολόγηση των αιτημάτων από ολόκληρη τη χώρα και εν συνεχεία γίνεται κατανομή των διαθέσιμων πιστώσεων.
     Στα πλαίσια του παραπάνω έργου και εντός των οικονομικών δυνατοτήτων του για το έτος 2003, το Υπουργείο Γεωργίας διέθεσε στην Ν.Α. Ευβοίας για λογαριασμό του ΤΟΕΒ Ιστιαίας πίστωση 120.000 € για τη συμμετοχή του Δημοσίου στην αντιμετώπιση εκτάκτων αναγκών των έργων δικαιοδοσίας του. Για το τρέχον έτος, σχετικό αίτημα έχει υποβληθεί από τη Διεύθυνση Εγγείων Βελτιώσεων Νομ. Αυτοδιοίκησης Ευβοίας, το οποίο εξετάζεται, συν εκτιμώντας και τα υπόλοιπα αιτήματα που έχουν υποβληθεί στα πλαίσια του προϋπολογισμού του ανωτέρω έργου.
     2. Ειδικώτερα, σημειώνεται ότι η χρηματοδότηση των γεωτρήσεων από το Πρόγραμμα Αγροτικού Εξηλεκτρισμού, μπορεί να γίνει είτε από το πρόγραμμα της Περιφέρειας (ΠΕΠ), είτε από πρόγραμμα της Νομαρχίας (π.χ. Κ.Α.Π.).
     Ο Υπουργός
     Σ. ΤΣΙΤΟΥΡΙΔΗΣ»
      2. Στην με αριθμό 1027/25-5-04 ερώτηση της Βουλευτού κ. Ασημίνας Ξηροτύρη-Αικατερίνη δόθηκε με το υπ’ αριθμ. Β-547/14-6-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμ. πρωτ. 1027/25-05-04 που κατέθεσε στη Βουλή η Βουλευτής κ. Ασημίνα Ξηροτύρη-Αικατερινάρη, σύμφωνα με το αριθμ. πρωτ.: 4028/09-06-04 έγγραφο των Ηλεκτρικών Σιδηροδρόμων Αθηνών -Πειραιώς Α.Ε ( ΗΣΑΠ), και κατά το λόγο αρμοδιότητας του Υπουργείου Μεταφορών και Επικοινωνιών, σας πληροφορούμε τα παρακάτω:
     1. Ο ΗΣΑΠ παράλληλα με την ολοκλήρωση των έργων ανάπλασης των σταθμών εκτελούν εργασίες περιτοίχισης των εγκαταστάσεών τους και συντήρησης της σιδηροδρομικής γραμμής. Τούτο έχει σαν αποτέλεσμα αφενός τη δημιουργία άσχημης εικόνας λόγω των μπάζων και υλικών που αποτίθενται στις περιοχές των έργων, αφετέρου δε την καθυστέρηση κοπής και αποκόμισης αυτοφυούς βλάστησης και χόρτων που αυτήν την περίοδο είναι ιδιαίτερα ανεπτυγμένα.
     2. Οι σιδηροτροχιές που αναφέρονται, είναι ανταλλακτικά τεμάχια αλλαγών τροχιάς και αποτελούν εφεδρεία σε περίπτωση βλάβης στα συστήματα γραμμής.
     3. Οι αρμόδιες υπηρεσίες των ΗΣΑΠ εφαρμόζουν από 10ημέρου ένα οργανωμένο πρόγραμμα καθαρισμού του περιφραγμένου χώρου της σιδηροδρομικής γραμμής, με παράλληλη φόρτωση σε νυκτερινούς συρμούς των προϊόντων καθαρισμού, ώστε σε σύντομο χρονικό διάστημα να επιτευχθεί η απάλειψη της εικόνας που περιγράφεται στην ερώτηση της κ. Βουλευτού.
     4. Οι εργασίες που απαιτούνται για τον ευπρεπισμό της γραμμής θα επαναλαμβάνονται σε τακτά χρονικά διαστήματα και μετά την περίοδο των Ολυμπιακών Αγώνων της Αθήνας.
     Ο Υπουργός
     ΜΙΧΑΛΗΣ ΛΙΑΠΗΣ»
      3. Στην με αριθμό 1231/2-6-04 ερώτηση του Βουλευτή κ. Στέφανου Μάνου δόθηκε με το υπ’ αριθμ. 139/25-6-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να πληροφορήσετε τον κ. Βουλευτή Στέφανο Μάνο πως σε θέματα αρμοδιότητάς μας ισχύουν τα παρακάτω:
     Στη Λεωφόρο Χαλανδρίου-Αμαρουσίου και ειδικότερα στο σημείο διασταύρωσής της με γέφυρα άνω διάβασης, με την Αττική Οδό, έχει τοποθετηθεί η κατάλληλη απαγορευτική σήμανση στην περιοχή της γέφυρας, η τήρηση της οποίας και η όποια αστυνόμευση δεν εμπίπτει στις αρμοδιότητες του Υπουργείου μας.
     Στη Λεωφόρο Μαραθώνος, στο ύψος της Ν. Μάκρης, έχει γίνει η απαραίτητη διαπλάτυνση προκειμένου να προκύψει διατομή οδικού άξονα με 2+2 λωρίδες κυκλοφορίας και κεντρική νησίδα, σύμφωνα με μελέτη η οποία εγκρίθηκε με Πράξη Νομοθετικού Περιεχομένου, γεγονός που εξασφαλίζει την ομαλή και ασφαλή διεξαγωγή της κυκλοφορίας πεζών και οχημάτων με απαγόρευση της παρά το κράσπεδο στάσης και στάθμευσης, που προβλέπεται στη μελέτη σήμανσης - ασφάλισης και συντελεί στην περαιτέρω αύξηση της κυκλοφοριακής ικανότητας.
     Τέλος, η διασφάλιση επάρκειας χώρων στάθμευσης για το προσωπικό και τους επισκέπτες των παροδίων καταστημάτων, δεν εμπίπτει στις αρμοδιότητες του Υπουργείου μας.
     Ο Υπουργός
     Γ. ΣΟΥΦΛΙΑΣ»
     4. Στην με αριθμό 622/11-5-04 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 29213/2-6-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της παραπάνω ερώτησης και μετά από σχετικό έγγραφο της Περιφέρειας Δυτικής Ελλάδας, σας πληροφορούμε τα εξής:
     1. Το προαναφερόμενο έργο δημοπρατήθηκε στις 24-3-2004. Δεν έχει υπογραφεί ακόμα η σύμβαση, προκειμένου να γίνει η διασταύρωση των στοιχείων που υπέβαλε ο μειοδότης, με τα στοιχεία του μητρώου του Εθνικού Συμβουλίου Ραδιοτηλεόρασης.
     2. Η προθεσμία εκτέλεσης του έργου (από την ημερομηνία υπογραφής της σύμβασης) είναι έξι ημερολογιακοί μήνες.
     Ο Υφυπουργός
     ΑΘΑΝ. ΝΑΚΟΣ»
     5. Στην με αριθμό 1176/28-5-04 ερώτηση του Βουλευτή κ. Αντωνίου Φούσα δόθηκε με το υπ’ αριθμ. 584/16-6-04 έγγραφο από τον Υφυπουργό Τουρισμού η ακόλουθη απάντηση:
     «Αναφορικά με την παραπάνω ερώτηση του Βουλευτή κ. Φούσα, σας γνωρίζουμε τα ακόλουθα:
     Το περιεχόμενο της είναι προφανέστατα εκτός του πλαισίου ρυθμιστικής αρμοδιότητας του Υπουργείου Τουρισμού. Πάντως, σας τονίζουμε ότι σκοπεύουμε να συνεισφέρουμε και να συνεργαστούμε με κάθε φορέα, ακόμα και σε γενικότερα θέματα τουρισμού που εκφεύγουν των αρμοδιοτήτων μας. Η νέα πολιτική που χαράσσουμε στο Υπουργείο μας δε θα επιτρέψει να επαναληφθούν σπασμωδικές ενέργειες που χαρακτήριζαν τον τομέα του τουρισμού μέχρι σήμερα. Μέσα από μια ολοκληρωμένη προσέγγιση θα επιδιώξουμε παραγωγικές και αποτελεσματικές μορφές συνεργασίας με όλους τους συναρμόδιους φορείς. Στόχος μας είναι, σε αντίθεση με τις ασυντόνιστες και αναποτελεσματικές δράσεις του παρελθόντος, να διαμορφωθούν επιτέλους θετικές εξελίξεις και να δοθούν λύσεις γενικότερα σε θέματα που έχουν άμεση και έμμεση σχέση με τον Τουρισμό στη χώρα μας.
     Ο Υφυπουργός
     ΑΝΑΣΤΑΣΙΟΣ ΛΙΑΣΚΟΣ»
      6. Στην με αριθμό 1136/27-5-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 150/17-6-04 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση τoυ με αριθ. πρωτ. 1136/27-5-2004 εγγράφου σας, με το οποίο μας διαβιβάστηκε ερώτηση του Βουλευτή κ. Β. Κεγκέρογλου που κατατέθηκε στη Βουλή των Ελλήνων, σας γνωρίζουμε ότι, στα αλιευτικά καταφύγια Κερατόκαμπου, Τσούτσουρα και Κόκκινου Πύργου, που έχουν ήδη περατωθεί, έχουν διαπιστωθεί και από την αρμόδια Λιμενική Αρχή, προβλήματα προσάμμωσης. Πιθανολογούνται μελλοντικά προβλήματα προσάμμωσης στα αλιευτικά καταφύγια Λέντα και Άρβης Βιάννου, που είναι υπό κατασκευή.
     Τα ανωτέρω είναι έργα περιφερειακού-νομαρχιακού επιπέδου, για τα οποία το Υ.Ε.Ν. δεν έχει αρμοδιότητα αλλά θα συνηγορήσει και θα υποβοηθήσει στην εκπόνηση, έγκριση και χρηματοδότηση της αναγκαίας συνολικής ακτομηχανικής μελέτης για τα νότια παράλια του Νομού Ηρακλείου.
     Ο Υπουργός
     ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      7. Στην με αριθμό 1106/27-5-04 ερώτηση του Βουλευτή κ. Βασιλείου Τόγια δόθηκε με το υπ’ αριθμ. Τ.2439/953/17-6-04 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
     «Σε απάντηση της με αριθμ. 1106/27.5.04 ερώτησης που κατατέθηκε από το Βουλευτή κ. Βασίλη Τόγια, σας γνωρίζουμε τα ακόλουθα:
     Το Τελωνείο Θηβών στεγάζεται σε μισθωμένο οίκημα που βρίσκεται πλησίον του Σιδηροδομικού Σταθμού της πόλης. Από το έτος 1999 ο Δήμος Θηβαίων προχώρησε στη πεζοδρόμηση του τετραγώνου γύρω από το Τελωνείο, με αποτέλεσμα να δημιουργούνται προβλήματα στη λειτουργία του διότι η περιοχή σηματοδοτήθηκε και τα έμφορτα με εμπορεύματα προς τελωνισμό φορτηγά δεν είχαν πρόσβαση σ΄ αυτό και οι έλεγχοι από τους υπαλλήλους της Υπηρεσίας μας πραγματοποιούνταν κάτω από απαράδεκτες συνθήκες ιδιαίτερα κατά τη διάρκεια του χειμώνα.
     Για το λόγο αυτό ζητήσαμε από την Κτηματική Εταιρεία του Δημοσίου και μας παραχωρήθηκε η χρήση του ΒΚ 479 οικοπέδου του Δημοσίου το οποίο διαμορφώθηκε κατάλληλα με την προϋπόθεση να χρησιμοποιείται ως χώρος στάθμευσης των προαναφερόμενων φορτηγών αυτοκινήτων για όσο χρόνο απαιτεί η διαδικασία ελέγχου και η ολοκλήρωση των Τελωνειακών διατυπώσεων.
     Ο συγκεκριμένος υπαίθριος χώρος δεν έχει καθορισθεί ως Τελωνειακός περίβολος ώστε να είναι υποκείμενος σε Τελωνειακό έλεγχο εποπτεία ή φρούρηση διότι δεν υφίσταται και λόγος για την έγκρισή του.
     Η στάθμευση των αυτοκινήτων καθ΄ όλο το 24ωρο στο χώρο αυτό λόγω έλλειψης αντίστοιχων χώρων εντός της πόλης γίνεται με ευθύνη των οδηγών ή ιδιοκτητών τους και το Τελωνείο ουδεμία ευθύνη φέρει για τις τυχόν ζημιές που προκαλούνται.
     Ο Υφυπουργός
     ΑΔΑΜ ΡΕΓΚΟΥΖΑΣ»
      8. Στην με αριθμό 1008/25-5-04 ερώτηση του Βουλευτή κ. Νάσου Αλευρά δόθηκε με το υπ’ αριθμ. 121/18-6-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Παρακαλούμε να πληροφορήσετε τον κ. Βουλευτή ότι το έργο της Κακιάς Σκάλας στην Εθνική οδό Αθηνών-Κορίνθου παρουσίασε εκτός της μεγάλης υπέρβασης και μεγάλη καθυστέρηση στην πρόοδό του πολύ πριν τις εκλογές και την ανάληψη της Κυβέρνησής μας.
     Το έργο είχε ουσιαστικά διακοπεί διότι για την αποπεράτωσή του απαιτούντο πρόσθετες πιστώσεις. Ήδη έχουν εξασφαλιστεί οι απαιτούμενες πιστώσεις και έχουν δρομολογηθεί οι διαδικασίες δημοπράτησης νέας (τρίτης) εργολαβίας ώστε να καταστεί δυνατή η αποπεράτωση και η απόδοση στην κυκλοφορία του έργου στο τέλος του τρέχοντος έτους.
     Παρά ταύτα με ορισμένες προσωρινές επεμβάσεις στο έργο θα αποδοθεί σε κυκλοφορία πριν και για τους Ολυμπιακούς Αγώνες με τρεις (3) λωρίδες κυκλοφορίας και προς τη μία και προς την άλλη κατεύθυνση.
     Ο Υπουργός
     Γ. ΣΟΥΦΛΙΑΣ»
      9. Στην με αριθμό 1007/25-5-04 ερώτηση των Βουλευτών κυρίων Δημητρίου Κουσελά και Πέτρου Κατσιλιέρη δόθηκε με το υπ’ αριθμ. 120/18-6-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να πληροφορήσετε τους κύριους Βουλευτές ότι σε θέματα της αρμοδιότητάς μας και σχετικά με την αποκατάσταση ζημιών σε έργα υποδομής του Ν. Μεσσηνίας, που στις 5.5.2004 επλήγη από ανεμοθύελλα-θαλασσοταραχή, η Υπηρεσία Αποκατάστασης Σεισμοπλήκτων (ΥΑΣ) του ΥΠΕΧΩΔΕ είναι αποκλειστικά αρμόδια για αποκατάσταση ζημιών σε κτίρια, που υπέστησαν βλάβες μόνο από σεισμό, πλημμύρα, πυρκαγιά ή κατολίσθηση, σύμφωνα με το άρθρο 10 του Ν. 2576/98 (σε οριοθετημένες περιοχές).
     Ο Υπουργός
     Γ. ΣΟΥΦΛΙΑΣ»
      10. Στην με αριθμό 1099/26-5-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 128/18-6-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Παρακαλούμε να πληροφορήσετε τον κ. Βουλευτή Μανόλη Στρατάκη για το θέμα που θίγεται στο ερώτημα σχετικά με τον οδικό άξονα Ηρακλείου-Μεσσαράς και σύμφωνα με την Δ/νση Δημοσίων Έργων της Περιφέρειας Κρήτης, ότι για την κατασκευή του οδικού τμήματος Αγ.Βαρβάρα-Καστέλλι οι μελέτες βρίσκονται στο τελικό στάδιο ολοκλήρωσής τους, προκειμένου να εξεταστεί η δυνατότητα ένταξης κατασκευής του έργου σε πρόγραμμα χρηματοδότησης.
     Για τους οδικούς άξονες Καρτερός-Επισκοπή και Συνοικισμός-Γαλύφα αρμόδιο απάντησης είναι το Υπουργείο Εσωτερικών, Δημόσιας Διοίκησης και Αποκέντρωσης, το οποίο είναι συναποδέκτης της ερώτησης.
     Ο Υπουργός
     Γ. ΣΟΥΦΛΙΑΣ»
      11. Στην με αριθμό 1046/26-5-04 ερώτηση του Βουλευτή κ. Γιάννη Γιαννέλλη δόθηκε με το υπ’ αριθμ. ΥΠΠΟ/ΓΡ.ΥΦ/Κ.Ε./90/18-6-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αρ.πρ. 1046/26-5-2004 ερώτησης του Βουλευτή κου Γιάννη Γιαννέλλη σχετικά με τη Συλλογή Ευρ. Κουτλίδη στην Κέρκυρα, σας πληροφορούμε τα εξής:
      Το θέμα του Ιδρύματος Ευρ. Κουτλίδη πέρασε από πολλές φάσεις και δημιουργήθηκαν κάποιες καταστάσεις οι οποίες ενδεχομένως θα πρέπει να επανεξεταστούν όπως η αυτόνομη λειτουργία του Ιδρύματος καθώς και ο χώρος και ο τόπος λειτουργίας του. Πρόκειται για το σημαντικότερο Ίδρυμα που αφορά στη μοντέρνα και σύγχρονη ελληνική τέχνη και επομένως η δραστηριότητά του το διακρίνει τόσο από επιστημονική όσο και από πολιτιστική πλευρά. Το Υπουργείο Πολιτισμού, δεδομένης της σπουδαιότητας της Συλλογής, εξετάζει το θέμα επισταμένως σε όλο του το φάσμα. Όσον αφορά στο θέμα του Διοικητικού Συμβουλίου το Υπουργείο Πολιτισμού δεν είναι αρμόδιο για τα θέματα αυτά 
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      12. Στην με αριθμό 1081/26-5-04 ερώτηση του Βουλευτή κ. Ιωάννου Μπουγά δόθηκε με το υπ’ αριθμ. ΥΠΠΟ/ΓΡ.ΥΦ.Κ.Ε/86/16-6-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αρ. πρ. 1081/26-5-2004 ερώτησης του Βουλευτή κ. Ι. Μπουγά σχετικά με την αναστήλωση του Βυζαντινού Ναού Μεταμόρφωσης του Σωτήρα στην Άμφισσα Ν. Φωκίδας, σας πληροφορούμε τα εξής:
      Ο Ιερός Ναός της Μεταμόρφωσης του Σωτήρος στην Άμφισσα Νομού Φωκίδας, κηρυγμένο βυζαντινό μνημείο ( ΦΕΚ 68 Α/26-4-1924 ΒΑ 9/19-4-1994) ανήκει στον τύπο του απλού δικιόνιου σταυροειδούς εγγεγραμμένου με τρούλλο ναό και παρουσιάζει αξιόλογη τοιχοποιία που χαρακτηρίζεται από επιμελημένο πλινθοπερίκλειστο σύστημα και χρήση ποικίλων κεραμοπλαστικών στοιχείων. Από τα μορφολογικά κυρίως στοιχεία της τοιχοποιίας αλλά και το γνωστό του διάκοσμο ο ναός έχει χρονολογηθεί στον πρώιμο 12ο αιώνα. Οι σεισμοί της δεκαετίας του 1990 προκάλεσαν βλάβες στην τοιχοποιία και τη θολοδομία του ναού. Με τη μέριμνα της Ι.Μ. Φωκίδας συντάχθηκε μελέτη στερέωσης και αποκατάστασης η οποία εγκρίθηκε τροποποιημένη ως προς τις προτάσεις επέμβασης από το Κεντρικό Αρχαιολογικό Συμβούλιο του οποίου επιτροπή διενήργησε αυτοψία το 2003.
      Οι εγκεκριμένες επεμβάσεις αποσκοπούν στην αποκατάσταση της στατικής επάρκειας του μνημείου και την προστασία του από δυσμενείς καιρικές συνθήκες και περιλαμβάνουν την ήπια αποκατάσταση των τριχοειδών ρωγμών, τη στεγάνωση της κεράμωσης, την ανακατασκευή εσωτερικών επιχρισμάτων και τη διενέργεια ερευνητικών ανασκαφικών τομών στα θεμέλια. Στις εγκεκριμένες εργασίες περιλαμβάνονται και η ανακατασκευή του δαπέδου μετά από διαπίστωση της αρχικής του μορφής, αλλά και η ανασυναρμολόγηση του βυζαντινού μαρμάρινου τέμπλου, επεμβάσεις οι οποίες δεν επείγει να εκτελεσθούν, αφού δεν είναι απαραίτητες για τη στατική αποκατάσταση του μνημείου. Η εκτέλεση των εργασιών με τη μέθοδο της αυτεπιστασίας προϋποθέτει την εγκατάσταση συνεργείου υψηλής εξειδίκευσης το οποίο θα αρχίσει τις εργασίες άμεσα. Το έργο επισημαίνουμε ότι έχει ενταχθεί στο Πρόγραμμα Δράσης της αρμόδιας 1ης ΕΒΑ για το 2004.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      13. Στην με αριθμό 1122/27-5-04 ερώτηση των Βουλευτών κυρίων Άγγελου Τζέκη και Γεωργίου Χουρμαζιάδη δόθηκε με το υπ’ αριθμ. 223/14-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κύριοι Α. Τζέκης, Γ. Χουρμουζιάδης, σας πληροφορούμε τα εξής:
      1. Για τις ζημιές που προκλήθηκαν στις καλλιέργειες σπαραγγιών των Ν. Πέλλας και Ημαθίας από τις χαλαζοπτώσεις του παρελθόντος θέρους και τους παγετούς του φετινού χειμώνα, εγκρίθηκε από τον ΕΛ.Γ.Α. χορήγηση 10ήμερης προθεσμίας για υποβολή δηλώσεων.
      2. Οι φετινές ζημιές από τις βροχοπτώσεις στις καλλιέργειες κερασιάς, μηλιάς και αχλαδιάς καθώς και τα έξοδα επανασποράς βαμβακιού θα καλυφθούν, δεδομένου ότι με απόφαση του Διοικητικού Συμβουλίου του ΕΛ.Γ.Α. εγκρίθηκε η τροποποίηση του Κανονισμού Ασφάλισης Φυτικής Παραγωγής και ορίσθηκε κατ' εξαίρεση για το έτος 2004 η 1η Απριλίου αντί της 15ης Μαΐου, η οποία ίσχυε μέχρι τώρα ως έναρξη ισχύος της ασφαλιστικής κάλυψης των ζημιών από υπερβολικές ή άκαιρες βροχοπτώσεις.
      Ο Υπουργός
      Σ. ΤΣΙΤΟΥΡΙΔΗΣ»
      14. Στην με αριθμό 1120/27-5-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 225/15-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Βασίλης Κεγκέρογλου, σας πληροφορούμε τα εξής:
      Το έργο του Φράγματος της Φανερωμένης θα ολοκληρωθεί εντός του τρέχοντος έτους. Το έργο είναι ενταγμένο στο ΠΕΠ Κρήτης, χρηματοδοτείται από τη ΣΑΕ 081/3 του Υπουργείου μας και εκτελείται με την εποπτεία της αρμόδιας Δ/νσης Τεχνικών Μελετών και Κατασκευών.
      Η αξιοποίηση του νερού του ταμιευτήρα, θα εξασφαλιστεί με την κατασκευή του αγωγού μεταφοράς προς υφιστάμενα δίκτυα.
      Η Περιφέρεια Κρήτης έχει αναθέσει τη μελέτη του αγωγού μεταφοράς του νερού από το φράγμα Φανερωμένης, ο οποίος θα τροφοδοτεί με νερό τις δεξαμενές των υφιστάμενων δικτύων (δίκτυα Α,Β και Γ ζώνης), καθώς και την αποκατάσταση του υφιστάμενου καθεστώτος άρδευσης, που λόγω της κατασκευής του φράγματος της Φανερωμένης έχουν παρουσιαστεί δυσχέρειες στη λειτουργία του.
      Σύμφωνα με τα παραπάνω, τόσο η εκπόνηση της μελέτης του αγωγού μεταφοράς όσο και η χρηματοδότηση και δημοπράτηση του αντίστοιχου έργου αποτελούν θέματα αποκλειστικής αρμοδιότητας της Περιφέρειας, και δεν εντάσσονται οι παραπάνω ενέργειες στα προγράμματα του Υπουργείου μας.
      Ο Υπουργός
      Σ. ΤΣΙΤΟΥΡΙΔΗΣ»
      15. Στις με αριθμό 1124/27-5-04 και 1227/1-6-04 ερωτήσεις των Βουλευτών κυρίων Γιάννη Γιαννέλλη, Σταύρου Σκοπελίτη και Ελπίδας Παντελάκη δόθηκε με το υπ’ αριθμ. 227/14-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στις παραπάνω ερωτήσεις που κατέθεσαν οι Βουλευτές κ.κ. Γ. Γιαννέλης, Σ. Σκοπελίτης, Ε. Παντελάκη, σας πληροφορούμε τα εξής:
      1. Η υλοποίηση του έργου της λιμνοδεξαμενής. Σεδούντα Ν. Λέσβου εντάχθηκε στο ΙΙ ΚΠΣ και άρχισε η κατασκευή των αναγκαίων εργασιών μέσω της συναφθείσας σύμβασης με εργοληπτική εταιρεία σύμφωνα με την εγκεκριμένη μελέτη.
      Ειδικότερα, το έργο χωροθετείται στην κοίτη του χειμάρρου Άνυδρου (παραπόταμου του Σεδούντα) και αναπτύσσεται μέσα σε μισγάγγεια με έντονες κλίσεις. Η εδαφική έκταση, η οποία καταλαμβάνεται από τη λιμνοδεξαμενή και τα συναφή έργα (οδοποιία, υπερχειλιστής, διώρυγα φυγής κ.λπ.) απαλλοτριώθηκε και στη συνέχεια απoψιλώθηκε από τη δασώδη κάλυψή της (ελαιόδενδρα).
      Κατά το στάδιο κατασκευής που ακολούθησε, προέκυψαν προβλήματα στο έργο. Συγκεκριμένα εκδηλώθηκαν έντονες κατολισθητικές τάσεις σε θέσεις όπου προβλέπονταν μεγάλου ύψους εκσκαφές για τη δημιουργία του νότιου πρανούς της λιμνοδεξαμενής και του περιμετρικού δρόμου και σε μεταγενέστερο χρονικό στάδιο νέες κατολισθήσεις μία μεγάλη στο βόρειο πρανές και μία μικρότερη στο νότιο πρανές. Λόγω των προβλημάτων αυτών κατέστη αναγκαίο για την ολοκλήρωση του έργου να βελτιωθούν ή και να προσαρμοσθούν στα νέα γεωτεχνικά δεδομένα. ορισμένες κατασκευές του έργου και προέκυψε η ανάγκη μερικής τροποποίησης της μελέτης.
      2. Με την 11145/20β2/454/9-5-03 Απόφαση του Υπ. Γεωργίας εγκρίθηκε να γίνει μερική τροποποίηση της Οριστικής μελέτης από τον αρχικό μελετητή. Η σχετική μελέτη έχει ολοκληρωθεί και βρίσκεται στο στάδιο έγκρισης. Το αντικείμενο της μελέτης αυτής αντιμετωπίζει όλα τα κατολισθητικά φαινόμενα της περιοχής με την υπόδειξη συγκεκριμένων μέτρων ή μεθόδων κατασκευής, τα οποία εξασφαλίζουν την ασφάλεια της λιμνοδεξαμενής. Σημειώνουμε ότι τα προτεινόμενα στη μελέτη μέτρα αντιμετώπισης του φαινομένου, παρουσιάζουν αλληλεμπλοκή χρονική και κατασκευαστική με τα υπόλοιπα συμβατικά αντικείμενα που απομένουν προς εκτέλεση και ως εκ τούτου, θα επιλεγεί ο πλέον πρόσφορος τρόπος για την υλοποίησή τους.
      Ο Υπουργός
      Σ. ΤΣΙΤΟΥΡΙΔΗΣ»
      16. Στην με αριθμό 1053/26-5-04 ερώτηση του Βουλευτή κ. Αλέξανδρου Δερμεντζόπουλου δόθηκε με το υπ’ αριθμ. ΥΠΠΟ/ΓΡ.ΥΦ.Κ.Ε/89/18-6-04 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αρ. πρ. 1053/26-5-2004 ερώτησης του Βουλευτή κ. Δερμεντζόπουλου, σας πληροφορούμε τα εξής:
      Κατά την ενδεικτική απαρίθμηση των εξουσιών που απορρέουν από το περιουσιακό δικαίωμα της πνευματικής ιδιοκτησίας, ο Ν. 2121/1993 αναγνωρίζει στο δημιουργό την εξουσία να επιτρέπει ή να απαγορεύει την δημόσια εκτέλεση του έργου του (άρθρο 3 παρ. 1 περ. στ).Δημόσια θεωρείται η εκτέλεση που κάνει το έργο προσιτό σε κύκλο προσώπων ευρύτερο από το στενό κύκλο της οικογένειας και το άμεσο κοινωνικό περιβάλλον ανεξαρτήτως από το αν τα πρόσωπα αυτά βρίσκονται στον ίδιο ή σε διαφορετικούς χώρους (άρθρο 3 παρ. 2). Σύμφωνα με το άρθρο 54 παρ.1 Ν. 2121/1993 οι δημιουργοί μπορούν να αναθέτουν σε οργανισμούς συλλογικής διαχείρισης τη διαχείριση ή την προστασία ή τη διαχείριση και την προστασία του περιουσιακού τους δικαιώματος ή εξουσιών που απορρέουν από αυτό. Το άρθρο 56 παρ. 2 Ν. 2121/1993 δίνει τη δυνατότητα στο χρήστη σε περίπτωση που ο Οργανισμός συλλογικής διαχείρισης αξιώνει αμοιβή προφανώς δυσανάλογη προς αυτήν που συνήθως καταβάλλεται σε παρόμοιες περιπτώσεις πριν από οποιαδήποτε χρήση να προκαταβάλει στον οργανισμό ή το ζητούμενο ποσό αμοιβής ή το ποσό που θα έχει ορίσει, ύστερα από αίτηση του χρήστη ως συνήθως καταβαλλόμενο σε παρόμοιες περιπτώσεις το Μονομελές Πρωτοδικείο κατά τη διαδικασία των ασφαλιστικών μέτρων. Οριστικά για την αμοιβή αποφαίνεται το αρμόδιο δικαστήριο.
      Σύμφωνα με το άρθρο 56 παρ.3 Ν. 2121/1993, οι Οργανισμοί συλλογικής διαχείρισης καταρτίζουν αμοιβολόγιο το οποίο πρέπει να γνωστοποιείται προς το κοινό με δημοσίευσή του σε τρεις εφημερίδες. Ο νόμος προβλέπει ότι κατά την κατάστρωση και εφαρμογή των αμοιβολογίων τους, οι οργανισμοί συλλογικής διαχείρισης οφείλουν να ενεργούν χωρίς αυθαιρεσία και να μην προβαίνουν σε καταχρηστικές διακρίσεις. Οι Οργανισμοί Συλλογικής διαχείρισης και οργανώσεις αντιπροσωπευτικές των χρηστών μπορούν επίσης να καταρτίζουν συμφωνίες που ρυθμίζουν την αμοιβή την οποία καταβάλλει ο χρήστης σε κάθε κατηγορία δικαιούχων (άρθρο 8 παρ. 21 Ν. 2557/1997). Προβλέπεται περαιτέρω η δυνατότητα υπαγωγής σε διαιτησία της διαφοράς μεταξύ των οργανισμών συλλογικής διαχείρισης και των χρηστών ως προς το ύψος της αμοιβής που θα πρέπει να καταβάλει ο χρήστης στον Οργανισμό (άρθρο 8 παρ.15 Ν.2557/1997).
      Οι Οργανισμοί συλλογικής διαχείρισης των συγγενικών δικαιωμάτων έχουν δραστηριοποιηθεί στην είσπραξη αμοιβών για τη δημόσια εκτέλεση -παρουσίαση στο κοινό (εύλογη αμοιβή άρθρου 49 Ν. 2121/1993).Οι Οργανισμοί αυτοί είναι γνωστό ότι έχουν υπογράψει ιδιωτικό συμφωνητικό με την Πανελλήνια Ομοσπονδία Εστιατόρων και Συναφών Επαγγελμάτων (ΠΟΕΣΕ).Το ίδιο θα μπορούσε να γίνει και με τους Οργανισμούς συλλογικής διαχείρισης των δημιουργών.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      17. Στην με αριθμό 333/28-4-04 ερώτηση του Βουλευτή κ. Ευάγγελου Πολύζου δόθηκε με το υπ’ αριθμ. 26256/18-5-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ανωτέρω σχετική ερώτηση, που κατέθεσε στη Βουλή ο Βουλευτής κ. Ε. Πολύζος, μετά των συνημμένων σχετικών, που αναφέρονται στο αντικείμενο του θέματος, σας γνωρίζουμε τα εξής:
      1. Όπως μας γνώρισε η Δ/νση Τοπ. Αυτοδιοίκησης και Διοίκησης Ν. Πιερίας με το Α.Π. 4024/12-5-2004 έγγραφό της, καθώς και με το Α.Π. 3572/28-4-2004 απαντητικό έγγραφό της προς το Συνήγορο του Πολίτη, για το Δήμο Ανατολικού Ολύμπου Ν. Πιερίας εκδόθηκε η αριθμ. 6100/22-7-2003 Απόφαση του Γενικού Γραμματέα της Περιφέρειας Κεντρικής Μακεδονίας, σύμφωνα με τα οριζόμενα στις διατάξεις του άρθρου 6 του Ν. 2527/97 και κατόπιν της Α.Π. ΔΙΠΠ/Φ.ΕΓΡ.1/104/3971/1-4-2003 Απόφασης της Επιτροπής της 55/98 ΠΥΣ και του Α.Π. 14165/3-4-2003 σχετικού εγγράφου της υπηρεσίας μας, με τα οποία εγκρίθηκε η σύναψη σύμβασης μίσθωσης έργου ενός (1) ατόμου κλάδου Π.Ε. Οικονομολόγων στον εν λόγω Δήμο.
      2. Επιπλέον, για τη Δημοτική Επιχείρηση Τουρισμού και Ανάπτυξης Δήμου Ανατολικού Ολύμπου εκδόθηκε η αριθμ. 5232/24-6-2003 Απόφαση του Γενικού Γραμματέα Περιφέρειας, με την οποία εγκρίθηκε η σύναψη σύμβασης μίσθωσης έργου ενός (1) ατόμου κλάδου Π.Ε. Διοικητικού-Λογιστικού, κατόπιν της αριθμ. 3/2003 απόφασης του Διοικητικού Συμβουλίου της Δημοτικής Επιχείρησης, της αριθμ. 4702/10-6-2003 εισήγησης του Δημάρχου και της από 10-6-2003 βεβαίωσης του πληρεξούσιου δικηγόρου από την οποία προκύπτει ότι πρόκειται για γνήσια σύμβαση έργου που δεν υποκρύπτει εξαρτημένη εργασία, η δε εκτέλεση του έργου δεν ανάγεται στον κύκλο των συνήθων καθηκόντων των εργαζομένων στη Δημοτική Επιχείρηση Τουρισμού και Ανάπτυξης.
      Από τη Δ/νση Τοπ. Αυτοδιοίκησης Ν. Πιερίας επισημαίνεται ότι η ως άνω διαδικασία ήταν σύμφωνη με τα προβλεπόμενα από τις διατάξεις του άρθρου 6 του Ν. 2527/97 και τις σχετικές εγκυκλίους της υπηρεσίας μας, και ότι, καθώς η διαδικασία σύναψης συμβάσεων μίσθωσης έργου από τους Ο.Τ.Α. και τις επιχειρήσεις αυτών δεν εμπίπτει στις διατάξεις του Ν. 2190/94 και ως εκ τούτου δεν ελέγχεται από το Α.Σ.Ε.Π., κατά την άποψή της δεν συντρέχει λόγος ελέγχου για παρατυπίες και παραλήψεις των οικείων διοικήσεων Ο.Τ.Α. και επιχειρήσεων, αφού εναπόκειται στη διακριτική ευχέρεια αυτών να επιλέξουν τους εν λόγω συμβασιούχους, μέσα σε πλαίσια νομιμότητας, διαφάνειας δημοσιότητας και αξιοκρατίας.
      3. Όσον αφορά τη σύναψη σύμβασης μίσθωσης έργου με δύο (2) άτομα για τις ανάγκες του Κέντρου Εξυπηρέτησης Πολιτών του Δήμου, σας γνωρίζουμε τα εξής:
      Όπως προαναφέρθηκε, από τις διατάξεις του άρθρου 6 του Ν.2527/97, ορίζεται ότι με τις συμβάσεις μίσθωσης έργου δεν επιτρέπεται να επιδιώκεται η κάλυψη πάγιων και διαρκών αναγκών της υπηρεσίας, ούτε να υποκρύπτεται σχέση εξαρτημένης εργασίας.
      Με την Α.Π. 12700/2-7-2002 εγκύκλιο του Υπουργού ΕΣ.Δ.Δ.Α. προς τους Ο.Τ.Α. Α΄ και Β΄ βαθμού, δόθηκαν οδηγίες για τη διαδικασία επιλογής των ατόμων που θα αναλάβουν το έργο της υποστήριξης και της παραγωγικής λειτουργίας των Κ.Ε.Π., προκειμένου να υπάρξει δημοσιότητα και διαφάνεια στη διαδικασία, ώστε να επιλεγούν τα πλέον κατάλληλα άτομα για το εν λόγω έργο παρόλο που, όπως προαναφέρθηκε, δεν προβλέπεται συγκεκριμένη διαδικασία επιλογής από καμία διάταξη νόμου.
      Όσον αφορά την πενθήμερη προθεσμία ανακοίνωσης-πρόσκλησης του Δήμου για την εκδήλωση ενδιαφέροντος για τη σύναψη σύμβασης μίσθωσης έργου στο Κ.Ε.Π. του, η Δ/νση Τοπ. Αυτοδιοίκησης και Διοίκησης Ν. Πιερίας επισημαίνει ότι θεωρείται εύλογο χρονικό διάστημα.
      Επισυνάπτονται φωτοαντίγραφα σχετικών με το θέμα εγγράφων, για ενημέρωσή σας.
      Ο Υφυπουργός
      Α. ΝΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     18. Στην με αριθμό 2352/22-7-04 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. 1093/16-8-04 έγγραφο από τον Υφυπουργό Τουρισμού η ακόλουθη απάντηση:
     «Αναφορικά με την παραπάνω ερώτηση του Βουλευτή κ. Μάνου Φραγκιαδουλάκη, σας γνωρίζουμε τα ακόλουθα:
     Το ακίνητο εμβαδού 1000μ2 επί του οποίου βρίσκεται το κτίριο των γραφείων του ΕΟΤ εμβαδού 207μ2 στο Ηράκλειο παρεχωρήθη στον Ε.Ο.Τ. από το ελληνικό Δημόσιο κατά πλήρη κυριότητα (ΦΕΚ 84//Α/5.6.72) με σκοπό την ανέγερση τουριστικού περιπτέρου, δημιουργία parking και λοιπών έργων διαμόρφωσης του χώρου, μετεγράφη δε στο Υποθηκοφυλακείο Ηρακλείου με αύξοντα αριθμό μεταγραφής 146088/ τόμος 1365).
     Με τον Ν.2636/98 (ΦΕΚ 198/Α/27.8.98) συστάθηκε η Ανώνυμη Εταιρία για την διαχείριση της περιουσίας του ΕΟΤ (ΕΤΑ ΑΕ) η οποία έχει σκοπό την διοίκηση, διαχείριση και εκμετάλλευση των ακινήτων που ανήκουν στον ΕΟΤ. Επειδή το ακίνητο που αναφέρεται στην ερώτηση κάλυπτε τις ανάγκες της περιφερειακής Διεύθυνσης Κρήτης του ΕΟΤ , παρέμεινε στην πλήρη κυριότητα του ΕΟΤ. Σύμφωνα όμως με το άρθρο 29 του Ν.2636/98, με προεδρικό διάταγμα που θα εκδιδόταν, θα μεταβιβάζονταν οι αρμοδιότητες των περιφερειακών διευθύνσεων του ΕΟΤ στις Περιφέρειες και οι υπάλληλοι του ΕΟΤ που υπηρετούσαν στις διευθύνσεις αυτές θα θεωρούνταν αποσπασμένοι στην περιφέρεια μέχρις ότου μεταταγούν.
     Με το Π.Δ. 313/2001 (ΦΕΚ 211/A/25.9.2001) μεταβιβάσθηκαν οι αρμοδιότητες από τον ΕΟΤ στις Περιφέρειες. Επομένως, οι υπάλληλοι του ΕΟΤ που υπηρετούσαν στην περιφερειακή Δ/νση Κρήτης θεωρήθηκαν κατά την έννοια του άρθρου 29 του Ν. 2636/98 αποσπασμένοι υπάλληλοι στην Περιφέρεια Κρήτης και μεταφέρθηκαν σταδιακά από τα γραφεία του ΕΟΤ σε άλλα γραφεία της Περιφέρειας, εκκενώνοντας το συγκεκριμένο ακίνητο.
     Με την επανασύσταση του Υπουργείου Τουρισμού, (Π.Δ. 122/2004, ΦΕΚ 85/Α/17.3.2004) και ενόψει της ανασυγκρότησης του ΕΟΤ και των περιφερειακών του Διευθύνσεων, είναι προφανές ότι το συγκεκριμένο ακίνητο του ΕΟΤ θα επαναχρησιμοποιηθεί άμεσα σαν κτίριο γραφείων για την εξυπηρέτηση των αναγκών της περιφερειακής Διεύθυνσης ΕΟΤ Κρήτης και σαν γραφείο Πληροφοριών του ΕΟΤ, με σκοπό την αποτελεσματική εξυπηρέτηση τόσο των τουριστών, όσο και των πολιτών του νησιού.
     Ο Υφυπουργός
     ΑΝΑΣΤΑΣΙΟΣ ΛΙΑΣΚΟΣ»
     19. Στην με αριθμό 2426/27-7-04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 7017/4/4461/11-8-04 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Θ. Λεβέντης, σε ό,τι μας αφορά, σας γνωρίζουμε ότι η ασφάλεια των Ολυμπιακών Αγώνων 2004, όπως κατ' επανάληψη έχουμε καταστήσει σαφές, είναι εθνική υπόθεση και ανήκει στην αποκλειστική ευθύνη των ελληνικών Αρχών, οι οποίες έχουν κάνει ό,τι είναι ανθρωπίνως δυνατό για να διεξαχθούν σε απόλυτα ασφαλές και ειρηνικό περιβάλλον. Η εφαρμογή των μέτρων ασφαλείας, κατά την επιχειρησιακή φάση, τόσο των Ολυμπιακών όσο και των Παραολυμπιακών Αγώνων θα πραγματοποιηθεί από τις δυνάμεις ασφαλείας της χώρας μας, χωρίς εμπλοκή οποιασδήποτε ξένης δύναμης, όπως προβλέπεται από τον επιχειρησιακό σχεδιασμό ολυμπιακής ασφάλειας.
     Πέραν αυτών, σας πληροφορούμε ότι το αίτημα της χώρας μας για διεθνή συνδρομή, που έχει επισήμως διατυπωθεί, είναι απολύτως σαφές και δημοσιοποιημένο από την πρώτη στιγμή. Σε περίπτωση αντιμετώπισης ακραίων σεναρίων, κατά την επιχειρησιακή φάση των αγώνων, προβλέπεται από το ισχύον νομικό πλαίσιο (άρθρο 23 ν. 3254/2004) και το Σύστημα Χειρισμού Κρίσεων, κατόπιν αποφάσεως του Συντονιστικού Συμβουλίου Ολυμπιακής Ασφάλειας (ΣΥΣΟΑ), η αίτηση συνδρομής από διεθνείς οργανισμούς ή κράτη, αυτοτελώς ή στο πλαίσιο διεθνών οργανισμών, ιδίως δε του ΝΑΤΟ, όσον αφορά την κάλυψη αναγκών διαχείρισης συνεπειών και απωλειών από φυσικές, τεχνολογικές και λοιπές καταστροφές, συμπεριλαμβανομένων των Χ.Β.Ρ.Π. συμβάντων.
     Τέλος, σας πληροφορούμε ότι, για τα θέματα που τίθενται στην ερώτηση, ενημερώθηκε, από τον Υπουργό Δημόσιας Τάξης, η Ειδική Μόνιμη Επιτροπή Θεσμών και Διαφάνειας και η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης της Βουλής, την 22-7 και την 24-6-2004, αντίστοιχα.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     20. Στην με αριθμό 2622/11-8-04 ερώτηση των Βουλευτή κυρίων Αντωνίου Σκυλλάκου και Λιάνας Κανέλλη, δόθηκε με το υπ’ αριθμ. 7017/4/4477/31-8-04 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσαν οι Βουλευτές κ. Α. Σκυλλάκος και κ. Λ. Κανέλλη, σας γνωρίζουμε ότι το Υπουργείο μας είναι ιδιαίτερα ευαίσθητο στο θέμα της άψογης' συμπεριφοράς των αστυνομικών και της πιστής εκτέλεσης των καθηκόντων τους, κυρίως σε ό,τι αφορά το σεβασμό των ατομικών δικαιωμάτων των πολιτών. Διαρκής επιδίωξή μας είναι η προστασία των δικαιωμάτων όλων των πολιτών, αλλά και η διασφάλιση της αξιοπρέπειας της μέγιστης πλειοψηφίας των αστυνομικών και η διαφύλαξη του κύρους της Αστυνομίας, μέσα από τη δημοκρατική δομή και λειτουργία της και την αφοσίωση του προσωπικού στους θεσμούς του δημοκρατικού μας πολιτεύματος και στις συνταγματικές και νομικές επιταγές. Για το λόγο δε αυτόν κάθε σχετική καταγγελία ερευνάται σε βάθος και εφόσον προκύψουν ποινικές ή πειθαρχικές ευθύνες αστυνομικών επιβάλλονται οι ανάλογες ποινές.
     Στα πλαίσια αυτά και για την αναφερόμενη στην ερώτηση υπόθεση διατάχθηκε από την Υπηρεσία η διενέργεια προκαταρκτικής έρευνας, σύμφωνα με τις διατάξεις του π.δ. 22/96, την οποία διενήργησε ανώτερος αξιωματικός. Από την έρευνα αυτή δεν προέκυψαν στοιχεία ικανά για τη θεμελίωση πειθαρχικού παραπτώματος σε βάρος των επιληφθέντων αστυνομικών και η υπόθεση τέθηκε στο αρχείο.
     Πέραν αυτών πρέπει να επισημάνουμε ότι, όπως προέκυψε από την έρευνα, ο αναφερόμενος στην ερώτηση προσήχθη στο αστυνομικό κατάστημα για εξακρίβωση των στοιχείων του, επειδή δεν έφερε αστυνομική ταυτότητα, καθώς και για προστατευτική φύλαξη, καθόσον διατελούσε σε πλήρη μέθη και είχε στην κατοχή του δύο ευμεγέθεις φιάλες οινοπνευματώδους ποτού, το περιεχόμενο μάλιστα της μίας το είχε αναλώσει. Για τους λόγους αυτούς, ο ανωτέρω παρέμεινε κατά τον απολύτως αναγκαίο χρόνο υπό προστατευτική φύλαξη σε χώρο παρακείμενο του γραφείου του αξιωματικού Υπηρεσίας του Αστυνομικού Τμήματος Εξαρχείων, μετά δε την εξακρίβωση των στοιχείων του κλήθηκε ο πατέρας του στο αστυνομικό κατάστημα για να τον παραλάβει, λόγω της προφανούς αδυναμίας του να μεταβεί μόνος στην οικία του και τελικά αποχώρησαν και οι δύο από το αστυνομικό κατάστημα.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     21. Στην με αριθμό 2091/12-7-04 ερώτηση των Βουλευτών κυρίων Αντωνίου Σκυλλάκου, Τάκη Τσιόγκα και Ελπίδας Παντελάκη δόθηκε με το υπ’ αριθμ. 8084/5-8-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην με αριθμ. 2091/12-7-2004 ερώτηση, που κατατέθηκε στη Βουλή από τους Βουλευτές κυρίους Α. Σκυλλάκο, Τ. Τσιόγκα και Ελ. Παντελάκη, σχετικά με τις απολύσεις των εργαζομένων στις Ολυμπιακές Αερογραμμές, σας πληροφορούμε τα εξής:
     Αναφορικά με το ανωτέρω σχετικό έγγραφό σας, σας γνωστοποιούμε ότι το αρμόδιο Τμήμα Κοινωνικής Επιθεώρησης Καλλιθέας πραγματοποίησε στις 9-7-2004 εργατική διαφορά για το θέμα όπου παραβρέθηκαν εκπρόσωποι των εργαζομένων και η πληρεξούσια δικηγόρος της επιχείρησης.
     Οι εκπρόσωποι των εργαζομένων με τον δικηγόρο τους υποστήριξαν ότι οι απολύσεις των τριών μελών του σωματείου «Ένωση τεχνικών αεροσκαφών πολιτικής αεροπορίας» είναι παράνομες καθώς οι τελευταίοι προστατεύονται από τις διατάξεις του Ν. 1264/82 και κάλεσαν την επιχείρηση να τις ανακαλέσει.
     Η πληρεξούσια δικηγόρος της επιχείρησης δήλωσε από την πλευρά της ότι οι θέσεις εργασίας των εν λόγω συνδικαλιστών θα καταργηθούν εντελώς καθώς όλες οι εργασίες συντήρησης των αεροσκαφών θα καλύπτονται από τη σύμβαση παροχής υπηρεσιών με την Ολυμπιακή Αεροπορία. Συνεπώς, όπως ισχυρίστηκε, η κατάργηση του αντικειμένου εργασίας των συγκεκριμένων εργαζομένων την απαλλάσσει από τους περιορισμούς του νόμου 1264/82.
     Η υπηρεσία μας συνέστησε στην επιχείρηση να επανεξετάσει τις απολύσεις των συνδικαλιστικών μελών και ενημέρωσε τους ίδιους ότι θα πρέπει να προσφύγουν στα αρμόδια δικαστήρια προκειμένου να αποφανθούν για τη νομιμότητα ή μη των απολύσεών τους.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
      22. Στην με αριθμό 2472/28-7-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 15987/20-8-04 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της παραπάνω ερώτησης, που κατέθεσε ο Βουλευτής κος Γεώργιος Παπαγεωργίου, σας πληροφορούμε τα εξής:
     Η εταιρεία ENPRO SA Αυστριακών συμφερόντων το θέρος του 2003 γνωστοποίησε στο ΥΠΑΝ την πρόθεσή της να δραστηριοποιηθεί στον τομέα διαχείρισης και αξιοποίησης βιομηχανικών αποβλήτων (τοξικά) με την κατασκευή ενός σύγχρονου εργοστασίου θερμικής επεξεργασίας βιομηχανικών αποβλήτων.
     Το εκδηλωθέν από την ENRPO SA ενδιαφέρον, για την εν λόγω εγκατάσταση φαίνεται ότι αντιμετωπίστηκε από την προηγούμενη ηγεσία του ΥΠΑΝ μάλλον υποτονικά, αφού αντί να λάβει υπεύθυνη τοποθέτηση στο εμφανισθέν πρόβλημα, παρέπεμψε αυτό στην επίσημη ενημέρωση της κοινής γνώμης της περιοχής από την ενδιαφερόμενη εταιρία, γνωστοποιώντας ταυτόχρονα σ' αυτήν πως αν η τοπική κοινωνία δεν αποδεχόταν την εγκατάσταση του εργοστασίου, η επένδυση δεν θα υλοποιηθεί.
     Μέχρι σήμερα η ENPRO SA, δεν φαίνεται ότι έχει προβεί σε κάποια ενέργεια για την εξασφάλιση των προϋποθέσεων που της ορίστηκαν, απεναντίας υπάρχουν ακόμη προβληματισμοί και ενστάσεις της τοπικής κοινωνίας στο όλο θέμα.
     Από τα στοιχεία που έχουν περιέλθει σε γνώση του ΥΠΑΝ φαίνεται ότι όλη η επένδυση δεν πρόκειται να υλοποιηθεί, καθ' όσον στη Νομαρχία Φθιώτιδας δεν έχει κατατεθεί σχετική αίτηση, ώστε να εκκρεμεί κάποιο αίτημα για αδειοδότηση εγκαταστάσεως μονάδας καύσης τοξικών αποβλήτων στην περιοχή, ενώ στην αρμόδια Δινση του ΥΠΑΝ δεν υπάρχει κατάθεση μελέτης Περιβαλλοντικών επιπτώσεων για εγκατάσταση εργοστασίου επεξεργασίας τοξικών αποβλήτων στην περιοχή.
     Ο Υπουργός
     ΔΗΜ. ΣΙΟΥΦΑΣ»
     23. Στην με αριθμό 2420/27-7-04 ερώτηση του Βουλευτή κ. Χρήστου Χαϊδου δόθηκε με το υπ’ αριθμ. Φ.10023/21345/1168/20-8-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Σε απάντηση της σχετικής ερώτησης του Βουλευτή κ. Χρήστου Χαϊδου, ως προς την άρση των διαφοροποιήσεων που επέφερε η εφαρμογή των αναφερόμενων στο θέμα διατάξεων του ν. 3029/2002 στα ποσά των συντάξεων των μέχρι 31-12-2002 συνταξιούχων και των από 1-1-2003 συνταξιοδοτούμενων του Ταμείου Συντάξεως Προσωπικού Γεωργικών Συνεταιριστικών Οργανώσεων (ΤΣΕΑΠΓΣΟ), σας γνωρίζουμε τα παρακάτω:
     Με τις διατάξεις της παρ. 1 του άρθρου 2 του ν. 3029/2002 προσδιορίζονται εννοιολογικά ως ειδικά, τα Ταμεία τα οποία εμπίπτουν στις ρυθμίσεις του νόμου αυτού, στα οποία συμπεριλαμβάνεται και το ΤΣΕΑΠΓΣΟ.
     Με τις διατάξεις της παρ. 10 του ίδιου άρθρου και νόμου, επανακαθορίζεται ο τρόπος υπολογισμού της σύνταξης των από 1-1-1983 μέχρι 31-12-1992 ασφαλισμένων των Ταμείων αυτών, σε 1/35 για κάθε έτος ασφάλισης και μέχρι τα 35. Για λόγους ίσης μεταχείρισης και για να μην υπάρξουν διαφοροποιήσεις στη σύνταξη μεταξύ των συνταξιούχων του ΤΣΕΑΠΓΣΟ ανάλογα με το χρόνο έναρξης της ασφάλισής τους, δηλαδή μέχρι 31-12-1982 ή από 1-1-1983 και μετά, ο νέος τρόπος υπολογισμού της σύνταξης έχει εφαρμογή και στους μέχρι 31-12-1982 ασφαλισμένους του.
     Επισημαίνεται ότι οι διατάξεις αυτές είναι μεταβατικής ισχύος και έχουν εφαρμογή μόνο σε όσους ασφαλισμένους εξέλθουν στη σύνταξη από 1-1-2003 . μέχρι 31-12-2007, αφού για τους μετά την 1-1-2008 συνταξιοδοτούμενους εφαρμόζονται οι διατάξεις της επομένης παραγράφου (της παραγράφου 11) του ίδιου νόμου.
     Η θέσπισή τους υπαγορεύθηκε από την αναγκαιότητα αντιμετώπισης των προβλημάτων που ανακύπτουν από τη μετάβαση στο νέο ασφαλιστικό σύστημα που θα ισχύσει γενικά για όσους ασφαλισμένους των ειδικών Ταμείων εξέλθουν στη σύνταξη από 1-1-2008 και μετά, λόγω της ένταξης των κλάδων σύνταξής τους από την ημερομηνία αυτή, στον κλάδο σύνταξης του ΙΚΑ-ΕΤΑΜ.
     Επέκταση των ρυθμίσεων αυτών, έτσι ώστε να εμπίπτουν στο πεδίο εφαρμογής τους και πρόσωπα που θεμελίωσαν συνταξιοδοτικό δικαίωμα μέχρι 31-12-2002, δεν αντιμετωπίζεται, δεδομένου ότι πέρα από τη σημαντική οικονομική επιβάρυνση που θα επέφερε στο οικείο Ταμείο και προβλήματα ενδεχομένως στη βιωσιμότητά του μέχρι την ένταξή του στο ΙΚΑ-ΕΤΑΜ, θα .είχε ως αποτέλεσμα και την ευμενέστερη αντιμετώπιση των εν λόγω συνταξιούχων. σε σχέση με όσους εξέλθουν στη σύνταξη μετά την 1-1-2008, οι οποίοι θα λάβουν μικρότερο ποσοστό αναπλήρωσης των σταδιακά διαφοροποιούμενων συντάξιμων αποδοχών τους.
     Επισημαίνεται τέλος ότι ο χρόνος άσκησης του δικαιώματος συνταξιοδότησης, αποτελεί αντικειμενικό κριτήριο για τη διαφορετική μεταχείριση των ασφαλισμένων σε περίπτωση μεταβολής του συνταξιοδοτικού συστήματος.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     24. Στην με αριθμό 2302/21-7-04 ερώτηση του Βουλευτή κ. Ευάγγελου Πολύζου δόθηκε με το υπ’ αριθμ. Φ.90022/21317/1186/14-8-04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην παραπάνω ερώτηση που κατέθεσε στη Βουλή ο Βουλευτής κ. Ευάγγελος Πολύζος, σχετικά με τη χορήγηση εξόδων κηδείας σε περίπτωση θανάτου ασφαλισμένων του ΟΓΑ, σας γνωρίζουμε τα εξής:
     Με την παρ. 4 του άρθρου 8 του ν.3050/2002 (Α, 214), ρυθμίστηκε το θέμα της καταβολής εξόδων κηδείας και στους ασφαλισμένους του ΟΓΑ, που ανέρχεται στο ποσό των 500€.
     Για την καταβολή των εξόδων κηδείας απαιτείται ο θανών να ήταν γραμμένος στα Μητρώα Ασφαλισμένων του Κλάδου τουλάχιστον για όλο το προ του θανάτου του ημερολογιακό εξάμηνο και να μην οφείλονται ασφαλιστικές εισφορές.
     Εάν ο θάνατος του ασφαλισμένου οφείλεται σε εργατικό ατύχημα ή ατύχημα κατά την απασχόληση το ανωτέρω βοήθημα καταβάλλεται ανεξάρτητα του χρόνου ασφάλισης.
     Ο Υφυπουργός
     ΝΙΚ. ΑΓΓΕΛΟΠΟΥΛΟΣ»
     25. Στην με αριθμό 2439/27-7-04 ερώτηση του Βουλευτή κ. Ιωάννου Παρασκευά δόθηκε με το υπ’ αριθμ. 43095/18-8-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της με αριθ. 2439/ 27.7.2004 ερώτησης του Βουλευτή κ. Ιωάννη Παρασκευά, αναφορικά με την έκδοση του προβλεπόμενου από την παράγραφο 2 του άρθρου 3 του ν. 2647/ 1998 (ΦΕΚ 237/ Α') προεδρικού διατάγματος για την μεταφορά των αρμοδιοτήτων των περιπτώσεων 1 έως 16 της παραγράφου 1 του άρθρου 3 του ανωτέρω νόμου στη δημοτική αστυνομία, σας γνωρίζουμε ότι η ανωτέρω διάταξη αντικαταστάθηκε με την περίπτωση γ της παραγράφου 3 του άρθρου 26 του ν. 2819/ 2000 (ΦΕΚ 84/ Α'), η οποία προβλέπει την έκδοση κοινής απόφασης των Υπουργών Εσωτερικών, Δημόσιας Διοίκησης και Αποκέντρωσης και Δημόσιας Τάξης.
     Στο ανωτέρω περιγραφόμενο πλαίσιο και για την εύρυθμη λειτουργία του θεσμού της δημοτικής αστυνομίας το Υπουργείο Εσωτερικών, Δημόσιας Διοίκησης και Αποκέντρωσης έχει εκδόσει το αριθμ. 23/ 2002 (ΦΕΚ 17/ Α') προεδρικό διάταγμα «Αρμοδιότητες, σύστημα πρόσληψης, προσόντα, καθήκοντα, δικαιώματα και υποχρεώσεις του προσωπικού της δημοτικής αστυνομίας» και προβαίνει σε κάθε άλλη αναγκαία ενέργεια για την δημιουργία ενός νομικού πλαισίου που θα κατοχυρώνει αυτό το νέο θεσμό.
     Ο Υφυπουργός
     Α. ΝΑΚΟΣ»
     26. Στην με αριθμό 2596/9-8-04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. ΥΠΠΟ/ΓΡ.ΥΦΥΠ./Κ.Ε./231/31-8-04 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 2596/9-8-04 ερώτησης του Βουλευτή κ. Αθ. Λεβέντη, σας πληροφορούμε τα εξής:
     Μετά από έλεγχο στο αρχείο της αρμόδιας Υπηρεσίας του ΥΠΠΟ προκύπτει ότι δεν έχει περιέλθει σχετικό αίτημα από το Λιμενικό Ταμείο Αίγινας. Ως εκ τούτου η αρμόδια Υπηρεσία του ΥΠΠΟ δεν δύναται να γνωρίζει τις διαδικασίες που ακολουθήθηκαν κατά την τοποθέτηση της εν λόγω πινακίδας. Σύμφωνα με το ΦΕΚ 1007/2-10-92, το ΥΠΕΧΩΔΕ έχει χαρακτηρίσει ως διατηρητέα 34 κτήρια με πρόσωπο στην παραλία της Αίγινας και ως εκ τούτου έχει στη μέριμνά του όλο το μέτωπο του λιμανιού.
     Ο Υφυπουργός
     ΠΕΤΡΟΣ ΤΑΤΟΥΛΗΣ»)
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Πρώτη είναι η με αριθμό 276/23-9-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Περιβάλλοντος, Χωροταξίας και Δημοσίων Έργων, σχετικά με την ακύρωση της δημοπράτησης του έργου κατασκευής του αυτοκινητόδρομου Σχηματάρι-Χαλκίδα. 
    Η επίκαιρη ερώτηση του κυρίου συναδέλφου έχει ως εξής: 
    «Κατά την ομιλία του στη Διεθνή Έκθεση Θεσσαλονίκης στις 11/9/2004 ο Πρωθυπουργός κ. Κωνσταντίνος Καραμανλής δήλωσε τη στροφή της κυβερνητικής πολιτικής προς την περιφέρεια. 
    Σε πλήρη αναντιστοιχία όμως με την εξαγγελία του Πρωθυπουργού έρχεται η απόφαση του ΥΠΕΧΩΔΕ να ακυρώσει το διαγωνισμό δημοπράτησης του έργου κατασκευής του αυτοκινητόδρομου Σχηματάρι-Χαλκίδα, που είχε ολοκληρωθεί στις 3 Μαρτίου 2004. Η ακύρωση του διαγωνισμού συνεπάγεται σημαντική καθυστέρηση στην κατασκευή του τόσο σημαντικού για την περιφέρεια -και συγκεκριμένα την Εύβοια- έργου.
    Ερωτάται ο αρμόδιος Υπουργός:
    Ποιοι λόγοι οδήγησαν στην ακύρωση του διαγωνισμού; 
    Θα επαναπροκηρυχθεί, με ποια διαδικασία και πότε το έργο;»
    Ο Υφυπουργός κ. Καλογιάννης έχει το λόγο.
    ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε. 
    Θα δώσω ορισμένα αναλυτικά στοιχεία για την πορεία του συγκεκριμένου έργου που αναφέρεται στην επίκαιρη ερώτηση, στοιχεία από τα οποία θα φανεί ότι δεν υπάρχει καμία απόφαση του ΥΠΕΧΩΔΕ να ακυρώσει το διαγωνισμό. 
    Το τεχνικό αντικείμενο του υπό συζήτηση έργου αφορά στην κατασκευή ενός νέου οδικού άξονα από το Σχηματάρι έως την υψηλή γέφυρα Χαλκίδας, μήκους εννέα χιλιομέτρων και εκατόν πενήντα εννέα μέτρων. Ο προϋπολογισμός του έργου ανέρχεται σε 58,6 εκατομμύρια ευρώ και στο ποσό αυτό περιλαμβάνονται τα απρόβλεπτα, οι αναθεωρήσεις και ο ΦΠΑ. 
    Στο έργο περιλαμβάνονται έργα αποχέτευσης ομβρίων και αποστράγγισης, κατασκευή δύο γεφυρών, κατασκευή κιβωτοειδών και σωληνωτών οχετών, έργα σήμανσης, ασφάλισης, ηλεκτροφωτισμού και πρασίνου, καθώς επίσης και η αποκατάσταση της υφιστάμενης εθνικής οδού Σχηματαρίου- Βαθέως Χαλκίδος. 
      Το έργο αναμένεται να ενταχθεί στο Γ΄ Κοινοτικό Πλαίσιο Στήριξης και συγκεκριμένα να χρηματοδοτηθεί από το 3ο ΠΕΠ Στερεάς Ελλάδος. Στις 29 Δεκεμβρίου του 2003 δημοπρατήθηκε το έργο ως δημόσιο έργο με προέγκριση από το Υπουργείο Οικονομίας και Οικονομικών. Στις 3 Μαρτίου του 2004 κατέθεσαν προσφορές είκοσι εννέα εταιρείες ή κοινοπραξίες. Στις 7 Απριλίου του 2004 συντάχθηκε το δεύτερο πρακτικό της επιτροπής του διαγωνισμού και ανακοινώθηκε στις εταιρείες και κοινοπραξίες ότι γίνονται όλες δεκτές. 
      Κατά της διακήρυξης ασκήθηκαν προσφυγές και στη συνέχεια ασφαλιστικά μέτρα των εταιρειών: «Χριστόφορος Κωνσταντινίδης Α.Ε.» και Κοινοπραξία «Αθηναϊκή Τεχνική Α.Ε. - ΦΙΛΙΠΠΟΣ Α.Ε.». Τα ασφαλιστικά μέτρα εκδικάστηκαν στις 21 Ιουλίου 2004 και εξεδόθησαν οι υπ’ αριθμόν 647 και 667/2004 αποφάσεις του Συμβουλίου της Επικρατείας με τις οποίες απερρίφθησαν τα ασφαλιστικά μέτρα. 
      Κατά τη φάση ελέγχου των τυπικών δικαιολογητικών ασκήθηκε προσφυγή και ασφαλιστικά μέτρα στις 28 Ιουλίου του 2004 από την Κοινοπραξία «ΘΕΜΕΛΗ Α.Ε. -ΠΡΟΟΔΕΥΤΙΚΗ Α.Τ.Ε.», για τα οποία είχε ορισθεί δικάσιμος στο Συμβούλιο της Επικρατείας η 27η Σεπτεμβρίου, χθες δηλαδή. Αναβλήθηκε όμως και αυτή η συζήτηση για τον προσεχή Οκτώβριο.
      Παράλληλα, κατά τη διαδικασία ένταξης του έργου στο 3ο ΠΕΠ Στερεάς Ελλάδος ζητήθηκαν από τη διαχειριστική αρχή πρόσθετα στοιχεία: Πρώτον, σύνταξη μελέτης κόστους-οφέλους που θα συνοδεύει την αίτηση μεγάλου έργου. Δεύτερον, σύνταξη συμπληρωματικών μελετών, ώστε να διασφαλιστεί το προτεινόμενο κόστος των έργων, τα 58,6 εκατομμύρια ευρώ. Ήδη η πρώτη μελέτη έχει συνταχθεί, έχει ολοκληρωθεί, ενώ όσον αφορά τις απαιτούμενες συμπληρωματικές μελέτες προχωρά άμεσα η υπηρεσία στην ανάθεσή τους, με χρονικό ορίζοντα ολοκλήρωσης των συγκεκριμένων μελετών την 31η Δεκεμβρίου 2004. 
      Στη δευτερολογία μου θα δώσω κάποια πρόσθετα στοιχεία, κυρία Πρόεδρε.
      Ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Ο κ. Πιπεργιάς έχει το λόγο.
      ΔΗΜΗΤΡΙΟΣ ΠΙΠΕΡΓΙΑΣ: Κυρία Πρόεδρε, κυρίες και κύριοι συνάδελφοι, θεωρώ χρέος μου μιλώντας για έναν οδικό άξονα να αποτίσω φόρο τιμής και να εκφράσω τη λύπη μου για το τραγικό ατύχημα που συνέβη στο Ασπρονέρι Φθιώτιδας, ένα ατύχημα το οποίο είχε σαν αποτέλεσμα επτά νέοι άνθρωποι, επτά μαθητές να χάσουν τη ζωή τους στην άσφαλτο σ’ ένα απαράδεκτο εθνικό δίκτυο. 
      Επίσης θέλω να τονίσω ότι όταν τα συμφέροντα συγκρούονται πολλές φορές  -συγκρούονται και γι’ αυτά τα δημόσια έργα- αφήνουν πίσω τους τραγικά θύματα.
      Έτσι, λοιπόν, έχουμε ένα έργο οδικό σ’ ένα δύσκολο σημείο του οδικού δικτύου στην περιφέρεια, ένα κομμάτι του εθνικού οδικού δικτύου από το Σχηματάρι μέχρι τη Χαλκίδα, στο οποίο έχουν σημειωθεί πάρα πολλά ατυχήματα το τελευταίο διάστημα και το οποίο μετά από πολλές καθυστερήσεις εντάχθηκε στο Γ΄ Κοινοτικό Πλαίσιο Στήριξης και είχε δημοπρατηθεί. Όπως ανέφερε ο κύριος Υπουργός, υπήρχαν ενστάσεις επί ενστάσεων, προσβολές επί προσβολών, προκειμένου αυτό το έργο να πάει πίσω, προκειμένου να εξυπηρετηθούν κάποια συμφέροντα. Αντίστοιχα και στο «πέταλο» του Μαλιακού έτσι ασκήθηκαν διάφορες πιέσεις, παρεμβάσεις, ανατροπές, προκειμένου να μη γίνουν τα προγραμματισμένα έργα, να μη γίνει παραδείγματος χάρη η υποθαλάσσια ζεύξη του Μαλιακού, με αποτέλεσμα να έχουμε αυτά τα τραγικά ατυχήματα και το αίμα στην άσφαλτο.
      Ελπίζω, κύριε Υπουργέ, ότι τα όσα αναφέρατε θα ξεπεραστούν με την επαναπροκήρυξη του έργου. Ευχή και προσδοκία μας, όλων των κοινωνικών και πολιτικών δυνάμεων στην Εύβοια, είναι αυτό το έργο να προχωρήσει επιτέλους και να τελειώσει, να προχωρήσει και να ολοκληρωθεί, σύμφωνα με το χρονοδιάγραμμα που είχε ανακοινωθεί, μέχρι το τέλος του 2006. Διότι δεν θα έχουμε ουσιαστική στροφή στην περιφέρεια εάν τέτοια πολύ σημαντικά, για την περιφέρεια, έργα δεν προχωράνε, αλλά ακυρώνονται γιατί κάποιες κοινοπραξίες προσέφυγαν στο Συμβούλιο της Επικρατείας.
      Ευχαριστώ.
      ΠΡΟΕΔΡΟΣ (Άννα Μπενάκη - Ψαρούδα): Ο κύριος Υφυπουργός Περιβάλλοντος, Χωροταξίας και Δημοσίων Έργων έχει το λόγο για να δευτερολογήσει. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Θα ήθελα να συμπληρώσω στην πρωτομιλία μου ότι οι συμπληρωματικές μελέτες, στις οποίες αναφέρθηκα, αφορούν στάδια οριστικών μελετών τεχνικών έργων και κόμβων καθώς και παράπλευρων και εγκάρσιων οδών που σύμφωνα με την αρχική διακήρυξη του έργου προβλέπονταν να γίνουν κατά τη διάρκεια κατασκευής του έργου στη φάση σύνταξης, από πλευράς αναδόχου, της μελέτης εφαρμογής του έργου.
      Είναι προφανές μετά από όσα είπα κυρία Πρόεδρε ότι η καθυστέρηση που παρουσιάζεται στο συγκεκριμένο έργο ασφαλώς δεν οφείλεται στο ΥΠΕΧΩΔΕ αλλά στις επανειλημμένες προσφυγές των διαφόρων τεχνικών εταιρειών. Είναι ξεκάθαρο ότι η πολιτική βούληση του Υπουργείου ΠΕΧΩΔΕ είναι να προωθήσει όχι μόνο το συγκεκριμένο έργο αλλά όλα τα δημόσια έργα στη χώρα. Γι’ αυτό άλλωστε από τους πρώτους νόμους που ήρθαν στο Κοινοβούλιο ήταν η αλλαγή του μαθηματικού τύπου.
      Θέλω να πω για το συγκεκριμένο έργο ότι: δεδομένου ότι η ολοκλήρωση των διαδικασιών, λόγω των δικαστικών εμπλοκών που έχουν παρουσιασθεί, έχουν επιφέρει μια καθυστέρηση πλέον των εννέα μηνών από τη διακήρυξη του έργου χωρίς να έχουν μέχρι σήμερα ανοιχθεί οι οικονομικές προσφορές και εφόσον μετά την εκδίκαση των συγκεκριμένων ασφαλιστικών μέτρων υπάρχει πιθανότητα και νέων προσφυγών, τότε, στη συγκεκριμένη περίπτωση, το ΥΠΕΧΩΔΕ μπορεί να οδηγηθεί στην ακύρωση του διαγωνισμού και στην επαναδημοπράτηση του συγκεκριμένου έργου με το νέο πλέον νόμο περί δημοσίων έργων. Σας ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Ακολουθεί η δεύτερη υπ’αριθμόν 278/23-9-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με τη λειτουργία του εργοστασίου «ΦΥΡΟΓΕΝΗΣ», τα προβλήματα των εργαζομένων κλπ.
      Η επίκαιρη ερώτηση του κ. Σκυλλάκου έχει ως εξής:
      «Εκατοντάδες εργαζόμενοι του εργοστασίου «ΦΥΡΟΓΕΝΗΣ» βρίσκονται σε κατάσταση πλήρους ανασφάλειας, γιατί το τελευταίο διάστημα το εργοστάσιο υπολειτουργεί και ο εργοδότης υποστηρίζει ότι εξαρτάται η συνέχιση της λειτουργίας του είτε από συμφωνία με ξένους επενδυτές –που προφανώς θα αναλάβουν και την επιχείρηση- είτε από δανεισμό του από ελληνικές τράπεζες.
      Πρέπει να σημειωθεί ότι μέχρι πρόσφατα η επιχείρηση είχε έντονη επιχειρηματική δραστηριότητα, ανάληψη ολυμπιακών έργων και άλλα.
      Επιπλέον οι εργαζόμενοι έχουν να λαμβάνουν αρκετά δεδουλευμένα, ενώ οι οικογενειακές τους ανάγκες είναι δυσβάσταχτες. Δικαιολογημένα βρίσκονται σε αγωνιστικές κινητοποιήσεις διεκδικώντας το δικαίωμα στη δουλειά και την πληρωμή όσων τους οφείλονται.
      Ερωτώνται οι κύριοι Υπουργοί τι μέτρα θα πάρουν για να αντιμετωπίσουν το πρόβλημα».
      Το λόγο έχει ο Υφυπουργός κ. Γιακουμάτος.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Καταθέσατε, κύριε Σκυλλάκο, στις 23.9.2004 αυτήν την επίκαιρη ερώτηση και για να σας ενημερώσω καλύτερα ήδη πρέπει να ξέρετε ότι το Υπουργείο Απασχόλησης και Κοινωνικής Προστασίας με επιστολή του εργατοϋπαλληλικού σωματείου του «ΦΥΡΟΓΕΝΗ» πραγματοποίησε συνάντηση των δύο μερών στις 7.9.2004. Στη συνάντηση αυτή συμφωνήσαμε και από τότε παρακολουθεί το Υπουργείο ανελλιπώς αυτό το θέμα για την ασφάλεια των εργαζομένων στο εργοστάσιο «ΦΥΡΟΓΕΝΗΣ». Και όχι μόνο το παρακολουθούμε στενά και έχουμε καθημερινή επαφή οι περισσότεροι –και αυτή είναι η νέα διακυβέρνηση ότι δεν αφήνονται τα πράγματα στην τύχη τους- αλλά παρακολουθούμε τα θέματα και τα ελέγχουμε.
      Για να σας ενημερώσω καλύτερα λοιπόν: Οι εκατοντάδες εργαζόμενοι που λέτε, κύριε Σκυλλάκο, είναι εκατόν ενενήντα για την ακρίβεια και τα υπέρογκα ποσά που τους οφείλονται είναι μισθοί ενάμιση μήνα. Τι κάνουμε εμείς. Εύκολο είναι να καταστρέψεις, να γκρεμίσεις, εύκολο είναι να σκοτεινιάσεις για να έρθει το φως, όταν έχεις φως όμως δεν προτιμάς αυτόν το δρόμο. Εμείς προτιμάμε το δρόμο της ανάπτυξης, της επιχειρηματικότητας για να έχουμε θέσεις απασχόλησης. Αυτός είναι ο στόχος της νέας διακυβέρνησης και της νέας πολιτικής ηγεσίας του Υπουργείου Απασχόλησης και Κοινωνικής Προστασίας. Είμαστε σε συνεχή επαφή με τους εργαζόμενους. Ήδη τους οφείλεται ενάμισι μηνιάτικο. Σε πίεση των υπηρεσιών του Υπουργείου προς την εργοδοσία έχουμε εξασφαλίσει μέχρι την Παρασκευή να πληρωθεί και ένα μεγάλο μέρος ακόμη των δεδουλευμένων.
      Άμεσα, κύριε Σκυλλάκο, το ΣΕΠΕ -οι υπηρεσίες του Υπουργείου που αναβαθμίζονται- το Τμήμα Κοινωνικής Επιθεώρησης Άνοιξης ενήργησε έλεγχο στο «ΦΥΡΟΓΕΝΗ». Διαπίστωσε ότι υπολείπονται μισθοί και δεδουλευμένα Ιουλίου και Αυγούστου, κάλεσε τον εργοδότη και ήδη άρχισε να καταβάλεται -και καταβλήθηκε την προηγούμενη εβδομάδα- ένα μέρος των δεδουλευμένων. Αυτή είναι η πραγματικότητα.
      Τι μέλλει γενέσθαι; Δίνουμε μάχη καθημερινά σε επιχειρήσεις, οι οποίες ανθούσαν την τελευταία εικοσαετία με υπερδανεισμό, με υπερχρέωση στις τράπεζες και στα ασφαλιστικά ταμεία με αποτέλεσμα να έχουν σήμερα 20 εκατομμύρια ευρώ χρέος στο ΙΚΑ. Όλα αυτά έρχεται να τα αντιμετωπίσει η νέα διακυβέρνηση και η νέα πολιτική ηγεσία του Υπουργείου Απασχόλησης.
      Κάνουμε αγώνα, κύριε Σκυλλάκο, και σε αυτόν τον αγώνα να κρατήσουμε όρθιες τις επιχειρήσεις -όπως τα «Κλωστήρια Ναούσης» και άλλες- για πρώτη φορά, κύριε Σκυλλάκο, καλό είναι να πείτε και τα θετικά της πολιτικής, γιατί αυτό είναι η πολιτική. Σε τριμερείς συναντήσεις σας έχω καλέσει και έχετε έλθει, κύριε Σκυλλάκο. Ανοιχτά και για πρώτη φορά το Υπουργείο Απασχόλησης τόλμησε -γιατί έχει το δίκιο μαζί του- να βάλει και κάμερα μέσα, για να είναι όλα ανοικτά, για να είναι πραγματικά το δίκιο του εργάτη και δίκιο της Κυβέρνησης. Αυτό δεν το μονοπωλείτε όσο και να προσπαθείτε.
      Θα ήθελα τελειώνοντας, κύριε Σκυλλάκο, να σας πω ότι ήδη, πριν κάνετε την επίκαιρη ερώτηση, έχουμε τριμερή συνάντηση που θα είστε και πάλι καλεσμένος μου -θα γίνετε «μόνιμος»- στο Υπουργείο Απασχόλησης με τους εργαζόμενους του «ΦΥΡΟΓΕΝΗ». Πάλι θα υπάρχει τριμερής συνάντηση σε αγαστή συνεργασία και θα δίνονται αμοιβαίες εξηγήσεις συνεχώς και εγκαλούμε την εργοδοσία. 
      Σε αυτόν, λοιπόν, τον αγώνα που δίνουμε ελάτε να καθίσετε δίπλα μου, να δείτε ότι καταβάλλουμε όλες τις προσπάθειες και δεν αφήνουμε τίποτα στους νόμους του υπερκέρδους ή της τύχης.
      Ευχαριστώ.
      ΠΡΟΕΔΡΟΣ (Άννα Μπενάκη - Ψαρούδα): Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Οι ανεβασμένοι τόνοι του κυρίου Υφυπουργού προσπαθούν να κρύψουν ότι «άλλα λόγια να αγαπιόμαστε». Δεν είναι το κύριο πρόβλημα τα δεδουλευμένα. Είναι και αυτό πρόβλημα και έκαναν προσπάθειες οι εργαζόμενοι για να πάρουν ένα μικρό μέρος των δεδουλευμένων. Δεν φοβήθηκε το Υπουργείο ο «ΦΥΡΟΓΕΝΗΣ». Έτσι είναι, κύριε Υπουργέ, εκτός αν έχετε κάνει κάποιες ενέργειες που δεν τις γνωρίζουμε. Έχουμε κι εμείς επαφή με τους εργαζόμενους, με το συνδικάτο. Ξέρουμε πώς πάει η υπόθεση. 
      Το κύριο πρόβλημα είναι τι θα γίνει με την επιχείρηση. Ήσασταν εντελώς αόριστος για το τι θα γίνει με το μέλλον της επιχείρησης. Και είστε εντελώς αόριστος –δεν μπορείτε να κάνετε διαφορετικά- διότι η πολιτική σας είναι υποταγμένη στους νόμους της αγοράς. Αυτή η επιχείρηση παραδέχθηκε ότι υπερχρεώθηκε λόγω πανωτοκίων, όπως υποστηρίζει ο εργοδότης, και αυτήν τη στιγμή μπροστά στον ανταγωνισμό είναι σε δυσκολίες. 
      Τι λέει η Κυβέρνησή σας, το κόμμα σας, όπως και η Αξιωματική Αντιπολίτευση σε αυτές τις περιπτώσεις; Αφήνουν βασικά στους νόμους της αγοράς τα ζητήματα: όσοι αντέξουν, οι υπόλοιποι θα κλείσουν ή θα πωληθούν στους ξένους. Οι εργαζόμενοι δίκαια ανησυχούν. Οι τράπεζες χρηματοδοτούν άλλους επιχειρηματίες -πάλι με ιδιωτικοοικονομικά κριτήρια- και άλλους δεν τους χρηματοδοτούν. Ορισμένοι προσπαθούν να βρουν ξένους συνεργάτες. Ξέρετε τι φοβούνται οι εργαζόμενοι; Ότι οι ξένοι επιχειρηματίες μπορούν να μετατρέψουν την επιχείρηση σε εμπορική. Συμβαίνουν αυτά στη χώρα μας. Τις αγοράζουν για να μπουν στην αγορά και μετά κάνουν εισαγωγές.
      Πώς εξασφαλίζονται οι θέσεις εργασίας; Ποια είναι η δική σας παρέμβαση; Εμείς έχουμε άλλη εναλλακτική λύση και την ξέρετε πολύ καλά. Μιλάμε για τα μέσα παραγωγής να είναι κοινωνικά. Αυτός είναι ο απώτερος στόχος μας. Ποια είναι η πολιτική σας, όταν έχετε σαν θεό την ανταγωνιστικότητα και «νίπτετε τας χείρας σας», για να σωθεί αυτή η επιχείρηση; Δεν μας εξηγείτε εδώ πέρα. Και τα δεδουλευμένα βεβαίως δεν θα τα πάρουν και γι’ αυτά θα συνεχιστούν οι προσπάθειες, αλλά αυτό είναι δεύτερο ζήτημα. Η ανασφάλεια είναι το μεγάλο ζήτημα.
      ΠΡΟΕΔΡΟΣ ( Άννα Μπενάκη - Ψαρούδα): Ορίστε, κύριε Υφυπουργέ, έχετε το λόγο. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Σκυλλάκο, αν αυτή η Κυβέρνηση είναι υποταγμένη στους νόμους της αγοράς, έχει κριθεί από τον ελληνικό λαό στις 7 Μαρτίου και στη δημοκρατία της δίνεται το δικαίωμα να εφαρμόσει την πολιτική που ο λαός εγκρίνει και ψηφίζει.
      Σας λέω λοιπόν, για να το καταλάβετε καλύτερα, ότι εμείς πιστεύουμε σε μια ελεύθερη δημοκρατική κοινωνία όπου το κράτος επεμβαίνει προστατευτικά. Αυτό κάνει το Υπουργείο Κοινωνικής Προστασίας –και το ονομάσαμε έτσι- και Απασχόλησης. Ναι, στην ελεύθερη αγορά –όχι, στην ασυδοσία, όχι, στην αισχροκέρδεια- αλλά προστατευτικά! Αυτό είναι το μεγαλείο του ριζοσπαστικού φιλελευθερισμού. Προστατευτικά παρεμβαίνουμε για να μην έχουμε τον άκρατο νεοφιλελευθερισμό, για να μην έχουμε αυτά τα συμπτώματα που εσείς περιγράψατε.
      Πάμε στην ταμπακέρα. Η 15η Οκτωβρίου είναι η καταληκτική ημερομηνία που έχει δεσμευτεί ο εργοδότης ενώπιον των εργαζομένων ότι θα μπορέσει μέχρι τότε να βρει ένα master plan με κεφάλαια που θα φέρει –ή του εξωτερικού ή δικά του εταιρικά, αυτό εμένα δεν με αφορά- για να λυθεί το θέμα. 
      Εδώ όμως εγώ θα συμφωνήσω μαζί σας. Δεν μπορεί να είναι στην ανασφάλεια ο εργαζόμενος αν βρει ή δεν βρει στρατηγικό επενδυτή, κύριε Σκυλλάκο. Εδώ λοιπόν έρχεται το κράτος πρόνοιας. Η φωνή μου δεν είναι υψηλού τόνου. Το ξέρετε καλά. Είναι μία φωνή που δώδεκα χρόνια στο Κοινοβούλιο έτσι ήταν πάντα. Και την προσευχή που λέω, έτσι τη λέω. 
      Αυτό το λέω, κύριε Σκυλλάκο, για τον εξής λόγο: Εμείς τι κάνουμε εδώ, εάν δεν επιτύχει αυτή η πολιτική που λέει η εργοδοσία; Ερχόμαστε το κράτος πρόνοιας και παρεμβαίνουμε και απαλύνουμε αυτό το μεγάλο πρόβλημα της ανεργίας με παρεμβάσεις ολοκληρωμένες μέσω του ΟΑΕΔ, μέσω κινήτρων, μέσω δυνατοτήτων που έχουμε για να παρέμβουμε υπέρ του εργαζομένου. 
      Τι θα θέλατε, κύριε Σκυλλάκο; Αυτά είναι πράγματα που συμβαίνουν. Έχουμε δώσει εξετάσεις στο εξάμηνο. Αγωνιζόμαστε και κρατάμε όρθιες πολλές επιχειρήσεις και εργαζομένους και –δόξα τω Θεώ- μέχρι τώρα η υπόθεση «περπατάει», για να μπορέσουμε αυτό που κληρονομήσαμε, ένα σαθρό επιχειρησιακό οικοδόμημα, να το αναστυλώσουμε, για να έχουμε θέσεις απασχόλησης. Ο αγώνας ο δικός μας είναι να μη χαθεί ούτε μία θέση απασχόλησης. Ο αγώνας ο δικός μας είναι να μπορέσουμε να έχουμε έναν άνεργο λιγότερο και αυτό πολεμάμε.
     ΠΡΟΕΔΡΟΣ (Άννα Μπενάκη-Ψαρούδα): Προχωρούμε στην τρίτη επίκαιρη ερώτηση με αριθμό 277/23-9-2004 του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Περιβάλλοντος, Χωροταξίας και Δημοσίων Έργων και Ανάπτυξης, σχετικά με τη λήψη μέτρων για τη μόλυνση των υδάτων των ποταμών και των λιμνών κλπ.
     Η επίκαιρη ερώτηση του κ. Κουβέλη έχει ως εξής:
     «Το μέγεθος της ρύπανσης και μόλυνσης, που υφίστανται τα ύδατα των λιμνών και των ποταμών από τη μη εφαρμογή της ισχύουσας νομοθεσίας για την επεξεργασία των λυμάτων με ιδιόκτητους βιολογικούς καθαρισμούς στη βιομηχανία και την ανυπαρξία ουσιαστικών μηχανισμών ελέγχου και καθημερινής παρέμβασης για την προστασία τους από ρυπογόνες ουσίες προερχόμενες από τη χρήση γεωργικών φαρμάκων ή οικιακών λυμάτων, είναι τεράστιο και εξαιρετικά απειλητικό για το περιβάλλον της χώρας μας.
     Συνέπεια αυτού του φαινομένου είναι οι τόνοι νεκρών ψαριών που εκβράζονται στον Πηνειό ποταμό, χιλιάδες είδη πουλιών που βρέθηκαν νεκρά στη λίμνη Κορώνεια.
     Ο Ασωπός ποταμός στην Αττική έχει μετατραπεί σε τοξικό έλος για την περιοχή του Ωρωπού και εστία μόλυνσης της θαλάσσιας περιοχής του Ευβοϊκού.
     Η κατάσταση αυτή, της μη αποτελεσματικής προστασίας των υδάτων, δεν οδηγεί μόνο στην οικολογική καταστροφή των περιοχών, αλλά επηρεάζει και διαταράσσει τόσο τη διατροφική μας αλυσίδα όσο και τον υδροφόρο ορίζοντα και ως εκ τούτου η πολιτεία οφείλει να λάβει άμεσα μέτρα περιορισμού και αναχαίτισης της ρύπανσης των υδάτων στις παραπάνω περιοχές και όχι μόνο.
     Ερωτώνται οι κύριοι Υπουργοί:
     Έχουν γίνει έλεγχοι για τη ρύπανση των υδάτων στις προαναφερόμενες περιοχές, ποια τα αποτελέσματα των ελέγχων και τι μέτρα ασκήθηκαν κατά των παραβατών;
     Ποια μέτρα εντάχθηκαν στο Γ΄ ΚΠΣ, σε ποιο βαθμό ολοκληρώθηκαν και ποια έχουν σχεδιαστεί για να ενταχθούν στο Δ΄ ΚΠΣ αναφορικά με το βιολογικό καθαρισμό των λυμάτων στις εν λόγω περιοχές;»
     Ο κύριος Υφυπουργός έχει το λόγο.
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
     Το θέμα το οποίο θέτει στην ερώτησή του ο κ. Κουβέλης είναι μεγάλο και επιτρέψτε μου να πω εξαιρετικά ενδιαφέρον. Όπως γνωρίζετε, στη χώρα μας τα επιφανειακά νερά –ποτάμια και λίμνες- ελέγχονται στο πλαίσιο της παρακολούθησης της ποιότητάς τους με συστηματικές δειγματοληψίες και αναλύσεις σε εθνικό επίπεδο.
     Ειδικότερα, σε ό,τι αφορά στον Πηνειό ποταμό, τα υγρά απόβλητα των βιομηχανιών τριών νομών της Θεσσαλίας καταλήγουν στον Πηνειό ποταμό. Συγκεκριμένα, στο Νομό Λάρισας οι βιομηχανικές μονάδες που διαθέτουν υγρά απόβλητα στον Πηνειό είναι τριάντα μία. Είκοσι επτά εξ αυτών διαθέτουν άδεια λειτουργίας, ενώ στις υπόλοιπες τέσσερις έχει επιβληθεί χρηματικό πρόστιμο.
     Στο Νομό Τρικάλων, οι μονάδες που διαθέτουν υγρά απόβλητα στον Πηνειό ανέρχονται σε οκτώ. Για έξι απ’ αυτές έχει εκδοθεί απόφαση έγκρισης περιβαλλοντικών όρων.
      Στο Νομό Καρδίτσας υπάρχουν μόνο δύο βιομηχανικές μονάδες, οι οποίες διαθέτουν υγρά απόβλητα στον Πηνειό και έχουν και οι δύο άδεια λειτουργίας. Η ειδική υπηρεσία των Επιθεωρητών Περιβάλλοντος του ΥΠΕΧΩΔΕ σχεδιάζει έλεγχο των βιομηχανιών που διαθέτουν τα υγρά τους απόβλητα στον Πηνειό και τα αποτελέσματα θα κοινοποιηθούν αρμοδίως. 
      Σε ό,τι αφορά την επεξεργασία των αστικών λυμάτων στη λεκάνη απορροής του συγκεκριμένου ποταμού, θέλω να σας ενημερώσω ότι έχουν ολοκληρωθεί και λειτουργούν εγκαταστάσεις επεξεργασίας λυμάτων στη Λάρισα, στην Καρδίτσα, στα Τρίκαλα, στον Τίρναβο, στην Ελασσόνα, στη Γιάννουλη και στην Καλαμπάκα, δηλαδή σε όλες τις μεγάλες πόλεις της Θεσσαλίας.
      Σε ό,τι αφορά τον Ασωπό ποταμό, πρέπει να σας πω ότι από τα αποτελέσματα των ελέγχων που έχουν γίνει, προκύπτει επιβάρυνση του νερού στις θέσεις δειγματοληψίας κατάντη των Οινοφύτων. Στη θαλάσσια περιοχή εκβολής του Ασωπού, η οποία παρακολουθείται συστηματικά από το ΥΠΕΧΩΔΕ, προκύπτει ότι τηρούνται τα επιτρεπτά και επιθυμητά όρια της οδηγίας 76/160 για την κολύμβηση.
      Από ελέγχους που έχουν κάνει οι επιθεωρητές περιβάλλοντος του ΥΠΕΧΩΔΕ σε εννέα βιομηχανίες που διαθέτουν τα απόβλητά τους στον Ασωπό προέκυψε ότι οι επτά παρέβαιναν τους τεθέντες περιβαλλοντικούς όρους. Έχουν γίνει οι σχετικές πράξεις παράβασης μαζί με εισήγηση επιβολής χρηματικού προστίμου, έχουν πάει στον εισαγγελέα πρωτοδικών Αθηνών και έχουν επιβληθεί πρόστιμα σε αυτές τις βιομηχανίες.
      Σε ό,τι αφορά τη λίμνη Κορώνεια, τα νερά της λίμνης, η οποία προστατεύεται και από τη Συνθήκη Ραμσάρ, βρίσκονται σε ευτροφική κατάσταση και χαρακτηρίζονται από πολύ υψηλές τιμές PH και αγωγιμότητας. 
      Για τις μεγαλύτερες βιομηχανίες της ευρύτερης περιοχής, σύμφωνα με στοιχεία που έχουμε πάρει από τη Νομαρχιακή Αυτοδιοίκηση Θεσσαλονίκης, έχουν εκδοθεί αποφάσεις έγκρισης περιβαλλοντικών όρων και άδειας διάθεσης υγρών αποβλήτων. 
      Για την Κορώνεια επιτρέψτε μου να πω το εξής: Στο Ταμείο Συνοχής Ι είχε ετοιμαστεί και είχε υποβληθεί πρόταση προϋπολογισμού μελέτης περίπου 3 εκατομμυρίων ευρώ για την αποκατάσταση του υγροτόπου. Δυστυχώς το συγκεκριμένο πρόγραμμα δεν προχώρησε, επειδή δεν εκδόθηκαν ποτέ περιβαλλοντικοί όροι για τη μεταφορά νερού από τον Αλιάκμονα στο οικοσύστημα της Κορώνειας. Η Νομαρχιακή Αυτοδιοίκηση Θεσσαλονίκης ετοίμασε νέες μελέτες βάσει αναμορφωμένου master plan, σχεδίου δράσης, για την αποκατάσταση του υγροτόπου, αλλά εκκρεμούν ορισμένοι περιβαλλοντικοί όροι. Εκτιμούμε ότι μέχρι το τέλος του Ιανουαρίου 2005 και αυτοί οι περιβαλλοντικοί όροι θα έχουν δοθεί. Επειδή το έργο αποτελεί πρώτη προτεραιότητα για το ΥΠΕΧΩΔΕ, θα καταβάλουμε κάθε προσπάθεια για να μπορέσει να χρηματοδοτηθεί το συγκεκριμένο έργο από το Ταμείο Συνοχής ΙΙ.
      Σας ευχαριστώ.
      ΠΡΟΕΔΡΟΣ ( Άννα Μπενάκη - Ψαρούδα):  Το λόγο έχει ο κ. Κουβέλης.
      ΦΩΤΗΣ ΚΟΥΒΕΛΗΣ: Ευχαριστώ, κυρία Πρόεδρε.
      Κύριε Υπουργέ, τα όσα αναφέρατε δεν κάνουν τίποτε άλλο παρά μόνο να επιβεβαιώνουν αυτό το οποίο ισχυρίζομαι, ότι δηλαδή έχουμε μία μόλυνση των υδάτων και μάλιστα εξαιρετικά μεγάλης έκτασης. Αυτά που αποσπασματικά αναφέρατε, δεν συνιστούν συστηματικό έλεγχο και το αποτέλεσμα της απουσίας αυτού του συστηματικού ελέγχου είναι τα όσα καταγράφηκαν. Δεν υπάρχει συστηματικός έλεγχος, το γνωρίζετε και δεν αποτελεί έλεγχο αυτό το οποίο αναφέρατε λίγο πριν, δηλαδή οι βεβαιώσεις κάποιων προστίμων και παραβάσεων, διότι εδώ, κυρία Πρόεδρε, δεν πρόκειται για κάποιο μεμονωμένο περιστατικό.
      Κύριε Υφυπουργέ, ακούστε τι ενετόπισαν μελέτες, τις οποίες είμαι βέβαιος ότι γνωρίζετε. Ενετόπισαν υδράργυρο στην επιφάνεια, μαγγάνιο στον πυθμένα στη Μεγάλη Πρέσπα. Στη λίμνη Καστοριάς οι μετρήσεις έδειξαν υψηλές συγκεντρώσεις αρσενικού και μαγγανίου. Στην Κορώνεια βρήκαν αλουμίνιο, αντιμόνιο, βόριο, κάδμιο, μόλυβδο και υδράργυρο. Στη Μεγάλη Βόλβη βρήκαν μόλυβδο, στη Μικρή Βόλβη χρώμιο. Στη λίμνη Δοϊράνη οι αναλύσεις έδειξαν υψηλές συγκεντρώσεις αρσενικού. 
      Κύριε Υφυπουργέ, θέλετε να συνεχίσω; Είναι μεγάλος ο κατάλογος. Τοξικά μέταλλα, νιτρικά ιόντα και κάθε είδους υπολείμματα φυτοφαρμάκων εντόπισαν οι επιστήμονες σε όποια περιοχής της Ελλάδας και αν μελέτησαν την ποσότητα και την ποιότητα του νερού.
      Περαιτέρω υπάρχει και άλλη μελέτη στη Θεσσαλία. Ποια είναι η μελέτη; Έγινε από το Τμήμα Φυσικής Παραγωγής του Αγροτικού Περιβάλλοντος της Σχολής Γεωπονικών Επιστημών του Πανεπιστημίου Θεσσαλίας. Η μελέτη έχει ως επιστημονικό υπεύθυνο τον καθηγητή κ. Ιωάννη Μήτσιο. Ενετόπισε υψηλές συγκεντρώσεις νιτρικών και φωσφορικών ιόντων, τοξικά μέταλλα που προέρχονται από φωσφορικά λιπάσματα, αλλά και φθόριο στον Αλμυρό, στην περιοχή της Κάρλας και στο Βελεστίνο.
      Θέλετε να πάμε και σε άλλο γεωγραφικό διαμέρισμα της χώρας; Υπολείμματα φυτοφαρμάκων σε υψηλές συγκεντρώσεις έχουν εντοπιστεί σε πόσιμο νερό στην Κρήτη, στην Αργολίδα, στην ‘Αρτα, ενώ ακόμη και το νερό της Αττικής παρουσιάζει υψηλές συγκεντρώσεις νιτρικών, σύμφωνα, όχι με δική μας μελέτη, με το Εθνικό Μετσόβιο Πολυτεχνείο.
      Να σας πω περαιτέρω η έλλειψη ενδιαφέροντος πού έχει οδηγήσει; Εάν λειτουργούσε, κύριε Υφυπουργέ, το Κέντρο Ενημέρωσης Υδροβιότοπου Κορώνειας Βόλβης, θα είχαν εντοπιστεί τα προβλήματα που οδήγησαν στο θάνατο τριάντα χιλιάδες πτηνά. Αυτό όμως το Κέντρο Ενημέρωσης δεν λειτουργεί εδώ και ενάμιση χρόνο. Είναι κλειστό διότι δεν του δόθηκαν οι σχετικές πιστώσεις. 
      Γιατί τα λέω όλα αυτά; Διότι η υπόθεση των λιμνών και των ποταμών, η προστασία τους, ζήτημα και μέγεθος που έχει άμεση την αναφορά στον άνθρωπο, είναι μια υπόθεση που θέλει συστηματικό ενδιαφέρον, συστηματικό και διαρκή έλεγχο και όχι αποσπασματικές ενέργειες οι οποίες σε καμιά περίπτωση δεν συνιστούν ένα ολοκληρωμένο σχέδιο προστασίας των λιμνών και των ποταμών.
      ΠΡΟΕΔΡΟΣ ( Άννα Μπενάκη - Ψαρούδα): Ευχαριστούμε, κύριε Κουβέλη.
      Ο κύριος Υφυπουργός έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Τα προβλήματα τα οποία ανέφερε ο κ. Κουβέλης, ιδίως για τις λίμνες, είναι γνωστά τα τελευταία χρόνια. Επιτρέψτε μου να επαναλάβω ότι τόσο τα νερά των λιμνών όσο και των ποταμών παρακολουθούνται από το ΥΠΕΧΩΔΕ σε εθνικό επίπεδο και βεβαίως στόχος του ΥΠΕΧΩΔΕ είναι αφ΄ενός μεν η ολοκλήρωση των έργων βιολογικών καθαρισμών προτεραιότητας α’ και β’, που είχαν καθυστερήσει εξαιρετικά όλα τα περασμένο χρόνια, παράλληλα όμως και η ολοκλήρωση του σχεδιασμού των μονάδων βιολογικών καθαρισμών, γ’ προτεραιότητας, με πλήρη αξιοποίηση των διαθέσιμων, από το Γ’ Κοινοτικό Πλαίσιο Στήριξης και από το Ταμείο Συνοχής. 
      Παράλληλα, μέσα από το επιχειρησιακό πρόγραμμα του Υπουργείου Ανάπτυξης, εκπονούνται μελέτες για όλη τη χώρα, μελέτες με τίτλο «Ανάπτυξη Συστημάτων και Εργαλείων Διαχείρισης Υδατικών Πόρων» απ’ όπου, όταν αυτές ολοκληρωθούν, θα προκύψουν συγκεκριμένα μέτρα και δράσεις τα οποία θα χρηματοδοτηθούν για να μπορέσουμε να βελτιώσουμε την ποιότητα των επιφανειακών, αλλά και υπογείων νερών της χώρας. 
      Επίσης με το ν. 3199/2003 η διαχείριση των υδατικών πόρων έχει περιέλθει, όπως γνωρίζετε, κύριε Κουβέλη, στο ΥΠΕΧΩΔΕ. Προχωρήσαμε ήδη, κατ’ εφαρμογή του συγκεκριμένου νόμου, στη σύσταση Κεντρικής Υπηρεσίας Υδάτων, καθώς και περιφερειακών υπηρεσιακών υδάτων, κατ’ εφαρμογήν και της οδηγίας πλαίσιο 2000/60 για τα νερά. Στόχος της Κεντρικής Υπηρεσίας Υδάτων είναι μεταξύ άλλων η παρακολούθηση, η αξιολόγηση, ο σχεδιασμός και η αξιοποίηση των υδατικών πόρων σε εθνικό επίπεδο με έμφαση πάντοτε στην ποιότητα των υδάτων.
      Σας ευχαριστώ πολύ.
      ΠΡΟΕΔΡΟΣ ( Άννα Μπενάκη - Ψαρούδα): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      Πριν εισέλθουμε στην ημερήσια διάταξη νομοθετικής εργασίας θα ήθελα να εκφράσω και από την Αίθουσα αυτή τη βαθιά θλίψη και οδύνη που αισθανόμαστε όλοι για την τραγωδία που ζήσαμε χθες με θύματα μαθητές του Γενικού Λυκείου του Δήμου Φαρκαδώνας Τρικάλων. 
      Επτά παιδιά, αντί να παρακολουθήσουν τους Παραολυμπιακούς Αγώνες και να στηρίξουν τις προσπάθειες των αθλητών, βρήκαν τραγικό θάνατο σε ένα εξαιρετικά επικίνδυνο σημείο της εθνικής οδού, στο «πέταλο» του Μαλιακού, όπου έχουν σημειωθεί πάμπολλα δυστυχήματα. Η επικινδυνότητα του δρόμου στο συγκεκριμένο τμήμα της εθνικής οδού έχει απασχολήσει συχνά, εδώ και πολλά χρόνια, το ελληνικό Κοινοβούλιο. 
      Ως Πρόεδρος της Βουλής και διερμηνεύοντας όπως  πιστεύω και τις δικές σας σκέψεις, θεωρώ  ότι είναι χρέος μας, ως υπεύθυνη και ολοκληρωμένη πολιτεία, να μη χρονοτριβήσουμε άλλο, να περάσουμε αμέσως στην πράξη και να πάρουμε αποτελεσματικά μέτρα για να αποφεύγονται τέτοια τραγικά δυστυχήματα. 
      Χθες απέστειλα και εξ ονόματός σας, ως Πρόεδρος της Βουλής, συλλυπητήρια τηλεγραφήματα στο λυκειάρχη του Γενικού Λυκείου και στο Δήμαρχο Φαρκαδώνας Τρικάλων.  
      Η Βουλή των Ελλήνων συμμετέχει στο βαρύ πένθος στο οποίο βυθίστηκε η χώρα και δηλώνει ότι αυτές τις δύσκολες ώρες συμπαρίσταται στις οικογένειες των θυμάτων και γενικότερα στην κοινωνία των Τρικάλων. 
      Εις ένδειξη πένθους και τιμής παρακαλώ να τηρήσουμε ενός λεπτού σιγή.
      (Στο σημείο αυτό όρθιοι όλοι οι Βουλευτές τηρούν ενός λεπτού σιγή) 
    ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      	Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Τουρισμού
      Ψήφιση στο σύνολο του σχεδίου νόμου: «Αρμοδιότητες του Υπουργείου Τουριστικής Ανάπτυξης και θέματα Tουρισμού».
      Το νομοσχέδιο θα ψηφιστεί στο σύνολο στη συνέχεια.
      Υπουργείου Εσωτερικών, Δημόσιας Διοίκησης και Αποκέντρωσης
      Μόνη συζήτηση επί της αρχής, των άρθρων και του συνόλου του σχεδίου νόμου: «Οργάνωση και λειτουργία των Οργανισμών Τοπικής Αυτοδιοίκησης πρώτου και δεύτερου βαθμού».
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Πολιτισμού
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Παραγουάης για εκπαιδευτική, επιστημονική και πολιτιστική συνεργασία».
      Η συμφωνία αυτή έγινε ομόφωνα δεκτή στη Διαρκή Επιτροπή.
      Ερωτάται το Τμήμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Άννα Μπενάκη - Ψαρούδα): Συνεπώς το νομοσχέδιο του Υπουργείου Πολιτισμού: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Παραγουάης για εκπαιδευτική, επιστημονική και πολιτιστική συνεργασία» έγινε δεκτό ομοφώνως, σε μόνη συζήτηση, επί της αρχής, των άρθρων και του συνόλου και έχει ως εξής:
      (Το κείμενο του νομοσχεδίου ευρίσκεται στο τεύχος Πρακτικών της Βουλής)
    ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, παρακαλώ το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
	ΟΛΟΙ ΟΙ ΒΟΥΛΕΥΤΕΣ: Mάλιστα, μάλιστα.
	ΠΡΟΕΔΡΟΣ (Άννα Μπενάκη - Ψαρούδα): Το Τμήμα παρέσχε τη ζητηθείσα εξουσιοδότηση.
	Υπουργείου Εθνικής Άμυνας.
	Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Μνημονίου Κατανόησης μεταξύ της Ελληνικής Δημοκρατίας και της Δημοκρατίας της Αρμενίας, που αφορά τη συμμετοχή μιας διμοιρίας τυφεκιοφόρων των Ενόπλων Δυνάμεων της Δημοκρατίας της Αρμενίας στο Ελληνικό Τάγμα στο Κόσοβο στο πλαίσιο των επιχειρήσεων της KFOR».
	Αυτό το Μνημόνιο Κατανόησης ψηφίστηκε κατά πλειοψηφία.
	Ερωτάται το Τμήμα: Γίνεται δεκτό το νομοσχέδιο;
	ΜΕΡΙΚΟΙ ΒΟΥΛΕΥΤΕΣ: Kρατείται.
	ΠΡΟΕΔΡΟΣ ( Άννα Μπενάκη - Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία.
	Επανερχόμεθα στην ψήφιση στο σύνολο του σχεδίου νόμου του Υπουργείου Τουρισμού: «Αρμοδιότητες του Υπουργείου Τουριστικής Ανάπτυξης και θέματα τουρισμού».
	Κύριε Υπουργέ, έχετε καμία λεκτική διόρθωση να κάνετε;
	ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Μάλιστα, κυρία Πρόεδρε.
	ΠΡΟΕΔΡΟΣ ( Άννα Μπενάκη - Ψαρούδα): Ορίστε, έχετε το λόγο.
	ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Κυρία Πρόεδρε, κύριοι συνάδελφοι, στο άρθρο 8, παράγραφος 10 έχω μία τυπική διόρθωση να κάνω. Στην τρίτη σειρά προστίθεται η λέξη «Γενικό». Το ίδιο γίνεται και στη δωδέκατη σειρά, όπου προστίθενται οι λέξεις «Γενικός ή». Είναι ο Γενικός Γραμματέας ο οποίος είναι προϊστάμενος της Επιτροπής και μπορεί να μπει και Γενικός Γραμματέας, εφόσον υπάρξει Γενικός Γραμματέας στο Υπουργείο, δηλαδή πρέπει να έχει προβλεφθεί. Απλώς προστίθεται η λέξη «Γενικός» εκτός από ειδικός. Αυτή η διόρθωση είναι τελείως τυπική και δεν αφορά τίποτα επί της ουσίας.
	Σας ευχαριστώ.
	ΠΡΟΕΔΡΟΣ ( Άννα Μπενάκη - Ψαρούδα): Θα γίνει ψήφιση στο σύνολο του σχεδίου νόμου του Υπουργείου Τουρισμού: «Αρμοδιότητες του Υπουργείου Τουριστικής Ανάπτυξης και θέματα Τουρισμού». 
      Ερωτάται το Τμήμα: Γίνεται δεκτό το νομοσχέδιο και στο σύνολο ως διενεμήθη και με τη νομοτεχνική διόρθωση που έκανε ο κύριος Υπουργός;
      ΧΑΡΑΛΑΜΠΟΣ ΚΑΣΤΑΝΙΔΗΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΟΣ ( Άννα Μπενάκη - Ψαρούδα): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργείου Τουρισμού: «Αρμοδιότητες του Υπουργείου Τουριστικής Ανάπτυξης και θέματα Τουρισμού» έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής:
      (Το κείμενο του νομοσχεδίου ευρίσκεται στο τεύχος πρακτικών της Βουλής)
      ΠΡΟΕΔΡΟΣ ( Άννα Μπενάκη - Ψαρούδα): Κύριοι συνάδελφοι, παρακαλώ το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Το Τμήμα παρέσχε τη ζητηθείσα εξουσιοδότηση.
      Κυρίες και κύριοι συνάδελφοι, εισερχόμεθα στη συζήτηση επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Οργάνωση και λειτουργία των Οργανισμών Τοπικής Αυτοδιοίκησης πρώτου και δεύτερου βαθμού».
      Η Διάσκεψη των Προέδρων στη συνεδρίασή της στις 23 Σεπτεμβρίου αποφάσισε τη συζήτηση του νομοσχεδίου αυτού σε τρεις συνεδριάσεις, μία επί της αρχής και δύο επί των άρθρων.
      Το λόγο έχει ο εισηγητής της Νέας Δημοκρατίας…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κυρία Πρόεδρε, αν μου επιτρέπετε πριν δώσετε το λόγο στους εισηγητές…
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κύριε Υπουργέ. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα ήθελα, κυρία Πρόεδρε, για την οικονομία της συζήτησης –όπως το κρίνετε εσείς- να κάνω ορισμένες παρατηρήσεις και διορθώσεις πάνω στο σχέδιο νόμου που ψηφίσθηκε. Είχαμε συμφωνήσει τότε να επέλθουν ορισμένες διορθώσεις. Μπορούμε να τις κάνουμε και αύριο όταν θα αρχίσουμε τη συζήτηση επί των άρθρων. Προτιμάτε να τις κάνω από τώρα ή αύριο; Ασήμαντες είναι, αλλά πρέπει να τις κάνουμε. 
      ΠΡΟΕΔΡΟΣ ( Άννα Μπενάκη - Ψαρούδα): Εσείς τι λέτε, κύριε Καστανίδη;
      ΧΑΡΑΛΑΜΠΟΣ ΚΑΣΤΑΝΙΔΗΣ: Να γίνουν από τώρα, κυρία Πρόεδρε. 
      ΠΡΟΕΔΡΟΣ ( Άννα Μπενάκη - Ψαρούδα): Ορίστε, κύριε Υπουργέ, έχετε το λόγο. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Να υπενθυμίσω πρώτα-πρώτα ότι σε σχέση με το αρχικό κείμενο που κατατέθηκε στη Βουλή υπάρχει μία αναντιστοιχία σε ότι αφορά το άρθρο 21 στο οποίο υπάρχει άλλη αιτιολογική έκθεση δεδομένου ότι αντικαταστάθηκε το άρθρο 21. Και σύμφωνα με τον Κανονισμό της Βουλής δεν μπορεί να αλλάξει η αιτιολογική έκθεση. Άρα, λοιπόν, η αιτιολογική έκθεση του αρχικώς κατατεθειμένου κειμένου, η οποία αφορά τα λιμενικά ταμεία, δεν ισχύει. Γι’ αυτό υπάρχει, δεν μπορεί να αλλάξει από τον Κανονισμό, έχει αντικατασταθεί το σχετικό άρθρο. Αυτή είναι μία διευκρίνιση. 
      1. Τώρα στο άρθρο 1 παράγραφος 2 και ειδικότερα στην παράγραφο 1 του αντικατασταθέντος άρθρου 15 μετά τις λέξεις «των νομαρχιακών επιτροπών» προστίθεται η φράση «καθορίζεται με απόφαση του νομαρχιακού συμβουλίου και». Αυτό το είχαμε αποφασίσει στην επιτροπή. 
      Να πω εδώ, κυρία Πρόεδρε, ότι θα μοιράσω τις σχετικές αναδιατυπώσεις για να τις έχουν υπ΄όψιν τους οι κύριοι συνάδελφοι. 
      2. Η παράγραφος 3 του άρθρου 2 αναδιατυπώνεται ως ακολούθως: «Ο νομάρχης μπορεί να προεδρεύει συνεδριάσεων νομαρχιακών επιτροπών. Συντονίζει το έργο των προέδρων των νομαρχιακών επιτροπών και εκτελεί τις αποφάσεις τους. Σε περίπτωση που διαφωνεί με αυτές, εφόσον δεν έχει προεδρεύσει στην οικεία συνεδρίαση, αναπέμπει άπαξ, αιτιολογημένα, τα θέματα για τα οποία διαφωνεί στην ίδια επιτροπή για λήψη νέας απόφασης ή τα παραπέμπει αιτιολογημένα στο νομαρχιακό συμβούλιο». 
      Δίνει δηλαδή η σχετική διάταξη τη δυνατότητα να προεδρεύει κάτι το οποίο συζητήσαμε και στην επιτροπή και ο νομάρχης των νομαρχιακών επιτροπών. Θα ήταν αδιανόητο να προεδρεύει ο αντινομάρχης και να μην μπορεί να προεδρεύει ο νομάρχης αυτών των νομαρχιακών επιτροπών. 
     3. Το πρώτο εδάφιο της παραγράφου 2 του άρθρου 21 αντικαθίσταται ως ακολούθως: «Τα άρθρα 247 και 248 του ν. 1188/1981 καταργούνται, τα δε άρθρα 245 και 246 του ιδίου νόμου αντικαθίστανται ως ακολούθως:». 
     Εδώ είχε γίνει ένα λάθος στην αρίθμηση των άρθρων. 
     4. Στο τέλος της περίπτωσης α΄ της παραγράφου 7 του άρθρου 25 προστίθεται εδάφιο δεύτερο ως εξής: «Το ανωτέρω προσωπικό εξακολουθεί να καλύπτει τις ανάγκες λειτουργίας και συντήρησης του Εθνικού Κήπου». 
      Όπως ξέρετε, επειδή παραδίδεται η χρήση του Εθνικού Κήπου στο Δήμο Αθηναίων, το προσωπικό το οποίο πηγαίνει στο Δήμο Αθηναίων από τον Εθνικό Κήπο, καθορίζεται –ήταν μία παράλειψη από την αρχή- ότι θα ασχολείται με τα θέματα του Εθνικού Κήπου. 
      5. Στο τέλος του πρώτου εδαφίου της παραγράφου 29 διαγράφονται οι λέξεις «της παραγράφου 3…τα καθήκοντά τους» και αντικαθίστανται από τις λέξεις «του άρθρου αυτού». Πρόκειται για απλή διατύπωση. 
    6. Το τελευταίο εδάφιο της παραγράφου 1 του άρθρου 29 απαλείφεται.
    7. Στην περίπτωση γ΄ της παραγράφου 8 του άρθρου 35 οι λέξεις «είχαν αποσπασθεί» αντικαθίστανται από τις λέξεις «έχουν αποσπασθεί ως την έναρξη ισχύος του νόμου αυτού». Και η λέξη «διατέθηκαν» αντικαθίσταται από τις λέξεις «έχουν διατεθεί». Μετά τη λέξη «ανήκουν» τίθεται τελεία και η λοιπή φράση («εφόσον η απόσπασή τους είχε συντελεστεί σε χρόνο προγενέστερο της εξόδου») απαλείφεται. 
    Αυτό αφορά τους υπαλλήλους εκείνους που έχουν αποσπασθεί από ΝΠΙΔ του ευρύτερου δημόσιου τομέα, τα οποία έχουν εξέλθει του ευρύτερου δημόσιου τομέα. 
    8. Στο πρώτο εδάφιο της περίπτωσης α΄ της παραγράφου 13 του άρθρου 35 μετά τις λέξεις «του άρθρου 14» προστίθενται οι λέξεις «των καταστατικών του «Οργανισμού Λιμένος Πειραιώς Α.Ε.» και του «Οργανισμού Λιμένος Θεσσαλονίκης Α.Ε.», όπως προβλέπονται αντιστοίχως στα άρθρα τρίτο και όγδοο». Είναι απολύτως διευκρινιστική αυτή η ρύθμιση. Και
    9. Στο πρώτο εδάφιο της περίπτωσης β΄ της παραγράφου 13 του άρθρου 35 μετά τις λέξεις ««του άρθρου 14» προστίθενται οι λέξεις «των καταστατικών του «Οργανισμού Λιμένος Πειραιώς Α.Ε.» και του «Οργανισμού Λιμένος Θεσσαλονίκης Α.Ε.», όπως προβλέπονται αντιστοίχως στα άρθρα τρίτο και όγδοο». Είναι μία νομοτεχνική παρατήρηση η οποία ζητήθηκε από το Υπουργείο Εμπορικής Ναυτιλίας και η οποία αφορά τη σχετική ρύθμιση για τα ζητήματα του Οργανισμού Λιμένος Πειραιώς και του Οργανισμού Λιμένος Θεσσαλονίκης. 
    Αυτά, κυρία Πρόεδρε. Επαναλαμβάνω ότι καταθέτω αυτές τις προσθήκες και αναδιατυπώσεις στα Πρακτικά και παρακαλώ να διανεμηθούν στους κυρίους συναδέλφους. 
     ΠΡΟΕΔΡΟΣ (Άννα Μπενάκη - Ψαρούδα): Θα παρακαλέσω αυτές οι προσθήκες και οι αναδιατυπώσεις να κατατεθούν για τα Πρακτικά και να μοιραστούν στους κυρίους συναδέλφους. 
    (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά το προαναφερθέν έγγραφο , το οποίο έχει ως εξής:
    «ΠΡΟΣΘΗΚΕΣ – ΑΝΑΔΙΑΤΥΠΩΣΕΙΣ
    στο σχέδιο νόμου «Οργάνωση και λειτουργία των Οργανισμών Τοπικής 
    Αυτοδιοίκησης πρώτου και δευτέρου βαθμού»
    - Να υπενθυμίσουμε ότι η αναντιστοιχία ανάμεσα στην αιτιολογική και το σχέδιο νόμου  αναφορικά με το άρθρο 21 οφείλεται στην αντικατάστασή του στη Διαρκή Επιτροπή (αντί λιμενικών ταμείων αντιδήμαρχοι, δικηγόροι δήμων, αντιμισθίες δικηγόρων).
      1. Στο άρθρο 1 παράγραφος 2 και ειδικότερα στην παρ. 1 του αντικατασταθέντος άρθρου 15 μετά τις λέξεις «των Νομαρχιακών Επιτροπών» προστίθεται η φράση «καθορίζεται με απόφαση του Νομαρχιακού Συμβουλίου και». 
      2. Η παράγραφος 3 του άρθρου 2 αναδιατυπώνεται ως ακολούθως: «Ο Νομάρχης μπορεί να προεδρεύει συνεδριάσεων Νομαρχιακών Επιτροπών. Συντονίζει το έργο των Προέδρων των Νομαρχιακών Επιτροπών και εκτελεί τις αποφάσεις τους. Σε περίπτωση που διαφωνεί με αυτές, εφόσον δεν έχει προεδρεύσει στην οικεία συνεδρίαση αναπέμπει άπαξ αιτιολογημένα τα θέματα για τα οποία διαφωνεί στην ίδια επιτροπή για λήψη νέας απόφασης ή τα παραπέμπει αιτιολογημένα στο Νομαρχιακό συμβούλιο». 
     3. Το πρώτο εδάφιο της παραγράφου 2 του άρθρου 21 αντικαθίσταται ως ακολούθως: «Τα άρθρα 247 και 248 του ν. 1188/1981 καταργούνται, τα δε άρθρα 245 και 246 του ιδίου νόμου αντικαθίστανται ως ακολούθως:» 
     4. Στο τέλος της περίπτωσης α΄ της παραγράφου 7 του άρθρου 25 προστίθεται εδάφιο δεύτερο ως εξής: «Το ανωτέρω προσωπικό εξακολουθεί να καλύπτει τις ανάγκες λειτουργίας και συντήρησης του Εθνικού Κήπου». 
      5. Στο τέλος του πρώτου εδαφίου της παραγράφου 29 διαγράφονται οι λέξεις «της παραγράφου 3…τα καθήκοντά τους» και αντικαθίστανται από τις λέξεις «του άρθρου αυτού». 
      6. Το τελευταίο εδάφιο της παραγράφου 1 του άρθρου 29 απαλείφεται (αναδρομικότητα στις ειδικές άδειες).
    7. Στην περίπτωση γ΄ της παραγράφου 8 του άρθρου 35 οι λέξεις «είχαν αποσπασθεί» αντικαθίστανται από τις λέξεις «έχουν αποσπασθεί ως την έναρξη ισχύος του νόμου αυτού». Και η λέξη «διατέθηκαν» αντικαθίσταται από τις λέξεις «έχουν διατεθεί». Μετά τη λέξη «ανήκουν» τίθεται τελεία και η λοιπή φράση («εφόσον η απόσπασή τους είχε συντελεστεί σε χρόνο προγενέστερο της εξόδου») απαλείφεται. 
    8. Στο πρώτο εδάφιο της περίπτωσης α΄ της παραγράφου 13 του άρθρου 35 μετά τις λέξεις «του άρθρου 14» προστίθενται οι λέξεις «των καταστατικών του «Οργανισμού Λιμένος Πειραιώς Α.Ε.» και του «Οργανισμού Λιμένος Θεσσαλονίκης Α.Ε., όπως προβλέπονται αντιστοίχως στα άρθρα τρίτο και όγδοο».
    9. Στο πρώτο εδάφιο της περίπτωσης β΄ της παραγράφου 13 του άρθρου 35 μετά τις λέξεις «του άρθρου 14» προστίθενται οι λέξεις «των καταστατικών του «Οργανισμού Λιμένος Πειραιώς Α.Ε. και του «Οργανισμού Λιμένος Θεσσαλονίκης Α.Ε., όπως προβλέπονται αντιστοίχως στα άρθρα τρίτο και όγδοο»»). 
      ΠΡΟΕΔΡΟΣ (Άννα Μπενάκη-Ψαρούδα): Παρεμβάλλεται μία ανακοίνωση προς το Τμήμα, κύριοι συνάδελφοι. 
      Ο Υπουργός Δικαιοσύνης υπέβαλε στη Βουλή δικογραφίες διαβιβασθείσες από τον Εισαγγελέα του Αρείου Πάγου, σύμφωνα με το άρθρο 86 του Συντάγματος και το Ν. 3126/2003 που αφορούν την προμήθεια ραντάρ, αντιπυροβολικού και αυτοκινούμενων ερπυστριοφόρων. 
      Κατά τη συζήτηση του νομοσχεδίου που συζητούμε, αρμοδιότητας του Υπουργείου Εσωτερικών, το Κομμουνιστικό Κόμμα Ελλάδος ορίζει ως Κοινοβουλευτικό Εκπρόσωπο τον κ. Γκατζή. 
      Το λόγο έχει ο κ. Ζαγορίτης, εισηγητής της Νέας Δημοκρατίας. 
    ΕΛΕΥΘΕΡΙΟΣ ΖΑΓΟΡΙΤΗΣ: Κυρία Πρόεδρε, κυρίες και κύριοι συνάδελφοι, επιτρέψτε μου να εκφράσω και εγώ τη βαθιά μου λύπη για τα παιδιά που χάθηκαν στο χθεσινό δυστύχημα και να εκφράσω και τα θερμά συλλυπητήριά μου στις οικογένειες των θυμάτων. 
      Κυρία Πρόεδρε, κυρίες και κύριοι συνάδελφοι, εισάγεται σήμερα για συζήτηση επί της αρχής το σχέδιο νόμου για την οργάνωση και λειτουργία των Οργανισμών Τοπικής Αυτοδιοίκησης Α΄ και Β΄ βαθμού. Η Κυβέρνηση υλοποιεί με  αυτό το σχέδιο νόμου τη δέσμευσή της για την αντιμετώπιση των χρονίων προβλημάτων των Οργανισμών Τοπικής Αυτοδιοίκησης. Τα τελευταία χρόνια με πράξεις και παραλείψεις δημιουργήθηκαν πολλά προβλήματα στο χώρο της Τοπικής Αυτοδιοίκησης. Όπως όλοι γνωρίζουμε, υπάρχει ένα ελλειμματικό θεσμικό πλαίσιο, υπάρχουν λειτουργικά και διοικητικά ζητήματα, προβλήματα εσωτερικής οργάνωσης και λειτουργίας των Οργανισμών Τοπικής Αυτοδιοίκησης. 
      (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Είναι γνωστά τα τεράστια οικονομικά προβλήματα των Οργανισμών Τοπικής Αυτοδιοίκησης, γιατί οι κυβερνήσεις του ΠΑΣΟΚ αδιαφόρησαν για την οικονομική αυτοδυναμία και αυτοτέλεια των οργανισμών με αρνητικά αποτελέσματα για την άσκηση αποτελεσματικής και παραγωγικής διοίκησης των τοπικών υποθέσεων. Μεταβίβασαν αρμοδιότητες και δράσεις στους Οργανισμούς Τοπικής Αυτοδιοίκησης από τα Υπουργεία και τους κρατικούς οργανισμούς χωρίς αντίστοιχη μεταφορά των απαραίτητων πόρων. Υπερχρέωσαν πολλούς Οργανισμούς Τοπικής Αυτοδιοίκησης. Δεν κατάφεραν να μετατρέψουν τo ΕΠΤΑ σε πραγματικό μοχλό ανάπτυξης και στήριξης των τοπικών κοινωνιών. Το κατέστησαν αδιαφανές, αποδυναμωμένο διαχειριστικό εργαλείο. Οι δήμαρχοι, κυρίως, ενώ είχαν πολλές αρμοδιότητες, δεν διέθεταν ούτε την οικονομική δυνατότητα ούτε το απαραίτητο προσωπικό, ώστε να είναι σε θέση να ανταποκριθούν στις υποχρεώσεις τους και τελικά να ασκήσουν αξιόπιστη πολιτική. Δεν έγιναν βήματα προς την κατεύθυνση της ισόρροπης περιφερειακής ανάπτυξης, ενώ απέτυχαν να βελτιώσουν τις υφιστάμενες υποδομές, να προχωρήσουν στη δημιουργία νέων για τη βελτίωση της ποιότητας της ζωής του πολίτη. 
      Με αυτό το νομοσχέδιο προχωρούμε στην αναδιάρθρωση της οργάνωσης και της λειτουργίας των Οργανισμών Τοπικής Αυτοδιοίκησης. Ρυθμίζονται ζητήματα χρεών της Νομαρχιακής Αυτοδιοίκησης. Θεσμοθετείται το πρόγραμμα «ΘΗΣΕΑΣ», ένα νέο χρηματοδοτικό εργαλείο της αναπτυξιακής προσπάθειας των Οργανισμών Τοπικής Αυτοδιοίκησης Α΄ βαθμού και εισάγεται το Εθνικό Δημοτολόγιο. Το νομοσχέδιο αυτό με την αναμόρφωση του Δημοτικού και Κοινοτικού Κώδικα, την αναμόρφωση του Κώδικα Νομαρχιακής Αυτοδιοίκησης και την κατάρτιση κώδικα για τα οικονομικά ζητήματα της Νομαρχιακής Αυτοδιοίκησης θα έχει ως αποτέλεσμα την ύπαρξη ενός νέου ολοκληρωμένου θεσμικού πλαισίου των Οργανισμών Τοπικής Αυτοδιοίκησης. Υλοποιείται η βασική δέσμευση της Νέας Δημοκρατίας, αλλά και της Κυβέρνησης για ριζική αναδιοργάνωση και εκσυγχρονισμό του θεσμικού πλαισίου της Τοπικής Αυτοδιοίκησης με στόχο την εύρυθμη λειτουργία της για την εξυπηρέτηση των πολιτών και την επίλυση των προβλημάτων της καθημερινότητας. Επισημαίνεται ότι πολλά από τα ρυθμιζόμενα θέματα αποτελούν πάγια αιτήματα της ΕΝΑΕ και της ΚΕΔΚΕ, αλλά και των τοπικών ενώσεων δήμων και κοινοτήτων. 
      Οι βασικοί άξονες και κεφάλαια του σχεδίου νόμου είναι πέντε. 
      Κεφάλαιο πρώτο. Θέματα Νομαρχιακής Αυτοδιοίκησης. Προτείνεται με το σχέδιο νόμου μια σειρά ρυθμίσεων άμεσης προτεραιότητας για την αντιμετώπιση της αρρυθμίας που παρατηρείται στη λειτουργία των ΟΤΑ πρώτου και δεύτερου βαθμού.  Προωθείται μια σειρά αλλαγών που στοχεύουν στην αντιμετώπιση των δυσλειτουργιών και στην εύρυθμη άσκηση των αρμοδιοτήτων τους. Ειδικότερα οι ρυθμίσεις επικεντρώνονται στην ανασύσταση των νομαρχιακών επιτροπών. Αυξάνεται ο αριθμός τους, ο οποίος θα είναι ανάλογος του πληθυσμού κάθε νομαρχίας. Ως τώρα υπήρχε μια μόνο νομαρχιακή επιτροπή σε κάθε νομαρχιακή αυτοδιοίκηση, με αποτέλεσμα να μην μπορεί να ανταποκριθεί στο φόρτο εργασίας που δημιουργούν οι πολλαπλές αρμοδιότητες και απαιτήσεις. 
     Συνίσταται θέση μετακλητού γενικού γραμματέα στις Νομαρχιακές Αυτοδιοικήσεις και τα νομαρχιακά διαμερίσματα που προΐστανται των υπηρεσιών της νομαρχίας και επικουρεί το νομάρχη. Αντίστοιχη θέση γραμματέα υφίσταται στους μεγάλους δήμους, όπως όλοι γνωρίζουμε. Ρυθμίζονται ληξιπρόθεσμες οφειλές των Νομαρχιακών Αυτοδιοικήσεων προς το δημόσιο, το ΙΚΑ, τις ΔΕΚΟ και τους ιδιώτες. Παρέχεται δυνατότητα εξόφλησης χρεών χωρίς προσαυξήσεις με την εφάπαξ καταβολή, αλλά και δυνατότητα λήψης ευνοϊκών δανείων από το Ταμείο Παρακαταθηκών και Δανείων προκειμένου να αντιμετωπιστούν οι υφιστάμενες εδώ και χρόνια οφειλές. Η ρύθμιση στο συγκεκριμένο σχέδιο νόμου είναι παρεμφερής με εκείνη που θεσμοθετήθηκε στους ΟΤΑ πρώτου βαθμού με το ν. 3242/04. 
     Ενισχύεται ο προληπτικός έλεγχος δαπανών του Ελεγκτικού Συνεδρίου στους ΟΤΑ πρώτου βαθμού με τη σύσταση εβδομήντα νέων θέσεων στο πλαίσιο της αρχής της διαφάνειας, ύστερα και από σχετικό αίτημα του Ελεγκτικού Συνεδρίου. Συνίσταται επιτροπή για τη σύνταξη του Κώδικα Νομαρχιακής Αυτοδιοίκησης, καθώς και επιτροπή για τον καθορισμό των αρμοδιοτήτων της κεντρικής διοίκησης, οι οποίες θα μεταβιβαστούν στις Νομαρχιακές Αυτοδιοικήσεις. 
     Το επόμενο κεφάλαιο του σχεδίου νόμου αναφέρεται στο νέο αναπτυξιακό πρόγραμμα τοπικής αυτοδιοίκησης, το πρόγραμμα «ΘΗΣΕΑΣ». 
     Η πολιτική της Κυβέρνησης για τους ΟΤΑ πρώτου βαθμού διαπνέεται από την ανάγκη για ενδυνάμωση των δήμων και των κοινοτήτων και την ανάπτυξή τους σε πραγματικά αυτοδιοικούμενους οργανισμούς με απώτερο στόχο την εξυπηρέτηση των πολιτών. Μέσα σε αυτό το πλαίσιο κρίσιμη προϋπόθεση για την επιτυχία της αποστολής των ΟΤΑ είναι η δυνατότητα και η πραγματοποίηση επενδύσεων τοπικής ανάπτυξης. 
     Θεσμοθετείται, λοιπόν, το νέο αναπτυξιακό πρόγραμμα Τοπικής Αυτοδιοίκησης, το πρόγραμμα «ΘΗΣΕΑΣ», ως μέσο και εργαλείο για την ταχύρυθμη ανάπτυξη των ΟΤΑ πρώτου βαθμού. Έρχεται να αντικαταστήσει το ΕΠΤΑ, του οποίου η ισχύς λήγει στις 31.12.04. Όπως είναι γνωστό οι πόροι του προγράμματος δημοσίων επενδύσεων των Υπουργείων που προορίζονταν για το λογαριασμό ΕΠΤΑ, ουδέποτε εισέρευσαν στα ταμεία του ΕΠΤΑ, όπως προβλεπόταν από το νόμο. Αντίθετα κατανέμονταν απευθείας στους δήμους και τις κοινότητες από τα διάφορα Υπουργεία, χωρίς κανέναν ορθολογικό προγραμματισμό και με αδιαφανή κριτήρια. Έτσι το πρόγραμμα ΕΠΤΑ, αφ’ ενός έχασε σε σημαντικό βαθμό τον προσανατολισμό του και αφ’ ετέρου μετατράπηκε σε πρόγραμμα χρηματοδότησης των ΟΤΑ πρώτου βαθμού από πόρους που ανήκαν ούτως ή άλλως στην Τοπική Αυτοδιοίκηση. Η πρακτική αυτή είχε ως αποτέλεσμα να ισχυρίζονται ορθώς οι δήμοι και οι κοινότητες ότι το ΕΠΤΑ δεν ήταν τίποτε άλλο παρά δικά τους χρήματα, τα οποία αφαιρούσε η κεντρική διοίκηση και τα μοίραζε με μη διαφανή κριτήρια είτε διά του Γενικού Γραμματέα της Περιφέρειας είτε δία των διαφόρων Υπουργών. Το νέο πρόγραμμα «ΘΗΣΕΑΣ» υποκαθιστά το υφιστάμενο ειδικό πρόγραμμα Τοπικής Αυτοδιοίκησης από 1.1.2005. Στοχεύει στην υποστήριξη των δήμων και των κοινοτήτων της χώρας για την πραγματοποίηση επενδύσεων τοπικής ανάπτυξης καθώς και για τη βελτίωση των υφισταμένων υποδομών και των παρεχομένων υπηρεσιών. 
      Η διάρκειά του είναι πενταετής, από το 2005 μέχρι και το 2009, δυναμένη να παραταθεί για δύο ακόμη χρόνια με απόφαση του Υπουργικού Συμβουλίου.
      Το νέο αναπτυξιακό πρόγραμμα «ΘΗΣΕΑΣ» έχει καινούργια στοιχεία, που κάνουν το χρηματοδοτικό αυτό εργαλείο πιο δυναμικό αφού παρέχει τη δυνατότητα στους Οργανισμούς Τοπικής Αυτοδιοίκησης να απελευθερώσουν τις δημιουργικές τους δυνάμεις. 
      Συγκεκριμένα, οι καινοτομίες του προγράμματος είναι: 
      Ο προσυπολογισμός στους πόρους που διατίθενται από το πρόγραμμα και των ποσών των ειδικών λογαριασμών του κρατικού λογαριασμού, τα οποία διαχειρίζονται Υπουργεία και Περιφέρειες και αφορούν έργα Οργανισμών Τοπικής Αυτοδιοίκησης.
      Η αύξηση των πόρων. Το ποσοστό των κεντρικών αυτοτελών πόρων αυξάνεται από 8,5% σε 10%. Το ποσοστό των πόρων που εγγράφονται στον προϋπολογισμό δημοσίων επενδύσεων αυξάνεται από 20% σε 25%, καθώς και η συγκεκριμένη χρηματοδότηση από εθνικούς πόρους του προγράμματος δημοσίων επενδύσεων. 
      Η πλήρης παράθεση του περιεχομένου των υποπρογραμμάτων και των αντίστοιχων μέτρων, η αναδιοργάνωση με ορθολογικότερη διάρθρωση της Κεντρικής Επιτροπής Παρακολούθησης, η αποκεντρωμένη λειτουργία προένταξης και παρακολούθησης εκτέλεσης, καθώς και η απλοποιημένη διαδικασία προένταξης και οριστικής ένταξης των έργων.
      Πλήρης ανάπτυξη της διαδικασίας κατάρτισης του προγράμματος, καθορισμός σαφών και αντικειμενικών κριτηρίων ένταξης στο πρόγραμμα, ενθάρρυνση των διαδημοτικών συνεργασιών αναπτυξιακού χαρακτήρα, καθώς και των συμπράξεων μεταξύ των Οργανισμών Τοπικής Αυτοδιοίκησης και ιδιωτικού τομέα με τη χρηματοδότηση των αναγκαίων προσυμβατικών διαδικασιών.
      Στήριξη της ωρίμανσης των έργων με τη χρηματοδότηση σε πρώτη φάση των απαραίτητων μελετών.
      Τέλος, διασφάλιση ότι οι λοιποί πόροι της κεντρικής διοίκησης, οι οποίοι αφορούν σε έργα και δράσεις των Οργανισμών Τοπικής Αυτοδιοίκησης και παραμένουν στη διαχείριση των Υπουργείων, δεν μπορούν να μεταβιβαστούν στους Οργανισμούς Τοπικής Αυτοδιοίκησης χωρίς τη βεβαίωση του προσυπολογισμού τους στο πρόγραμμα.
      Το πρόγραμμα «ΘΗΣΕΑΣ» περιλαμβάνει συγκεκριμένα υποπρογράμματα και μέτρα που συμπυκνώνονται στις ακόλουθες κατηγορίες:
      Υποπρόγραμμα 1: Οργάνωση και ανάπτυξη των υπηρεσιών των Οργανισμών Τοπικής Αυτοδιοίκησης.
      Υποπρόγραμμα 2: Τοπική ανάπτυξη και προστασία του περιβάλλοντος.
      Υποπρόγραμμα 3: Κοινωνικές και πολιτιστικές υποδομές και δραστηριότητες.
      Υποπρόγραμμα 4: Τεχνική στήριξη του προγράμματος.
      Όπως προαναφέρθηκε οι πόροι του προγράμματος αποτελούνται από ποσοστό 10% των κεντρικών αυτοτελών πόρων που εγγράφονται στον τακτικό προϋπολογισμό, από ποσοστό 25% των ΚΑΠ που εγγράφονται στον προϋπολογισμό δημοσίων επενδύσεων. Από ποσοστό 80% του φόρου των τόκων των καταθέσεων του άρθρου 9 του ν.2503/1997. Από το ποσό των τόκων των χρηματικών υπολοίπων που διαχειρίζεται το Υπουργείο Δημόσιας Διοίκησης, Αποκέντρωσης και από εθνικούς πόρους του προγράμματος δημοσίων επενδύσεων με τους οποίους χρηματοδοτούνται έργα δήμων και κοινοτήτων, που αντιστοιχούν τουλάχιστον στο 35% του συνόλου των παραπάνω περιπτώσεων και εγγράφονται στην ειδική συλλογική απόφαση έργων του Υπουργείου Εσωτερικών, Δημόσιας Διοίκησης και Αποκέντρωσης. 
      Το σύνολο των πόρων κατατίθεται σε ειδικό λογαριασμό στο Ταμείο Παρακαταθηκών και Δανείων. Τα ποσά των ειδικών λογαριασμών και των λοιπών εθνικών πόρων του κρατικού προϋπολογισμού, τα οποία διαχειρίζονται Υπουργεία, Περιφέρειες, αυτοτελείς δημόσιες υπηρεσίες και δημόσιοι οργανισμοί, που αφορούν Οργανισμούς Τοπικής Αυτοδιοίκησης, δεν μεταφέρονται στον ειδικό λογαριασμό του νέου αναπτυξιακού προγράμματος ΟΤΑ, προσυπολογίζονται, όμως, στους πόρους του προγράμματος.
      Για την κατάρτιση, παρακολούθηση, υποστήριξη και διοίκηση του νέου αναπτυξιακού προγράμματος συγκροτείται κεντρική επιτροπή παρακολούθησης, που αποτελείται από μέλη του Υπουργικού Συμβουλίου. Αρμοδιότητά της ο καθορισμός κριτηρίων ένταξης και αποτύπωσης των πολιτικών και προτεραιοτήτων του προγράμματος, καθώς και η οριστική απόφαση της ένταξης έργων, δράσεων και ενεργειών στο ανωτέρω πρόγραμμα που υποβοηθείται από αντίστοιχη ομάδα διοίκησης έργων.
      Σε περιφερειακό επίπεδο αρμόδια για την παρακολούθηση του προγράμματος είναι η περιφερειακή επιτροπή παρακολούθησης που συγκροτείται με απόφαση του Γενικού Γραμματέα της Περιφέρειας και παρακολουθεί την πορεία  υλοποίησης του προγράμματος στην Περιφέρεια, προβαίνει δε στην έκδοση απόφασης προένταξης έργων, μελετών και ενεργειών στο πρόγραμμα.
      Παράλληλα σε κάθε νομό συνιστώνται με απόφαση του οικείου γενικού γραμματέα τεχνικές επιτροπές με έργο την ενημέρωση των Οργανισμών Τοπικής  Αυτοδιοίκησης Α΄ βαθμού για τους στόχους και τις προτεραιότητες του προγράμματος, τη συγκέντρωση και επεξεργασία των προτάσεών τους, τη σύνταξη πρότασης του προγράμματος σε επίπεδο νομού και της υποβολής, αλλά και παρακολούθησης της πορείας υλοποίησής του. 
      Καθορίζονται ακόμη αναλυτικά τα κριτήρια ένταξης έργων, μελετών και ενεργειών στο πρόγραμμα. Τα κριτήρια αυτά αποβλέπουν στην ανάδειξη της ενότητας των Οργανισμών Τοπικής Αυτοδιοίκησης, στην αποτελεσματικότερη λειτουργία τους, στην αξιοποίηση των υφισταμένων υποδομών, στην προώθηση της διαδημοτικής συνεργασίας, στην αύξηση της απασχόλησης, στην εξοικονόμηση δημοσίων πόρων μέσω συνεργασίας με τον ιδιωτικό τομέα, αλλά και μέσω της συμμετοχής σε κοινοτικά προγράμματα και πρωτοβουλίες που χρηματοδοτούνται από τα κεντρικά όργανα της Ευρωπαϊκής Ένωσης. 
      Το σχέδιο νόμου στο επόμενο κεφάλαιο προβλέπει τη θεσμοθέτηση του Εθνικού Δημοτολογίου, ενός εξαιρετικά σημαντικού έργου που πραγματικά έλειπε και στο οποίο δεν διαφώνησε κανένας. Η κατάρτιση και τήρηση του Εθνικού  Δημοτολογίου για την ταχύτερη εξυπηρέτηση του πολίτη με την εφαρμογή μεθόδων ηλεκτρονικής διακυβέρνησης…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα χρειαστώ ελάχιστη ώρα ακόμη. 
      …περιλαμβάνει στο πλαίσιο ενός ολοκληρωμένου πληροφοριακού συστήματος τη δημιουργία και τήρηση μιας κεντρικής βάσης δεδομένων δημοτολογίου σαν αποτέλεσμα της συνένωσης όλων των υφισταμένων δημοτολογίων που τηρούνται στους Οργανισμούς Τοπικής Αυτοδιοίκησης. 
      Η θεσμοθέτηση του Εθνικού Δημοτολογίου απορρέει από την αναγκαιότητα για ταυτόχρονη αξιοποίηση της παρεχόμενης πληροφορίας από τους φορείς του δημόσιου τομέα με στόχο την απλούστευση των διαδικασιών και την παροχή προηγμένων υπηρεσιών προς τον πολίτη. Η κατάρτιση και τήρηση κεντρικής βάσης δεδομένων του Εθνικού Δημοτολογίου θα παρέχει σε όλες τις υπηρεσίες της Δημόσιας Διοίκησης τη δυνατότητα να ελαχιστοποιήσουν τα δικαιολογητικά, που απαιτούνται για την έκδοση πράξεων μέσω της ανταλλαγής επεξεργασμένων και έγκυρων πληροφοριών, διασφαλίζοντας συγχρόνως και την προστασία των δεδομένων προσωπικού χαρακτήρα, σύμφωνα με την ισχύουσα νομοθεσία.
      Το Εθνικό Δημοτολόγιο δεν υποκαθιστά τα ήδη υπάρχοντα δημοτολόγια των Οργανισμών Τοπικής Αυτοδιοίκησης. Ακόμη και μετά την ολοκλήρωση της κατάρτισής του δεν θα πάψουν να καταχωρούνται πρωτογενώς οι εγγραφές και οι μεταβολές στα υφιστάμενα δημοτολόγια. Η πληρότητα των δεδομένων επιτρέπει όχι μόνο την ύπαρξη όλων των αναγκαίων στοιχείων που απαιτούνται για κάθε εγγραφή και μεταβολή, αλλά και την αποφυγή πλέον ύπαρξης διπλών εγγραφών των ιδίων προσώπων σε διαφορετικά δημοτολόγια της χώρας με όλες τις προφανείς αρνητικές συνέπειες που μπορεί να έχει και οι οποίες καθίστανται εμφανέστερες μετά τη χρησιμοποίηση των δημοτολογίων ως εκλογικών καταλόγων. 
      Η ταχύτερη εξυπηρέτηση των πολιτών επικεντρώνεται στη δυνατότητα των ίδιων να λαμβάνουν άμεσα, από οποιοδήποτε ΚΕΠ της περιοχής όπου κατοικούν, πιστοποιητικά από το δημοτολόγιο του Οργανισμού Τοπικής Αυτοδιοίκησης, στο οποίο είναι εγγεγραμμένοι, ακόμη και αν πρόκειται για το πλέον απομεμακρυσμένο σε σχέση με τον τόπο της κατοικίας τους σημείο. Προβλέπεται ακόμη και η θεσμοθέτηση ενιαίου αριθμού δημότη. Επισημαίνεται ότι διασφαλίζονται τα ευαίσθητα προσωπικά δεδομένα σε περίπτωση πρόσβασης των φορέων του δημόσιου τομέα στο Εθνικό Δημοτολόγιο για τη λήψη στοιχείων. 
      Στα επόμενα κεφάλαια του νομοσχεδίου αυτού –και θα τελειώσω- προβλέπεται πολύ συνοπτικά η αύξηση του αριθμού των αντιδημάρχων, η απαγόρευση της κατάτμησης έργων των Οργανισμών Τοπικής Αυτοδιοίκησης, η σύσταση λειτουργικών επιτροπών κατανομής πιστώσεων, ως προς τα λειτουργικά έξοδα των σχολείων, η παραχώρηση της χρήσης του Εθνικού Κήπου στο Δήμο της Αθήνας, οι διατάξεις για έκπτωση εξαιτίας καταδίκης αιρετών οργάνων των Οργανισμών Τοπικής Αυτοδιοίκησης, καθώς και κωλύματα και ασυμβίβαστα.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε. Θα τα πείτε στη συζήτηση επί των άρθρων.
      ΕΛΕΥΘΕΡΙΟΣ ΖΑΓΟΡΙΤΗΣ: Προβλέπεται ακόμη στελέχωση των θέσεων ΚΕΔΚΕ, ΤΕΔΚ γενικών γραμματέων Περιφέρειας, καθώς και ρύθμιση ζωτικών και άμεσης προτεραιότητας θεμάτων σε σχέση με τις άδειες διαμονής διαφόρων κατηγοριών αλλοδαπών.
      Τέλος, θεσμοθετείται η δημοσίευση της ειδικής έκθεσης των εκλογικών εσόδων και δαπανών των πολιτικών κομμάτων και των συνασπισμών…
      ΠΡΟΕΔΡΕΥΩΝ (Ιωάννης Τραγάκης): Αύριο τα υπόλοιπα. 
      ΕΛΕΥΘΕΡΙΟΣ ΖΑΓΟΡΙΤΗΣ: …στην Εφημερίδα της Κυβερνήσεως σε ειδικό τεύχος που συνίσταται για το σκοπό αυτό.
      Νομίζω ότι στη συζήτηση κατ’ άρθρον θα έχουμε την ευκαιρία να κουβεντιάσουμε τα επιμέρους ζητήματα, που αναφέρονται στα κεφάλαια Δ΄ και Ε΄ του σχεδίου νόμου.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ήταν η πρώτη σας εισήγηση, κύριε συνάδελφε, και το Προεδρείο έδειξε ανοχή.
      Κυρίες και κύριοι συνάδελφοι, έχω την τιμή να ανακοινώσω στο Τμήμα ότι οι Υπουργοί Απασχόλησης και Κοινωνικής Προστασίας και Εξωτερικών κατέθεσαν σχέδιο νόμου: «Κύρωση του Πρωτοκόλλου Συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Μολδαβίας στους τομείς της κοινωνικής ασφάλισης, κοινωνικής προστασίας και αγοράς εργασίας»
      Παραπέμπεται στην αρμόδια Διαρκή Επιτροπή.
      Επίσης, οι συνάδελφοι Βουλευτές κύριοι Θεόδωρος Πάγκαλος, Στέφανος Μάνος και οι κυρίες Βάσω Παπανδρέου και Άννα Διαμαντοπούλου ζητούν με αίτησή τους άδεια απουσίας τους στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τις ζητηθείσες άδειες.
      Ο εισηγητής της Μειοψηφίας κ. Χωρέμης έχει το λόγο.
      ΑΝΑΣΤΑΣΙΟΣ ΧΩΡΕΜΗΣ: Κύριε Πρόεδρε, κυρίες και κύριοι συνάδελφοι, στα πέντε κεφάλαια και τα τριάντα δύο άρθρα του σχεδίου νόμου «Οργάνωση και λειτουργία των Οργανισμών Τοπικής Αυτοδιοίκησης πρώτου και δεύτερου βαθμού» επιχειρείται να ρυθμιστούν ορισμένα ζητήματα του χώρου της Τοπικής Αυτοδιοίκησης, ζητήματα που είτε θεωρεί η Κυβέρνηση ότι αποτελούν συστατικά στοιχεία της πολιτικής της είτε θεωρεί ότι έχουν επείγοντα χαρακτήρα. Σχετίζονται, όμως, ουσιαστικά και αναπόφευκτα με την κατάρτιση και θεσμοθέτηση του νέου Κοινοτικού και Δημοτικού Κώδικα, καθώς και του νέου Κώδικα Νομαρχιακής Αυτοδιοίκησης, κώδικες που περιέχουν ρυθμίσεις, που παρά τη δέσμευση της Κυβέρνησης, έχουν καθυστερήσει σημαντικά και συνεπώς επιβραδύνουν απογοητευτικά το χρόνο για τις απαραίτητες νέες μεγάλες επιλογές στο χώρο και στο σύνολο της Αυτοδιοίκησης. 
      Αυτό, παρά το γεγονός της απόλυτης σχεδόν συμφωνίας και αποδοχής των απόψεων της Κεντρικής Ένωσης Δήμων και Κοινοτήτων και της ΕΝΑΕ από την προηγούμενη ηγεσία του Υπουργείου Εσωτερικών, Δημόσιας Διοίκησης και Αποκέντρωσης, με άλλα λόγια του συμφωνηθέντος κώδικα, που θα πρέπει να διέπει στο εξής τη λειτουργία και το ρόλο όλων των επιπέδων της Αυτοδιοίκησης.
      Κυρίες και κύριοι συνάδελφοι, μερικά χρόνια πριν η Αυτοδιοίκηση μέσα από τις τολμηρές και βέβαια ουσιαστικά προοδευτικού χαρακτήρα επιλογές των κυβερνήσεων του ΠΑΣΟΚ, που δεν έλαβαν υπόψη και τη σφοδρή αντίσταση της τότε Αντιπολίτευσης, αλλά και το σημαντικό πολιτικό κόστος που συνεπάγονταν εκείνες οι επιλογές, απέκτησε μια ιδιαίτερη δυναμική και κατάφερε μέσα σε λίγα χρόνια να καταδείξει ότι η αναπτυξιακή προσπάθεια της χώρας σχετίζεται άμεσα και ουσιαστικά με τη συνεχή ενδυνάμωση και στήριξη της Αυτοδιοίκησης, ώστε να αναδειχθεί πράγματι η Αυτοδιοίκηση ο πρωταγωνιστής της νέας περιόδου που διανύουμε.
      Κύριε Υπουργέ, η παραδεκτή ως ένα βαθμό κριτική σας όπως κατατέθηκε κατά τη συζήτηση στην αρμόδια Επιτροπή Δημόσιας Διοίκησης, για τις αδυναμίες, τις δυσλειτουργίες όσο και τις εκκρεμότητες και τη μη ισομερή κατανομή του ειδικού προγράμματος Αυτοδιοίκησης ΕΠΤΑ, θα είναι μια κριτική εξυπηρέτησης σκοπιμοτήτων, εάν παράλληλα δεν συνοδεύεται με την αναγνώριση της μεγάλης τομής καθιέρωσης της Νομαρχιακής Αυτοδιοίκησης, κυρίως όμως της ιστορικής απόφασης για την ενίσχυση των δήμων της χώρας μέσα από το σχέδιο «ΚΑΠΟΔΙΣΤΡΙΑΣ» και της καθιέρωσης της περιφερειακής διοίκησης ως καθοριστικού παράγοντα για την ανάπτυξη της χώρας.
      Είναι ασφαλώς ο χρόνος που ωριμάζει την εμπειρία, αναδεικνύει καλύτερες επιμέρους ή εν τω συνόλω επιλογές, επισημαίνει τις καθυστερήσεις και επιτάσσει δυναμικά τις διορθώσεις.
      Και ασφαλώς είναι οι εθνικές εκλογές που αποδίδουν την πολιτική ευθύνη.
      Έτσι, λοιπόν, σήμερα εμείς σας θέτουμε τα παρακάτω ερωτήματα: 
      Σήμερα που έχετε αναλάβει εσείς την υποχρέωση να κυβερνήσετε τη χώρα, πρέπει ή όχι οι πόλεις, οι δήμοι και οι περιφέρειες να είναι οι πρωταγωνιστές της νέας περιόδου που διανύουμε; 
      Πρέπει ή όχι να κατοχυρώσουμε τη σύγκλιση της ελληνικής Αυτοδιοίκησης με την ευρωπαϊκή θεσμική πραγματικότητα; 
      Πρέπει ή όχι να προχωρήσουμε με τόλμη και εθνική αυτογνωσία, με ευθύνη και γενναιότητα στην ουσιαστική αποκέντρωση του κράτους με Αυτοδιοίκηση;
      Και εν τέλει –που σχετίζεται αυτό το ερώτημα με το υπό συζήτηση νομοσχέδιο που φιλοδοξεί να συμβάλει και στην επίμονα προβαλλόμενη από την Κυβέρνηση επανίδρυση του κράτους και να αποτελέσει το νέο πυλώνα λειτουργίας της Αυτοδιοίκησης- πώς αντιμετωπίζει το συγκεκριμένο νομοσχέδιο τα ουσιαστικά και επείγοντα ζητήματα της θεσμοθέτησης της αιρετής περιφέρειας, της δημοκρατικής και αντιπροσωπευτικής διαχείρησης των πόρων της Αυτοδιοίκησης, την ψήφιση ενός νέου κώδικα τοπικής δημοκρατίας, τη συμμετοχή των Ελλήνων στην Αυτοδιοίκηση, τα τοπικά δημοψηφίσματα, τους συμμετοχικούς προϋπολογισμούς, τη διασφάλιση της οικονομικής αυτοδυναμίας και αυτοτέλειας, τη διαφάνεια στη διαχείριση των οικονομικών; Και όλα αυτά βέβαια, στα πλαίσια μιας φορολογικής μεταρρύθμισης, που θα αναδιανέμει πόρους και θα παρέχει φορολογική εξουσία στην Τοπική Αυτοδιοίκηση, χωρίς βέβαια επιβαρύνσεις στον πολίτη. 
      Θα μπορούσαμε να αποδεχθούμε την αρχή αυτού του νομοσχεδίου και τις επιμέρους ρυθμίσεις, που άλλωστε επιδιώκει να θεραπεύσει πράγματι αδυναμίες και να βελτιώσει τους ήδη υπάρχοντες θεσμούς, εάν δεν εκτιμούσαμε ότι αυτήν τη στιγμή αυτό που επιβάλλεται ως Αντιπολίτευση να κάνουμε είναι να σας δώσουμε να καταλάβετε τη σημασία και την επιτακτική ανάγκη των μεγάλων τομών, που πρέπει σήμερα να υπάρξουν, προκειμένου πράγματι αυτά τα λίγα, αλλά επιτυχημένα βήματα που έχουμε διανύσει στο θεσμό των ενισχυμένων δήμων και της νομαρχιακής και περιφερειακής διοίκησης, πράγματι να σας καταδείξουμε ότι είναι η στιγμή των προσεγγίσεων, των σημαντικών αλλαγών και των επιλογών που έχουν σχέση με την Αυτοδιοίκηση του μέλλοντος. Πόσω μάλλον όταν αυτό προκύπτει μέσα από την επιβεβαίωση μιας νέας δυναμικής της χώρας, που σχετίζεται ασφαλώς με τους Ολυμπιακούς Αγώνες, με την επιτυχέστατη λαμπρή θα έλεγε κανένας επιτυχία που δείξαμε ως χώρα και ως έθνος στην τέλεση των Ολυμπιακών Αγώνων και που ασφαλώς αυτό ως δείγμα μιας πιο σημαντικής δυναμικής που δείξαμε ως λαός, ως δείγμα εθνικής αυτοπεποίθησης, πρέπει να μας κάνει να θέτουμε υψηλά πλέον τον πήχη των διεκδικήσεων και ειδικά για τον κορυφαίο τομέα της ανάπτυξης που είναι η Τοπική Αυτοδιοίκηση. Γιατί οι τομές αυτές που επιζητούμε να κάνετε και να προσανατολισθείτε, δεν έχουν σχέση με την εμπειρία μόνο και τις απόψεις του κόμματός μας, αλλά πρόκειται για τομές που έρχονται και πιέζουν από τις ίδιες τις ανεπτυγμένες και τις προηγμένες χώρες που είναι γύρω μας στην Ευρώπη, από την ίδια την Ευρωπαϊκή Ένωση, αλλά και εν τέλει από το ίδιο το Σύνταγμά μας. Γιατί είναι κοινή διαπίστωση ότι έχουμε ένα πολύ βαρύ και δυσλειτουργικό κράτος, γιατί έχουμε, παρά τις αντίθετες εξαγγελίες σας, διατηρήσει ένα πολύ μεγάλο αριθμό Υπουργείων, γιατί επιτρέπουμε στους Υπουργούς ακόμη και σήμερα να υπογράφουν εκτελεστικές αποφάσεις για μεμονωμένους πολίτες. Γιατί έχουμε ένα μεγάλο αριθμό Περιφερειών και φυσικά, ένα μεγαλύτερο αριθμό δήμων. Γιατί όλα αυτά ταλαιπωρούν και ακόμη περισσότερο κοστίζουν και κοστίζουν όχι αλλού, αλλά στο φορολογούμενο Έλληνα πολίτη. 
      Έχει τελικά τέτοιον προσανατολισμό και οραματικό χαρακτήρα το νομοσχέδιο; 
      Και αν δεχθούμε ότι συμβάλλει στα επί μέρους ζητήματα –εγώ δέχομαι ότι συμβάλλει- πιστεύετε ότι αυτή η μικρή αύξηση που κάνετε στους πόρους θα λύσει το τεράστιο πρόβλημα, που έχουν σήμερα οι περιφέρειες σε σχέση με τα έργα ζωής που πρέπει να κάνουν; Υπάρχουν καποδιστριακοί δήμοι χωρίς βιολογικούς καθαρισμούς, χωρίς αποχετεύσεις, χωρίς χώρους πρασίνου, χωρίς χώρους στάθμευσης, χωρίς έργα πολιτισμού και κοινωνικής πρόνοιας. Σας κατατέθηκε από συναδέλφους μας στην επιτροπή η πρόταση για την αξιοποίηση της διάταξης του Συντάγματος για το τοπικό έσοδο της Αυτοδιοίκησης, που θα μπορούσε να της δώσει φτερά, όπως θα μπορούσε να της δώσει φτερά η δυνατότητα αυτοχρηματοδότησης για έργα που είναι αδύνατον να χρηματοδοτηθούν από κοινοτικούς ή εθνικούς πόρους. Έτσι το πολιτικό έσοδο, ιδιώτες και τραπεζικό σύστημα θα δώσουν άμεσα ώθηση στην τοπική ανάπτυξη. Είστε διατεθειμένοι να προχωρήσετε ή θα επιμείνετε σε ρυθμίσεις επί μέρους θεμάτων –ασφαλώς χρήσιμες και αναγκαίες- που από μόνες τους δεν μπορούν να απαντήσουν στην ανάγκη εξέλιξης της ελληνικής Αυτοδιοίκησης; 
    Στην επιτροπή καταθέσαμε ότι άλλες είναι οι ανάγκες και οι προτεραιότητες της Αυτοδιοίκησης. Οι ρυθμίσεις του νομοσχεδίου αφορούν το διάστημα μετά την 1.1.2005. Εμείς επιμείναμε ότι ήταν επαρκής ο χρόνος, ώστε με τη συμμετοχή των φορέων της Αυτοδιοίκησης να καταρτισθούν οι νέοι κώδικες Τοπικής και Νομαρχιακής Αυτοδιοίκησης προκειμένου συνολικά και ουσιαστικά να διαμορφώσουμε το θεσμικό πλαίσιο της νέας εποχής για την Αυτοδιοίκηση. Και αυτό πόσω μάλλον όταν τα νέα πολυδάπανα σχήματα διοίκησης, που προκύπτουν από το νομοσχέδιο σχετίζονται άμεσα με τον κώδικα της Αυτοδιοίκησης και κυρίως με την οικονομική υποστήριξή της. Τονίσαμε ότι πρόκειται για αποσπασματική αντιμετώπιση ανώδυνων ζητημάτων, πιθανώς αναγκαίων, αλλά η έλλειψη απάντησης στα ουσιαστικά οικονομικά ζητήματα συμφωνηθέντα άλλωστε από όλες τις πτέρυγες της Βουλής, όσον αφορά τη Νομαρχιακή Αυτοδιοίκηση, δηλαδή στην αύξηση των κεντρικών πόρων, το διαχωρισμό των προνοιακών δικαιωμάτων από τους ΚΑΠ, τα ειδικά αναπτυξιακά προγράμματα της Νομαρχιακής Αυτοδιοίκησης, δεν μας επιτρέπει να είμαστε αισιόδοξοι για την ομαλή λειτουργία της Νομαρχιακής Αυτοδιοίκησης. 
    Επτά μήνες μετά την ανάληψη της εξουσίας από την Κυβέρνηση, τα ερωτήματα που θέτει η Νομαρχιακή Αυτοδιοίκηση είναι ιδιαίτερα σοβαρά. Αντί η Κυβέρνηση και ο Υπουργός Εσωτερικών να συνεχίζουν να ασκούν αντιπολίτευση στο ΠΑΣΟΚ επιδιώκοντας να αντιστρέψουν τους όρους Κυβέρνησης-Αντιπολίτευσης, στηριζόμενοι επί αντικειμενικών αδυναμιών και να αναγορεύουν σε προτεραιότητα την κριτική του παρελθόντος, οφείλουν να απαντήσουν άμεσα σε σχέση με τη θεσμοθέτηση αναπτυξιακού πόρου της Νομαρχιακής Αυτοδιοίκησης, για το πρόγραμμα σχολικής στέγης, για τις δαπάνες μεταφοράς μαθητών, για την αποκατάσταση των υποδομών που καταστράφηκαν από έκτακτα καιρικά φαινόμενα, για τα προβλήματα απορρόφησης πόρων του Γ΄ Κοινοτικού Πλαισίου Στήριξης, για έργα με ώριμες μελέτες που δεν εντάσσουν οι Περιφέρειες. Στόχος μας πρέπει να είναι άμεσα ένα έργο ανά δήμο προκειμένου να μη χαθούν τα 500 εκατομμύρια ευρώ, τα οποία προτίθεσθε να διαθέσετε στην Αυτοδιοίκηση. Φοβόμαστε, όμως, ότι λόγω των γραφειοκρατικών διαδικασιών, που επιτείνονται με το νομοσχέδιο, δεν θα γίνει εφικτό να απορροφηθούν από την Αυτοδιοίκηση. Επίσης για τη μη απόδοση του 50% των προστίμων και των τελών που επιβάλλονται από υπηρεσίες της Νομαρχιακής Αυτοδιοίκησης και για τον τεχνολογικό εξοπλισμό της Νομαρχιακής Αυτοδιοίκησης. Εδώ επίσης κινδυνεύουν να χαθούν 33 εκατομμύρια ευρώ ή να διατεθούν για άλλους σκοπούς από το πρόγραμμα της Κοινωνίας της Πληροφορίας, που ήταν εγκεκριμένη για την Νομαρχιακή Αυτοδιοίκηση. Ακόμη μετά από την εκχώρηση αρμοδιοτήτων στις υπερνομαρχίες, στα πλαίσια των μητροπολιτικών λειτουργιών από τα Υπουργεία, θα χαθούν ανάλογοι πόροι, για μέσα και προσωπικό. Επίσης για τα περιφερειακά συμβούλια που δεν συνεδριάζουν και για τις περιπτώσεις αποφάσεων που λαμβάνονται διά περιφοράς υπογραφών, ακυρώνοντας έτσι τα όργανα δημοκρατικού προγραμματισμού με ευρεία λαϊκή νομιμοποίηση και κοινωνικό έλεγχο όπως είναι οι Νομαρχιακές Αυτοδιοικήσεις. Για τις διαδικασίες προγραμματισμού του Δ΄ Κοινοτικού Πλαισίου Στήριξης και για τον αποκλεισμό των Νομαρχιακών Αυτοδιοικήσεων έως σήμερα.
      Δύο λόγια θα πω σχετικά με τις ρυθμίσεις που αφορούν τον Α΄ βαθμό Αυτοδιοίκησης, κυρίως στους δήμους. Είναι εμφανές ότι η Κυβέρνηση παρά το ότι επικαλείται τις αδικίες και την ανισομερή κατανομή του ειδικού προγράμματος ΕΠΤΑ για την Τοπική Αυτοδιοίκηση, διατηρεί και επιτρέπει την πλήρη καταστρατήγηση του πνεύματος του προγράμματος με τη χρηματοδότηση Υπουργείων, Περιφερειών και οιουδήποτε φυσικού και νομικού προσώπου. Αν και αυξήθηκαν οι πόροι της ΚΑΠ και της ΣΑΤΑ κατά 10% και 25% αντίστοιχα, είναι σημαντικό ότι μένει αδύναμη η συμμετοχή του εθνικού προγράμματος δημοσίων επενδύσεων, έτσι ώστε ο στόχος που ήταν κατά τα 2/3 να ενισχύεται το πρόγραμμα «ΘΗΣΕΑΣ» από πόρους της Αυτοδιοίκησης και κατά 1/3 από κρατικούς πόρους να μη γίνεται αυτό. Κατά την άποψή μας αυτό συνιστά μεγάλη ατολμία σε μία περίοδο που η ανάπτυξη της χώρας μας είναι άρρηκτα δεμένη με την περαιτέρω οικονομική ενίσχυση του προγράμματος και της Αυτοδιοίκησης. 
      Για τους πόρους των τόκων δεν θα επιμείνουμε άλλο εδώ, αλλά πιστεύω πως η μη συμμετοχή της ΚΕΔΚΕ στα όργανα διοίκησης του προγράμματος και κυρίως στην ομάδα διοίκησης έργου στα πλαίσια της κεντρικής επιτροπής παρακολούθησης, αυτό για μας συνιστά ευθεία βολή κατά της έννοιας του δημοκρατικού προγραμματισμού και ελέγχου και επιβεβαιώνει την άποψη ότι η Κυβέρνηση δι’ άλλης οδού προτίθεται να συνεχίσει να «νομιμοποιεί» την πελατειακή σχέση των Υπουργών και να ασκεί με αυτόν τον υποκειμενισμό τον υπουργικό, αν μου επιτρέπετε, την άσκηση της αναπτυξιακής πολιτικής. 
      Με αυτές τις σκέψεις κλείνω και επιφυλασσόμαστε να τοποθετηθούμε στη συζήτηση επί των άρθρων. Είμαστε αντίθετοι με το πνεύμα του νομοσχεδίου και το καταψηφίζουμε,  για τους λόγους που ανέφερα, επί της αρχής.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ο Κοινοβουλευτικός Εκπρόσωπος του ΚΚΕ, κ. Νικόλαος Γκατζής, έχει το λόγο.
      ΝΙΚΟΛΑΟΣ ΓΚΑΤΖΗΣ: Κυρίες και κύριοι Βουλευτές, πριν πω δύο λόγια για το νομοσχέδιο, δεν μπορώ να μη σχολιάσω ένα διαρκές έγκλημα που συντελείται στον εθνικό δρόμο και ιδιαίτερα στο «πέταλο» του Μαλιακού. Όλοι γνωρίζουμε ότι το κομμάτι αυτό είναι θανατηφόρο, οδός μελλοθανάτων, καρμανιόλα, όπως τη λέει ο κόσμος και το ξέρουν όλες οι μέχρι σήμερα κυβερνήσεις. Κι εμείς επισημαίναμε σαν κόμμα σε κάθε νέο Υπουργό, που αναλάμβανε το Υπουργείο ΠΕΧΩΔΕ, την επικινδυνότητα, τα κρίσιμα εκείνα σημεία του δρόμου όπου έχουν συντελεστεί δεκάδες και εκατοντάδες θανατηφόρα ατυχήματα. Νομίζω ότι υπάρχουν ευθύνες σε όλες τις μέχρι σήμερα κυβερνήσεις για τη σημαντική αδιαφορία που επέδειξαν. 
      Σήμερα ακούγοντας τον Πρωθυπουργό δεν μπορώ να μη σχολιάσω τα μέτρα που εξάγγειλε. Ένα από τα μέτρα ήταν η ευχή, ώστε οι πολίτες να αποκτήσουν οδική αγωγή και από την άλλη μεριά νοοτροπία. Ένα μέτρο αφορούσε την ταχύτητα των έργων, άλλο ένα μέτρο μιλούσε για τα επαγγελματικά διπλώματα και υπήρχαν άλλα τρία μέτρα καταστολής. 
      Έχετε την εντύπωση, κύριοι της Κυβέρνησης, ότι με μέτρα καταστολής και διοικητικά μέτρα θα λυθεί το μεγάλο πρόβλημα που υπάρχει στο δρόμο, όταν στο ένατο μόνο σημείο αναφέρεται ότι θα παρέμβει για συντόμευση των έργων;
      Κύριοι Βουλευτές, δεν φτάνει η καταστολή, δεν φτάνουν οι ευχές που έχουμε εκφράσει. Χρειάζεται άμεση παρέμβαση προληπτικών μέτρων και αυτά είναι συγκεκριμένα. Οι διασταυρώσεις καρμανιόλες θα πρέπει οπωσδήποτε να διορθωθούν. Υπάρχουν χωράφια εκατέρωθεν του δρόμου. Οι επικίνδυνες στροφές, επίσης, πρέπει να διορθωθούν. Δεν μπορεί να περιμένει ο κόσμος να θρηνήσει δεν ξέρω άλλα πόσα θύματα μέχρι που να εκτελεστεί το έργο. Χρειάζεται άμεση παρέμβαση, ούτως ώστε να αποφευχθούν όλες οι παγίδες στο δολοφονικό αυτό σημείο. 
      Και από εδώ και πέρα, νομίζω ότι οι ευθύνες θα είναι συγκεκριμένες, όπως συγκεκριμένες ήταν και των προηγούμενων κυβερνήσεων, όταν επισημάναμε με επίκαιρες ερωτήσεις αυτά τα σημεία και μας έλεγαν ότι θα τα δούμε, θα κάνουμε επί τόπου έλεγχο και θα τα διορθώσουμε. Να, τα αποτελέσματα. Νομίζω, λοιπόν, ότι το γεγονός αυτό πρέπει να μας απασχολήσει όλους και σήμερα, κύριοι Βουλευτές, αντί να εκφράσουμε –και καλά κάναμε- την οδύνη και τα συλλυπητήριά μας στις οικογένειες για τα νεκρά παιδιά, έπρεπε η Βουλή να συζητήσει και να παρθούν άμεσα μέτρα υλοποίησης με παρεμβάσεις για την αποφυγή των θανατηφόρων αυτών παγίδων. 
      Στο σημείο αυτό, θα ήθελα να μπω στο νομοσχέδιο. Κύριοι Βουλευτές, από γεννησιμιού της η Νομαρχιακή Αυτοδιοίκηση δεν ήταν αυτοδιοίκηση. Στα δέκα χρόνια ζωής της αναδείχθηκε σε μηχανισμό εκτέλεσης των πολιτικών επιλογών της Κυβέρνησης. 
      Από όλες τις πλευρές ομολογείται ότι πρόκειται για μηχανισμό χωρίς αρμοδιότητες και πόρους. Το νομοσχέδιο ενσωματώνει παραπέρα το θεσμό στους κανόνες της αγοράς. Τα οικονομικά της είναι σε εξευτελιστικά επίπεδα και δεν επαρκούν ακόμα και για την κάλυψη των δαπανών λειτουργίας ως διοικητικού μηχανισμού. Λειτουργεί με το εντέλεσθαι και διεκπεραιώνει τρέχοντα καθήκοντα. Ο προϋπολογισμός τους απορρίπτεται και επιστρέφεται αν ξεφεύγει όχι μόνο από το περιεχόμενο και τις αρχές, αλλά και από τη μορφή του κρατικού προϋπολογισμού. Για πολλούς αιρετούς η οικονομική καχεξία αποτελεί άλλοθι για να επιβάλουν πρόσθετη φορολογία, φορολογία που κατοχυρώσατε Νέα Δημοκρατία και ΠΑΣΟΚ και Συνασπισμός και με το Σύνταγμα. Μετατρέπεται σε επιχείρηση που θα πουλά τα έργα της, τις κοινωνικές και πολιτικές υπηρεσίες, τη γη, το περιβάλλον της. 
      Από την άλλη, όλοι λέτε ότι υπάρχει και γίνεται αποκέντρωση. Δεν έχουμε καμία αποκέντρωση, κύριοι συνάδελφοι. Αυτό που υπάρχει είναι η αποσυγκέντρωση. Οι αρμοδιότητες στην Περιφέρεια που έχουν φύγει -αυτές οι ελάχιστες που είχε η Νομαρχιακή Αυτοδιοίκηση και μεταφέρθηκαν στην Περιφέρεια- δεν είναι αποκέντρωση, αλλά αποσυγκέντρωση. Είναι ένας ακόμα κυβερνητικός έλεγχος προς τα κάτω. Εμείς λέμε ότι πρέπει να γίνει Τοπική Αυτοδιοίκηση Γ΄ βαθμού με απλή αναλογική, πραγματικά αιρετή. 
      Κύριοι Βουλευτές, ακούγεται ότι η χώρα μας έχει σημειώσει πρόοδο. Για να δούμε, όμως, είναι έτσι; Αυτά που λένε και ακούμε όλα αυτά τα χρόνια περί ισχυρής Ελλάδας και περί Ελλάδας, η οποία έχει περάσει σε άλλα επίπεδα ζωής κτλ., είναι πράγματι έτσι; Τι λέει η επαρχία; Ποιο είναι το επίπεδο ζωής σήμερα στην ύπαιθρο; Έχουμε τα στοιχεία τα Eurostat, τα οποία δεν θα ήθελα να αναφέρω. Υπάρχει, όμως, μία ισχυρά ανισόμετρη ανάπτυξη, η οποία είναι συνυφασμένη με το καπιταλιστικό σύστημα. Άλλωστε δεν θα μπορούσε να γίνει διαφορετικά με την πολιτική που ακολουθούν όλες οι μέχρι σήμερα κυβερνήσεις. 
      Εμείς έχουμε τονίσει και θα τονίσουμε ξανά ότι η ανάπτυξη πέρα από το οικονομικό της περιεχόμενο έχει ένα τεράστιο κοινωνικό, πολιτικό και πολιτιστικό περιεχόμενο. Σ’ αυτό εντάσσονται όλα τα προβλήματα των εργαζομένων, η ανεργία, η λιτότητα, η υγεία, η παιδεία, οι εργασιακές σχέσεις, η ασφάλεια, η σύνταξη. 
      Στο σύστημά σας, όμως, κύριοι Βουλευτές της Νέας Δημοκρατίας και του ΠΑΣΟΚ, ένα σύστημα που έχει στη ζυγαριά μόνο το κέρδος δεν χωρούν τέτοιες ευαισθησίες για τους εργαζόμενους και για τα φτωχά λαϊκά στρώματα. 
      Δεν θέλω να σταθώ πάρα πολύ σ’ αυτό. Θα ήθελα, όμως, να σχολιάσω ορισμένες άλλες πλευρές. Λέτε ότι ρυθμίζετε τα χρέη, γεγονός που είναι θετικό. Όμως, κύριοι της Κυβέρνησης, όταν είναι γνωστό ότι χρωστάτε 94 δισεκατομμύρια στη Νομαρχιακή Αυτοδιοίκηση από παράνομα παρακρατηθέντες πόρους, στέλνετε τώρα την Τοπική Αυτοδιοίκηση να πάρει χρήματα από το Ταμείο Παρακαταθηκών και Δανείων, να πληρώνει δηλαδή τόκους στα δικά της χρήματα; Γιατί δεν της δίνετε αυτά; Η Κυβέρνηση λέει ότι δεν είναι τόσα, αλλά ότι είναι μόνο 3 δισεκατομμύρια ευρώ. Δεν είναι 3 δισεκατομμύρια ευρώ, αλλά 9 δισεκατομμύρια ευρώ! 
      Όμως, αν δεν μπορείτε να τα δώσετε όλα, γιατί δεν δίνετε άτοκα δάνεια στη Νομαρχιακή Αυτοδιοίκηση και να ξεχρεώνονται αυτά από τους παρακρατηθέντες πόρους, που αυθαίρετα εσείς έχετε κρατήσει από την Τοπική Αυτοδιοίκηση; 
      Θα καταθέσω τον πίνακα, γιατί δεν αναφέρεσθε -εκτός του ότι μειώνεται το ποσοστό χρημάτων στα ποσά των παρακρατηθέντων- στα παρακρατηθέντα και για το 1999, που είναι 48 δισεκατομμύρια 850 εκατομμύρια ευρώ και που το σύνολο πάει στα 276 εκατομμύρια ευρώ. 
      (Στο σημείο αυτό ο Βουλευτής κ. Νικόλαος Γκατζής καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κύριοι Βουλευτές, εμείς έχουμε πει ότι η Νομαρχιακή Αυτοδιοίκηση μπορεί πραγματικά με μια άλλη πολιτική να παίξει έναν αναπτυξιακό ρόλο. Δεν μπορεί, όμως, να παίξει αυτόν ακριβώς τον ρόλο με την πολιτική που ακολουθεί σήμερα η Κυβέρνηση. 
      Λέμε, λοιπόν, ότι πρέπει η Νομαρχιακή Αυτοδιοίκηση να αποκτήσει τον αναπτυξιακό της ρόλο, να έχει ισχυρή χρηματοδότηση, να είναι αυτάρκης η Τοπική Αυτοδιοίκηση, όχι όμως με φόρους, όπως έχουν ξεκινήσει πάρα πολλοί νομάρχες και έχουν παίξει μάλιστα και πιλοτικό ρόλο. Να θυμηθούμε το Νομάρχη Βοιωτίας, κ. Σταμούλη, να θυμηθούμε τι γίνεται στα Γιάννενα, τι γίνεται τελικά στη Βέροια, την Καβάλα κλπ.. 
      Λέμε, λοιπόν, ότι η Τοπική Αυτοδιοίκηση χρειάζεται, για να γίνει πραγματικά μοχλός ανάπτυξης και υπεράσπισης των λαϊκών και κοινωνικών προβλημάτων, άλλη ριζική πολιτική και για μια τέτοια πολιτική εμείς θα παλέψουμε.
      Ένα δεύτερο σοβαρό κεφάλαιο είναι το πρόγραμμα «ΘΗΣΕΑΣ». 
      Όλες οι μέχρι σήμερα κυβερνήσεις ήθελαν να χρησιμοποιήσουν την Τοπική  Αυτοδιοίκηση -και την χρησιμοποίησαν- ως έναν ενδιάμεσο κρατικό μηχανισμό υλοποίησης των αντιλαϊκών τους πολιτικών και επιλογών. Από κύτταρο δημοκρατίας, από ένα από τα τρία βάθρα της δημοκρατίας με τη σύγχρονη γνώμη σήμερα και της ηγεσίας της ΚΕΔΚΕ κατάντησε να γίνει ένας φορομπηχτικός, φοροεισπρακτικός μηχανισμός και εργαλείο εφαρμογής και στους ΕΤΑ πολιτικών και κανόνων της ελεύθερης αγοράς. Αυτό το νομοσχέδιο σε αυτήν ακριβώς τη ρότα βαδίζει και μάλιστα θεσμοθετεί τέτοιες κατευθύνσεις. 
       Το νομοσχέδιο, παραδείγματος χάρη, συμβάλλει ουσιαστικά ούτως ώστε οι πολιτικές που θα εφαρμοστούν στην Τοπική Αυτοδιοίκηση να είναι άρρηκτα δεμένες με την εξάρτησή τους από το ιδιωτικό κεφάλαιο. 
      Το πρόγραμμα «ΘΗΣΕΑΣ» υποτίθεται ότι είναι ένα πρόγραμμα χρηματοδότησης της Τοπικής Αυτοδιοίκησης. Έρχεται σε συνέχεια των αντίστοιχων προγραμμάτων ΕΑΠΤΑ 1 και 2, σε συνέχεια του ΕΠΤΑ, το ειδικό πρόγραμμα το οποίο ο «ΘΗΣΕΑΣ» αντικαθιστά. 
      Υποστηρίζει η Κυβέρνηση ότι το σχέδιο νόμου θα εξασφαλίσει τη βέβαιη συμμετοχή του κράτους στο πρόγραμμα, την αύξηση -την οικονομική εννοείται- των πόρων του προγράμματος, τη διαφάνεια, την αξιολόγηση και ένταξη των έργων και ενεργειών στο πρόγραμμα, την ενίσχυση της αποτελεσματικότητας της Τοπικής Αυτοδιοίκησης. 
      Η πραγματικότητα είναι τελείως διαφορετική. Το νομοσχέδιο εισάγει ένα  θεσμοθετημένο νοικοκύρεμα της Τοπικής Αυτοδιοίκησης για καλύτερα αποτελέσματα, αλλά της ίδιας ακριβώς αντιλαϊκής πολιτικής.
       Από τη μία πλευρά η Κυβέρνηση αξιοποιεί την πολιτική που ακολούθησε η προηγούμενη κυβέρνηση του ΠΑΣΟΚ στην Τοπική Αυτοδιοίκηση, αλλά και τη συναινετική στάση των οργάνων της Τοπικής Αυτοδιοίκησης ΚΕΔΚΕ στην κατεύθυνση ιδιωτικοποιήσεων τομέων και αρμοδιοτήτων της Τοπικής Αυτοδιοίκησης της λειτουργίας της σαν επιχείρηση.
       Στο όνομα της διαφάνειας και του διοικητικού εκσυγχρονισμού με ρυθμίσεις προωθεί τις ίδιες κατευθύνσεις ενάντια στην Τοπική Αυτοδιοίκηση. 
      Αντί της οικονομικής ενίσχυσης στους ΟΤΑ, παίρνει περισσότερα χρήματα από τους πόρους της Τοπικής Αυτοδιοίκησης για να χρηματοδοτήσει το πρόγραμμα «ΘΗΣΕΑΣ». 
      Ενώ στο EΑΠΤΑ 1 και 2 συμμετείχε με 20%, στο ΕΠΤΑ με 50%, σήμερα προωθείται η συμμετοχή της Τοπικής Αυτοδιοίκησης στο πρόγραμμα «ΘΗΣΕΑΣ» με 65% και 35% του κράτους. 
     Αλήθεια, αυτό ήταν 39%, κύριε Υπουργέ. Πώς έγινε 35%; Έχετε και τη διόρθωσή σας. 
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε, αν επιτρέπετε, είναι τουλάχιστον 35%. 
     ΝΙΚΟΛΑΟΣ ΓΚΑΤΖΗΣ: Είναι τουλάχιστον 35%, αλλά είχατε τουλάχιστον 39%, κύριε Υπουργέ. 
     Αντίστοιχα, το κράτος περιορίζεται, κύριοι Βουλευτές. Από το 50% πηγαίνει στο 35%. Παρ΄όλο που αυξάνεται, κύριοι Βουλευτές, η συμμετοχή της Τοπικής Αυτοδιοίκησης στο πρόγραμμα «ΘΗΣΕΑΣ», το συνολικό ποσό είναι μικρότερο από το πρόγραμμα του «ΕΠΤΑ». Είναι το 1/3. Ισοπεδώνονται οι ΟΤΑ. Τώρα και θεσμοθετημένα δεν γίνεται καμιά πρόνοια για την Περιφέρεια και τους καποδι-στριακούς δήμους, ενώ όλοι σε αυτήν την Αίθουσα κόπτονται γι’ αυτούς και τους φτωχούς ΟΤΑ. 
     Υποτίθεται ότι η χρηματοδότηση της Τοπικής Αυτοδιοίκησης γίνεται μέσα απ’ αυτό το πρόγραμμα. Όμως, κύριοι Βουλευτές, δεν κάνει τίποτα άλλο από την αναδιανομή από όργανα έξω από την Τοπική Αυτοδιοίκηση, αλλά δικών της χρημάτων. 
     Οι ρυθμίσεις και οι διατυπώσεις φανερώνουν ότι η Τοπική Αυτοδιοίκηση θα κληθεί να πληρώσει με τα δικά της λεφτά μέσα από το πρόγραμμα δράσης, που η χρηματοδότησή τους λήγει ή έληξε, όπως παραδείγματος χάρη τα ΚΕΠ, οι σχολικοί φύλακες, η βοήθεια στο σπίτι και άλλα. Με άλλα λόγια νέα αφαίμαξη των πόρων της Τοπικής Αυτοδιοίκησης, που γίνεται ακόμη μεγαλύτερη, αφού εισάγει σαν δικαιούχους του προγράμματος Υπουργεία και Περιφέρειες που θα παίρνουν χρήματα απ’ αυτό. 
     Πέμπτον και αν ακόμη εφαρμοστούν οι διαδικασίες που αναφέρονται, δηλαδή η διαφάνεια και η αντικειμενική κατανομή, περιορίζονται, αφού τεράστια ποσά που διαχειρίζονται Υπουργεία, Περιφέρειες και δημόσιες υπηρεσίες δεν μεταφέρονται στο πρόγραμμα, αλλά συνυπολογίζονται σ΄ αυτό. 
     Οι στόχοι και οι προτεραιότητες θα καθοριστούν από την Κυβέρνηση και βασικό κριτήριο ένταξης των έργων και των ενεργειών είναι η σύμπραξη με το ιδιωτικό κεφάλαιο. Αυτό αναφέρεται σε όλα τα υποπρογράμματα, δηλαδή η παραπέρα ιδιωτικοποίηση τομέων και αρμοδιοτήτων της Τοπικής Αυτοδιοίκησης. 
     Κύριοι Βουλευτές, ο «ΘΗΣΕΑΣ» είναι ένα κομμάτι του μεγάλου προβλήματος των οικονομικών της Τοπικής Αυτοδιοίκησης που συντίθεται από το εξευτελιστικό ποσοστό περίπου 2,7% έως 3% σε καλύτερη περίπτωση, τα τεράστια αυθαίρετα παρακρατηθέντα ποσά που φθάνουν τα 9 δισεκατομμύρια ευρώ περίπου και όχι τα 3 δισεκατομμύρια που παραδέχεται η Κυβέρνηση. Μάλιστα, όπως σας είπα προηγουμένως υπολογίζει εκτός του 1998, δηλαδή από το 1998 και μετά. Τα άλλα τι έγιναν, κύριε Υπουργέ; Παραγράφηκαν λόγω παρέλευσης χρόνου; 
     Την ανάθεση αρμοδιοτήτων χωρίς πόρους, την ιδιωτικοποίηση τομέων και αρμοδιοτήτων της Τοπικής Αυτοδιοίκησης, ιδιαίτερα κοινωνικού χαρακτήρα, τη λειτουργία της Τοπικής Αυτοδιοίκησης με δείκτες αποτελεσματικότητας -σαν να είναι επιχείρηση- και ανταποδοτικότητας σε όλες τις παρεχόμενες υπηρεσίες. 
     Πιο αναλυτικά το πρόγραμμα «ΘΗΣΕΑΣ» περιλαμβάνει τέσσερα προγράμματα για την οργάνωση και ανάπτυξη των υπηρεσιών των ΟΤΑ, για την υλοποίηση τεχνικών υποδομών, για την κοινωνική φυσιογνωμία και περιεχόμενο των ΟΤΑ, για την τεχνική στήριξη του προγράμματος. Εδώ ουσιαστικά επαναλαμβάνονται τα υποπρογράμματα του ΕΠΤΑ και τα επιμέρους μέτρα και δράσεις. Όλα τα υποπρογράμματα έχουν μια κοινή συνισταμένη: αφορούν μέτρα για τη σύμπραξη της Τοπικής Αυτοδιοίκησης με το ιδιωτικό κεφάλαιο. Μάλιστα με τα μέτρα αυτά η Κυβέρνηση έρχεται να υλοποιήσει τις κατευθύνσεις της ευρωπαϊκής αγοράς, της Ευρωπαϊκής Ένωσης και εδώ του ιδιωτικού κεφαλαίου,  ώστε οι αρμοδιότητες και υπηρεσίες της Τοπικής Αυτοδιοίκησης να περάσουν στον ιδιωτικό τομέα. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, θα σας παρακαλέσω να ολοκληρώσετε; 
     ΝΙΚΟΛΑΟΣ ΓΚΑΤΖΗΣ: Ναι, αλλά πρέπει να πάρω το χρόνο που δώσατε και στον πρώτο εισηγητή. 
     ΠΡΟΕΔΡΕΥΩΝ (Ιωάννης Τραγάκης): Ο πρώτος εισηγητής έκανε την πρώτη του εισήγηση, ενώ εσείς έχετε κάνει αρκετές. 
     ΝΙΚΟΛΑΟΣ ΓΚΑΤΖΗΣ: Κύριε Πρόεδρε, στην επιτροπή δεν είχαμε εισηγητή. 
     ΠΡΟΕΔΡΕΥΩΝ (Ιωάννης Τραγάκης): Ωραία, σας δίνω ακόμη ένα λεπτό. 
     ΝΙΚΟΛΑΟΣ ΓΚΑΤΖΗΣ: Κύριοι Βουλευτές, η Νέα Δημοκρατία είναι συνεπής στην προώθηση θέσεων που από κοινού και με συναίνεση μάλιστα είχαν αποφασίσει στα όργανα της Τοπικής Αυτοδιοίκησης ΚΕΔΚΕ οι εκπρόσωποι των παρατάξεων της Νέας Δημοκρατίας, του ΠΑΣΟΚ και του Συνασπισμού, για να προωθηθούν αυτά τα μέτρα εφαρμογής ιδιωτικοποίησης τομέων δράσης της Τοπικής Αυτοδιοίκησης. Είναι χαρακτηριστική μάλιστα η δήλωση που έκανε ο πρόεδρος της ΚΕΔΚΕ, ο οποίος είπε ότι πέρασαν αρκετά χρόνια, δεν υλοποιήσαμε τέτοιους στόχους και πρέπει να προχωρήσουμε με γρήγορους ρυθμούς. 
      Επίσης με αυτές τις διατάξεις του «ΘΗΣΕΑ», κύριοι Βουλευτές, ανοίγει διάπλατα ο δρόμος για την ιδιωτικοποίηση που έχει προωθηθεί σε όλο το δημόσιο τομέα και στους ΟΤΑ. Δεν θα μείνει καμία υπηρεσία έξω από την ιδιωτικοποίηση. Για να κατοχυρωθεί μάλιστα αυτή η κατεύθυνση στα βασικά κριτήρια αξιολόγησης έργων και η ένταξή τους στο πρόγραμμα «ΘΗΣΕΑΣ» όχι μόνο αναφέρεται η σύμπραξη, αλλά γίνεται η σύμπραξη με το ιδιωτικό κεφάλαιο, για την εξοικονόμηση –λέει- των δημόσιων πόρων.
     Τέλος, η Κυβέρνηση παρουσιάζει το «ΘΗΣΕΑΣ» σαν ένα μεγάλο σε χρήματα πρόγραμμα, ύψους 3.144 εκατομμύρια ευρώ. Είναι δηλαδή μικρότερο από το ΕΠΤΑ. Να μην στέκομαι πάρα πολύ σε αυτό…
     ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, όμως.
     ΝΙΚΟΛΑΟΣ ΓΚΑΤΖΗΣ: Ολοκληρώνω, κύριε Πρόεδρε.
     Λέμε ότι για να αποκτήσει η Τοπική Αυτοδιοίκηση την ανεξαρτησία της χρειάζεται πόρους, τουλάχιστον ένα διπλασιασμό, στο 5,5%, χρειάζεται οι αρμοδιότητες να ακολουθούν τους πόρους, όπως προβλέπει το Σύνταγμα, χρειάζεται η Τοπική Αυτοδιοίκηση να αποδεσμευτεί από την επιρροή και την επιβολή του κράτους ελέγχου απέναντι στις αποφάσεις της, χρειάζεται τελικά να βγει έξω από τις λειτουργίες της ελεύθερης αγοράς. Αυτό, όμως, χρειάζεται μιαν άλλη πολιτική και με αυτήν την πολιτική δεν είναι δυνατόν να παρθούν τέτοια νομοθετικά μέτρα.
     ΠΡΟΕΔΡΕΥΩΝ (Ιωάννης Τραγάκης): Ευχαριστώ, κύριε συνάδελφε.
     ΝΙΚΟΛΑΟΣ ΓΚΑΤΖΗΣ: Γι’ αυτούς τους λόγους θα καταψηφίσουμε επί της αρχής το νομοσχέδιο. Στα άρθρα που θεωρούμε σημαντικά, όπως είναι εκείνο για το Δημοτολόγιο, θα αναφερθώ στη δευτερολογία μου.
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Το λόγο έχει ο Κοινοβουλευτικός Εκπρόσωπος του Συνασπισμού της Ριζοσπαστικής Αριστεράς ο κ. Φώτης Κουβέλης.
     ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, αισθάνομαι κι εγώ την ανάγκη να εκφράσω τη βαθιά μας λύπη για τον άδικο χαμό αυτών των νέων παιδιών και να επισημάνω ότι οι ευθύνες είναι υπαρκτές, είναι συγκεκριμένες και αναφέρονται σε όλες εκείνες τις παραλείψεις, αλλά και τις αβελτηρίες, που δεν επέτρεψαν να αντιμετωπιστεί το ζήτημα στο «πέταλο» του Μαλιακού, όταν μάλιστα ήταν γνωστό –και ήταν δραματικά γνωστό από τους συνεχείς θανάτους- ότι θα συνεχίζεται αυτή η επικίνδυνη κατάσταση, ιδιαίτερα του συγκεκριμένου τμήματος, αλλά και άλλων τμημάτων του οδικού δικτύου της χώρας.
     Κυρίες και κύριοι συνάδελφοι, συνεχίζεται η αποσπασματική αντιμετώπιση των ζητημάτων της Τοπικής Αυτοδιοίκησης. Τα τελευταία χρόνια έχει αναπτυχθεί ένας «κεντρισμός» αναφορικά με την αντιμετώπιση όλων εκείνων των θεμάτων, που θα μπορούσε στο πλαίσιο της αρμοδιότητας για την τοπική υπόθεση να αντιμετωπίσει η ίδια η Τοπική Αυτοδιοίκηση. Η απουσία, άλλωστε, της Τοπικής Αυτοδιοίκησης απ’ όλα τα κεντρικά όργανα προγραμματισμού σε όλες τις μέχρι σήμερα πρωτοβουλίες είναι χαρακτηριστική. Απουσιάζει η συμμετοχή της Τοπικής Αυτοδιοίκησης στο σχεδιασμό για τη μερική απασχόληση, στο σχεδιασμό για το φυσικό αέριο, στο σχεδιασμό για το επιχειρησιακό πρόγραμμα «ΘΗΣΕΑΣ» και επιβεβαιώνεται δυστυχώς έτσι η συγκεντρωτική αντίληψη, ότι η Τοπική Αυτοδιοίκηση εκείνο που μπορεί να κάνει είναι να υλοποιεί κυβερνητικά προγράμματα και να μη σχεδιάζει επί της ουσίας πολιτικές.
     Εμείς επιμένουμε ότι υπάρχει καθυστέρηση συζήτησης για τον κώδικα. Η μετατόπιση της υλοποίησης των προεκλογικών οικονομικών υποσχέσεων –αναφέρομαι στα παρακρατηθέντα, στην πλήρη εφαρμογή του ν.1828- στη συζήτηση για το νέο προϋπολογισμό, τι αποδεικνύει; Αποδεικνύει ότι η Τοπική Αυτοδιοίκηση, ενώ θα έπρεπε να αντιμετωπίζεται ως συστατικό τμήμα του πολιτειακού μας συστήματος, αντιμετωπίζεται με τα χαρακτηριστικά ενός παρία της κεντρικής εξουσίας, που θέλει να κρατάει στα χέρια της το σύνολο των εξουσιών και να μην αποκεντρώνει επί της ουσίας εξουσίες, συνοδεύοντας μάλιστα την όποια μεταβίβαση εξουσιών με τα ανάλογα χρηματικά ποσά, με τους αναγκαίους κατά τα άλλα οικονομικούς πόρους.
     Εμείς, κύριοι συνάδελφοι, έχουμε την άποψη ότι οι πόλεις και οι περιφέρειες είναι οι πρωταγωνιστές της νέας εποχής – και αυτές πρέπει να είναι. Και η Τοπική Αυτοδιοίκηση κατά τη γνώμη μας και την πολιτική μας εκτίμηση είναι εκείνη που καλείται να υλοποιήσει το μεγάλο αίτημα και την αναγκαία δημοκρατική διεκδίκηση για να επέλθει η ουσιαστική αποκέντρωση και η περιφερειακή συγκρότηση του κράτους.
      Με τις παραδοχές αυτές, εμείς επιμένουμε ότι επιβάλλεται άμεσα η θεσμοθέτηση της αιρετής περιφέρειας, της μητροπολιτικής αυτοδιοίκησης, επιβάλλεται η πλήρης εφαρμογή του ΕΠΤΑ και η ψήφιση ενός νέου κώδικα που θα αναδεικνύει το ζήτημα της τοπικής δημοκρατίας και της συμμετοχής των πολιτών. Να η ανάγκη καθιέρωσης της απλής αναλογικής, να η ανάγκη καθιέρωσης των τοπικών δημοψηφισμάτων, έτσι ώστε να εξασφαλίζεται η πολιτική αυτοδυναμία της Τοπικής Αυτοδιοίκησης, αλλά και η αυτοτέλειά της. Και περαιτέρω, βεβαίως και  διαφάνεια στη διαχείριση των οικονομικών, στο πλαίσιο μιας φορολογικής μεταρρύθμισης που θα ανακαθορίζει τους πόρους και θα παρέχει φορολογική εξουσία στην Τοπική Αυτοδιοίκηση, χωρίς επιπλέον επιβάρυνση του πολίτη. Γιατί η Τοπική Αυτοδιοίκηση να μην έχει φορολογική εξουσία; Και γιατί αυτή η φορολογική εξουσία που διεκδικούμε για την Τοπική Αυτοδιοίκηση αναγκαία θα πρέπει να σημαίνει και περαιτέρω επιβάρυνση των πολιτών; Είναι πάρα πολύ απλό το ζήτημα. Στο πλαίσιο των αρμοδιοτήτων και εξουσιών που πρέπει να έχει η Τοπική Αυτοδιοίκηση, πρέπει να έχει την επιμέρους εξουσία να ασκεί φορολογική πολιτική, παίρνοντας από την κεντρική εξουσία κομμάτια της φορολογικής αρμοδιότητας και αυτό σημαίνει όχι άλλη επιβάρυνση του πολίτη, του δημότη. 
      Η σημερινή καθυστέρηση των ΠΕΠ στην αξιοποίηση των πόρων του Γ΄ Κοινοτικού Πλαισίου Στήριξης, η συζήτηση που ξεκινάει για το Δ΄ Κοινοτικό Πλαίσιο Στήριξης και η αναγκαιότητα να μην είναι και αυτό ένα νέο πλαίσιο χαμένων ευκαιριών και αποσπασματικών παρεμβάσεων, απαιτεί άμεσες ριζικές μεταρρυθμίσεις εξαιρετικά επείγουσες αλλά και επίκαιρες. 
      Κυρίες και κύριοι συνάδελφοι, ο Συνασπισμός επανειλημμένα υποστηρίζει ότι πρέπει να ανοίξει ένας ουσιαστικός πολιτικός διάλογος ανάμεσα στους αρμόδιους φορείς της Τοπικής Αυτοδιοίκησης, αλλά και τις πολιτικές δυνάμεις και να σχεδιάσουμε ολοκληρωμένα για τη νέα Τοπική Αυτοδιοίκηση που θέλουμε, του Α΄ βαθμού, του Β’ βαθμού, την κατάργηση του περιφερειάρχη, αλλά, αν θέλετε, και το γεωγραφικό και διοικητικό ανακαθορισμό, όπου είναι αναγκαίος, για τους δήμους και τις νομαρχίες, έτσι ώστε να πάμε σε μεγαλύτερα αυτοδιοικητικά ολοκληρώματα, για να εξασφαλίσουμε την αποτελεσματικότητα στη δράση της Τοπικής Αυτοδιοίκησης.
      Κυρίες και κύριοι συνάδελφοι, το σχέδιο νόμου επαναφέρει με ένταση τα προβλήματα που συνδέονται με την οικονομική αυτοτέλεια, ιδιαίτερα των πρωτοβάθμιων Οργανισμών Τοπικής Αυτοδιοίκησης και με το ρόλο αυτής της αυτοδιοίκησης στις διαδικασίες κατανομής των κρατικών επιχορηγήσεων. 
      Τα τελευταία χρόνια ένας νέου τύπου συγκεντρωτισμός της κεντρικής διοίκησης, όπως προανέφερα, αναπτύσσεται με στόχο όχι, όπως στο παρελθόν, τις αρμοδιότητες των δήμων και των κοινοτήτων, αλλά τον περιορισμό της οικονομικής τους αυτοτέλειας. Ο στόχος αυτός επιτυγχάνεται με τρεις κατά βάση τρόπους: 
      Πρώτον με τη ραγδαία αύξηση των ειδικών σε βάρος των γενικών επιχορηγήσεων, αλλά και με τα αντιφατικά συστήματα κατανομής που τη συνοδεύουν. 
      Δεύτερον με θεσμοθετημένους περιορισμούς στην οικονομική διοίκηση και διαχείριση των οικονομικών των Οργανισμών Τοπικής Αυτοδιοίκησης που δεν αναβαθμίζουν την αποτελεσματικότητα της δράσης τους και την αποδοτικότητα των λειτουργιών τους.
      Τρίτον με την αύξηση των διοικητικών, δημοσιονομικών κυρίως ελέγχων με γραφειοκρατικό και τυπολατρικό περιεχόμενο που δεν αντιμετωπίζουν –έχουμε την εκτίμηση- τα υπαρκτά προβλήματα διαφάνειας και διαφθοράς –γιατί υπάρχει και αυτή- στη διαχείριση των οικονομικών των Οργανισμών Τοπικής Αυτοδιοίκησης.
      Μιλώντας επί της αρχής, αισθάνομαι την ανάγκη να κάνω μερικές συγκεκριμένες παρατηρήσεις. Προτείνεται η διεύρυνση της συμμετοχής του Εθνικού Προγράμματος Δημοσίων Επενδύσεων και εκτιμούμε ότι το ποσοστό αυτό μπορεί να ανέλθει στο 50% του συνόλου των πόρων, ώστε στη χρηματοδότηση του προγράμματος «ΘΗΣΕΑΣ» να συμμετέχουν κατά το ½ οι πόροι της Τοπικής Αυτοδιοίκησης, κατά το ½  οι κρατικοί πόροι. 
      Ελάχιστη προσπάθεια γίνεται προς αυτήν την κατεύθυνση και θεωρούμε ότι πρέπει να υπάρξει η προϋπόθεση για προσπάθεια ισόρροπης περιφερειακής ανάπτυξης, μια που οι περιφερειακές ανισότητες αυξήθηκαν δραματικά και οξύνθηκαν μετά τον ολυμπιακό λεγόμενο υδροκεφαλισμό που αφαίμαξε τους δημόσιους πόρους.
      Θεωρούμε ότι είναι απαράδεκτη η μη συμμετοχή εκπροσώπων της ΚΕΔΚΕ στα όργανα διοίκησης του προγράμματος, όταν μάλιστα η αυτοδιοίκηση συμβάλλει στο επιχειρησιακό σχέδιο με το 75%. Δεν εξασφαλίζεται κατά την πολιτική μας εκτίμηση, αντικειμενική κατανομή των πόρων, όταν το 20% του συνολικού προϋπολογισμού μπορεί να κατανεμηθεί όπως ο εκάστοτε Υπουργός –δεν λέω ο παρών Υπουργός Εσωτερικών- επιθυμεί. Και εκεί εμφιλοχωρεί πάντοτε η επιλογή των πελατειακών σχέσεων και της πελατειακής κατανομής, χωρίς καμία θεσμική δέσμευση εφαρμογής.
      Στο σχέδιο νόμου δεν περιέχεται προτεραιότητα, δεν περιέχονται προτεραιότητες γενικώς και ποσοστιαία κατανομή των χρηματοδοτήσεων κατά μέτρο, ώστε να προσδιοριστεί η σημασία και η βαρύτητα του καθενός χωριστά. Επομένως η εξειδίκευση του προγράμματος θα έχει καθοριστική επίδραση στη σύμφωνη με τις πολιτικές προτεραιότητες, στη διάφανη και στην αποτελεσματική εφαρμογή του.
      Για να υπάρξουν πολιτικές προτεραιότητες απαιτείται θεσμοθετημένη διαδικασία εξειδίκευσης του προγράμματος από το Υπουργείο Εσωτερικών με τη συμμετοχή της ΚΕΔΚΕ και εξασφάλιση μηχανισμών επιστημονικής και τεχνικής υποστήριξης των Οργανισμών Τοπικής Αυτοδιοίκησης.
      Από τα προβλεπόμενα -νομίζω στο άρθρο 11 του σχεδίου νόμου- κριτήρια, αυτά που συνδέονται με τις προγραμματικές απαιτήσεις: τα γενικά κριτήρια από την Κεντρική Επιτροπή Παρακολούθησης και τα ειδικά κριτήρια από κάθε περιφερειακή παρακολούθηση και πρέπει να έχουν την προηγούμενη εισήγηση των αντίστοιχων τοπικών ενώσεων Δήμων και Κοινοτήτων.
      Η δυνατότητα που παρέχεται στον Υπουργό να μπορεί, σύμφωνα με το άρθρο 12 να ρυθμίζει, κατά τον τρόπο που αναφέρεται εκεί, τα ζητήματα είναι δυνατόν να οδηγήσει στην πλήρη ανατροπή του προβλεπόμενου από το σχέδιο νόμου περιεχομένου και της διάρθρωσης του προγράμματος.
      Κυρίες και κύριοι συνάδελφοι, εγώ δεν πείθομαι ότι η αποσπασματική αντιμετώπιση αυτών των θεμάτων που απασχολούν την Τοπική Αυτοδιοίκηση ήταν αναγκαία και επιβαλλόμενη εκ των πραγμάτων. Όπως υποστήριξα και στη Διαρκή Επιτροπή, έχω τη βεβαιότητα ότι δεν μας χρειάζονται περαιτέρω εμβαλωματικές και αποσπασματικές ρυθμίσεις για την αντιμετώπιση των τεράστιων προβλημάτων των Οργανισμών Τοπικής Αυτοδιοίκησης.
      (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
     Δεν μπορώ να αντιληφθώ, κύριε Υπουργέ, και είμαι βέβαιος ότι και εσείς αν είστε ειλικρινής –και είστε- δεν θα μπορέσετε να αντιληφθείτε γιατί υπάρχουν αυτά, κυρίες και κύριοι συνάδελφοι, τα πολλά ταμεία, οι ειδικοί λογαριασμοί, εκεί δηλαδή που, αν θέλετε, χάνεται ο ουσιαστικός έλεγχος και διασπάται η αποτελεσματικότητα στην οικονομική στήριξη των Οργανισμών Τοπικής Αυτοδιοίκησης.
     Βεβαίως γνωρίζω την εμπλοκή που γίνεται από ιδιαίτερες νομοθετικές ρυθμίσεις, αλλά επιτέλους αυτός ο ατελείωτος αριθμός επιμέρους ταμείων, επιμέρους λογαριασμών πρέπει κάποια στιγμή να περιοριστεί, να ελαχιστοποιηθεί, έτσι ώστε με σαφήνεια να προκύπτει από που, πως και γιατί επιχορηγείται και στηρίζεται οικονομικά η Τοπική Αυτοδιοίκηση.
      Κυρίες και κύριοι συνάδελφοι, θα καταψηφίσω επί της αρχής το σχέδιο νόμου. Όμως, ο λόγος για να είναι αποτελεσματικός οφείλει να είναι και ειλικρινής πολιτικά. Το νομοσχέδιο περιέχει και θετικές ρυθμίσεις, τις οποίες θα ψηφίσουμε. Είναι οι ρυθμίσεις που αφορούν στο Εθνικό Δημοτολόγιο. Είναι, για παράδειγμα, η ρύθμιση που απαγορεύει την κατάτμηση των έργων, τη γνωστή αυτή αμαρτωλή υπόθεση όπου οι Οργανισμοί Τοπικής Αυτοδιοίκησης με την κατάτμηση των έργων προωθούσαν ιδιοτέλειες, μεροληψίες, πελατειακές σχέσεις και πολλά άλλα, τα οποία πολλές φορές εκινούντο στα όρια της νομιμότητας και σε κάποιες άλλες περιπτώσεις στην «καρδιά» της παρανομίας. Είναι ορθή η ρύθμιση.
      Αυτές τις θετικές ρυθμίσεις, κύριε Υπουργέ, -ενδεικτικά αναφέρθηκα σε μερικές- θα τις ψηφίσουμε. Αλλά δεν μπορούμε να συμφωνήσουμε επί της αρχής του σχεδίου νόμου διότι αυτή η αρχή επαναλαμβάνει την απαράδεκτη, κατά τη γνώμη μας, κατάσταση της εμβαλωματικής, της αποσπασματικής αντιμετώπισης των τεράστιων ζητημάτων της Τοπικής Αυτοδιοίκησης, που εμείς, κυρίες και κύριοι συνάδελφοι, τη θέλουμε πραγματικό, αυτόνομο κέντρο της εξουσίας των ίδιων των πολιτών. Αλλά για να υπάρξει ως τέτοιο πρέπει να υπάρξουν και οι αναγκαίες και οι αντίστοιχες προς το διεκδικούμενο θεσμικές ρυθμίσεις.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Τώρα, κυρίες και κύριοι συνάδελφοι, εισερχόμαστε στον κατάλογο των ομιλητών Βουλευτών.
       Το λόγο έχει ο κ. Αντώνιος Μπέζας.
    ΑΝΤΩΝΙΟΣ ΜΠΕΖΑΣ:  Κυρίες και κύριοι συνάδελφοι, η συζήτηση του συγκεκριμένου νομοσχεδίου, όπως επεσήμαναν και άλλοι συνάδελφοι προηγουμένως, έρχεται σε μια ιδιαίτερη συγκυρία. Τις τελευταίες τριάντα και πλέον ημέρες, τυχαία και συμπτωματικά περιστατικά, όπως το τραγικό δυστύχημα στο «πέταλο» του Μαλιακού, έχουν μονοπωλήσει το πολιτικό ενδιαφέρον με έναν τρόπο, θα έλεγα, καταλυτικό. Βέβαια πίσω από τα τυχαία περιστατικά υπάρχει η στιγμιαία σύμπτωση πολλών συντελεστών, οι οποίοι δεν είναι τυχαίοι. Μίλησα όμως για τυχαία περιστατικά, με την έννοια ότι τα περιστατικά αυτά απωθούν από το ενδιαφέρον της κοινής γνώμης άλλα γεγονότα καθολικής και βαρύνουσας  σημασίας όπως είναι, για παράδειγμα, η διαχείριση των δημόσιων οικονομικών, διατηρούνται δυστυχώς στην επιφάνεια μόνον όσο κρατά η μνήμη, μετά λησμονούνται και η πολιτική αντιπαράθεση, η οποία πρέπει να υπάρχει και πρέπει να είναι γόνιμη και ουσιαστική, τα προσπερνάει, πηγαίνει στα άλλα τυχαία περιστατικά και αφήνει πίσω άλυτα τα προβλήματα.
    Τα λέω αυτά, γιατί η συγκεκριμένη νομοθετική πρωτοβουλία του Υπουργείου Εσωτερικών, σε αντίθεση ίσως και σε παραφωνία με το κλίμα των ημερών, έρχεται να αποδείξει έμπρακτα το ενδιαφέρον αυτής της Κυβέρνησης για τα πραγματικά προβλήματα της καθημερινότητας, έρχεται να αντιμετωπίσει πραγματικά προβλήματα στο χώρο της αυτοδιοίκησης, έρχεται να θεραπεύσει καταστάσεις οι οποίες δεν επιδέχονται καμία αναβολή.
    Αναρωτήθηκε ο εισηγητής της Αξιωματικής Αντιπολίτευσης κι άλλοι συνάδελφοι, θέτοντας μια σειρά από ερωτήματα γενικότερου ενδιαφέροντος, αν υπάρχει όραμα για την Αυτοδιοίκηση. Μα, βεβαίως και υπάρχει όραμα για την Αυτοδιοίκηση. Η πολιτική, όμως, θα πρέπει να αντιμετωπίζει και τα άμεσα και τα επείγοντα. Και, όπως πολύ εύστοχα επεσήμανε ο Υπουργός στη συζήτηση του νομοσχεδίου στην επιτροπή, αρετή του πολιτικού είναι να έχει μακρόπνοους και μεγάλους στόχους, όμως, η προσφορά του είναι μεγάλη όταν δίνει και πρακτικές λύσεις στα τρέχοντα ζητήματα, όταν θέτει τις βάσεις ώστε το όραμά του να έχει συνέχεια και πάνω σ’ αυτό το όραμα να πατήσουν οι άλλοι και να συνεχίσουν να οικοδομούν.
    Το νομοσχέδιο, λοιπόν, κινούμενο πάνω σε μια τέτοια λογική δίνει λύσεις σε μια σειρά από ζητήματα, τα οποία έχουν συσσωρευτεί και κάνει ταυτόχρονα δύο σημαντικές τομές: θεσμοθετεί το νέο αναπτυξιακό πρόγραμμα για την αυτοδιοίκηση, το πρόγραμμα «ΘΗΣΕΑΣ» και, επιπλέον, δημιουργεί το Εθνικό Δημοτολόγιο, φέρνοντας μια σύγχρονη αντίληψη στη Δημόσια Διοίκηση.
    Ειδικά για το πρόγραμμα «ΘΗΣΕΑΣ» θα ήθελα να κάνω μια γενικότερη αναφορά. Το κεντρικό πολιτικό μήνυμα από την πρόσφατη, πριν λίγες εβδομάδες, παρουσία του Πρωθυπουργού στην Έκθεση Θεσσαλονίκης, ένα πολιτικό μήνυμα που δυστυχώς, όπως ανέφερα προηγουμένως, επισκιάστηκε κι επικαλύφθηκε από το τραγικό περιστατικό της πτώσης του Σινούκ, είναι ένα: Από τον ολυμπιακό συγκεντρωτισμό της Αθήνας προχωρούμε σε μια νέα εποχή όπου θα υπάρχει πραγματική αποκέντρωση. Από τον ολυμπιακό συγκεντρωτισμό της Αθήνας προχωρούμε σε μια νέα περίοδο που θα αποκατασταθούν οι ανισορροπίες και οι ανισοκατανομές στην εθνική ανάπτυξη. Το πολιτικό στίγμα της νέας διακυβέρνησης θα είναι μια πολιτική πολύπλευρης ανάπτυξης, στα πλαίσια βέβαια των δυνατοτήτων του τόπου, μια πολιτική πολύπλευρης ανάπτυξης με κοινωνικό πρόσωπο ταυτόχρονα. Και αυτή η πολύπλευρη ανάπτυξη υποχρεωτικά θα περάσει μέσα από την ελληνική περιφέρεια. Αναγκαστικά, λοιπόν, αυτές οι πολιτικές έχουν σχέση με τη θωράκιση της Αυτοδιοίκησης, με την ενίσχυση της αποτελεσματικότητας της Αυτοδιοίκησης του Α΄ και Β΄ βαθμού.
     Ο βασικός πυλώνας του «ΚΑΠΟΔΙΣΤΡΙΑ» ήταν το πρόγραμμα ΕΠΤΑ. Η μη εφαρμογή του ΕΠΤΑ που δεν είναι προφανώς ευθύνη της δικής μας κυβέρνησης, απετέλεσε την αχίλλειο πτέρνα στο όλο εγχείρημα. Η πολυδιαφημισμένη προίκα της Τοπικής Αυτοδιοίκησης για τον «ΚΑΠΟΔΙΣΤΡΙΑ» ποτέ δεν εφαρμόστηκε και δεν λειτούργησε όπως είχε προδιαγραφεί. Και αυτό αποτελεί ένα κραυγαλέο  δείγμα ασυνέπειας και αφερεγγυότητας του κεντρικού κράτους. Και βέβαια δεν πρέπει να λησμονούμε ότι τα τελευταία χρόνια δεν αποδόθηκαν στην Αυτοδιοίκηση θεσμοθετημένοι πόροι, πόροι που προβλέπονταν στο 1828 και που το ύψος τους εκτιμάται συνολικά περίπου στο 1,5 δισεκατομμύριο ευρώ.
     Η δική μας θέση, κυρίες και κύριοι συνάδελφοι, είναι θέση ξεκάθαρη και σαφής και φαίνεται και από τα βήματα της ηγεσίας του Υπουργείου Εσωτερικών, αλλά και από το πνεύμα αυτού του νομοσχεδίου. Είναι επιτακτική ανάγκη να υπάρξει διασφάλιση και της οικονομικής βιωσιμότητας και της αυτοδυναμίας της Αυτοδιοίκησης.
     Η Κυβέρνηση, λοιπόν, συνεπής στις εξαγγελίες της, για πρώτη φορά φέτος δίνει θεσμοθετημένους πόρους στο ακέραιο και για πρώτη φορά από αυτούς τους καθαρούς πόρους δημιουργείται το αναπτυξιακό πρόγραμμα του «ΘΗΣΕΑ», ένα νέο χρηματοδοτικό εργαλείο στο οποίο τα διάφορα Υπουργεία θα μετέχουν με συγκεκριμένη εισφορά, ένα νέο χρηματοδοτικό εργαλείο που δίνει ανάσα στην Αυτοδιοίκηση, που αξιοποιεί τα θετικά στοιχεία, τη φιλοσοφία και την εμπειρία του παρελθόντος και που έχει, όμως, ταυτόχρονα πολλά νέα συγκριτικά πλεονεκτήματα και πολύ περισσότερες δυνατότητες προσαρμογής στα προβλήματα που τυχόν θα υπάρξουν μπροστά μας.
     Και έρχομαι τώρα σε δύο πλεονεκτήματα, τα οποία εγώ  θεωρώ ιδιαίτερα σημαντικά. Το πρώτο πλεονέκτημα είναι ότι ο «ΘΗΣΕΑΣ» ενθαρρύνει την εκπόνηση μελετών. Ένα τεράστιο πρόβλημα που ταλανίζει το σύνολο της αυτοδιοίκησης και κυρίως τους μικρούς καποδιστριακούς δήμους. Μικρούς εννοώ σε πόρους και σε δυνατότητες. Δήμους που δεν έχουν ούτε την οικονομική δυνατότητα ούτε τη στελέχωση και την επάρκεια στις τεχνικές τους υπηρεσίες για να εκπονήσουν μελέτες. Και όσοι έχουμε ζήσει από κοντά το χώρο της Αυτοδιοίκησης, αντιλαμβανόμαστε πόσο σημαντική βοήθεια είναι αυτή η δυνατότητα την οποία προσφέρει ο «ΘΗΣΕΑΣ». Αντιλαμβανόμαστε πόση ανακούφιση και πόσο πρακτικά βοηθάει αυτή η δυνατότητα του «ΘΗΣΕΑ» να χρηματοδοτούνται σε πρώτο στάδιο οι μελέτες, να ωριμάζουν τα έργα και στη συνέχεια να χρηματοδοτείται μέσα από το πρόγραμμα και η εκτέλεση των έργων.
     Το δεύτερο πολύ σημαντικό, κατά τη γνώμη μου, πλεονέκτημα του «ΘΗΣΕΑ» είναι ότι το πρόγραμμα καλύπτει πλέον τα αυτοχρηματοδοτούμενα και συγχρηματοδούμενα έργα.
     Νομίζω, κυρίες και κύριοι συνάδελφοι, ότι πρέπει να είμαστε ειλικρινείς. Ακόμη και αν το κράτος τηρήσει τη νομοθεσία, τηρήσει τις δεσμεύσεις του και αποδώσει όλους τους θεσμοθετημένους πόρους, ακόμα και αν το πρόγραμμα «ΘΗΣΕΑΣ» έχει την εξέλιξη που όλοι επιδιώκουμε και θέλουμε, οι ανάγκες που υπάρχουν για έργα υποδομής είναι τεράστιες. Γνωρίζουμε όλοι ότι η συντριπτική πλειοψηφία των καποδιστριακών δήμων δεν έχει ούτε καν τις στοιχειώδεις υποδομές. Και οι υποδομές αυτές είναι αναγκαίες, είναι απαραίτητες, μα ταυτόχρονα είναι και υποδομές, που με δεδομένο το δημοσιονομικό πρόβλημα της χώρας,  ένα πρόβλημα που κληρονομήσαμε από το παρελθόν, δεν πρόκειται ποτέ να αντιμετωπισθούν στο σύνολό τους με δημόσιους πόρους, κοινοτικούς και εθνικούς πόρους, είναι υποδομές οι οποίες δεν πρόκειται να αντιμετωπισθούν ποτέ στο σύνολό τους, διότι απλούστατα οι δημόσιοι πόροι δεν επαρκούν. Η λύση, λοιπόν, είναι να βάλουμε στο παιγνίδι τους ιδιωτικούς πόρους.
     Ο συνάδελφος κ. Μπένος -τον παρακολούθησα στην επιτροπή έθεσε πολύ εύστοχα- και πιστεύω ότι θα το επαναφέρει και στη συνέχεια αυτό το θέμα. Και είναι πολύ θετικό γεγονός ότι και η ίδια η Αυτοδιοίκηση έχει πλέον ενστερνιστεί την ανάγκη συνεργασίας με τον ιδιωτικό τομέα.
     Η σύμβαση μεταξύ του δημόσιου και ιδιωτικού τομέα είναι μία μορφή σύμβασης, η οποία χρησιμοποιείται εδώ και χρόνια σε χώρες της Ευρωπαϊκής Ένωσης και τα πλεονεκτήματα τα οποία δίνει είναι πολλά. Ταχύτερη ολοκλήρωση των έργων, καλύτερη ποιότητα στα έργα, διασφάλιση του δημόσιου χρήματος, εξοικονόμηση του δημόσιου χρήματος, δημιουργία θέσεων εργασίας, χωρίς επιβάρυνση του δημόσιου τομέα και επιπλέον μας δίνει και μια άλλη δυνατότητα. Μας δίνει τη δυνατότητα, σε μια περίοδο δύσκολη για τον κατασκευαστικό κλάδο της χώρας, να εκτρέψουμε την προσοχή του κατασκευαστικού κλάδου σε άλλους τομείς, όπως είναι η διαχείριση, η αξιοποίηση και η εκμετάλλευση των ακινήτων.
     Πολλές φορές εδώ στη Βουλή, και από τη θέση του Βουλευτή της Αντιπολίτευσης και από τη θέση τώρα του κυβερνητικού Βουλευτή, έχω μιλήσει για την ανάγκη να υπάρχει ένα νομοθετικό πλαίσιο, σε γενικές γραμμές, που να καλύπτει τις προϋποθέσεις που θέτει η Ευρωπαϊκή Ένωση, ένα θεσμικό πλαίσιο για τα έργα αυτοχρηματοδότησης και επιπλέον να υπάρξουν και οι υπηρεσίες συντονισμού και στήριξης τέτοιων πρωτοβουλιών. Και το ζητάω αυτό, κυρίες και κύριοι συνάδελφοι, όχι κυρίως για τα μεγάλα έργα υποδομής, για τα οποία στο κάτω-κάτω θα μπορούσε να γίνει μία χωριστή διαπραγμάτευση και σύμβαση με τον ανάδοχο, αλλά κυρίως για τα μικρά έργα και μεσαία έργα υποδομής, τα οποία μπορούν να υλοποιηθούν μέσα από την Αυτοδιοίκηση.
      Εγώ πιστεύω ότι η πολιτική της προώθησης των συγχρηματοδοτούμενων έργων είναι μία πολιτική ουσιαστικής στήριξης της Αυτοδιοίκησης, είναι μια πολιτική η οποία μπορεί να φέρει μεταρρύθμιση. Και είμαι βέβαιος ότι το Υπουργείο Οικονομίας, το οποίο είναι αρμόδιο για το νομοθετικό πλαίσιο, μέσα σε αυτό το νομοθετικό πλαίσιο θα προβλέπει και ένα διακριτό ρόλο της Αυτοδιοίκησης. Νομίζω, επίσης, ότι αξίζει εύφημος μνεία στην πολιτική ηγεσία του Υπουργείου Εσωτερικών για την προνοητικότητά της να συμπεριλάβει στο «ΘΗΣΕΑ» τη συνεργασία με τον ιδιωτικό τομέα. Χρηματοδοτείται η προσυμβατική διαδικασία, χρηματοδοτείται επιπλέον η ιδία συμμετοχή των ΟΤΑ σε επενδυτικό σχήμα που θα συνάψουν με τον ιδιώτη. 
      Κλείνοντας, να υπογραμμίσω και κάτι άλλο που έχει άμεση σχέση με αυτό το οποίο ανέφερα πριν. Νομίζω ότι το άλλο εργαλείο στα χέρια της Αυτοδιοίκησης, το οποίο μπορεί να έρθει σε συνδυασμό με τους πόρους του ιδιωτικού τομέα είναι τα τοπικά έσοδα, οι αποκεντρωμένοι φόροι. 
      Ενώνω, λοιπόν, τη φωνή μου με όλους τους συναδέλφους που πιστεύουν σ’ αυτό το εργαλείο που έχει στα χέρια της η Αυτοδιοίκηση. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Σταύρος Μπένος. 
      ΣΤΑΥΡΟΣ ΜΠΕΝΟΣ: Κύριοι συνάδελφοι, έχω και άλλες φορές διατυπώσει την άποψή μου από αυτό το Βήμα, ότι στο νέο ιστορικό κύκλο που έχει ανοίξει στην πατρίδα μας θα κυριαρχήσει ο ρόλος και η λειτουργία του κράτους. Η δεκαετία που διέρρευσε είχε στο επίκεντρό της κυρίως τα ζητήματα της οικονομίας και της εξωτερικής πολιτικής και έγιναν πραγματικά θεαματικά πράγματα σε αυτά τα δύο μεγάλα πεδία, αλλά από εδώ και μπρος  όλες οι δημόσιες πολιτικές και όλα τα μεγάλα και τα μικρά όνειρα αυτής της χώρας θα αρθρώνονται γύρω από το καινούργιο κράτος που πρέπει να χτίσουμε. 
      Από την άποψη αυτή κάθε νομοσχέδιο που έχει σχέση με το κράτος και την Αυτοδιοίκηση έχει εξαιρετικό ενδιαφέρον. Το συγκεκριμένο νομοσχέδιο για να μπορέσει κανείς να το κρίνει αγαπητοί συνάδελφοι, πρέπει ακριβώς να το συγκρίνει με το όραμά μας –της κάθε πλευράς αλλά και ατομικά του καθενός- γι’ αυτό το νέο κράτος που θέλουμε. Μόνο έτσι μπορούμε να βγάλουμε συμπεράσματα. Θα έλεγα δε ότι αν εμβαθύνουμε ακόμα παραπέρα μπορεί να έχουμε και ένα καλό μάθημα πολιτικής ιστορίας για το τι είναι πρόοδος και τι είναι συντήρηση και τι καθορίζει τις προοδευτικές και τις συντηρητικές δυνάμεις. 
      Αυτές καθαυτές οι διατάξεις όπως οι διατάξεις για το «ΘΗΣΕΑ» ή το Εθνικό Δημοτολόγιο είναι σαφώς θετικές διατάξεις, δεν συζητείται αυτό. Το θέμα όμως είναι, υποκρύπτουν κάποιο όραμα για ένα καινούργιο κράτος ή για την επανίδρυση του κράτους, όπως επαγγέλλεται η Νέα Δημοκρατία και ο ίδιος ο Αρχηγός της; Κοιτάξτε, αγαπητοί συνάδελφοι, ένα παράδοξο που υπάρχει και απευθύνομαι πιο πολύ στους συναδέλφους της Νέας Δημοκρατίας. Από τις δηλώσεις που έχω δει στο πρόγραμμά σας που το έχω διαβάσει επανειλημμένα και το έχω επαινέσει σε ορισμένα σημεία και σε άλλα σημεία έχω διαφοροποιηθεί, διακρίνω ότι η Νέα Δημοκρατία έχει επικαθίσει πάνω σε θεσμούς που έχουν γίνει τα τελευταία δέκα-δεκαπέντε χρόνια, θεσμούς που αγαπητέ μου Προκόπη Παυλόπουλε, τους πολεμήσατε. Σου θυμίζω ότι αποχωρήσατε όταν συζητούσαμε για τη Νομαρχιακή Αυτοδιοίκηση, σου θυμίζω ότι εσύ ήσουν μάλιστα κοινοβουλευτικός εκπρόσωπος όταν είχατε σφοδρή αντιπαράθεση με τον «ΚΑΠΟΔΙΣΤΡΙΑ». Και υπάρχουν σ’ αυτό το νομοσχέδιο θετικές διατάξεις. Και εγώ θα προτιμούσα να πούμε ναι επί της αρχής και το λέω ευθαρσώς γιατί είναι θετικές οι διατάξεις. Όμως, αυτές οι θετικές διατάξεις –γιατί σας βλέπω να έχετε μία αυταρέσκεια και δεν πρέπει να την έχετε την αυταρέσκεια, ακόμη και στην αρχή που είστε νέα Κυβέρνηση- για σκεφθείτε αν δεν υπήρχε ο «ΚΑΠΟΔΙΣΤΡΙΑΣ», θα υπήρχαν; Θα υπήρχε το «ΘΗΣΕΑΣ»; Θα υπήρχε το Εθνικό Δημοτολόγιο σε πέντε χιλιάδες κοινότητες; Καμία σοβαρή μεταρρύθμιση στο κράτος δεν θα μπορούσε να συμβεί. Αλλά για σκεφθείτε επίσης: Είπε ο Υπουργός, είμαι υπέρ της άποψης των μικρών βημάτων. Δηλαδή δεν έχετε όνειρο για το κράτος; Εδώ θα μείνει; 
      Αν θέλετε να κάνω κι εγώ την αυτοκριτική -γιατί υπηρέτησα σε τέτοια κρίσιμα σημεία ως Υπουργός Δημόσιας Διοίκησης- και το ΠΑΣΟΚ προς το τέλος είχε αποδυναμώσει τους ρυθμούς του, είχε χάσει τη μεταρρυθμιστική του ορμή. Γιατί αν θα ρίξουμε μία πραγματική, ειλικρινή ματιά στο παρελθόν, θα δούμε ότι κατά βάση τρία μεγάλα πράγματα έγιναν για το κράτος: Στις δομές του κατ΄ αρχήν ο «ΚΑΠΟΔΙΣΤΡΙΑΣ», η Νομαρχιακή Αυτοδιοίκηση και η περιφέρεια, στις εσωτερικές του λειτουργίες η εισαγωγή της ηλεκτρονικής διακυβέρνησης με αποκορύφωμα τα Κέντρα Εξυπηρέτησης Πολιτών και στο ανθρώπινο δυναμικό ο τρόπος εισαγωγής των παιδιών μέσω ενός αξιοκρατικού συστήματος.
      Αν, αγαπητοί συνάδελφοι και αγαπητέ μου Προκόπη Παυλόπουλε, ρωτούσες εμένα ποιο θα ήταν το όνειρό μου για το ελληνικό κράτος θα σου απαντούσα το εξής, με το δεδομένο βεβαίως ότι όλοι οι θεωρητικοί του κράτους –και εσύ είσαι ένας εξ αυτών, Προκόπη- είχαμε κάνει πολλές συναντήσεις με κορυφαία την συνάντηση των Δελφών. Εκεί, λοιπόν, είχαμε διανοούμενους από όλο τον κόσμο και όλοι αυτοί και οι πολιτικοί λένε ότι το κράτος είναι τρία πράγματα: οι δομές, οι εσωτερικές λειτουργίες και το ανθρώπινο δυναμικό που αυτά σε μια αρμονική σύνθεση μας δίνουν ένα κράτος όπως το επιθυμούμε και όπως είναι αναγκαίο για τη σημερινή περίοδο.
      Αν λοιπόν, αγαπητοί συνάδελφοι, πάμε στις δομές, είμαστε μια μικρή χώρα και για να μπορέσουμε να αντέξουμε στον ανταγωνισμό πρέπει να έχουμε ένα κράτος απλό, λιτό και αποτελεσματικό. Αυτό σημαίνει ότι στις δομές του θα έχει δέκα με δώδεκα Υπουργεία, τα οποία θα έχουν μόνο τη χάραξη και την άσκηση των δημοσίων πολιτικών και καθόλου εκτελεστικές αρμοδιότητες. Θα έχουμε δύο βαθμούς αυτοδιοίκησης: περιφέρεια με αιρετό περιφερειάρχη και ενισχυμένους δήμους. Δεν έχει κανένα νόημα η ύπαρξη Νομαρχιακής Αυτοδιοίκησης. Δυστυχώς ακόμα μετεωρίζεται και η παράταξή μου πάνω σ’ αυτό και μετεωρίζεται και η Αριστερά. Βεβαίως απόληξη αυτού θα είναι ένα δίκτυο διανομής των υπηρεσιών του, των προϊόντων του που είναι τα Κέντρα Εξυπηρέτησης Πολιτών. Αυτή πρέπει να είναι η δομή του κράτους.
      Στο θέμα των εσωτερικών λειτουργιών, πρέπει να δώσουμε δύναμη στην κοινωνία της πληροφορίας και να προχωρήσουμε με μεγαλύτερους ρυθμούς την ηλεκτρονική διακυβέρνηση –έχουν γίνει κάποια πρώτα βήματα- προκειμένου να φθάσουμε σε ένα εσωτερικό πεδίο πολύ καλής εσωτερικής λειτουργίας του κράτους με τις καλύτερες δυνατές εκροές για την εξυπηρέτηση των πολιτών. 
      Στο θέμα του ανθρώπινου δυναμικού, αγαπητέ μου Προκόπη Παυλόπουλε, τι χρειαζόταν αυτή η ρύθμιση που έφερες; Εμείς, ορισμένοι «Πασόκοι» θεωρούσαμε στίγμα τη ρύθμιση  Κουτσόγιωργα για τους γενικούς διευθυντές. Τι νόημα έχει αυτή η ρύθμιση που εξανδραποδίζει ολόκληρη τη Δημόσια Διοίκηση; Δεν θα μπορούσες να συνδέσεις εσύ ο διανοούμενος, ο πανεπιστημιακός, ο εξαιρετικός πολιτικός τη θητεία σου μ΄ ένα νόμο για την εσωτερική αξιοκρατία της Δημόσιας Διοίκησης, να μας καλέσεις όλους σ΄ ένα διάλογο και όπως καθιερώσαμε το ΑΣΕΠ -και έφυγε αυτό το στίγμα από τους πολιτικούς- να έχουμε και ένα αντίστοιχο ΑΣΕΠ στο εσωτερικό της διοίκησης; 
      Αυτά είναι, αγαπητοί συνάδελφοι, τα μεγάλα βήματα που πρέπει να γίνουν για να έχουμε ένα κράτος αντάξιο των σημερινών περιστάσεων.
      Σε ό,τι έχει σχέση τώρα με την Αυτοδιοίκηση, όλα αυτά που γίνονται είναι σπαράγματα μιας άλλης εποχής που την έχουμε  ξεπεράσει. Θετικές διευθετήσεις, αλλά διευθετήσεις. Δεν κομίζετε, αγαπητέ μου Προκόπη Παυλόπουλε, νέες ιδέες. Εγώ θα ήθελα να πω –και να κλείσω μ’ αυτές- τρεις-τέσσερις ιδέες που τις είπα και στην επιτροπή.
      Πρώτο σημείο. Πρέπει να πάμε στο φόρο επιτηδεύματος -παγκοσμίως αυτός είναι ο πόρος της Αυτοδιοίκησης- που να βεβαιώνεται και να εισπράττεται από την Αυτοδιοίκηση. Εν σπέρματι υπάρχει αυτό στη Δωδεκάνησο, που είναι κατάλοιπο των Ιταλών.
      Δεύτερο σημείο -αυτό που είπε και ο συνάδελφος Αντώνης Μπέζας και ο εισηγητής μας και χαίρομαι που το υιοθέτησαν- είναι η αυτοχρηματοδότηση των έργων της Αυτοδιοίκησης. Μόνο έτσι θα εισρεύσουν πόροι και ιδιωτικοί και –επιμένω- από το τραπεζικό σύστημα. Σήμερα η Αυτοδιοίκηση χρησιμοποιεί το τραπεζικό σύστημα μόνο για λειτουργικούς πόρους και όχι αναπτυξιακούς.
      Τρίτο σημείο είναι η μεγάλη υπόθεση του τοπικού εσόδου. Μία από τις μεγαλύτερες κατακτήσεις, Βαγγέλη Βενιζέλο –είχες κάνει και ειδική αγόρευση γι’ αυτό- η μεγαλύτερη κατάκτηση του Συντάγματος στο πεδίο της Αυτοδιοίκησης ήταν αυτό, το τοπικό έσοδο, και ακόμα δεν έχουμε φέρει τον εκτελεστικό νόμο, προκειμένου να ανοίξει τα φτερά της η Τοπική Αυτοδιοίκηση.
      Τέταρτο σημείο –και κλείνω μ’ αυτό- είναι το εξής: Αφού πια δημιουργείται μια γενιά ηλεκτρονικών προϊόντων μετά το TAXIS, αγαπητέ Απόστολε Φωτιάδη –που μας έδωσες την πρώτη γενιά ηλεκτρονικών προϊόντων- και Γιώργο Φλωρίδη, τώρα έρχεται το Εθνικό Δημοτολόγιο, θα έλθει σύντομα το θέμα με τα ασφαλιστικά ταμεία και το θέμα με τις στρατολογίες, μπορούμε από τώρα να προετοιμάσουμε την πλαστική κάρτα του δημότη, την «έξυπνη» κάρτα για την άντληση πιστοποιητικών από το κράτος. Όπως είναι η πλαστική κάρτα του χρήματος που μπορεί ο πολίτης να συναλλάσσεται μέσω μιας κάρτας με τον ίδιο τρόπο να μπορεί να συναλλάσσεται με τη διοίκηση και με το κράτος. Είναι μια καλή ευκαιρία να προετοιμάσουμε αυτό το βήμα.
      Με δύο λόγια, αγαπητοί συνάδελφοι, είναι επαρκές το νομοσχέδιο σε ό,τι αφορά το παρόν, έχει μία πολύ χαλαρή και ήπια ματιά για το τι θέλουμε από το σημερινό κράτος, αλλά είναι και πολύ αδύναμο, αν θέλουμε να μιλήσουμε για τις ανάγκες της εποχής και για ένα κράτος που πραγματικά θα πάει μπροστά τη χώρα.
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Φούσας.
      ΑΝΤΩΝΙΟΣ ΦΟΥΣΑΣ: Κύριε Πρόεδρε, μήπως θα μπορούσα να μιλήσω λίγο αργότερα;
      ΠΡΟΕΔΡΕΥΩΝ (Γεώργιος Σούρλας): Βεβαίως, κύριε Φούσα.
      Το λόγο έχει ο κ. Βενιζέλος.
      ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι συνάδελφοι, ο κοινός παρονομαστής που υπάρχει πίσω από τις αντιδράσεις της Κυβέρνησης σε όλα τα μεγάλα θέματα είναι η ικανότητά της να κινείται με την κεκτημένη ταχύτητα του κράτους και της οικονομίας, όταν βρίσκει καθ’ οδόν έτοιμα μεγάλα σχέδια και προγράμματα και η πλήρης αδυναμία ανάληψης ευθύνης, όταν καλείται να αντιμετωπίσει κρίσεις και καινοφανή προβλήματα. Και κυρίως η πλήρης αδυναμία να διατυπώσει οράματα, προτάγματα τα οποία να υπερβαίνουν τα υφιστάμενα, αυτά δηλαδή που έχουν κληροδοτηθεί από την προηγούμενη Κυβέρνηση, από την Κυβέρνηση του ΠΑΣΟΚ.
      Κύριοι συνάδελφοι, νομίζω ότι αυτό είναι και το μεγαλύτερο ιδεολογικό, πολιτικό και αναπτυξιακό πρόβλημα που αντιμετωπίζει η Νέα Δημοκρατία τώρα που τελείωσε το εξάμηνο της ολυμπιακής ευφορίας και της περιόδου χάριτος. Έτσι εξηγείται και η πλήρης αποφυγή ανάληψης ευθυνών και η καλλιέργεια της εντύπωσης ότι η σημερινή Κυβέρνηση εξακολουθεί, ανεύθυνη ούσα, να αντιπολιτεύεται την ανάμνηση της προηγούμενης Κυβέρνησης. 
      Το νομοσχέδιο που συζητούμε, έχει έναν υπερβολικό, θα έλεγα, μαξιμαλιστικό τίτλο. Εισάγεται για συζήτηση με τον τίτλο «Οργάνωση και λειτουργία των Οργανισμών Τοπικής Αυτοδιοίκησης Α΄ και Β΄ βαθμού». Ουσιαστικά πρόκειται για ένα θεσμικό νόμο, για έναν εκτελεστικό του Συντάγματος νόμο και θα περίμενε κανείς σ’ αυτό το νομοθέτημα να περιλαμβάνεται μία ύλη που υπερβαίνει τους στόχους όχι μόνο του Κώδικα Δήμων και Κοινοτήτων, αλλά του κώδικα της Νομαρχιακής Αυτοδιοίκησης. 
      Ποια είναι η αλήθεια; Τι κρύβεται πίσω απ’ αυτόν τον τίτλο; Κρύβονται σημειακές παρεμβάσεις, διευθετήσεις, κρύβεται η αντιμετώπιση κατ’ ένα διοικητικό και όχι πολιτικό τρόπο ζητημάτων που έχουν προκύψει μέσα από την καθημερινή λειτουργία των Οργανισμών Τοπικής Αυτοδιοίκησης Α΄ και Β΄ βαθμού. Εισάγονται θεσμοί που είχαν καλλιεργηθεί και προετοιμαστεί επί χρόνια, όπως είπε και ο κ. Μπένος, αναφερόμενος στο Εθνικό Δημοτολόγιο. 
      Τελικά, κύριοι συνάδελφοι, αυτό είναι που περίμενε η Βουλή των Ελλήνων, η ελληνική κοινωνία και η Τοπική Αυτοδιοίκηση από μία νέα Κυβέρνηση έξι και πλέον μήνες μετά από την ανάληψη των καθηκόντων της; Αυτό περιμέναμε από τη Νέα Δημοκρατία, η οποία προσπάθησε να υπερκεράσει όλες τις προτάσεις του ΠΑΣΟΚ όχι μόνο κατά τη διάρκεια της κυβερνητικής μας θητείας και με βάση τις νομοθετικές μας πρωτοβουλίες, όπως είπε ο κ. Μπένος προηγουμένως, αλλά και κατά τη διαδικασία Αναθεώρησης του Συντάγματος;
      Κύριε Υπουργέ, κυρίες και κύριοι συνάδελφοι της Νέας Δημοκρατίας, έχετε στα χέρια σας ένα αναθεωρημένο Σύνταγμα που αποδεσμεύει πλήρως τον κοινό νομοθέτη και του επιτρέπει να διαμορφώσει ένα νέο καινοτομικό καθεστώς στο χώρο της Τοπικής Αυτοδιοίκησης. Η Βουλή, ο κοινός νομοθέτης έχει πλήρη ευελιξία. Μπορούμε να διαμορφώσουμε νέα σχήματα, να ξεπεράσουμε στερεότυπα. Έχετε διατυπώσει αφειδώς προεκλογικές θέσεις και τώρα νομίζω ότι αιχμαλωτίζεστε σ’ αυτόν τον πληθωριστικό και αντιφατικό τρόπο με τον οποίον αντιπολιτευτήκατε επί χρόνια όλες τις σημαντικές πρωτοβουλίες του ΠΑΣΟΚ, όπως είπαν προηγουμένως τόσο ο κ. Σταύρος Μπένος όσο και ο εισηγητής μας ο κ. Τάσος Χωρέμης. Και βεβαίως αυτό τώρα σας καθιστά έκθετους, γιατί δεν αρκεί η παραπομπή σε μελλοντικές νομοθετικές πρωτοβουλίες.
      Δεν αρκεί να υπόσχεστε ένα μελλοντικό νομοθέτημα για τον τρόπο εκλογής των δημοτικών αρχών. Δεν αρκεί να παραπέμπετε σε μία μελλοντική συζήτηση για την οριστική μορφή του δεύτερου βαθμού Τοπικής Αυτοδιοίκησης. Δεν αρκεί να παραπέμπετε σε αόριστο χρόνο για τη μητροπολιτική αυτοδιοίκηση, για τους μητροπολιτικούς δήμους. 
      Αυτό είναι ακόμα πιο εμφανές εάν δει κανείς τα όσα έχετε πει προεκλογικά και τα όσα αποφεύγετε να πείτε τώρα με το νομοσχέδιο αυτό και αποσιωπάτε. Είναι προφανές ότι δεν θα μπορέσετε εύκολα να λάβετε μία σαφή και καθαρή θέση για το ρόλο της περιφέρειας, για την οργάνωση της Τοπικής Αυτοδιοίκησης δεύτερου βαθμού, για την οριστική τύχη και τον οριστικό ρόλο των Νομαρχιακών Αυτοδιοικήσεων και κυρίως για την οργάνωση της Τοπικής Αυτοδιοίκησης στα μεγάλα πολεοδομικά συγκροτήματα. 
      Κυρίες και κύριοι συνάδελφοι της Νέας Δημοκρατίας, εάν καταφέρετε να συμβιβάσετε όλες αυτές τις αντιφάσεις και να εκλογικεύσετε όλες αυτές τις υπερβολές και να τα εντάξετε όλα αυτά σ΄ ένα υπεύθυνο και ορθολογικό σχήμα οργάνωσης του κράτους και της Τοπικής Αυτοδιοίκησης, θα με εκπλήξετε, αλλά θα σας συγχαρώ με κάθε ειλικρίνεια.
      Άλλωστε, υπάρχει ένας πολύ σοβαρότερος φραγμός. Ουσιαστικά, η Κυβέρνηση δεν έχει μία ορατή ενιαία αντίληψη για το κράτος, για τον αναπτυξιακό ρόλο του κράτους. Ο κ. Καραμανλής κατηγορείται γιατί δεν μπόρεσε να συντονίσει την Κυβέρνησή του στο τραγικό συμβάν του Σινούκ. Ακόμα, όμως, και αν δεν υπήρχε αυτό και δεν υπήρχε μετά και η περιπέτεια των μετεγγραφών και αυτή η έκπτωση του κύρους του πολιτικού κόσμου –που πολύ συχνά προκαλούμε μόνοι μας γιατί είμαστε πολύ επιρρεπείς στο να αποδεχόμαστε ορισμένα πράγματα ή στο να μην υπερασπιζόμαστε το κύρος των θεσμών τόσο και όσο θα πρέπει- ο κ. Καραμανλής στη Θεσσαλονίκη είχε υποπέσει σ΄ ένα δια παραλείψεως ατόπημα πολύ μεγαλύτερο από την αδυναμία συντονισμού της Κυβέρνησης. Δεν μπόρεσε να πει τίποτα για το μεταολυμπιακό μοντέλο ανάπτυξης της χώρας. Η χώρα δεν έχει στρατηγική, δεν έχει μεταολυμπιακό πρόταγμα. 
      Όταν μια κυβέρνηση δεν έχει μία ολοκληρωμένη αντίληψη για το κράτος, δεν έχει έναν ολοκληρωμένο στρατηγικό αναπτυξιακό στόχο, δεν μπορεί να δώσει ένα όραμα στην ελληνική κοινωνία με τη σαφήνεια που είχαν τα δικά μας μεγάλα στρατηγικά οράματα –όπως είχαν διατυπωθεί και όπως κρίθηκαν από τον ελληνικό λαό- και φυσικά δεν μπορεί να νομοθετήσει μ΄ έναν καινοτομικό, ριζοσπαστικό και μακροπρόθεσμο τρόπο και στο πολύ κρίσιμο πεδίο της Τοπικής Αυτοδιοίκησης. ‘
      Όταν δεν υπάρχει μοντέλο για τη χώρα, τότε δεν υπάρχει μοντέλο περιφερειακής ανάπτυξης και δεν υπάρχει και ευκρινής ρόλος για την Τοπική Αυτοδιοίκηση. Αυτό πιστεύω ότι είναι το σημαντικότερο πρόβλημα που αντιμετωπίζετε, πρόβλημα δηλαδή βαθύτατα πολιτικό και όχι οργανωτικό ή νομοθετικό. Και αυτό φαίνεται στο χαρακτηριστικό παράδειγμα των οικονομικών πόρων των Οργανισμών Τοπικής Αυτοδιοίκησης. Η μεταβολή του σχήματος από το ΕΠΤΑ στο «ΘΗΣΕΑ» είναι προφανώς προσχηματική. Αντιλαμβάνομαι ότι ο κύριος Υπουργός των Εσωτερικών θα ήθελε να έχει τον πλήρη έλεγχο του συστήματος. Η Κυβέρνηση θέλει να ξέρει συγκεντρωτικά, γραφειοκρατικά, μ΄ ένα επιτελικό όργανο που είναι το Υπουργείο Εσωτερικών, Δημόσιας Διοίκησης και Αποκέντρωσης τι συμβαίνει με τις χρηματοδοτήσεις όλων των Οργανισμών Τοπικής Αυτοδιοίκησης από όλες τις πιθανές πηγές χρηματοδότησης, από όλα τα Υπουργεία και από όλες τις Γενικές Γραμματείες των περιφερειών. 
      Το αντιλαμβάνομαι αυτό, αλλά αυτό είναι ένα μέτρο ενδοκυβερνητικού ή ενδοκομματικού –ας το πούμε έτσι- συντονισμού. Δεν είναι ένα μέτρο ανάπτυξης, διότι το ζήτημα είναι τι κάνει συνολικά με τους πόρους της Τοπικής Αυτοδιοίκησης. Υπάρχει μία νέα, εξαιρετικά σαφής και ευέλικτη συνταγματική διάταξη και αυτό που θα μπορούσατε να κάνετε, ακόμα και χωρίς όραμα, ακόμα και χωρίς να πρέπει να αναπτύξετε ένα στρατηγικό σχέδιο, θα ήταν να πείτε σ’ αυτό το νομοσχέδιο ποια είναι η αντιστοιχία των αρμοδιοτήτων των Οργανισμών Τοπικής Αυτοδιοίκησης και των πόρων τους. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Να κάνετε μία πιο καθαρή και πιο λειτουργική τυπολογία. Να πείτε ποιες αρμοδιότητες είναι τοπικές υποθέσεις και πώς διασφαλίζονται αυτοί οι πόροι με βάση τις προβλέψεις του Συντάγματος. Να πείτε ποιες είναι οι κρατικές αρμοδιότητες που ανατίθενται σε Οργανισμούς Τοπικής Αυτοδιοίκησης και πώς χρηματοδοτεί το κράτος αυτές τις μεταβιβαζόμενες αρμοδιότητες.
      Να φέρετε προς συζήτηση και ψήφιση το νόμο για τα τοπικά έσοδα, όπως είπε ο προηγούμενος ομιλητής μας κ. Μπένος, ο οποίος εκκρεμεί από τον Απρίλιο του 2001. Φέρνουμε και εμεις ευθύνη για το διάστημα που διέρρευσε μέχρι τις εκλογές, αλλά και εσείς φέρνετε την ευθύνη των επόμενων εξίμιση μηνών και την ευθύνη βέβαια της μη προετοιμασίας σας κατά τη διάρκεια της επιθετικής αντιπολίτευσης που ασκήσατε για να κερδίσετε τις εκλογές αυτές.
      Βέβαια το μεγάλο πρόβλημα είναι πώς θα προετοιμάσετε τη διαπραγμάτευση για το Δ’ Κοινοτικό Πλαίσιο Στήριξης, χωρίς να έχετε ένα σχήμα για το ρόλο των Οργανισμών Τοπικής Αυτοδιοίκησης μέσα στο Δ΄ Κοινοτικό Πλαίσιο Στήριξης. 
      Το μεγάλο πρόβλημα της χώρας, κυρίες και κύριοι συνάδελφοι, είναι όχι απλώς να απορροφήσουμε τους πόρους του Γ΄ Κοινοτικού Πλαισίου Στήριξης που δίνουν στη χώρα για τα επόμενα έτη ένα ρυθμό ανάπτυξης (ευτυχώς πάρα πολύ σημαντικό, έτσι ώστε να διαψεύδονται όλες οι ατυχείς και δυσοίωνες προβλέψεις της Νέας Δημοκρατίας), αλλά τι θα κάνουμε για το Δ΄ Κοινοτικό Πλαίσιο Στήριξης και μετά. Δηλαδή το ζητούμενο είναι να διαμορφώσουμε ένα εθνικό σχέδιο ενδογενούς ανάπτυξης, αξιοποιώντας την υπεραξία που παράγεται από τις υποδομές που έχουμε φτιάξει όλα αυτά τα χρόνια και από τα συγκριτικά πλεονεκτήματα που έχουμε σε τοπικό επίπεδο. 
      (Στο σημείο αυτό κτυπάει επαναληπτικό το κουδούνι λήξεως του χρόνου ομιλίας του κυρίου Βουλευτή)
      Μόνο μια χειραφετημένη περιφέρεια που εκλύει νέες δυνάμεις μπορεί να τροφοδοτήσει μέσα από την Τοπική Αυτοδιοίκηση αυτό το εθνικό σχέδιο ενδογενούς ανάπτυξης. Αλλά για να γίνουν αυτά τα πράγματα δεν μπορούμε να μένουμε σε διευθετήσεις τύπου «ΘΗΣΕΑ».
      ΠΡΟΕΔΡΕΥΩΝ (Γεώργιος Σούρλας): Παρακαλώ τελειώνετε, κύριε Βενιζέλο.
      ΕΥΑΓΓΕΛΟΣ ΒΕΝΙΖΕΛΟΣ: Πρέπει να έχουμε άλλου τύπου δυνατότητες προσέγγισης των θεμάτων αυτών που δυστυχώς δεν τις έχετε, πιστεύω βαθύτατα, γιατί είστε αιχμάλωτοι μιας ανεύθυνης αντιπολίτευσης που δεν σας επιτρέπει να ασκήσετε, ακόμη τουλάχιστον –και θα δούμε μέχρι πότε θα περιμένουμε- υπεύθυνα τον κυβερνητικό σας ρόλο.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας):  Ο κ. Αντώνης Φούσας έχει το λόγο.
      ΑΝΤΩΝΙΟΣ ΦΟΥΣΑΣ: Πράγματι, κυρίες και κύριοι συνάδελφοι, υπάρχει το μεγάλο ερώτημα: Ποιο είναι το πρόβλημα της χώρας, όπως μας είπε ο κ. Βενιζέλος; Το πρόβλημα της χώρας είναι γιατί η Κυβέρνηση των έξι μηνών δεν διαχειρίστηκε πολύ καλά τα μεγάλα ζητήματα της πατρίδας μας, γιατί –όπως μας είπε- δεν προγραμμάτισε ή όσα άλλα μας ανέφερε και εκείνος και άλλοι ομιλητές και αγορητές του ΠΑΣΟΚ; Ή το πρόβλημα της χώρας είναι τι έκανε το ΠΑΣΟΚ επί είκοσι χρόνια, πόσες είναι οι μεγάλες ευθύνες του, σε ποια κατάσταση βρίσκεται σήμερα η πατρίδα μας και σε ποια κατάσταση ιδίως βρίσκεται η ελληνική περιφέρεια; 
      Κυρίες και κύριοι συνάδελφοι, αυτό είναι κατά την άποψή μου το μεγάλο πρόβλημα της χώρας, οι ευθύνες των κυβερνήσεων του ΠΑΣΟΚ που απήλθαν και βεβαίως και οι ευθύνες του ίδιου του ΠΑΣΟΚ. 
      Βεβαίως οι ημέρες και οι ώρες δεν είναι τέτοιες που να μας επιτρέπουν να κάνουμε υπερβολικές τοποθετήσεις. Κατ’ αρχήν δεν είναι διότι όλοι μας θρηνούμε το τραγικό ατύχημα του λεωφορείου στην περιοχή του Μαλιακού. Δεν είναι, επίσης, διότι όπως είναι γνωστό τελειώνουν σήμερα οι Παραολυμπιακοί Αγώνες και, πράγματι, οι άνθρωποι αυτοί που συμμετέχουν απ’ όλο τον κόσμο σ’ αυτούς τους αγώνες, είναι ήρωες, είναι αγωνιστές της ζωής, είναι νικητές. Έχω υποχρέωση όμως και από τη θέση αυτή και εγώ να διατυπώσω δημόσια τη μεγάλη μου οδύνη, τη θλίψη και βεβαίως τα ειλικρινή συλλυπητήριά μου προς τις οικογένειες των τραγικών θυμάτων των λεωφορείων χθες. 
      Η αναφορά μου στο χθεσινό τραγικό γεγονός δεν είναι τυχαία και θα έλεγα ότι δεν είναι και άσχετη με το παρόν νομοσχέδιο, διότι δεν πρέπει να αναφερθούμε μόνο σ’ αυτό το τραγικό γεγονός. Πριν από λίγα χρόνια θρηνήσαμε το τραγικό γεγονός, όπως είναι γνωστό, των θυμάτων στα Τέμπη. Πριν από περισσότερα χρόνια θρηνήσαμε τα θύματα στην περιοχή του Μεσολογγίου, επίσης σχολικού λεωφορείου. Κάποιος ευθύνεται γι’ αυτήν την κατάσταση των δρόμων και γι’ αυτά τα ατυχήματα. 
      Θέλω, λοιπόν, να πω με όλη την έμφαση της ψυχής μου και της φωνής μου ότι πρέπει από δω και πέρα να κοιτάξουμε την ελληνική περιφέρεια. Πρέπει από δω και πέρα να κοιτάξουμε την ελληνική ύπαιθρο, η οποία πράγματι έχει εγκαταλειφθεί, ιδίως από τις κυβερνήσεις του ΠΑΣΟΚ. Η ευθύνη είναι τεράστια και αναφέρομαι στο γεγονός αυτό, γιατί, ασφαλώς, δεν μπορεί κανείς να αποσυνδέσει την ευθύνη απ’ αυτό το νομοσχέδιο, που, ως νομοσχέδιο έχει ως σκοπό και στόχο την οργάνωση και τη λειτουργία των Οργανισμών Τοπικής Αυτοδιοίκησης πρώτου και δεύτερου βαθμού. 
      Βεβαίως, επαναλαμβάνω ότι οι ΟΤΑ πρώτου βαθμού και οι Νομαρχιακές Αυτοδιοικήσεις μπορούν να παίξουν μεγάλο ρόλο και θα τον παίξουν εφόσον δώσουμε αρμοδιότητες, που όμως δε δώσατε μέχρι σήμερα, που δε βρήκατε τη δύναμη να δώσετε μέχρι σήμερα. Τώρα που, από μία Κυβέρνηση έξι μηνών μόνο, έρχεται με αυτό το νομοσχέδιο, που πράγματι επιλύει ιδιαίτερα σοβαρά ζητήματα, έρχεστε και το κατηγορείτε χωρίς επιχειρήματα.
      Εγώ θα περίμενα να βρείτε τη δύναμη αυτό το νομοσχέδιο να το ψηφίσετε, αλλά δυστυχώς φαίνεται ότι εσείς έχετε αυτοεμπλακεί σε μία τακτική αντιπολίτευσης που γρήγορα την αρχίσατε, αλλά, πολύ γρήγορα στην πορεία, θα βρείτε τα δικά σας προβλήματα και ως αντιπολίτευση.
      Πράγματι αυτό το νομοσχέδιο είναι από τα καλύτερα νομοσχέδια που ήλθαν στην ελληνική Βουλή και γι’ αυτό αξίζουν συγχαρητήρια και στον Υπουργό Εσωτερικών, Δημόσιας Διοίκησης και Αποκέντρωσης και σε όλη την πολιτική ηγεσία, διότι πράγματι, αν καλώς ενθυμούμαι, είναι το τρίτο νομοσχέδιο που φέρνει στο ελληνικό Κοινοβούλιο μέσα στους έξι μήνες. Διαβάζοντας την έκθεση της Επιστημονικής Επιτροπής, στην οποία άλλες φορές πολύ αναφέρεστε εσείς του ΠΑΣΟΚ και της Αξιωματικής Αντιπολίτευσης, με ιδιαίτερη χαρά βλέπω ότι δεν έχει ούτε μία παρατήρηση γι’ αυτό το νομοσχέδιο, ούτε επί της ουσίας, αλλά ούτε και οποιαδήποτε νομοτεχνική παρατήρηση. Θα έλεγα μάλιστα ότι αυτή η έκθεση αποτελεί έπαινο ουσιαστικά προς την πολιτική ηγεσία του Υπουργείου Εσωτερικών και ασφαλώς αποτελεί έπαινο και για το περιεχόμενο του νομοσχεδίου που συζητάμε σήμερα.
      Διερωτήθηκε ο εισηγητής της Αξιωματικής Αντιπολίτευσης και διερωτήθηκαν και οι άλλοι αγορητές, όπως επίσης διερωτήθηκε και ο κ. Βενιζέλος τι καινούργιο φέρνει αυτό το νομοσχέδιο. Θα ήθελα επιγραμματικά να σας πω κάποια πράγματα, αν και τα είπε ο εισηγητής μας κ. Ζαγορίτης και οφείλω δημόσια και από τη θέση αυτή να τον συγχαρώ για την άριστη πρώτη του εμφάνιση από το Βήμα αυτό. Εξάλλου είναι γνωστές οι ικανότητές του, τις έδειξε και σήμερα.
        Θα ήθελα να σημειώσω τα εξής: Κατ’ αρχήν, δεν είναι ιδιαίτερα σοβαρό το ότι αυτό το νομοσχέδιο ρυθμίζει μεγάλα θέματα που έχουν σχέση με τις νομαρχιακές επιτροπές τα οποία εσείς δεν τα ρυθμίζατε μέχρι σήμερα και τα είχατε σε εκκρεμότητα; Δεν είναι πράγματι πολύ ενδιαφέρον και χρήσιμο και δεν ανταποκρίνεται και στην επιθυμία όλων των νομαρχών το ότι πράγματι θεσμοθετείται θέση μετακλητού γενικού γραμματέα σε κάθε Νομαρχιακή Αυτοδιοίκηση; Δεν είναι επίσης πολύ ενδιαφέρον το γεγονός ότι θεσμοθετεί νέο αναπτυξιακό πρόγραμμα Τοπικής Αυτοδιοίκησης, το αποκαλούμενο «ΘΗΣΕΑΣ», ως μέσο και εργαλείο ανάπτυξης των ΟΤΑ πρώτου βαθμού; Γι’ αυτό άρχισα την αγόρευσή μου μ’ αυτό το θέμα. 
        Εμείς επιμένουμε και αγωνιούμε γιατί πράγματι πρέπει να δώσουμε αρμοδιότητες στην Τοπική Αυτοδιοίκηση, η οποία θα συμβάλλει στην ανάπτυξη της περιφέρειας και βεβαίως και όλης της Ελλάδας. Έχω τη γνώμη πως ο «ΘΗΣΕΑΣ» είναι ένα «εργαλείο» που θα βοηθήσει στην ανάπτυξη αυτή. 
      Τέλος, δεν είναι ιδιαίτερα ικανοποιητικό, ευχάριστο και ωφέλιμο το γεγονός ότι το νομοσχέδιο αυτό συνιστά το νέο Εθνικό Δημοτολόγιο, το οποίο επί τόσα χρόνια έπρεπε να γίνει; Και είναι αλήθεια πως οι δικές σας κυβερνήσεις επιχείρησαν να λύσουν το θέμα αυτό αλλά δεν το έκαναν. Αλλά η Κυβέρνηση και το συγκεκριμένο Υπουργείο, με τη συγκεκριμένη πολιτική του ηγεσία, μέσα στους έξι μήνες επιχειρεί να λύσει και λύνει αυτό το μεγάλο θέμα του Εθνικού Δημοτολογίου, ώστε να μην υπάρχουν τα Κοινοτικά ή Δημοτικά Δημοτολόγια, με τα γνωστά προβλήματα που υπάρχουν στην ελληνική κοινωνία. 
      Θέλω, λοιπόν, να τελειώσω με την εξής παρατήρηση: Ασφαλώς δεν επιχειρεί και δεν φιλοδοξεί αυτό το νομοσχέδιο να λύσει όλα τα προβλήματα ούτε της Τοπικής Αυτοδιοίκησης ούτε ασφαλώς και της Νομαρχιακής Αυτοδιοίκησης. Ούτε εξάλλου ο Υπουργός το ισχυρίστηκε αυτό και κανένας ούτε ο εισηγητής μας. Όμως είναι νομοσχέδιο το οποίο επιλαμβάνεται ιδιαίτερα σοβαρών θεμάτων και τα οποία ασφαλώς επιχειρεί να επιλύσει και θα τα επιλύσει με την εφαρμογή στην πράξη αυτού του νομοσχεδίου. Το περίεργο όμως είναι ότι εσείς επί τόσα χρόνια στην κυβέρνηση, δε βρήκατε τη δύναμη ή δεν είχατε τη θέληση ή δεν ασχοληθήκατε σοβαρά, να λύσετε αυτά τα πολύ σοβαρά και κρίσιμα θέματα για την κοινωνία μας. Τώρα που εμείς θα τα επιλύσουμε, τώρα που εμείς επιληφθήκαμε, τώρα που εμείς δίνουμε λύσεις, δεν βρίσκετε τη δύναμη να το ψηφίσετε; Ασφαλώς δεν το κάνετε γιατί είσθε αιχμάλωτοι μιας αντιπολίτευσης που πραγματικά και δυστυχώς είναι στείρα.
      Ασφαλώς ψηφίζω, κύριε Υπουργέ, το νομοσχέδιο το στηρίζω και θερμά συγχαρητήρια για την πρωτοβουλία σας αυτή. 
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει η κ. Αθηνά Κόρκα-Κώνστα.
      ΑΘΗΝΑ ΚΟΡΚΑ-ΚΩΝΣΤΑ: Κύριε Πρόεδρε, κύριε Υπουργέ, κυρίες και κύριοι συνάδελφοι, συγχαίρω ιδιαίτερα τον κύριο Υπουργό και τους συνεργάτες του για το προς συζήτηση νομοσχέδιο. Γιατί επιτέλους θα δρομολογηθούν καίρια λειτουργικά ζητήματα και χρόνιες εκκρεμότητες, δυσβάσταχτες για τους ΟΤΑ. 
      Η Κυβέρνηση διά του παρόντος σχεδίου νόμου υλοποιεί και τη δέσμευσή της για την αντιμετώπιση των προβλημάτων των ΟΤΑ και γενικά για την προώθηση του εκσυγχρονισμού και της ενδυνάμωσης του θεσμού της Τοπικής Αυτοδιοίκησης. Ρυθμίζει τα ζητήματα των ληξιπρόθεσμων χρεών της Νομαρχιακής Αυτοδιοίκησης προς ΙΚΑ, προς ΔΕΚΟ κλπ. με δάνεια με ευνοϊκούς όρους, για να λυθούν αυτά τα οικονομικά αδιέξοδα στα οποία έχουν περιέλθει αρκετοί ΟΤΑ ως σήμερα. Και κάνει και αλλαγές με σκοπό να βελτιώσουν το θεσμό. Η καλύτερη οργάνωση και ανασύσταση των νομαρχιακών επιτροπών και η αύξηση βάσει του πληθυσμού των νομών, θεωρώ ότι δίνει τη δυνατότητα στον αιρετό νομάρχη να λειτουργήσει καλύτερα και επαρκέστερα, ανάλογα με τις ανάγκες του τόπου. Η καθιέρωση της θέσεως του γενικού γραμματέα στη νομαρχία θα προσφέρει έργο πολύ καλύτερο.
      Επίσης, το νέο αναπτυξιακό πρόγραμμα «ΘΗΣΕΑΣ» θεωρώ ότι θα αποτελέσει, όπως ειπώθηκε και από συναδέλφους, ένα ουσιαστικά χρήσιμο μέσο,  ένα ουσιαστικά χρήσιμο εργαλείο για την ανάπτυξη των ΟΤΑ του πρώτου βαθμού. Το ΕΠΤΑ άλλωστε που ίσχυε μέχρι τώρα λήγει στις 31 Δεκεμβρίου. Αντικαθίσταται από το «ΘΗΣΕΑΣ». Το ΕΠΤΑ θα αναφέρουμε όλοι και αναγνωρίζουμε ότι απέτυχε στο σκοπό για τον οποίο δημιουργήθηκε. Αυτό βέβαια είναι θέμα της προηγούμενης Κυβέρνησης ότι δεν επετέλεσε το ρόλο για τον οποίο δημιουργήθηκε. Παρουσιάστηκε ευάλωτο σε παρεμβάσεις. Οδήγησε σε αδικίες εις βάρος των δήμων, εκείνων που δεν είχαν προσβάσεις. Ενθυμούμεθα όλοι ότι απεγνωσμένα δήμοι τον προηγούμενο Δεκέμβριο ζητούσαν το υπόλοιπο 50% των κονδυλίων. Η προηγούμενη Κυβέρνηση τότε εξήγγειλε χρηματοδότηση, υποβλήθηκαν από τους δήμους διάφορα έργα στην περιφέρεια, προεντάχθηκαν, χωρίς αποτέλεσμα όμως, γιατί δεν υπήρχαν τότε τα αντίστοιχα χρήματα. Έχουμε αντίστοιχο και το φωτεινό παράδειγμα της Περιφέρειας Πελοποννήσου που δυο τρεις μέρες πριν από τις εθνικές εκλογές, κατατέθηκαν έργα.
      Θεωρώ ότι το «ΘΗΣΕΑΣ» θα λειτουργεί με διαφανείς διαδικασίες, γιατί θα παρακολουθείται και σε κεντρικό επίπεδο και σε περιφερειακό επίπεδο από την Επιτροπή Περιφερειακής Παρακολούθησης αλλά και σε επίπεδο νομού από τις τεχνικές επιτροπές. Επειδή προσωπικά δε και εγώ είμαι εκπρόσωπος του Νομού Κορινθίας, άρα ενός νομού της περιφέρειας, και έχω την ίδια αγωνία με πάρα πολλούς συναδέλφους για την ανάπτυξη, όπως ειπώθηκε και προηγούμενα, της περιφέρειας, θεωρώ ότι το «ΘΗΣΕΑΣ» θα βοηθήσει σ’ αυτήν την κατεύθυνση με γρήγορους ρυθμούς. Άλλωστε, κύριοι συνάδελφοι του ΠΑΣΟΚ, και δικοί σας εκπρόσωποι ανεγνώρισαν ότι η Τοπική Αυτοδιοίκηση έχει ανάγκη να αποκτήσει ένα άλλο όραμα.
      Επίσης, στο σχέδιο νόμου περιλαμβάνεται η κατάρτιση και η τήρηση του Εθνικού Δημοτολογίου. Θεωρείται επιβεβλημένη σύγχρονη ενέργεια και έπρεπε ομολογουμένως να έχει γίνει εδώ και πολλά χρόνια. Με το θεσμό αυτό δημιουργείται ένα ολοκληρωμένο σύστημα πληροφόρησης που μπορεί να λειτουργεί ταυτόχρονα με τα δημοτολόγια των Οργανισμών Τοπικής Αυτοδιοίκησης. Είναι πάρα πολύ σημαντικό, διότι κατ’ αρχήν απλουστεύεται η διαδικασία της εξυπηρέτησης του πολίτη σε θέματα πιστοποιητικών μέσω των ΚΕΠ, όσο μακριά και να βρίσκεται ο πολίτης από το δημοτολόγιο στο οποίο έχει εγγραφεί. Καταπολεμείται η γραφειοκρατία, που είναι το πρώτιστο που σήμερα ακόμα ταλαιπωρεί τον πολίτη. Επίσης, θα βοηθήσει ουσιαστικά και στην εκκαθάριση των εκλογικών καταλόγων και στην αναχαίτιση των διπλών εγγραφών σε διαφορετικά δημοτολόγια και με όσες αρνητικές συνέπειες μπορεί να έχει αυτό για τις εθνικές ή νομαρχιακές εκλογές.
      Βασικό στοιχείο επίσης είναι ότι θεσμοθετείται ένας αριθμός για όλους τους δημότες, ένα ζήτημα που θα ελαχιστοποιήσει τα δικαιολογητικά για οποιαδήποτε κίνηση θέλει να κάνει ο πολίτης και συνεπώς θα διευκολύνει τις ενέργειές του και αυτό είναι ο απώτερος σκοπός.
      Είναι σημαντικές επίσης οι ρυθμίσεις που προβλέπονται στο παρόν σχέδιο νόμου για τα λειτουργικά ζητήματα των Οργανισμών Τοπικής Αυτοδιοίκησης, να απαγορεύονται οι κατατμήσεις των έργων με εξαίρεση βέβαια τα έργα για πολλά διαμερίσματα. Όλα αυτά είχαν αποτέλεσμα να είναι εις βάρος του έργου. Το ζήσαμε όλα τα προηγούμενα χρόνια. Κατανέμονται πιστώσεις για τις λειτουργίες των σχολείων με τη συμμετοχή ανθρώπων που ξέρουν από πρώτο χέρι τις ανάγκες και γνωρίζουν τα προβλήματα. Ρυθμίζονται τα θέματα των αλλοδαπών φοιτητών. Επίσης, είναι σημαντικό το να επιτρέπεται οι δικαστικοί αντιπρόσωποι να διορίζονται στην εκλογική περιφέρεια του πρωτοδικείου τους και κατά συνέπεια να έχουμε κάλυψη όλων των εκλογικών τμημάτων στις εκλογές και φυσικά πολύ λιγότερα έξοδα, πολύ λιγότερα κόστη.
      Προσωπικά, πιστεύω ότι και με την ολοκλήρωση του Κώδικα της Νομαρχιακής Αυτοδιοίκησης και της Τοπικής Αυτοδιοίκησης πρώτου βαθμού καθώς και με το νόμο για τα οικονομικά των Νομαρχιακών Αυτοδιοικήσεων θα μπορούμε πλέον –και είναι πρώτιστη ανάγκη αυτή- να έχουμε ένα ολοκληρωμένο θεσμικό πλαίσιο για τους Οργανισμούς Τοπικής Αυτοδιοίκησης και για την εύρυθμη και σωστή λειτουργία τους και για τη γρήγορη απορρόφηση των κονδυλίων για τα έργα τα οποία έπονται από εδώ και πέρα και θα θεωρούμε ότι θα αφορούν την περιφέρεια, γιατί τα έχει ανάγκη η περιφέρεια για την αναβάθμισή της που θέλουμε όλοι. 
      (Στο σημείο αυτό την Προεδρική Έδρα  καταλαμβάνει ο  Α’ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Θα βοηθήσει αυτό στην ισόρροπη περιφερειακή ανάπτυξη που άλλωστε είναι και ο στόχος μας. Θα είναι επίσης ένα πλαίσιο που θα εξυπηρετήσει τον πολίτη. Άλλωστε, η αυτοδύναμη αλλά και η οργανωμένη και με κύρος Τοπική Αυτοδιοίκηση επιβάλλεται και αποτελεί πλέον ανάγκη για την εποχή μας. Φυσικά και επικροτώ και ψηφίζω το σχέδιο νόμου για την Τοπική Αυτοδιοίκηση.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ ( Σωτήρης Χατζηγάκης): Το λόγο έχει ο κ. Κοσμίδης.
      ΣΩΚΡΑΤΗΣ ΚΟΣΜΙΔΗΣ: Κυρίες και κύριοι συνάδελφοι, ο ιστορικός χρόνος είναι βραχύς. Χρειάστηκαν μόνο δυο δεκαετίες από την ένταξη της Ελλάδας στην Ευρωπαϊκή Ένωση και η χώρα μας έγινε μέλος της Ευρωζώνης, μέλος ενταγμένο στο σκληρό πυρήνα της Ευρωπαϊκής Ένωσης. Σε δυο τρία χρόνια η Ευρωπαϊκή Ένωση θα διέπεται από κανόνες Συντάγματος επικυρωμένου από είκοσι πέντε χώρες.
      Λίγο αργότερα, όχι μακριά χρονικά, η Ευρωπαϊκή Ένωση φαίνεται ότι θα αποκτήσει χαρακτηριστικά ομοσπονδιακού κράτους.
      Ανέφερα τα παραπάνω γιατί επιθυμώ να τονίσω και να υπενθυμίσω ότι στη φάση της ραγδαίας μετάβασης σε ένα πρωτόγνωρο μοντέλο διακυβέρνησης και συγκρότησης της Ευρωπαϊκής Ένωσης, οι πολιτικές και κοινωνικές δυνάμεις στη χώρα μας δεν ψάχνονται καθόλου ή ψάχνονται αδιέξοδα για να συμφωνήσουν σε ένα μοντέλο διακυβέρνησης και διοικητικής διάρθρωσης και συγκρότησης της χώρας. Ένα μοντέλο το οποίο αφ’ ενός θα εντάσσεται λειτουργικά και ορθολογικά στο ευρύτερο πλαίσιο της συγκρότησης της Ευρωπαϊκής Ένωσης και αφ’ ετέρου θα συμβάλλει στην ανάπτυξη και στην εξυπηρέτηση του πολίτη. 
      Χρειαζόμαστε ένα σχέδιο διοικητικής σύγκλισης με τη διοικητική διάρθρωση της αυριανής Ευρώπης, χρειαζόμαστε ένα σχέδιο ολοκληρωμένο που θα απαντά σε ερωτήματα συγκεκριμένα. 
      Αναφέρω ενδεικτικά: Η δομή της διοίκησης πρέπει να έχει τη μορφή πυραμίδας. Στην κορυφή η Κυβέρνηση με τα Υπουργεία και προς τα κάτω οι περιφέρειες, οι νομαρχίες, οι δήμοι. Περιφερειακά της πυραμίδας τα διάφορα νομικά πρόσωπα δημοσίου και ιδιωτικού δικαίου που εποπτεύονται ή ελέγχονται από την κεντρική εξουσία ή την Αυτοδιοίκηση.
      Το ερώτημα είναι: Θέλουμε την πυραμίδα αυτή βαριά, ογκώδη και ακανόνιστη στις διαστάσεις της ή ευέλικτη, μικρή και ορθολογικά σχηματισμένη; 
      Και εξηγούμαι: Χρειαζόμαστε δεκαοκτώ Υπουργεία, περί τις πενήντα γενικές γραμματείες, περί τις είκοσι ειδικές γραμματείες; Χρειαζόμαστε εκατοντάδες γενικούς διευθυντές και χιλιάδες διευθυντές και τμηματάρχες;
      Ένα άλλο ερώτημα: Οι γεωγραφικές και πληθυσμιακές διαστάσεις της Ελλάδας αντέχουν το βάρος δεκατριών περιφερειών, πενήντα πέντε Νομαρχιών και χιλίων τριάντα πέντε δήμων και κοινοτήτων; 
      Κυρίες και κύριοι συνάδελφοι, η προηγούμενη κυβέρνηση τόλμησε γενναία τη μεταρρύθμιση του «ΚΑΠΟΔΙΣΤΡΙΑ» μειώνοντας τον αριθμό δήμων και κοινοτήτων στο 1/6. Μήπως χρειάζεται δεύτερο σχέδιο «ΚΑΠΟΔΙΣΤΡΙΑ»ς για περαιτέρω μείωση; 
      Στένεψε η βάση της πυραμίδας με τη θεαματική μείωση του αριθμού των δήμων και κοινοτήτων. Μήπως για την αποκατάσταση της πυραμιδοειδούς μορφής της διοίκησης πρέπει να μειωθεί ο αριθμός των περιφερειών και των νομαρχιών; Υπάρχει νομαρχία σε νησί, που συνδέεται πλέον και οδικώς με τη στεριά, της οποίας ο πληθυσμός είναι ίσος με τον τεσσαρακοστό δεύτερο Δήμο της χώρας.
      Θα προσδιοριστεί με σαφήνεια ο ρόλος των Υπουργείων, που προφανώς πρέπει να είναι επιτελικός, ο ρόλος του αποκεντρωμένου κράτους στις περιφέρειες, ο ρόλος και τα οικονομικά της Τοπικής Αυτοδιοίκησης των δύο βαθμών;
      Και κάτι ακόμα στο πλαίσιο και σε συνέχεια των παραπάνω. Μήπως πρέπει επιτέλους να γίνει απογραφή του προσωπικού του δημόσιου τομέα κατά φορέα, κατά κατηγορίες, κατά φύλο, κατά σχέση εργασίας, κατά χρόνο υπηρεσίας, να δούμε τι έμψυχο υλικό διαθέτει η Δημόσια Διοίκηση και πώς μπορεί να αξιοποιηθεί ώστε να μην υπάρχουν ημιαπασχολούμενοι ή διόλου απασχολούμενοι και απλά μισθοδοτούμενοι και να διαμορφωθεί επιτέλους και μία πολιτική για τις προσλήψεις;
      Χρήσιμο θα ήταν ιστορικά και κοινωνιολογικά να μετρήσουμε πόσοι ενεργοί μόνιμοι υπάλληλοι του δημόσιου τομέα οφείλουν την πρόσληψή τους σε διαγωνισμό και όχι άλλως πως.
      Δεν βλέπω να ασχολείται η Κυβέρνηση με τα μείζονα αυτά θεσμικά ζητήματα. Δυστυχώς, δεν ασχολείται όσο πρέπει και η κοινωνία. Ίσως πρέπει να ασχοληθεί η Βουλή.
      Το συζητούμενο νομοσχέδιο ασχολείται με κάποια δέντρα. Δεν ασχολείται με το δάσος που μένει άθικτο στην παθογένειά του. Αποσπασματικά ρυθμίζει θέματα των οποίων τη σημασία δεν μηδενίζω αλλά και δεν εξαίρω. 
      Αναφέρω ότι είναι θετικές οι διατάξεις για το Εθνικό Δημοτολόγιο. Ορθώς αξιοποιείται η έτοιμη δουλειά της προηγούμενης κυβέρνησης. Το πρόγραμμα «ΘΗΣΕΑΣ» εμφανίζεται ως βελτίωση του προγράμματος ΕΠΤΑ, που συνδέθηκε με την ίδρυση των καποδιστριακών δήμων. Εύχομαι να λειτουργήσει αποδοτικά. 
      Διαφωνώ, όμως, ριζικά με τις νομαρχιακές επιτροπές και τους αντινομάρχες. Δημιουργούνται θέσεις όπου θα ανθεί ο παραγοντισμός και θα επικρατεί σύγχυση ρόλων. Διαφωνώ με ιδιαίτερη έμφαση στη σύσταση θέσεως γενικού γραμματέα στις πενήντα πέντε νομαρχίες ως τροχονόμων των υπηρεσιών. Ευτελίζεται αδίκως το δημοσιοϋπαλληλικό προσωπικό αφού τίθεται επικεφαλής ένας μετακλητός που ουσιαστικά θα είναι κομματάρχης του νομάρχη. Που ενδεχόμενα θα είναι τμηματάρχης του φορέα και θα βρεθεί προϊστάμενος στον ως χθες προϊστάμενό του. Και όλοι αυτοί, αντινομάρχες, γενικοί γραμματείς κλπ., θα παραγοντίζονται για την επανεκλογή.
      Κύριε Υπουργέ, στο Δημοσιοϋπαλληλικό Κώδικα υπάρχει διάταξη που προβλέπει την έκδοση προεδρικού διατάγματος ώστε οι γενικοί διευθυντές να επιλέγονται από προσωπικό ομοειδών φορέων. Ενεργοποιήστε τη διάταξη. Και θα σας παρακαλούσα αύριο το πρωί να καταθέσετε στη Βουλή μία κατάσταση με τον αριθμό των υπαλλήλων που υπηρετούν στις νομαρχίες με μόνιμη σχέση εργασίας για να δούμε τι θα κάνει και τίνων θα προΐσταται ο γενικός γραμματέας στην κάθε νομαρχία. Θα δείτε ότι υπάρχουν νομαρχίες όπου το μόνιμο προσωπικό είναι μερικές δεκάδες υπάλληλοι. Και θα τοποθετηθεί γενικός γραμματέας σ’ αυτή την υπηρεσία για να κάνει τον προϊστάμενο;
      Στο νομοσχέδιο υπάρχει και διάταξη που αμνηστεύει παρατυπίες των επικεφαλής φορέων της Τοπικής Αυτοδιοίκησης στη διαχείριση δημόσιου χρήματος που επισήμαναν έλεγχοι του Ελεγκτικού Συνεδρίου. Θα πείτε ότι η διάταξη αυτή κυκλοφορούσε και από την προηγούμενη Κυβέρνηση. Θα πείτε επίσης ότι στο κοντινό μέλλον θα έχουμε προληπτικό έλεγχο δαπανών από το Ελεγκτικό Συνέδριο. Θα το δούμε. Πάντως, να ξέρουμε όλοι εδώ μέσα ότι τα φαινόμενα ανορθόδοξης –προσέχω τα λόγια μου- οικονομικής διαχείρισης στους Οργανισμούς Τοπικής Αυτοδιοίκησης πληθαίνουν και η Κυβέρνηση πρέπει να είναι αυστηρή. Μένει και αυτό να το δούμε.
      Κύριε Υπουργέ, λέγατε προεκλογικά ότι θα καταργήσετε τέσσερις χιλιάδες νομικά πρόσωπα από τις είκοσι χιλιάδες που λέγατε ότι υπάρχουν. Δεν ξέρω τι συναριθμείτε και μιλάτε για είκοσι χιλιάδες. Σε κάθε περίπτωση –αν είναι έτσι- πότε θα καταργήσετε τις τέσσερις χιλιάδες, όπως υποσχεθήκατε; Όσο σκέπτεσθε ρυθμιστικά και όχι μεταρρυθμιστικά, αποσπασματικά και όχι ολοκληρωμένα, ασχεδίαστα και όχι σχεδιασμένα, χωρίς στίγμα, χωρίς στρατηγική, δεν μπορείτε να ζητάτε από εμάς παρά μόνο την αποδοχή συγκεκριμένων διατάξεων. Και μην προβαίνετε πια σε συγκρίσεις. Πλέον κρίνεσθε εσείς.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κοσμίδη.
      Κύριε Υπουργέ, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι συνάδελφοι, να διευκρινίσω πρώτα κάτι το οποίο είναι αυτονόητο για όλους μας. Πρέπει όμως να το πω όχι μόνο για λόγους χρέους, αλλά και για λόγους συνειρμών με το συγκεκριμένο νομοσχέδιο που συζητάμε.
      Η σημερινή συζήτηση διεξάγεται κάτω από το βάρος, τη σκιά του πένθους του τραγικού εκείνου ατυχήματος που οδήγησε στο θάνατο αθώες ψυχές και που πρέπει να μας βάλει σε σκέψεις τόσο και για τις ευθύνες μας για το παρελθόν όσο και για το τι πρέπει να κάνουμε ως προς τις ευθύνες μας για το μέλλον. Γιατί το ζήτημα είναι να μην εκφράζουμε μόνο τη συμπάθειά μας, ανάλογα με την περίπτωση. Το ζήτημα είναι τι κάνουμε.
      Ο λόγος των συνειρμών, στους οποίους αναφέρθηκα προηγουμένως, είναι εξαιρετικά επίκαιρος. Συζητάμε ένα νομοσχέδιο που αφορά τις δομές του κράτους. Πρέπει να τονίσουμε και να αντιληφθούμε ότι αν οι δομές του κράτους ήταν καλύτερες, αν το κεντρικό κράτος σχεδίαζε καλύτερα και αξιοποιούσε καλύτερα τους πόρους του, αν δεν είχαμε αυτή την αναιμική περιφέρεια, αν οι Οργανισμοί Τοπικής Αυτοδιοίκησης βρίσκονταν στο ύψος της οικονομικής αυτοδυναμίας που έπρεπε να έχουν εν όψει του Γ΄ αλλά και του Δ΄ Κοινοτικού Πλαισίου Στήριξης, δεν θα υπήρχε σήμερα η κατάσταση στο πέταλο του Μαλιακού. Δεν θα ήταν αυτά τα ογδόντα επτά χιλιόμετρα του πετάλου του Μαλιακού πραγματικά η προκρούστεια κλίνη συνειδήσεων, αλλά ταυτοχρόνως και ανθρώπινων ζωών. Και αν είχαμε τείνει χρόνια ολόκληρα περισσότερο ευήκοον το ους σε φωνές σαν κι αυτές που ακούστηκαν από ένα μέλος της Βουλής των Εφήβων μέσα σ’ αυτή την Αίθουσα, τότε από κει και πέρα τα πράγματα θα είχαν πάει καλύτερα για τον τόπο.
      Συμπέρασμα; Αντί να θρηνούμε, καλύτερα να προβλέπουμε. Κι επειδή τα μεγάλα πράγματα γίνονται με κοινές προσπάθειες και με κοινή αναγνώριση και των προθέσεων και των αποτελεσμάτων, είναι καλύτερο να αντιληφθούμε ότι δεν είναι δυνατόν ούτε να μηδενίζουμε την προσφορά των άλλων, αλλά ούτε βεβαίως κάθε φορά που βρισκόμαστε στην αντιπολίτευση να θεωρούμε ότι το μόνο χρέος που έχουμε είναι να πούμε ένα «όχι» και να ξεχάσουμε και τι έχουμε κάνει στο παρελθόν εμείς, καθένας με τη σειρά του, και βεβαίως τι είναι εκείνο που οφείλουμε να θυμόμαστε για να μην το επαναλαμβάνουμε σε ό,τι αφορά τα λάθη.
      Τα λέω αυτά, κυρίες και κύριοι συνάδελφοι, γιατί αφού ευχαριστήσω, εκ των προτέρων μάλιστα, εκείνους που θα λάβουν το λόγο στην αυριανή συζήτηση, θα ήθελα να πω ότι ιδίως απέναντι στην Αξιωματική Αντιπολίτευση, υπάρχει ένα διπλό κρίμα: Κρίμα, γιατί σε μια στιγμή που χρειάζεται να ενώσουμε τις προσπάθειές μας για να ανορθωθεί η Τοπική Αυτοδιοίκηση, προτιμά τη στείρα άρνηση. Και κρίμα, γιατί, εν πάση περιπτώσει, τουλάχιστον για λόγους πολιτικής αξιοπιστίας, έπρεπε να προσέχει τα λόγια της και να θυμάται, όταν κάνει κριτική, γιατί κάνει κριτική και με ποια επιχειρήματα το πράττει. Διότι εάν εννοούν από πλευράς Αξιωματικής Αντιπολίτευσης ότι η κριτική σημαίνει απλώς «όχι», χωρίς να χρειάζεται ούτε να θυμόμαστε τι έχουμε πράξει ούτε τι αντιπροτείνουμε, τότε ο καθένας κρίνεται. Θέλω, όμως, να το τονίσω, γιατί έχει σημασία για την αξιοπιστία όλου του πολιτικού συστήματος, μιας και ο ρόλος της Αξιωματικής Αντιπολίτευση είναι θεσμικός. Εάν εκείνη θέλει να διαλέγει αυτόν το δρόμο, είναι δικό της ζήτημα, αλλά πάντως δεν βοηθά το πολιτικό σύστημα.
      Ίσως να γυρίσουν να μου πουν από την πλευρά της Αξιωματικής Αντιπολίτευσης «Μα, εσείς, πρόσφατη Κυβέρνηση, ως Αντιπολίτευση, τι κάνατε;» 
      Σας ξαναθυμίζω μονότονα, κύριοι συνάδελφοι, το εξής: Κοιτάξτε τα Πρακτικά της Βουλής, ιδίως μετά την Αναθεώρηση που υπήρξε μια σημαντική τομή και για την πολιτική και για τη θεσμική μας ζωή, και δείτε σε πόσους νόμους, ακόμα και εκεί που είχαμε αντιρρήσεις, είπαμε «ναι» και συμβάλλαμε στη βελτίωσή τους. Κοιτάξτε πόσες φορές έχετε πει «ναι», πόσες φορές έχετε πει όχι και σε τι συμβάλλατε.
      Θα σας θυμίσω μονάχα ότι φτάσαμε σε αυτήν την Αίθουσα ως Αντιπολίτευση να ψηφίσουμε νόμους που μόνοι σας, ως Κυβέρνηση δεν μπορούσατε να ψηφίσετε. Και από την ημέρα που μπήκατε σ’ αυτήν την Αίθουσα ως Αντιπολίτευση, θυμηθήκατε τον παλαιό κακό εαυτό σας, τον εαυτό σας του 1974-81, τον εαυτό σας του 1990-93, όπου η μόνη λέξη ήταν «όχι». Πλήρης άρνηση!
      Άκουσα και τον εισηγητή και τους συναδέλφους με λίγες εξαιρέσεις, όπως ο Σταύρος ο Μπένος, ο οποίος είχε μια άλλη γραμμή -τιμώ ιδιαίτερα και αυτά που είπε, άσχετα αν διαφωνώ με αρκετά απ’ αυτά- αλλά και άλλους, όπως για παράδειγμα, τον κ. Βενιζέλο. 
      Τι μας είπε; Πρώτον: «Πού είναι οι μεγάλες τομές για την Τοπική Αυτοδιοίκηση; Πώς δεν τις κάνατε; Αυτό φέρατε;» Δεύτερον: «Πρέπει να πάτε γρήγορα. Να κάνετε πράγματα. Να αλλάξετε τον τόπο, γιατί ο τόπος θέλει αλλαγή».
      Ταυτοχρόνως άκουσα: «Εμείς τα αφήσαμε μια χαρά τα πράγματα και είμαστε υπερήφανοι γι’ αυτό». Αυτό μας είπατε προηγουμένως. Τώρα πώς γίνεται, πρώτον να είστε περήφανοι γι’ αυτό που σας καταδίκασε ο ελληνικός λαός στις εκλογές, δεύτερον, να χρειάζονται σημαντικές αλλαγές στον τόπο, αλλά να είσθε ικανοποιημένοι απ’ αυτό που μας αφήσατε πριν από έξι μήνες, αυτά μόνον οι αλχημείες ενός πολιτικού λόγου χωρίς ερείσματα και επιχειρήματα μπορούν να εξηγήσουν. 
      Η αλήθεια, κυρίες και κύριοι συνάδελφοι, είναι πολύ απλή. Αν πραγματικά αφήσατε τη δομή του κράτους και την Τοπική Αυτοδιοίκηση –κεντρική, περιφερειακή, Τοπική Αυτοδιοίκηση γενικότερα- τόσο καλά, τότε γιατί χρειάζονται αυτά που λέτε;
      Εάν πάλι υπάρχουν τεράστιες ελλείψεις, που ξέρετε ότι υπάρχουν γιατί αυτές σας οδήγησαν στην Αντιπολίτευση, πού είναι οι ιδέες σας, έστω και αν τις αποκτήσατε τώρα; Γιατί εγώ δεν τις άκουσα. Κριτική κάνατε, αλλά δεν μας είπατε τι είναι εκείνο που αντιπροτείνετε σ’ αυτό που κάνουμε.
      Το κυριότερο απ’ όλα, για το οποίο απορεί κανείς, είναι ότι κυβερνούσατε είκοσι χρόνια. Εγώ δεν θα μιλήσω για τα είκοσι χρόνια, αλλά για τα τελευταία δέκα, από το 1993 μέχρι πρότινος που χάσατε τις εκλογές. Πώς γίνεται και όλα αυτά που επαγγέλλεστε ότι πρέπει να γίνουν δεν τα γνωρίζατε και δεν τα πράξατε, πρέπει να τα πράξει μια Κυβέρνηση μέσα σε έξι μήνες; Φέρνουμε ένα νομοσχέδιο. Είναι εντυπωσιακό ότι το 80% τουλάχιστον των διατάξεων το ψηφίζετε –το αποδείξατε και θα το δείτε αύριο- αλλά δεν ψηφίζετε την αρχή του. 
      Είναι πολιτική λογική αυτή; Σας είπα και πριν ότι κήνσορας δεν θα γίνω της λογικής αυτής. Ερώτημα απευθύνω. Αλλά αν νομίζετε ότι με τον τρόπο αυτό πολιτικά βοηθάτε και το κόμμα σας ως Αξιωματική Αντιπολίτευση και την πορεία του τόπου γενικότερα, τότε από εκεί και πέρα ο καθένας βγάζει τα συμπεράσματά του. 
      Εγώ θα ξανατονίσω ότι το όλο θεσμικό έργο που αφορά αποκέντρωση και Αυτοδιοίκηση θα ολοκληρωθεί ως το Μάρτιο του 2005, ένα χρόνο, δηλαδή, αφότου θα έχουμε έρθει στην Κυβέρνηση, με τους δύο Κώδικες, τον Κώδικα της Τοπικής Αυτοδιοίκησης, τον Κώδικα της Νομαρχιακής Αυτοδιοίκησης, με το νομοσχέδιο για τα οικονομικά της Νομαρχιακής Αυτοδιοίκησης, -το οποίο θα μπορούσα να έχω ενσωματώσει σε αυτό, αλλά δεν το έπραξα, γιατί θεωρήσαμε ότι δεν αξίζει τον κόπο ένα τόσο σημαντικό νομοσχέδιο να είναι απλώς και μόνο ένα κεφάλαιο ενός άλλου, καθ’ ημάς σημαντικού νομοσχεδίου- και, τέλος, με το νομοσχέδιο για την αναμόρφωση της διοικητικής δομής της περιφέρειας.
      Και ξανατονίζω ότι δεν αλλάζουμε ούτε τη χωροταξία ούτε τη διοικητική, νομική μορφή της περιφέρειας, αλλά την αναδιαρθρώνουμε εσωτερικά για να μπορέσει ν’ αποκτήσει μεγαλύτερη οντότητα ενόψει του Δ΄ Κοινοτικού Πλαισίου Στήριξης. Αυτός είναι ο προγραμματισμός μας.
      Αυτό το νομοσχέδιο που φέρνουμε λύνει άμεσα προβλήματα και στρώνει την υποδομή εκείνη, πάνω στην οποία πρέπει να πατήσουμε για να λειτουργήσουν οι κώδικες. Διότι, κύριοι συνάδελφοι της Αξιωματικής Αντιπολίτευσης, ως κυβέρνηση αφήσατε τεράστια προβλήματα τα οποία αν δεν τα αντιμετωπίζαμε άμεσα μ’ αυτές τις τομές  που κάναμε θα κατέρρεαν οι θεσμοί. 
      Άκουσα προηγουμένως το φίλο Σταύρο Μπένο να λέει «μα, δεν προχωράτε γρηγορότερα, τα ΚΕΠ, την πλαστική κάρτα και όλα αυτά;». Θα ήθελα να του τονίσω ότι έφυγε από την κυβέρνηση κάπως νωρίς -και ίσως άδικα για το έργο που είχε προσφέρει-, αλλά το ότι εγκατέλειψαν τα ΚΕΠ στην κυριολεξία οι διάδοχοί του, αυτό φαίνεται ότι δεν το ξέρει ο κ. Σταύρος Μπένος. Όταν βρεθήκαμε στο Υπουργείο Εσωτερικών Δημόσιας Διοίκησης και Αποκέντρωσης έπρεπε αμέσως να επικαιροποιήσουμε το πρόγραμμα «ΠΟΛΙΤΕΙΑ» για να μπορέσουμε να έχουμε νόμιμες δαπάνες για τα ΚΕΠ ώστε να λειτουργήσουν. Και αναγκαστήκατε και εσείς να ψηφίσετε διάταξη για τη νομιμοποίηση πεπραγμένων τα οποία το Ελεγκτικό Συνέδριο δεν ήθελε να εγκρίνει. Υπήρχε μια ερειπωμένη κατάσταση και μας ζητάει περίπου τα ρέστα η Αξιωματική Αντιπολίτευση γιατί δεν έχουμε πάει γρηγορότερα σε ένα θεσμό που η ίδια είχε εγκαταλείψει! Ίσως δεν είχε καταλάβει ο διάδοχος του κ. Μπένου ποια είναι η σημασία των ΚΕΠ. Εμείς την καταλάβαμε και προχωρήσαμε. Ήταν και το πρώτο νομοθέτημα που φέραμε. 
      Επομένως, λέω στον κ. Σταύρο το Μπένο ότι εμείς τιμούμε περισσότερο την προσφορά του απ’ ό,τι το ίδιο του το κόμμα, το οποίο είχε εγκαταλείψει τα θέματα αυτά. 
      Άκουσα επίσης, να μου μιλάτε για την Περιφέρεια. Εγώ το ξέρω ότι έχουμε καθυστερήσει πάρα πολύ ενόψει του Δ΄ Κοινοτικού Πλαισίου Στήριξης. Άκουσα τον κ. Κώστα Σκανδαλίδη, όταν συζητούσαμε το ν. 3242/2005 στην Επιτροπή, πάνω στην Αίθουσα Γερουσίας της Βουλής, να μου λέει ομολογώντας ο ίδιος –τα Πρακτικά είναι εδώ- ότι «εμείς καθυστερήσαμε, τρέξετε όμως». Πες το έτσι τουλάχιστον, αυτό είναι ειλικρινές. Όχι όμως να λέτε «τι κάνατε με την περιφέρεια» έξι μήνες που είμαστε στην Κυβέρνηση και να μην  ομολογήσετε τουλάχιστον ότι  την περιφέρεια εσείς την εγκαταλείψατε από πλευράς διοικητικής υποδομής, ανίκανοι να αντιμετωπίσετε τις προκλήσεις του μέλλοντος.
      Από τη μέρα που πήγα στο Υπουργείο Εσωτερικών, Δημόσιας Διοίκησης και Αποκέντρωσης φαίνεται ότι παρακολουθείτε μόνο το νομοθετικό έργο. Δεν είδε κανείς τα διατάγματα και τα σχέδια διαταγμάτων που έχουν προωθηθεί ήδη για να δημιουργηθούν οι αναγκαίες υπηρεσίες στις περιφέρειες, ώστε να μπορέσουν ν’ ανταποκριθούν στο ρόλο τους και, βεβαίως, το σχέδιο νόμου το οποίο ετοιμάζουμε μέσα στο φθινόπωρο για να ολοκληρώσουμε τη δομή αυτή. 
      Μας κατηγορείτε, κύριοι συνάδελφοι, γιατί σε έξι μήνες από την  ημέρα που αναλάβαμε τα καθήκοντά μας έχουμε κάνει λίγα κατά τη γνώμη σας. Είναι όμως πολύ περισσότερα όμως  απ’ όσα κάνατε εσείς για την Τοπική Αυτοδιοίκηση κατά την τελευταία δεκαετία. Τι κάνατε την τελευταία δεκαετία για την Τοπική Αυτοδιοίκηση; Ποια είναι η τομή που κάνατε; Και αν την κάνατε γιατί η Τοπική Αυτοδιοίκηση βρίσκεται σ’ αυτό το κατάντημα; Και αυτό όχι κατά την ομολογία τη δική μας. Ακούστε την ΚΕΔΚΕ και την ΕΝΑΕ. Την κραυγή αγωνίας της ΕΝΑΕ δεν την ακούτε καθημερινά; Είναι ευχαριστημένοι από τα έργα και τις ημέρες σας; Την ΚΕΔΚΕ την ακούσατε; Τι καταμαρτυρεί για ό,τι αφήσατε πίσω; Και αν εσείς έχετε τόσα παράπονα από αυτό το νομοσχέδιο το οποίο σας είπα ότι το ψηφίζετε ως προς τα άρθρα αλλά δεν το ψηφίζετε ως προς την αρχή του, εάν είσθε τόσο δριμείς κατήγοροι, πέραν του ότι δεν έχετε ιδέες να μας πείτε, τι αντιπροτείνετε, εγώ σας ερωτώ: Γιατί το επικροτούν η ΕΝΑΕ και η ΚΕΔΚΕ, εκείνοι οι ίδιοι άνθρωποι οι οποίοι έρχονταν και διαμαρτύρονταν κάτω από τα Υπουργεία επί των ημερών του ΠΑΣΟΚ; Γιατί αυτοί το επικροτούν και εσείς το αρνείσθε; Γιατί άραγε αυτοί δεν είναι ικανοποιημένοι από τις ημέρες σας αλλά είναι ικανοποιημένοι απ’ αυτό που εμείς έχουμε κάνει ως τώρα; Και ξέρουν τι πρόκειται να κάνουμε. Έχετε την εντύπωση ότι θέλουν να μας παράσχουν πολιτική στήριξη; Εάν κοιτάξετε την ανθρωπογεωγραφία της ΚΕΔΚΕ και της ΕΝΑΕ, μάλλον αυτό το συμπέρασμα δεν πρόκειται να το βγάλετε. Άρα αυτοί οι άνθρωποι που ξέρουν περισσότερα από εσάς, είναι περισσότερο ειλικρινείς πολιτικά και ομολογούν τι προσπαθούμε να κάνουμε στο λίγο χρονικό διάστημα που είμαστε.
      Να πάρω, λοιπόν, τα θέματα του νομοσχεδίου ως έχουν. 
      Πρώτα-πρώτα όλο το νομοσχέδιο είναι προσαρμοσμένο στην ανάγκη τόνωσης της Τοπικής Αυτοδιοίκησης σε θεσμούς που και αμεσότητα έχουν, αλλά ταυτοχρόνως είναι και θεσμοί, που, όπως είπα πριν, στρώνουν την υποδομή για να πατήσουν πάνω οι κώδικες οι οποίοι είναι απαραίτητο να ολοκληρώσουν το οικοδόμημα και της Τοπικής Αυτοδιοίκησης και της Περιφέρειας.
      Να ξεκινήσω από το πρώτο. Πρώτα πρώτα δεν άκουσα αυτό που είπατε προχθές στην επιτροπή. Αλλά πείτε το εδώ γεγωνυία τη φωνή και το λέω και για τον εισηγητή. Πείτε το δυνατά για να το ακούσει η ΕΝΑΕ.
      Είπατε ότι καταψηφίζετε τις διατάξεις που αφορούν τα περισσότερα από τα ζητήματα της Nομαρχιακής Aυτοδιοίκησης. Να μας πείτε και γιατί. Για παράδειγμα άκουσα να λέγεται ότι οι τομές που κάνουμε όπως οι ρυθμίσεις των χρεών, τα θέματα που αφορούν το γενικό γραμματέα στη νομαρχία ή ιδίως τα θέματα των νομαρχιακών επιτροπών είναι «γραφειοκρατικές και δεν έχουν κανένα νόημα». Βγείτε να το ξαναπείτε δυνατά τώρα που υπάρχει το κανάλι της Βουλής και μεταδίδει αυτά τα πράγματα και όχι να τα λέτε στην Αίθουσα της Γερουσίας όταν μιλούσαμε επί των άρθρων, διαδικασία στην οποία δεν υπάρχει δημοσιότητα.
      ΑΠΟΣΤΟΛΟΣ ΚΑΚΛΑΜΑΝΗΣ: Και από εκεί μεταδίδονται.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ναι, κύριε Πρόεδρε, αλλά η διαφορά είναι πολύ μεγαλύτερη δεδομένου ότι αυτήν τη στιγμή μεταδίδεται και εικόνα και μπορεί κανείς να παρακολουθήσει ευθέως. Και διερωτώμαι: Γιατί όταν ήμασταν μεταξύ μας και ακουγόταν μόνον ήχος αυτό το πράγμα ελέχθη γεγωνυία τη φωνή και σήμερα δεν άκουσα να λέγεται το ίδιο δριμύ κατηγορώ, αλλά Ζολά, εναντίον αυτών, πλην του κ. Κοσμίδη. Εγώ μιλώ για τον εισηγητή που εκφράζει και το κόμμα, διότι ο κ. Κοσμίδης πολλές φορές έχει και δικές του αποκλίνουσες απόψεις.
      Είναι δικαίωμα του ΠΑΣΟΚ να κάνει αυτού του είδους τις δολιχοδρομίες. Το ερώτημα είναι γιατί  θεωρείτε ότι δεν είναι καλές οι διατάξεις που αφορούν τη Νομαρχιακή Αυτοδιοίκηση; Διαφωνείτε για τα θέματα της ρύθμισης των χρεών; Διαφωνείτε για το θέμα του γενικού γραμματέα; Άκουσα να λέγεται ότι «ο γενικός γραμματέας δεν είναι χρήσιμος, τι να τον κάνει ο νομάρχης, ότι έπρεπε να έχει προσόντα», όταν εσείς οι ίδιοι δεν έχετε βάλει προσόντα για το γενικό γραμματέα του Υπουργείου. Ο γενικός γραμματέας του νομάρχη είναι ένα όργανο που τον βοηθάει να κάνει τη δουλειά του στη διοίκηση της νομαρχίας και όχι στην άσκηση άλλων αρμοδιοτήτων που κατά το Σύνταγμα έχει ανατεθεί σε άλλα όργανα. Και πρέπει αυτός να έχει προσόντα ενώ δεν πρέπει να έχει ο γενικός γραμματέας του Υπουργείου; Να θυμίσω και ποιες ήταν οι επιλογές σας στο παρελθόν για πολλούς γενικούς γραμματείς Υπουργείων; Είναι λογική αυτό; Είναι αξιόπιστη κριτική; 
      Μας λέτε μετά γιατί κάνουμε τις επιτροπές. Δεν είδατε πόσες αρμοδιότητες αναθέτει ο νόμος σε αυτές τις επιτροπές; Ακόμη δεν είδατε ότι μπαίνουμε σε μια τεχνοκρατική εποχή; Ο νομάρχης μόνος του, το νομαρχιακό συμβούλιο και η νομαρχιακή επιτροπή μπορούν να ασκούν το σύνολο αυτών των αρμοδιοτήτων; Δεν χρειάζεται να γίνουν επιμέρους, επιτροπές που η ίδια η ΕΝΑΕ ζητά, για ν’ αποκτήσουν ειδικότητα η κάθε μια σ’ αυτά τα θέματα; Δεν χρειάζεται να υπάρχει μια επιτροπή που θα ασχολείται ειδικά με το θέμα του προϋπολογισμού; Εφ’ όλης της ύλης και επί παντός επιστητού θα ασχολούνται το νομαρχιακό συμβούλιο και η νομαρχιακή επιτροπή; Δεν πρέπει να δημιουργήσουν υποδομές οι Νομαρχιακές Αυτοδιοικήσεις, υποδομές οι οποίες θα βοηθούν να δημιουργούνται επιμέρους επιτροπές; Ταυτοχρόνως θα είναι επικεφαλής αντινομάρχες –όπου θέλει μπορεί να μετέχει και ο νομάρχης μετά τη βελτίωση που επιφέραμε σήμερα- και θα μπορέσει έτσι να υπάρξει μια κατανομή έργου ώστε να εξειδικευθούν αυτές οι επιτροπές, ώστε να λειτουργήσουν καλύτερα
      Γιατί σας ενοχλούν αυτά; Έχετε συνηθίσει σ’ ένα συγκεντρωτισμό. Παλιά ήσασταν υπέρμαχοι της Τοπικής Αυτοδιοίκησης ως «κυττάρου της δημοκρατίας». Στη συνέχεια αποκτήσατε μια συγκεντρωτική νοοτροπία η οποία έχει ξενίσει πολλούς. Την εποχή που πάμε στην πλήρη αποκέντρωση, την εποχή που το ίδιο το Κοινοτικό Πλαίσιο Στήριξης αναθέτει τη λειτουργία του στην περιφέρεια και στην Τοπική Αυτοδιοίκηση φτάσαμε στο σημείο το ΠΑΣΟΚ να είναι υπέρμαχος του κρατικού συγκεντρωτισμού! 
      Κατά τα λοιπά μας κατηγορήσατε γιατί δεν ψηφίσαμε το 1994 το νόμο για τη Νομαρχιακή Αυτοδιοίκηση. Δεν θυμάστε καλά, κύριοι συνάδελφοι. Είχαμε πει ότι φέρατε το νόμο πρόχειρα και χωρίς κανένα σχεδιασμό όταν είχε προηγηθεί σημαντική προεργασία στο πλαίσιο της Οικουμενικής Κυβέρνησης. Ήμουν Υπουργός τότε και θυμάμαι τι είχε γίνει. Την εγκαταλείψατε και μπήκατε σε μια συζήτηση μεταξύ σας και φέρατε ένα νόμο ο οποίος οικοδόμησε όλη τη Νομαρχιακή Αυτοδιοίκηση πάνω σε σαθρές βάσεις. Απόδειξη αυτού είναι ότι ούτε έναν κώδικα απέκτησε ποτέ ούτε οικονομική αυτοδυναμία ούτε πραγματικές αρμοδιότητες. Δεν ρωτάτε την ΕΝΑΕ γιατί κραυγάζει με τόση αγωνία εναντίον των έργων και των ημερών σας; Δέκα χρόνια δεν γνωρίζατε ότι φυτοζωεί η Νομαρχιακή Αυτοδιοίκηση; Εμείς από την πρώτη στιγμή κάναμε προσπάθειες. Θα δείτε και τον επόμενο νόμο για τα οικονομικά της Νομαρχιακής Αυτοδιοίκησης. Αναφέρθηκε προηγουμένως ο πόρος της Νομαρχιακής Αυτοδιοίκησης. Ποιος πόρος; Αυτή η παρωδία της συνάντησης στο Μέγαρο Μαξίμου το καλοκαίρι του 2003, τον Ιούλιο που μιλήσατε για έναν πόρο που δεν υπήρξε ποτέ ούτε στα χαρτιά στη συνέχεια;
      Αυτή δεν τη θυμάσθε; Αιτιάσθε την Κυβέρνηση Καραμανλή για το λόγο ότι σ’ αυτούς τους έξι μήνες έχει φέρει αυτά που έφερε για τη Νομαρχιακή Αυτοδιοίκηση, έχει εξαγγείλει τον κώδικα, που θα έχει τελειώσει, όπως υπολογίζουμε, γύρω στο Μάρτιο, και θα έχει φέρει μέσα στο φθινόπωρο όλα τα οικονομικά για να ρυθμισθούν, όσα δηλαδή δεν κάνατε εσείς σε δέκα χρόνια; Απλώς, δηλαδή, επαίρεσθε γιατί θεσμοθετήσατε την Τοπική Αυτοδιοίκηση και δεν κοιτάτε μία Κυβέρνηση, η οποία σ’ αυτό το χρονικό διάστημα έκανε όσα εσείς εξαγγείλατε, αλλά δεν κάνατε;
      Κι εγώ ρωτώ γι’ αυτό το πρώτο κεφάλαιο που αφορά τη Νομαρχιακή Αυτοδιοίκηση. Άκουσα κριτική. Αυτοκριτική δεν άκουσα. Και το κυριότερο, τι αντιπροτείνετε; Περιμένετε ως το τέλος του χρόνου, το πολύ ως το Μάρτιο του 2005, όπως ήδη έχω πει από τις προγραμματικές δηλώσεις της Κυβέρνησης, να δείτε τι θα κάνουμε εμείς. Δηλαδή, δεν δίνετε ούτε την πίστωση χρόνου, όχι ως χρόνο – άλλοθι, αλλά πίστωση χρόνου, που είναι αναγκαία σε μία κυβέρνηση για να νομοθετήσει σε τόσο μείζονα θέματα Τοπικής Αυτοδιοίκησης, όταν εσείς δέκα χρόνια δεν κάνατε τίποτα απ’ όλα αυτά; Ζητάτε τον κώδικα, το άκουσα κι αυτό. Δέκα χρόνια ήσαστε κυβέρνηση και δεν κάνατε τον Κώδικα και αιτιάσθε την Κυβέρνηση Καραμανλή, γιατί δεν έκανε τον κώδικα σε έξι μήνες; Μα, είναι σοβαρή κριτική αυτή, όταν εμείς έχουμε εξαγγείλει και θεσμοθετούμε ήδη την επιτροπή; Αυτό το θεωρείτε αξιοπιστία;
      Δεύτερον, το ζήτημα που αφορά το «ΘΗΣΕΑ»: Δεν υπήρξε το πολιτικό θάρρος να ομολογήσετε την τεράστια διαφορά νοοτροπίας από τον «ΚΑΠΟΔΙΣΤΡΙΑ» και το ΕΠΤΑ ως το «ΘΗΣΕΑ». Φτιάξατε τον «ΚΑΠΟΔΙΣΤΡΙΑ» και φτιάξατε ένα ΕΠΤΑ, το ειδικό πρόγραμμα Τοπικής Αυτοδιοίκησης, που ξέρετε πάρα πολύ καλά πού χώλαινε. Πρώτα πρώτα ήταν όλο στον αέρα και ουδέποτε εφαρμόστηκε. Γιατί, σας το έχω πει, ότι πλην του Υπουργείου Εσωτερικών, Δημόσιας Διοίκησης και Αποκέντρωσης και του Υπουργείου Οικονομίας και Οικονομικών, άντε και του Υπουργείου Πολιτισμού μέσω ΟΠΑΠ, τότε ούτε μία δραχμή από άλλα Υπουργεία δεν πήγαινε στο ΕΠΤΑ, το οποίο δεν είχε ουδεμία αναπτυξιακή διάσταση. Ομολογία δική σας και ρωτήστε τον Αλέκο το Παπαδόπουλο. Αυτό το ΕΠΤΑ ονειρευόσασταν; Πήγε και επιχείρησε να το κάνει, αλλά δεν το έκανε. Και άκουσα το περίφημο «μα, τι κάνετε εσείς»; Μιλάμε για έξι μήνες. Φέρνουμε το πρόγραμμα «ΘΗΣΕΑΣ», το οποίο διαμορφώνει τις συνθήκες  ώστε όλα τα Υπουργεία να δίνουν τα χρήματα τα οποία οφείλουν στην Τοπική Αυτοδιοίκηση –για να μην υπάρχουν αυτές οι υπεξαιρέσεις που ζήσαμε- δίνει αναπτυξιακή διάσταση στην Τοπική Αυτοδιοίκηση γιατί επιτρέπει στους δήμους να προγραμματίζουν τη δουλειά τους και με διαφάνεια να ξέρουν τι έργα εντάσσονται και όχι ο κάθε Υπουργός να δίνει τα δικά του άλλοτε στην Αιτωλοακαρνανία και άλλοτε στο Νομό Χανίων. Έφερα δύο παραδείγματα γιατί μεταξύ σας τα καταγγέλλετε. Κάναμε αυτές τις τομές στους έξι μήνες και μας κατηγορείτε; Γιατί; Μας λέτε «δεν κάνατε τίποτε διαφορετικό απ’ ό,τι κάναμε εμείς με το ΕΠΤΑ». Αυτό άκουσα προηγουμένως. Εντελώς το αντίστροφο κάνουμε. Πολιτική οφθαλμαπάτη για την Τοπική Αυτοδιοίκηση ήταν το ΕΠΤΑ έτσι όπως το εφαρμόσατε. 
      Εμείς είμαστε ειλικρινείς και βάζουμε ρητά μέσα τι ποσοστό κάθε Υπουργείο πρέπει να βάλει σε αυτό που λέγεται «καλάθι του ΘΗΣΕΑ». Και από κει και πέρα λέμε και με ποια κριτήρια θα ενταχθούν τα έργα, ώστε να προχωρήσουν οι σχετικές διαδικασίες. 
      Να σας πω και κάτι άλλο, κύριοι συνάδελφοι; Ξέρετε τι με λυπεί ιδιαιτέρως; Ότι ένας δεν βρέθηκε να ομολογήσει την τεράστια ευθύνη σας, πως όταν παραλάβαμε το Υπουργείο Εσωτερικών, Δημόσιας Διοίκησης και Αποκέντρωσης –εκτός κι αν είχατε απελπιστεί και πιστεύατε ότι δεν είχατε καμία πιθανότητα να κερδίσετε- αλλά ξέρατε ότι πάμε σε εκλογές στις 7 Μαρτίου, ξέρατε ότι λήγει στις 31 Δεκεμβρίου το ΕΠΤΑ και δεν είχε γίνει στο Υπουργείο Εσωτερικών καμία προεργασία για την αντικατάστασή του. Καμία. Και αυτό το εννοώ. Καμία απολύτως. Από την αρχή ξεκινήσαμε για να αντικαταστήσουμε όλο το ΕΠΤΑ που ήταν ανεφάρμοστο. Επί των ημερών σας, καθ’ ομολογία δική σας, της ΚΕΔΚΕ, έγιναν αυτές οι υπεξαιρέσεις, επειδή δεν λειτουργούσε το πρόγραμμα ΕΠΤΑ. 
      Και κατηγορείτε την Κυβέρνηση, γιατί έφερε στους έξι μήνες το πρόγραμμα «ΘΗΣΕΑΣ» με αυτές τις ταχύτητες και με μια λογική που ποτέ δεν την καταλάβατε στο πρόγραμμα ΕΠΤΑ;
      Άκουσα επίσης για το θέμα του Δημοτολογίου κατά κόρον. Εγώ απέδωσα τα του Καίσαρος τω Καίσαρι. Εγώ δεν είπα ότι βρήκαμε το μηδέν. Ξεκινήσαμε από μία ιδέα. Αλλά προσπαθώντας να μηδενίσετε, είπατε ότι δεν κάναμε τίποτα για τη Νομαρχιακή Αυτοδιοίκηση, ο «ΘΗΣΕΑΣ» είναι επανάληψη του ΕΠΤΑ –σας εξήγησα γι’ αυτό- αλλά άκουσα και το περίφημο «ε, τώρα και το Δημοτολόγιο έτοιμο ήταν». Όχι, κύριοι συνάδελφοι. Δέχτηκα ότι κάτι είχε ξεκινήσει, αλλά την αλήθεια θα τη δούμε. Όπως είναι γνωστό, ένα έργο είχε ενταχθεί. Ένα έργο εντελώς αόριστο στο πλαίσιο της κοινωνίας της πληροφορίας για να φτιαχτεί Εθνικό Δημοτολόγιο το οποίο εμείς έπρεπε να το κάνουμε -αυτό το έργο για το οποίο έγινε διαγωνισμός στο πλαίσιο της κοινωνίας της πληροφορίας- ολόκληρο νομοσχέδιο και ολόκληρο μηχανισμό για να λειτουργήσει. 
      Ξέρετε τι μας αφήσατε; Ένα στόχο και ένα διαγωνισμό, ο οποίος βέβαια δεν έχει ολοκληρωθεί ακόμα –γιατί και αυτό το είχατε αφήσει ημιτελές- και εμείς πήραμε την ιδέα και την ολοκληρώσαμε σε ελάχιστο χρονικό διάστημα. Και εγώ ρωτώ: Αφού την κοινωνία της πληροφορίας την έχετε από το 2001, τι κάνατε τρία χρόνια; Τρία χρόνια! 
      Εμείς πήραμε αυτήν την ιδέα που σαν σπέρμα έπρεπε να υπάρχει, γιατί είναι κοινό κτήμα σε όλες τις σύγχρονες χώρες. Εν πάση περιπτώσει, δεν ήταν και δική σας πατέντα! Την ξέρατε, πήγατε να την περάσετε από την κοινωνία της πληροφορίας, δεν το ολοκληρώσατε και το παίρνουμε εμείς και μέσα σε έξι μήνες φέρνουμε τις διατάξεις για να στήσουμε όλον το μηχανισμό και να προχωρήσουμε ταχύτατα. 
      Φτάνετε, λοιπόν, να μας πείτε ότι το βρήκαμε έτοιμο. Όχι, δεν το βρήκαμε έτοιμο! Αναγνωρίσαμε έντιμα αυτό που κάνατε εσείς. Δηλαδή, ότι ήταν μία ιδέα που υπήρχε εν σπέρματι και είχε ξεκινήσει σε ό,τι αφορά την εφαρμογή της, αλλά βεβαίως σε πολύ μικρό χρονικό διάστημα, σε έξι μήνες, κάναμε αυτό που εσείς τρία ολόκληρα χρόνια δεν είχατε κάνει προηγουμένως. Δεν έχει σημασία αυτή η διαφορά; 
      Για τις επιμέρους διατάξεις θα τα πούμε αύριο, όπου θα αναγκαστείτε να ψηφίσετε αρκετές. Και εκεί θα μπούμε στην ουσία των πραγμάτων και ξέρω ότι θα συμβάλλετε και στη διατύπωση κάποιων πραγμάτων, που χρειάζονται συζήτηση. Εκεί πράγματι, θα αποκαλύψουμε τις πραγματικές διαστάσεις του πεδίου διαφωνίας και συμφωνίας. Εκεί, ειλικρινά, θα ήθελα να μου πείτε, τι δεν σας αρέσει σ’ αυτό το νομοσχέδιο. Ποια είναι η αντιπρόταση που κάνετε;
      Κύριοι συνάδελφοι, το λέω με πόνο. Θέλουμε την αντιπρότασή σας, διότι θα μας βοηθήσει. Μέχρι τώρα, δεν με ενοχλεί τόσο η κριτική, που είναι ατεκμηρίωτη. Αυτό είναι συνηθισμένο και πρέπει να το δέχεται η κάθε κυβέρνηση. Εκείνο που με ενοχλεί είναι ότι πραγματικά δεν μας βοηθάει σαν Κυβέρνηση. 
      Θέλουμε να μας πείτε τι αντιπροτείνετε εσείς σ’ αυτά που λέμε. Για παράδειγμα στο «ΘΗΣΕΑ», τι αντιπροτείνετε; Ποιες είναι οι προτάσεις που κάνετε; Όσον αφορά τις υπόλοιπες διατάξεις, τι έχετε να αντιπροτείνετε; Εκεί βοηθήστε μας! 
      Ελάτε να μας πείτε ποια είναι η ιδέα σας για να βελτιώσουμε αυτά που κάνουμε. Θα πρέπει όμως να μας πείτε συγκεκριμένα πράγματα. Τόσα χρόνια ήσασταν κυβέρνηση. Ξέρετε να διατυπώνετε προτάσεις. Ξέρετε να διατυπώνετε ακόμη και διατάξεις. 
      Ελάτε, λοιπόν, να μας τις πείτε και να κάνουμε συζήτηση. Και σας διαβεβαιώνω ότι την κριτική την οποία έκανα σήμερα σχετικά με το ότι στο παρελθόν φαίνεται ότι δεν τα ξέρατε και τα μάθατε όλα την επόμενη μέρα των εκλογών, αυτήν την κριτική –την οποία έπρεπε να κάνω για λόγους ιστορικής μνήμης- την σταματάμε εδώ σε ό,τι αφορά την αρχή αυτού του νομοσχεδίου. Αλλά αύριο, θα σας παρακαλέσω πολύ –και ας μην αναλωθούμε σε τέτοιου είδους κριτικές για το παρελθόν- να μας πείτε ποια συγκεκριμένη αντίρρηση έχετε σε κάθε διάταξη και τι αντιπροτείνετε. 
      Αυτό το λέω, γιατί η Τοπική Αυτοδιοίκηση είναι υπόθεση όλων μας και ουδείς είναι παντογνώστης. Δεν μας διακατέχει καμία έπαρση, όπως άκουσα να λέγεται. Αντίθετα, έπαρση διακατέχει, κυρίες και κύριοι συνάδελφοι, εκείνους οι οποίοι όταν είναι κυβέρνηση δεν πράττουν, αλλά καλώς κάνουν και δεν πράττουν. Όταν είναι Αντιπολίτευση κάνουν κριτική γι’ αυτά που δεν έπραξαν οι άλλοι, ενώ εκείνοι δεν τα έπραξαν ποτέ και πάλι καλώς πράττουν. Δηλαδή, νομίζω πως υπάρχουν κάποιοι –και αυτό λέγετε πολιτική έπαρση- οι οποίοι νομίζουν πως τα ξέρουν όλα και πάντα. Όμως, σας είπα ότι αυτό είναι θέμα αξιοπιστίας του κάθε κόμματος και του κάθε πολιτικού χωριστά. Όλοι κρινόμαστε. Και εμείς για τις πράξεις μας και τις παραλείψεις μας και εσείς για όσα πράξατε, για όσα δεν πράξατε, αλλά και για όσα σήμερα κριτικάρετε χωρίς ουσιαστικά επιχειρήματα. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ. 
      Το λόγο έχει ο κ. Καστανίδης. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, η Κυβέρνηση εισηγείται νομοσχέδιο προκειμένου να ρυθμίσει, όπως η ίδια ισχυρίζεται, επιμέρους θέματα της πρωτοβάθμιας και κυρίως της δευτεροβάθμιας Τοπικής Αυτοδιοίκησης, της Νομαρχιακής Αυτοδιοίκησης. 
      Η ίδια η Κυβέρνηση δέχεται ότι δεν είναι ένα νομοσχέδιο το οποίο επιχειρεί να αναδιατάξει τη λειτουργία των δύο βαθμών αυτοδιοίκησης, αλλά ότι προς ώρας ρυθμίζει θέματα τα οποία είναι αναγκαίο να ρυθμιστούν. 
      Στο νομοσχέδιο περιλαμβάνονται ρυθμίσεις, διατάξεις, οι οποίες προφανώς είναι θετικές και θα έχουν και τι δική μας θετική ψήφο. Για παράδειγμα, οι ρυθμίσεις του άρθρου 3 ή όσα διαλαμβάνονται στα σχετικά με το Εθνικό Δημοτολόγιο άρθρα είναι δύο παραδείγματα θετικών προβλέψεων του νομοσχεδίου και θα έχουν την υποστήριξη της Αξιωματικής Αντιπολίτευσης. 
      Ο κύριος Υπουργός, προηγουμένως, αναρωτήθηκε γιατί η Aξιωματική Aντιπολίτευση απορρίπτει επί της αρχής το νομοσχέδιο. Θα επιχειρήσω να το εξηγήσω. Να συγκεντρώσω, κυρίες και κύριοι συνάδελφοι, την προσοχή σας σε βασικά θέματα, για τα οποία έχουμε αντιρρήσεις και μας οδηγούν στην απόρριψη επί της αρχής του νομοσχεδίου.
      Ήδη στο άρθρο 5 του συζητουμένου νομοσχεδίου προβλέπεται η σύσταση δύο επιτροπών στο Υπουργείο Εσωτερικών, Δημόσιας Διοίκησης και Αποκέντρωσης. Η μία από τις δύο επιτροπές θα έχει την ευθύνη της συντάξεως του Κώδικα Νομαρχιακής Αυτοδιοίκησης, η άλλη δε επιτροπή θα έχει την ευθύνη να απαντήσει στο ερώτημα ποιες είναι οι πιθανές αρμοδιότητες του κεντρικού κράτους που θα μπορούσαν να μεταβιβαστούν στην Νομαρχιακή Αυτοδιοίκηση. 
      Πιστεύω ότι είναι χρήσιμες αυτές οι δύο επιτροπές. Ορίζεται δε, ότι σε χρόνο έξι μηνών θα πρέπει να περαιωθεί το έργο των δύο επιτροπών. 
      Άρα έχουμε την βεβαιότητα ότι μέσα σε έξι μήνες θα υπάρχει συνεξέταση πολλών και πολύ σοβαρών θεμάτων που αφορούν τη λειτουργία και τις αρμοδιότητες της Νομαρχιακής Αυτοδιοίκησης, συνεπώς θα μπορούσε η Κυβέρνηση να προετοιμασθεί καλύτερα και να αντιμετωπίσει συνολικά τα προβλήματα της νομαρχιακής αυτοδιοίκησης, στο πλαίσιο της εργασίας των επιτροπών αυτών.
      Δικαιούται κάποιος να σκεφθεί ότι επιμέρους ρυθμίσεις σημερινές δεν θα είναι συμβατές με πιθανές επιλογές που θα κάνουν οι δύο επιτροπές και που ενδεχομένως θα μπορούσαν να διευκολύνουν τον Υπουργό και τους συνεργάτες του να επαναθεωρήσουν απόψεις που σήμερα διατυπώνουν. 
      Δεύτερη παρατήρηση: Προβλέπονται πολλά όργανα υπό τον νομάρχη, μερικά από αυτά ανασυστώμενα και δημιουργείται ένας κύκλος γραφειοκρατικός που δεν θα βοηθήσει στην επίλυση των προβλημάτων που ο κ. Υπουργός θέλει να αντιμετωπίσει.
      Πρώτα από όλα προβλέπεται η ανασύσταση των νομαρχιακών επιτροπών, αλλά νομαρχιακές επιτροπές ο αριθμός των οποίων εξαρτάται από το εύρος της Νομαρχιακής Αυτοδιοίκησης. Φθάνουμε μέχρι του σημείου στις σχετικά μεγάλες σε έκταση Νομαρχιακές Αυτοδιοικήσεις να έχουμε έξι νομαρχιακές επιτροπές και οι νομαρχιακές επιτροπές παρασύρουν και τον αριθμό των βοηθών νομάρχη, των αντινομαρχών, όπως λέγονται τώρα. Γίνονται και αυτοί έξι. 
      Άρα, στην θετική, κατά την άποψή μου, πρόβλεψη να ορισθεί ένας γενικός γραμματέας στην νομαρχία -διότι θα μπορούσε κανείς να κάνει τη σκέψη ότι όταν ένας δήμος έχει γενικό γραμματέα, πολύ περισσότερο μια νομαρχία θα μπορούσε να έχει γενικό γραμματέα- προστίθενται έξι αντινομάρχες, το μέγιστο, και έξι νομαρχιακές επιτροπές. 
      Εάν ανατρέξει κανείς στις αρμοδιότητες των νομαρχιακών επιτροπών, συμπεραίνει αμέσως ότι δεν είναι καθόλου αναγκαίος αυτός ο πληθωρισμός νομαρχιακών επιτροπών, για αρμοδιότητες οι οποίες μάλιστα θα μπορούσαν να είναι και αρμοδιότητες ενός απλού διοικητικού υπαλλήλου. 
      Να σκεφθώ, κύριε Υπουργέ, γιατί λέτε ότι δεν σας γίνονται προτάσεις -παρότι είμαστε στην συζήτηση επί της αρχής θα σας δώσω μια ιδέα- ότι μια νομαρχιακή επιτροπή θα μπορούσε να είναι χρήσιμη για να ασχοληθεί με τα θέματα της συντάξεως και παρακολουθήσεως του προϋπολογισμού ίσως και με την παρακολούθηση άλλων θεμάτων οικονομικών, όπως είναι η σύναψη δανείων. 
      Να σκεφθώ ότι μια νομαρχιακή επιτροπή θα μπορούσε να έχει αρμοδιότητα για τις συμβάσεις προμηθειών και την παρακολούθηση των έργων. Μάλιστα. 
      Όμως, αν θα πρέπει να γίνει ένας συμβιβασμός ή κατάργηση δίκης ή αν θα πρέπει να προσληφθεί πληρεξούσιος δικηγόρος, χρειάζεται να συσταθούν αρμόδιες προς τούτο νομαρχιακές επιτροπές; 
      Σας λέω, λοιπόν, να σκεφθείτε και να επανεκτιμήσετε. Αυτός είναι ουσιώδης λόγος για τον οποίο έχουμε αποφασίσει την αρνητική ψήφο επί της αρχής. Χρειάζεται αυτός ο πληθωρισμός βοηθών νομαρχών; Χρειάζεται αυτός ο πληθωρισμός των νομαρχιακών επιτροπών που φθάνουν να είναι, ανάλογα με το χωροταξικό εύρος της Νομαρχιακής Αυτοδιοίκησης, μέχρι έξι για να διαχειριστούν  υποθέσεις, όπως η πρόσληψη ενός πληρεξουσίου δικηγόρου ή ο δικαστικός συμβιβασμός; 
      Δημιουργείτε την εντύπωση ότι επιδιώκετε να διευθετήσετε εσωτερικούς συσχετισμούς μέσα από τη δημιουργία πολλών τιτουλαρίων και κατόχων τίτλων. 
      Ένα τρίτο θέμα στο οποίο θα ήθελα να επιστήσω την προσοχή σας είναι ο «ΘΗΣΕΑΣ». Κατανοώ τη διάθεσή σας να έχει το Υπουργείο Εσωτερικών κεντρικό έλεγχο στους πόρους και στη διαχείριση αυτού του προγράμματος. Όμως, ο τρόπος με τον οποίο διατάσσετε τους μηχανισμούς παρακολούθησης πιστεύω ότι θα σας δημιουργήσει πολλά γραφειοκρατικά προβλήματα. Έχετε επάλληλους μηχανισμούς και επιτροπές παρακολούθησης. Θα σας πρότεινα να το απλοποιήσετε γιατί τώρα συμβαίνει το εξής: Έχετε κεντρική ομάδα παρακολούθησης. Προβλέπετε περιφερειακή ομάδα παρακολούθησης. Δημιουργείτε τεχνική υποστήριξη στο νομό. Θεωρώ ότι όλο αυτό το σύστημα για να λειτουργήσει θα απαιτηθεί κόπος και θα ανακύψουν, προβλήματα γραφειοκρατικής δυσκαμψίας. Ξανασκεφθείτε τη διάρθρωση των οργάνων παρακολούθησης. Κυρίως αυτό μου δίνει την ευκαιρία να υποδείξω κάτι γενικότερο που κάποτε επιτέλους πρέπει να συζητήσουμε. 
      Δεν πιστεύω, κυρίες και κύριοι συνάδελφοι, ότι η ενίσχυση της αυτοδιοίκησης  και στους δυο βαθμούς, ο εμπλουτισμός στη δράση της, η ανύψωση των δυνατοτήτων της περνά μέσα από τη διατήρηση του υπάρχοντος φορολογικού συστήματος και τη διαχείριση πόρων υπέρ της αυτοδιοίκησης από το κράτος. Θα πρέπει να συζητήσουμε κάτι το οποίο όφειλε να κάνει η κυβέρνηση του ΠΑΣΟΚ και δεν το έκανε. Όμως, οφείλουμε να συζητήσουμε σύντομα κάτι θεμελιώδες:
      Αν θέλουμε η αυτοδιοίκηση και οι λειτουργοί της να αποκτήσουν συνείδηση της αποστολής τους και να ασκήσουν το λειτούργημά τους με τρόπο που να βοηθά την αυτοδιοίκηση, θα πρέπει να αποφασίσουμε ότι το φορολογικό σύστημα πρέπει ριζικά να αναδιαρθρωθεί, έτσι ώστε οι ίδιοι οι φορείς της αυτοδιοίκησης και στον πρώτο και στον δεύτερο βαθμό να έχουν δικούς τους μηχανισμούς βεβαίωσης και είσπραξης εσόδων. Όσο το κεντρικό κράτος θα εισπράττει τους φόρους και θα τους αποδίδει, θα υπάρχει μια συνεχής και μάλιστα κακώς νοούμενη διαπραγμάτευση μεταξύ της αυτοδιοίκησης και του κράτους, χωρίς να διαμορφώνεται η αναγκαία για τη φύση των πραγμάτων και την αποστολή της αυτοδιοίκησης συνείδηση των λειτουργών της. 
      Άρα, οφείλουμε πρωτίστως να συζητήσουμε και να αποφασίσουμε να εφαρμόσουμε τη βασική αρχή: Ότι δηλαδή η αυτοδιοίκηση χρειάζεται δικούς της μηχανισμούς βεβαίωσης και είσπραξης εσόδων.
      Και για να κλείσω, κυρίες και κύριοι συνάδελφοι, όταν έρθουμε στη συζήτηση των άρθρων, θα πρέπει να ξανασκεφτούμε τις ρυθμίσεις που αφορούν την έκπτωση των δημάρχων. Υπάρχουν ορισμένα προβλήματα που δεν επιλύονται από τις προτεινόμενες ρυθμίσεις. 
      Με αυτές τις σκέψεις, εισηγούμαι κι εγώ επί της αρχής την απόρριψη του νομοσχεδίου. Στη συζήτηση των άρθρων, βεβαίως, θα έχουμε την ευκαιρία να υποδείξουμε και άλλες συγκεκριμένες προτάσεις.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Καστανίδη.
     Κυρίες και κύριοι συνάδελφοι, θα ήθελα, πριν δώσω το λόγο στον Κοινοβουλευτικό Εκπρόσωπο της Νέας Δημοκρατίας κ. Πολύδωρα, να κάνω μια πρόταση διαδικαστική ως προς τη συνέχιση της συζητήσεως.
     Το Προεδρείο προτείνει στις 23.30΄ να λήξει η συνεδρίαση, όπου βρίσκεται, αφού βεβαίως το νομοσχέδιο ψηφιστεί επί της αρχής. Θα μείνουν ορισμένοι συνάδελφοι, οι οποίοι δεν θα έχουν την ευκαιρία να μιλήσουν απόψε.
     ΑΝΑΣΤΑΣΙΟΣ ΧΩΡΕΜΗΣ: Θα έχουν το δικαίωμα της δευτερολογίας οι εισηγητές, κύριε Πρόεδρε;
     ΠΡΟΕΔΡΕΥΩΝ (Σωτήριης Χατζηγάκης): Βεβαίως, βεβαίως.
     Να ολοκληρώσω όμως την πρότασή μου. Οι υπόλοιποι συνάδελφοι οι οποίοι δεν θα καταστεί κατορθωτό να μιλήσουν απόψε, θα μεταφερθούν αύριο στην κατ’ άρθρο συζήτηση. Θα μιλήσουν πρώτοι, βεβαίως, και θα έχουν μια σημαντική ανοχή από το Προεδρείο, ώστε να μπορέσουν να ολοκληρώσουν τις σκέψεις τους. Εγώ έχω αυτήν την πρόταση.
     Κύριε Υπουργέ, κύριοι συνάδελφοι, συμφωνείτε;
     ΒΥΡΩΝ ΠΟΛΥΔΩΡΑΣ: Συμφωνούμε, κύριε Πρόεδρε.
     ΧΑΡΑΛΑΜΠΟΣ ΚΑΣΤΑΝΙΔΗΣ: Συμφωνούμε, κύριε Πρόεδρε. Θα σας παρακαλέσω όμως να μας πείτε μέχρι ποιου αριθμού Βουλευτών πιστεύετε ότι θα προλάβουν να μιλήσουν.
     ΠΡΟΕΔΡΕΥΩΝ (Σωτήρης Χατζηγάκης): Κοιτάξτε, τώρα θα μιλήσει ο κ. Πολύδωρας. Βάσει του Κανονισμού, θα μιλήσει δεκαπέντε λεπτά. Αν θέλει να κάνει χρήση και των δεκαπέντε λεπτών, αυτό είναι δικό του θέμα. Από κει και πέρα είναι δέκα συνάδελφοι.
     ΚΩΝΣΤΑΝΤΙΝΟΣ ΓΕΙΤΟΝΑΣ: Μέχρι ποιον εγγεγραμμένο Βουλευτή θα φτάσουμε; Αυτό θέλουμε να ξέρουμε.
     ΠΡΟΕΔΡΕΥΩΝ (Σωτήρης Χατζηγάκης): Είπαμε ότι θα πάμε μέχρι τις 23.30΄. Όσοι προλάβουν, θα μιλήσουν μέχρι εκείνην την ώρα. Ως κριτήριο έχουμε το χρόνο και όχι τον αριθμό των ομιλητών. Υπολογίζω ότι για αύριο θα μείνουν περίπου πέντε ή έξι συνάδελφοι, με κάποια επιφύλαξη βεβαίως.
     Το Τμήμα συμφωνεί με την πρόταση του Προεδρείου;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Επομένως το Τμήμα συμφώνησε.
     Κύριε Πολύδωρα, έχετε το λόγο.
     ΒΥΡΩΝ ΠΟΛΥΔΩΡΑΣ: Κυρία και κύριοι συνάδελφοι, εγώ ξέρετε πώς είδα αυτόν το νόμο; Ως σταθεροποιητικό του συστήματος. Και σταθεροποιητικό του συστήματος λέγοντας εννοώ ότι συνεχίζουμε τα διοικητικά και πολιτικά κεκτημένα στην χαρτογράφηση και στη διοικητική διαίρεση και τα συνεχίζουμε στηρίζοντάς τα.
     (Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
     Εγώ θέλω να σημειώσω ότι έχει την αξία του ο χαρακτηρισμός που δίδω στο νομοθέτημα ως «σταθεροποιητικό του συστήματος» κατ’ αντιδιαστολήν προς τις τάσεις ασταθείας, όπου η ρητορική του ΠΑΣΟΚ και ίσως και η πολιτική αβουλία πριν από τις εκλογές οδηγούσε το σύστημα. Αυτό δεν είναι για να παθαίνουμε αμνησία, να τα ξεχνάμε και να οργανώνουμε την κριτική μας κατά των πρωτοβουλιών της Κυβερνήσεως.
      Θα σας θυμίσω ότι οι επιστημονικές θεωρήσεις και η πολιτική διαλεκτική επί του θέματος της χαρτογράφησης και της οργάνωσης των διοικητικών μονάδων της αποκεντρωμένης διοίκησης είναι μία συζήτηση επιστημονική και πολιτική. Πολλές φορές με τη μορφή της πολιτικής αντιδικίας, περνάει από τα εξής στάδια:
      Πρώτον, αμφισβήτηση, αντίλογος για την ιδέα-πρόταση του αιρετού νομάρχη. Μεγάλη ποσοτική αριθμητική γνωμών υπήρξε και στη Νέα Δημοκρατία, διατυπώνοντας επιφυλάξεις για το αιρετό του νομάρχη. 
      Δεύτερον, επιφυλάξεις για τον «ΚΑΠΟΔΙΣΤΡΙΑ». Εγώ δεν επικοινωνώ πολιτικά σ’ αυτήν την Αίθουσα και στην πολιτική αγορά με ταμπού, δέχομαι με σεβασμό το λόγο και τον αντίλογο και τα εκθέτω ενώπιόν σας. 
      Τρίτον, είχαμε σοβαρή συζήτηση στην Αναθεώρηση του Συντάγματος για το ποιος θα είναι ο πρώτος, δεύτερος και τι γίνεται με την περιφέρεια. 
      Τέταρτο στάδιο σ’ αυτήν την πολιτική αντιδικία, θα έλεγε κανείς –κάνω σύνοψη τώρα και φαντάζομαι να μην κάνω και λάθος- είναι η τύχη της περιφέρειας και μάλιστα η περιφέρεια να συνεκτιμάται εδώ και ως ευρωπαϊκό διοικητικό εργαλείο και κέντρο σε σχέση με τη δυνατότητα άντλησης πόρων ευρωπαϊκών, δοθέντος ότι η Ευρώπη συναλλάσσεται με την περιφέρεια και αυτή στηρίζει. 
      Ήμασταν στα συνέδρια ΕΝΑΕ-ΚΕΔΚΕ που προηγήθηκαν των εκλογών του Μαρτίου 2004. Πολύ νωρίς εμείς ως Νέα Δημοκρατία κάναμε τις εκτιμήσεις μας και λάβαμε τις αποφάσεις μας. Τις εκθέσαμε στα συνέδρια ΕΝΑΕ-ΚΕΔΚΕ, στην πολιτική αγορά και πριν από τις εκλογές, όταν συντάσσαμε το πρόγραμμά μας, είχαμε αποκρυσταλλωμένες θέσεις. Ονομάζαμε πρώτο βαθμό δήμους και κοινότητες, δεύτερο βαθμό νομαρχία εκλεγμένη. Αποδεχόμαστε –γιατί έτσι είναι η διοικητική και πολιτική σοφία- τα κεκτημένα, παρά το γεγονός ότι είχαν αρρυθμίες, και των καποδιστριακών δήμων και των νομαρχιών, και προσερχόμεθα στη νομοθετική και κυβερνητική λειτουργία μας, με το πρόγραμμά μας τότε και σήμερα με την Κυβέρνηση και τα νομοθετήματά μας, να στηρίξουμε καποδιστριακό δήμο, να στηρίξουμε αιρετή νομαρχία, να ονοματίσουμε και να στηρίξουμε πρώτο βαθμό δήμους και κοινότητες, δεύτερο βαθμό τη νομαρχία και την περιφέρεια ως suis generis ειδική διοικητική οντότητα. Το σχήμα τώρα, όπως το επεξεργαζόμαστε με το νομοθέτημα που φέρνει η Κυβέρνηση, νομίζω ότι είναι σταθεροποιητικό του συστήματος και έπρεπε, χρειαζόταν, ήταν πολιτική ανάγκη αυτή η σταθεροποίηση του συστήματος. Ούτε ώρα δεν μπορούσε να ζήσει εν αμφιβολία και ο καποδιστριακός δήμος και η νομαρχία. Για το κεφάλαιο της περιφέρειας, να προσδώσουμε αιρετότητα στην περιφέρεια, είναι δεύτερο ζήτημα, θα έρθει με επόμενο νόμο, μολονότι θέλουμε να κρατάμε εκεί και τη γραμμή του αποκεντρωμένου κράτους.
      Δεν είμαστε μονοδιάστατοι για την αιρετότητα, αλλά εξηγούμεθα σε ευθύ λόγο και τίμιο, επικαλούμενος και την κρίση σας για το πώς εννοούμε το κράτος και πόσο το αγαπάμε αυτό το διοικητικό, πολιτικό, πολιτειακό θέσμιο που λέγεται ελληνικό κράτος με την περιφέρεια και την αποκέντρωση. Επικαλούμενος, λοιπόν, αυτήν τη σοφία όλων των πτερύγων, σας λέω ότι εξετάζουμε την αιρετότητα της περιφέρειας και με την συνείδηση ότι είναι βάθρο, όργανο, διοικητική μονάδα του αποκεντρωμένου κράτους.
      Είναι σταθεροποιητικό αυτό το νομοθέτημα και συγχαίρω την Κυβέρνηση και τον Προκόπη Παυλόπουλο, τον Υπουργό, γιατί φέρνει νομοθέτημα με εφαρμοσιμότητα, που υπηρετεί ανάγκες. Δεν δίδω καμία σημασία στις ωραίες διατυπώσεις των συναδέλφων, όπως π.χ. του Σταύρου του Μπένου και άλλων συναδέλφων του ΠΑΣΟΚ για το μεγαλοϊδεατικόν. Μπορούμε να κάνουμε πολύ σοβαρές δουλειές διαχειριζόμενοι ρυθμίσεις πρακτικές, συγκεκριμένες, έστω και μικρές.
      Ο Αινστάιν έλεγε: «Natura non facit saltus». Έπαιρνε αυτό το λατινικό ρητό, που σημαίνει «η φύση δεν κάνει άλματα» και έλεγε: «Εγώ πιστεύω, αυτό βλέπω ως φυσικός- την επανάσταση των μικρών ρυθμίσεων». Σας την θυμίζω την επανάσταση των μικρών ρυθμίσεων κατ’ αντιδιαστολή προς τα μεγαλοϊδεατικά που πολλές φορές τα διακήρυττε το ΠΑΣΟΚ και με κούραζε πολύ, αφόρητα θα έλεγα. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Έχετε χαμηλό σημείο κόπωσης!
      ΚΩΝΣΤΑΝΤΙΝΟΣ ΓΕΙΤΟΝΑΣ: Ο μεγαλοϊδεατισμός είναι φαντασίωση. Άλλο το όραμα, το όραμα είναι κίνητρο. 
      ΒΥΡΩΝ ΠΟΛΥΔΩΡΑΣ: Λέω λοιπόν: Μικρές ρυθμίσεις για να σώσουμε τους δήμους. Μικρές ρυθμίσεις κεφαλαιώδους σημασίας για να σώσουμε τις νομαρχίες. Να προχωρήσουμε σε μια αναπτυξιακή λειτουργία με τα έργα, με τον «ΘΗΣΕΑ», όπως εισάγεται στο νομοθέτημα. Να κάνουμε το Εθνικό Δημοτολόγιο και να προχωρήσουμε σε μερικές επιμέρους ρυθμίσεις, τις οποίες θα βρούμε προ των μεταβατικών διατάξεων στις ρυθμίσεις για εκκρεμή, δραματικώς εκκρεμή, θέματα του πρώτου βαθμού Τοπικής Αυτοδιοίκησης.
      Αυτό είναι το πλαίσιο, ένα πλαίσιο το οποίο κατά κάποιο τρόπο σας καλεί. Δεν μας ενδιαφέρει η ψήφος σας, όσο μας ενδιαφέρει η κατανόησή σας. Η σκέψη μου στρέφεται στη Λευκάδα, στα Γρεβενά. Ξέρετε ότι είχαμε στη σχολή, που πρότεινε τη συρρίκνωση των μονάδων, κάποια μεγαλοϊδεατικά από καθηγητές έγκριτους που τα προτείνουν και τα συγγράφουν για τον περιορισμό των περιφερειών, για τον περιορισμό του αριθμού των νομαρχιών και τον περιορισμό: ακόμα μεγαλύτερους δήμους, μικρότερο ρυθμό κλπ.
     Ποιος είναι ο στόχος μας; Ο στόχος μας είναι να δώσουμε προτεραιότητα στην επαρχία, να δώσουμε προτεραιότητα στην περιφέρεια και τα διοικητικά εργαλεία είναι συντελεστής για να σώσουμε την περιφέρεια. Να έχουμε στραμμένη την προσοχή μας προς το δημοτικό διαμέρισμα, κύριοι συνάδελφοι, το δημοτικό διαμέρισμα! Μπορεί ο καποδιστριακός δήμος να αισθάνεται πάρα πολύ ωραία, με το πολυτελές -αν καταφέρουμε να λύσουμε το κτιριακό- κτίριο κλπ. Μην ξεχνούμε το δημοτικό διαμέρισμα.
     Να εννοούμε ότι το δημοτικό διαμέρισμα εξυπηρετείται μέσα από τον καποδιστριακό δήμο, αλλά αν δούμε ότι είναι «μπότα» η μητρόπολη του καποδιστριακού δήμου για το δημοτικό διαμέρισμα, η πολιτική ηγεσία του Υπουργείου Εσωτερικών και η Βουλή θα πρέπει να οργανώσει μορφές εναρμονίσεως των σχέσεων. Και φυσικά η κώμη, η κωμόπολη, η έδρα του καποδιστριακού δήμου να είναι πράγματι το διοικητικό και οικονομικό και ημιαστικό κέντρο.
      Είναι καλή η σύλληψη, αλλά θέλει και με το διοικητικό όργανο, δηλαδή τη μονάδα Τοπικής Αυτοδιοίκησης, τον οργανισμό, τον ΟΤΑ που λέμε, η ύπαιθρος χώρα να αναλάβει, να ανακάμψει. Εγώ θεωρώ ότι, εκτός από σταθεροποιητικό, αυτό το νομοθέτημα είναι και μοχλός για να ανακάμψει η επαρχία, η περιφέρεια. Τα αστικά κέντρα, εάν δεν κανονίσουν την ανάπτυξη της περιφέρειας, δεν είναι σε θέση να δεχθούν το νέο κύμα της εσωτερικής μετανάστευσης-αστυφιλίας. Δηλαδή πρέπει αυτό να εκτιμηθεί μακρο-οικονομικά και μακροπολιτικά, ότι σε κάθε περίπτωση η εξυπηρέτηση θα μοιάζει σαν να αναχαιτίζεις έναν κίνδυνο μιας εσωτερικής μετανάστευσης και άκριτης αστυφιλίας –τρίτη ή τέταρτη γενιά αστυφιλίας- για τους ελάχιστους εναπομείναντες. Σπεύδουμε εμείς να εξυπηρετήσουμε την περιφέρεια και την επαρχία, στο πλαίσιο αυτής της συζητήσεως, με τα μέσα και τους τρόπους που υποδεικνύει το νομοθέτημα.
      Ο «ΘΗΣΕΑΣ» -δεν το τόνισε επαρκώς ο κ. Παυλόπουλος- έχει μια αναγκαιότητα να συσταθεί, η οποία γεννάται από το ότι τελειώνει σε δήλη ημέρα το ΕΠΤΑ και πρέπει οπωσδήποτε να έχουμε μια πρόταση για το πώς θα λειτουργήσουν τα έργα, πώς θα εξυπηρετηθεί η επαρχία -και αυτό συντελείται- και πώς θα ανευρεθούν οι πόροι -το σημαντικότερο- με το «ΘΗΣΕΑ». Πολύτιμη η σύλληψη, οι διατάξεις που εκτίθενται ενώπιόν μας προς ψήφιση και εντέλει η προσδοκώμενη εφαρμογή του «ΘΗΣΕΑ». Εκτός από το ελεγκτικό και το προληπτικό, πρέπει ακόμη να επιληφθούμε για το πώς θα υπάρχει η κατάλληλη αξιοποίηση, να πιάνουν τόπο τα λεφτά. Βρήκαμε τους πόρους, έχουμε τα έργα, καλός ο μερικός συντονισμός από τις διατάξεις, αλλά πρέπει να έχουμε επαγρύπνηση, να μην υποδεχθούμε εδώ την τρίτη μεγάλη χρεοκοπία του δημόσιου τομέα. Η πρώτη ήταν το κεντρικό κράτος με τα ελλείμματα και τα χρέη, η δεύτερη ήταν οι ΔΕΚΟ και οι προβληματικές. Να αποφύγουμε, λοιπόν, το να έρθει η τρίτη από την περιοχή της Τοπικής Αυτοδιοίκησης, όσο γίνεται να προλάβουμε πριν να είναι ήδη αργά.
      Τέλος, θέλω όχι απλά να σημειώσω την ικανοποίησή μου για το Εθνικό Δημοτολόγιο, αλλά και να επισημάνω ότι θα πρέπει πάλι να στραφούμε προς την εφαρμοσιμότητα, να βγει αυτό, το τάχιστο δυνατόν. Και, βεβαίως, υπάρχουν οι προβλέψεις μέσα στο νομοθέτημα για το πώς μπορεί να γίνει αρτιότερα και ταχύτερα.
      Η τελευταία παρατήρησή μου έχει να κάνει με το πολυπρόσωπο. Δεν το είπε ο Υπουργός. Δεν ξέρω γιατί δεν το είπατε. Εγώ σας ερμηνεύω. Οι νομαρχιακές επιτροπές, τα πολυπρόσωπα διοικητικά όργανα έχουν μία…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΒΥΡΩΝ ΠΟΛΥΔΩΡΑΣ: Τελειώνω, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Θα σας παρακαλούσα, επειδή είναι προχωρημένη η ώρα και περιμένουν συνάδελφοι να μιλήσουν, αν έχετε την καλοσύνη να ολοκληρώσετε.
      ΒΥΡΩΝ ΠΟΛΥΔΩΡΑΣ: Ολοκληρώνω, κύριε Πρόεδρε.
      Όπου υπάρχουν πολυπρόσωπα όργανα αυτά προσδίδουν μια ανελαστικότητα στη λειτουργία. Θέλω όμως να τα εκτιμήσουμε εδώ, στην υπερψήφιση που κάνουμε για τις νομαρχιακές επιτροπές, ως στοιχείο συστατικό χρηστής διοίκησης για την πρόληψη από τυχόν -προλαμβάνουμε, λαμβάνουμε τα μέτρα μας- ορμές και αφορμές για διασπάθιση ή μη καλή χρήση του δημόσιου χρήματος. Γι’ αυτό η «έλικα» σκέψεως του νομοθέτη -αυτό που εκτιμούμε σήμερα- βάζει επιτροπές νομαρχιακές και πολυπρόσωπα όργανα για τη διαχείριση των χρημάτων κυρίως στην κατανομή, στη σύνταξη των έργων. Επιπλέον είναι  -δευτερευόντως το παραθέτω αυτό- και αίτημα της ΕΝΑΕ, των νομαρχιών.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Γκατζής έχει ζητήσει το λόγο.
      Έχετε το λόγο, κύριε Γκατζή, για μια παρέμβαση τριών λεπτών.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
      Ο κ. Παυλόπουλος έφυγε, -γιατί σ’ αυτόν θέλω να απευθυνθώ- είναι όμως εδώ ο κ. Νάκος. Θα ήθελα να πω ότι οι προτάσεις που κάναμε ήταν συγκεκριμένες, κύριε Υπουργέ. Φυσικά δεν χωράνε στην δική σας πολιτική, γι’ αυτό ίσως δεν αναφέρθηκε ο κ. Παυλόπουλος καθόλου σ’ αυτές. Θα πω όμως ορισμένα πράγματα.
      Μίλησε και ο κύριος Υπουργός, κύριε Πρόεδρε, και ο Κοινοβουλευτικός Εκπρόσωπος της Νέας Δημοκρατίας για αποκέντρωση. Θα δούμε πώς θα γίνει η αποκέντρωση με την επιτροπή την οποία κάνετε για να μεταφέρει αρμοδιότητες, όμως, η πολιτική που εφαρμόζεται όλα αυτά τα χρόνια -και πιστεύω ότι έχετε μία συνέχεια αυτής της πολιτικής- είναι να κάνετε αποσυγκέντρωση αρμοδιοτήτων εξουσιών και όχι αποκέντρωση. Λέτε ότι είναι αποκέντρωση οι αρμοδιότητες που έχετε στερήσει από τη Νομαρχιακή Αυτοδιοίκηση και τις έχετε μεταφέρει -οι προηγούμενες κυβερνήσεις βέβαια και που εσείς το συνεχίζετε- στην περιφέρεια;
      Οι επιτροπές καλές είναι. Οπωσδήποτε θα δημιουργήσουν κάποια υποδομή διοικητική κλπ, όμως με τι αντικείμενο, κύριε Υπουργέ, θα ασχοληθούν; Αυτά που λέτε; Μόνο με τον προϋπολογισμό και την παρακολούθηση των έργων; Το νομαρχιακό πρόγραμμα της Μαγνησίας δεν ξεπερνάει τα 300 εκατομμύρια ετησίως. Μιλάμε για νομαρχιακό πρόγραμμα έργων. Για ποιες, λοιπόν, αρμοδιότητες μιλάμε όταν υπάρχει μία οικονομική καχεξία στη Νομαρχιακή Αυτοδιοίκηση;
      Μιλάτε για την τακτοποίηση χρεών. Θετικό αλλά πώς γίνεται; Πώς είναι δυνατόν με αυτά τα οικονομικά η Νομαρχιακή Αυτοδιοίκηση να μπορεί να καταβάλει εφάπαξ τα χρέη που έχει σε διάφορους πιστωτές, για να απαλλαγεί των προστίμων κλπ; Με ποια οικονομικά; Με το έξι τοις χιλίοις; Σε αυτό τι κάνετε; Γιατί δεν δίνετε τα παρακρατηθέντα τα οποία υποσχεθήκατε προεκλογικά; Γιατί μειώσατε τη συνεισφορά σας και στο “ΘΗΣΕΑ”; Για να έρθω και σ’ αυτό. Από 50% που ήταν στο ΕΠΤΑ πάτε σήμερα στο 35% τη συμμετοχή του κράτους. Στο ελάχιστο λέτε. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης):  Στο ΕΠΤΑ ήταν μηδέν.
      ΝΙΚΟΛΑΟΣ ΓΚΑΤΖΗΣ: Άλλο αν δεν τηρήθηκε. Θεσμοθετημένο ήταν το 50%. 
      Φυσικά, εμείς καταλογίζουμε ευθύνες στην Κυβέρνηση γιατί δεν το υλοποίησε και ούτε είχαμε καμία ένδειξη ότι θα υλοποιήσει όταν έχει μία σειρά αντιλαϊκών πολιτικών.
      Παίρνετε τα λεφτά από τη ΣΑΤΑ και την ΚΑΠ. Δεν αφαιρείτε πόρους από την Τοπική Αυτοδιοίκηση; Και θα τα διαχειρίζεται η κεντρική επιτροπή η οποία αποτελείται από τι; Από όλο το Υπουργικό Συμβούλιο, κύριοι συνάδελφοι. Έχει τις προϋποθέσεις πώς θα γίνονται τα παρακάτω.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δύο λόγια μόνο, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Σας παρακαλώ, ολοκληρώστε, κύριε Γκατζή. Έχετε ήδη κάνει την πρωτολογία σας, κάνετε παρέμβαση και σας παρακαλώ να ολοκληρώσετε!
      ΝΙΚΟΛΑΟΣ ΓΚΑΤΖΗΣ: Ολοκληρώνω, κύριε Πρόεδρε, θα πω δυο λόγια μόνο για το δημοτολόγιο. Οπωσδήποτε είναι κάτι καλό, έτσι τουλάχιστον ακούγεται. Όμως, διαβάστε την τρίτη παράγραφο να δείτε ότι έρχεται σε αντίθεση και με τη δεύτερη, όπου εκεί έχουμε θέματα αντισυνταγματικότητας και θέματα με προβλήματα που έχουν σχέση με τα προσωπικά δεδομένα. Δεν μπορεί να παίρνει ο Υπουργός αποφάσεις υπουργικές το πώς θα μπαίνει να κάνει τη διασύνδεση κλπ. Θα τα πούμε όμως στην κατ’ άρθρον συζήτηση.
      ΠΡΟΕΔΡΕΥΩΝ (Φίλιππος Πετσάλνικος): Ο κ. Αλέξανδρος Παπαδόπουλος έχει το λόγο.
      ΑΛΕΞΑΝΔΡΟΣ ΠΑΠΑΔΟΠΟΥΛΟΣ: Κύριοι συνάδελφοι, θα μου πείτε είναι προκεχωρημένη η ώρα, αλλά πρέπει να πούμε μερικά πράγματα γιατί έχουν να κάνουν, κυρίως, με τον τρόπο με τον οποίον νομοθετούμε. Και εμένα είναι η πρώτη έτσι βαριά ένσταση γι’ αυτήν τη νομοθετική πρωτοβουλία της Κυβέρνησης.
      Φέρνει η Κυβέρνηση διευθετικού χαρακτήρα διατάξεις και κάνει προσπάθεια επίλυσης περιφερειακών προβλημάτων της Νομαρχιακής Αυτοδιοίκησης και της Τοπικής Αυτοδιοίκησης πολλές εκ των οποίων είναι θετικές και εμείς τις ψηφίζουμε, όμως υπάρχει ένα καίριο ερώτημα στο οποίο δεν μπορούμε παρά να επισημάνουμε τις πολιτικές πονηρίες, οι οποίες περνάνε μέσα από τη νομοθετική λειτουργία. Συστήνει επιτροπή -και πολύ καλώς- να κάνει μία αξιολόγηση του μέχρι τώρα θεσμού της Νομαρχιακής Αυτοδιοίκησης και με ένα νέο κώδικα, με ένα νέο νόμο δηλαδή -τον λέμε κώδικα έτσι για να αυτοβαυκαλιζόμαστε πολλές φορές όλοι μας ότι κάνουμε σημαντικό- να ρυθμίσει διάφορα θέματα. Καλώς.
      Από εκεί και πέρα τι κάνει; Παίρνει ένα τμήμα των προς ρύθμιση θεμάτων -αφού τα έθεσε η ΕΝΑΕ- και τα βάζει να τα ρυθμίσει τώρα. Γιατί;
      Πρώτον, πού είναι το στοιχείο του επείγοντος; Εδώ θέλουμε μια απάντηση. Δεν μπορείτε να ξεφεύγετε απ’ αυτό το πράγμα, δεν μπορεί να υπάρχει υπεκφυγή εις το λόγο. Ποιο είναι το επείγον, όταν σε έξι μήνες η επιτροπή από ανθρώπους που θα επιλεγούν και οι οποίοι υποτίθεται ότι ξέρουν το αντικείμενο θα το αξιολογήσουν;
      Δεύτερον, λέτε για την άμεση αντιμετώπιση λειτουργικών προβλημάτων. Ποια είναι αυτά, κύριε Υπουργέ; Θέλουμε ένα! Μα, πρέπει να μας πείτε ένα. Δεν γίνεται αυτό το πράγμα! Δεν μπορεί να υπάρχει αόριστος πολιτικός λόγος, όταν νομοθετούμε. Διότι το 1997, όταν ήμουν Υπουργός Οικονομικών, ήρθαν οι νομάρχες στο γραφείο και μου είπαν: «Κύριε Υπουργέ, ανεξάρτητα αν δεν μπορούμε» -και εγώ αυτήν την τρομοκρατία δεν την καταλαβαίνω- «να το πούμε δημοσίως, πάρτε πρωτοβουλία διότι οι επιτροπές που είχαν συσταθεί με το θεμελιακό νόμο» -αυτές που επαναφέρετε τώρα- «έχουν εκτραπεί, διότι έχουν μεταβληθεί σε ένα χώρο αναπαραγωγής φαυλότητας μέσα στη Νομαρχιακή Αυτοδιοίκηση τεράστιων δυσλειτουργιών». Μου έφεραν επίσης το παράδειγμα νομαρχίας, στην οποία την ίδια μέρα για το ίδιο έργο δύο επιτροπές είχαν κάνει προκήρυξη. 
      Αυτό είναι ένα ρεζίλεμα των θεσμών. Και οι θεσμοί για να αποδώσουν πρέπει να υπηρετούνται με πολιτική αρετή. Το χρέος της πολιτείας και της κάθε κυβέρνησης είναι να παίρνει διάφορα δραστικά μέτρα, να υπερασπίζεται το θεσμό, όταν ο ίδιος ο θεσμός δεν μπορεί να αυτοϋπερασπίσει το στόχο του.
      Κύριε Υπουργέ, τι κάνουμε εδώ πέρα; Επαναφέρατε αυτές τις επιτροπές που έχουν καταργηθεί με το ν.2503/1997, επειδή -λέει- το ζήτησε ομοφώνως η ΕΝΑΕ. Καταρχήν ήταν αδύνατον να μην ήταν ομοφώνως, διότι αυτό ήταν ένα πάγιο αίτημα. Και γιατί δεν το αφήσατε έξι μήνες; Ύστερα λένε πως είπε ο Υπουργός ότι θέλουμε να δούμε πώς θα λειτουργήσουν στο επόμενο διάστημα και θα το αντιμετωπίσουμε ξανά εις τον κώδικα. Πότε, μετά από έξι μήνες; Πότε θα προλάβουν να φανούν ότι αποδίδουν;
      Θα ήθελα, λοιπόν, σ’ αυτό το σημείο να πω -και επιμένω- ενώ φαίνεται μικρό και φαίνεται να μην το αγγίζουμε ότι θα πρέπει αυτό το κεφάλαιο να αποσυρθεί και να μπει και να εξεταστεί στη διαδικασία αυτήν του νέου Κώδικα -όπως λέγεται- Νομαρχιακής Αυτοδιοίκησης.
      Εγώ είμαι απόλυτα βέβαιος ότι αυτό έγινε για ένα και μοναδικό σκοπό και δεν το συζητώ. Ήταν πάγιο το αίτημα -έχουμε κι εμείς την πείρα μας και την πορεία μας- εν όψει τώρα της διετίας που κλείνει και με το τέλος του έτους αυτού να γίνουν οι διευθετήσεις κατανομής των αξιωμάτων.
      Νομίζω, κύριε Υπουργέ, ότι από το σύνολο των αιτημάτων, τα οποία προήλθαν από το συνέδριο της ΕΝΑΕ, διαλέξατε αυτό. Και δεν είναι επιχείρημα αυτό το οποίο μας λέγατε τόσο καιρό. Μα διαλέξτε επιτέλους. Ή θα πρέπει να ακούμε και να νομοθετούμε με βάση τους φορείς ή να τους αγνοούμε. Εσείς ποιο υπερασπίζεστε;
      Εμείς απαντούμε ότι ο κατάλογος των αιτημάτων του συνεδρίου της ΕΝΑΕ ήταν γεμάτος από προβλήματα. Γιατί διαλέξατε αυτό, το οποίο εγώ είμαι βέβαιος ότι θα οδηγήσει μαθηματικά σε μια φαυλότητα της λειτουργίας του θεσμού; Στο κάτω-κάτω οι θεσμοί δεν υπάρχουν υπέρ αυτών που προσκαίρως τους υπηρετούν. Υπάρχουν για το σκοπό για τον οποίο τους συνέστησε η ελληνική Βουλή και λειτουργούν. Και ενώ -επαναλαμβάνω- αυτό το ζήτημα φαίνεται περιθωριακό «έλα, βρε αδελφέ, τώρα», πρέπει να πω ότι δίνουμε μάχη για ένα ζήτημα, δίνουμε μάχη αρχών. Και μια βασική αρχή είναι να μην πυροδοτούμε τους θεσμούς με στοιχεία φαυλότητας, τα οποία τα είδαμε, τα έκρινε η ελληνική Βουλή, τα ανέτρεψε και τώρα τα επαναφέρουμε επειδή το ζήτησαν, ακριβώς γιατί δεν υπηρετεί τίποτα.
      Οι συνάδελφοι είπαν ότι οκτώ είναι οι αρμοδιότητες των νομαρχιακών επιτροπών. Υπήρχε νομαρχιακή επιτροπή και δούλευε μια χαρά. Δηλαδή, είναι έξι επιτροπές. Αν αφαιρέσουμε τις τρεις, τέσσερις αρμοδιότητες οι οποίες είναι εντελώς ασήμαντες –όχι  νομαρχιακών επιτροπών δεν έπρεπε να ήταν, ούτε καν ένα βοηθό του νομάρχη δεν θα μπορούσαν να απασχολήσουν- για τις υπόλοιπες γιατί θα πρέπει να είναι μία για κάθε νομαρχιακή επιτροπή;
      Γιατί πάμε σε τέτοια δαπανηρά σχήματα. Αντίθετα η μοντέρνα τάση και το ξέρουμε όλοι στη Δημόσια Διοίκηση σ’ όλον τον κόσμο είναι λιτά και ευέλικτα σχήματα και όχι να τα επιβαρύνουμε με βαρείς σχηματισμούς και μάλιστα σε νομαρχίες που στην Ελλάδα έχουμε μια καταπληκτική ανισομέρεια από το ένα εκατομμύριο μέχρι δέκα επτά χιλιάδες, δεκαπέντε χιλιάδες, πόσο είναι. Προσθέτουμε και το γενικό γραμματέα στις νομαρχίες! Στο κάτω-κάτω να τον βάλουμε εκεί που είναι οι μεγάλες νομαρχίες. Συλλήβδην και μάλιστα χωρίς να υπάρχει ιεραρχία και με έξι αντινομάρχες; Γιατί κύριε Υπουργέ; Υπήρχαν στο νόμο βοηθοί νομάρχες και το κάνουμε αντινομάρχες. Και ξέρετε γιατί, κύριε Υπουργέ; Τους έθιγε, λένε. Μου το ζητήσανε και εμένα. Δεν μπορεί να είμαστε βοηθοί! Εμείς πρέπει να είμαστε αντί του νομάρχη! Είναι να αυτοπυροδοτείται αυτή η υπαρξιακή ανάγκη μέσα στο τοπικό επίπεδο να έχουν περιθώρια εξουσίας για να μπορούν να επικυριαρχούν. Μα εδώ ασκούν ευθύνη. Δεν ασκούν εξουσία. Είναι πεδία ευθύνης και όχι εξουσίας οι αντιπροσωπευτικοί θεσμοί.
      Τέλος, κύριε Υπουργέ, για το «ΘΗΣΕΑΣ» όπως το ονομάζετε. Το ΕΠΤΑ είναι το οποίο έληξε και ήταν όλη η ουσία του προγράμματος «ΚΑΠΟΔΙΣΤΡΙΑΣ». 
      Εγώ οφείλω να πω, επειδή ήμουν ο γεννήτωρ, ότι η εξέλιξή του δεν με ικανοποίησε. Θα μπορούσε να πάει πιο ενδυναμωμένα ως θεσμός στην εφαρμογή του. Αυτό που κάνετε είναι πολύ θετικό. Το ονομάζετε «ΘΗΣΕΑΣ». Είναι καλή η επιλογή σας και αντίστοιχη. Όμως αυτά που κάνετε είναι θεσμικά μερεμέτια. Εδώ υπάρχει μια διαφορά, αν θέλετε, ιδεολογική και φιλοσοφική. Είπε ο κ. Πολύδωρας ότι είναι σταθεροποιητικό των θεσμών.
      Κοιτάξτε. Με μερεμέτια, όπως είπα, οι θεσμοί μπορεί να συντηρούνται. ‘Όμως οι θεσμοί αυτοί είναι ζωντανοί και πρέπει να εξελίσσονται και κάθε φορά να αξιολογούνται και να υφίστανται ένα θεσμικό διεμβολισμό γιατί η ύπαρξή τους, η απόδοσή τους στηρίζεται σ’ ένα πράγμα, ότι πρέπει να κουβαλάνε μέσα τους εσωτερική δυναμική και για να κουβαλάνε εσωτερική δυναμική θα πρέπει να εξοπλίζονται με τους νέους αγέρηδες, τα ρεύματα με τις σύγχρονες αντιλήψεις. Και αυτό το πράγμα φαίνεται ότι το φοβάστε. Χαιρόμαστε που νομοθετείτε έστω και έτσι πάνω στους δικούς μας θεσμούς. Αλλά η εποχή θέλει άλλα πράγματα για να μπορούν χιλιάδες μικρές πρωτοβουλίες και νέα πεδία δυναμικά να αναπτυχθούν.
      Ακόμη στο «ΘΗΣΕΑΣ» έχετε ένα συγκεντρωτισμό. Αυτό σας χαρακτηρίζει και σαν αντίληψη.
      Για τα οικονομικά και κλείνω με αυτό θέλω να πω το εξής:
      ΑΘΑΝΑΣΙΟΣ ΝΑΚΟΣ ( Υφυπουργός Εσωτερικών, Δημόσιας Διοίκησης και Αποκέντρωσης): Ο μηχανισμός τι διαφέρει από το ΕΠΤΑ;
      ΑΛΕΞΑΝΔΡΟΣ ΠΑΠΑΔΟΠΟΥΛΟΣ: Ο μηχανισμός έγινε πιο συγκεντρωτικός από κάτω στο σημείο της κεντρικής διαχείρισης.
      ΑΘΑΝΑΣΙΟΣ ΝΑΚΟΣ ( Υφυπουργός Εσωτερικών, Δημόσιας Διοίκησης και Αποκέντρωσης): Σε κανένα σημείο δεν έχει διαφορά.
      ΑΛΕΞΑΝΔΡΟΣ ΠΑΠΑΔΟΠΟΥΛΟΣ: Ε τώρα! Το ξέρω κύριε συνάδελφε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών Δημόσιας Διοίκησης και Αποκέντρωσης): Θα τα πούμε στην κατ’ άρθρον συζήτηση.
      ΑΛΕΞΑΝΔΡΟΣ ΠΑΠΑΔΟΠΟΥΛΟΣ: Βεβαίως.
      Εγώ θέλω να αναφερθώ στη χρηματοδότηση. Εάν το ΕΠΤΑ δεν προχώρησε είναι διότι υπελείπετο στη χρηματοδότηση. Φοβάμαι μην πάθετε το ίδιο. Και δεν θα φταίτε εσείς, κύριε Υπουργέ. Είναι μια αντίληψη που υπάρχει ότι η πολιτική εξουσία είναι ταυτόσημη με την οικονομική εξουσία που έχει κάθε Υπουργείο. Τα ζήσαμε. Και από εκεί θα κριθείτε και όχι, αν θέλετε, από τις διατάξεις.
      Και επειδή, κύριε Υπουργέ είπατε για τη Δευτέρα κοντή γιορτή θα κατατεθεί ο προϋπολογισμός, εμείς περιμένουμε αυτά τα «υπεξαιρεθέντα» των τριών τρισεκατομμυρίων δραχμών να εγγραφούν στον προϋπολογισμό.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών Δημόσιας Διοίκησης και Αποκέντρωσης): Όλα;
      ΑΛΕΞΑΝΔΡΟΣ ΠΑΠΑΔΟΠΟΥΛΟΣ: Όχι όλα. Σταδιακά. Στα τρία χρόνια ναι, που σημαίνει ένα δισεκατομμύριο ευρώ. Θα πρέπει να είναι επιπλέον…
      ΝΙΚΟΛΑΟΣ ΓΚΑΤΖΗΣ: Είναι εννέα και όχι τρία τρισεκατομμύρια. 
      ΑΛΕΞΑΝΔΡΟΣ ΠΑΠΑΔΟΠΟΥΛΟΣ: Εντάξει, καλά τώρα ο καθένας λέει όσα θέλει. Το θέμα όμως είναι ότι αυτά θα είναι -το λέω από τώρα- πέραν του 20% του φόρου φυσικών και νομικών προσώπων που αντιστοιχούν στον προϋπολογισμό του 2005. Θα είναι επιπλέον ένα συγκεκριμένο ποσό. Και εδώ κάνω την πρόταση. Αυτό γιατί δεν το ορίζουμε μέσα, να πάει απευθείας στο ΕΠΤΑ, τουλάχιστον, να έχουμε σίγουρα έσοδα; Ευχαριστώ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών Δημόσιας Διοίκησης και Αποκέντρωσης): Κύριε Πρόεδρε, αν είναι δυνατόν, μια μικρή παρέμβαση για τριάντα δευτερόλεπτα.
      ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, θα παρακαλούσα να μην είναι πέραν των τριάντα δευτερολέπτων γιατί περιμένουν και άλλοι συνάδελφοι.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Χάνουμε ήδη χρόνο, κύριε Πρόεδρε. Θα μιλήσω μόνο για τριάντα δευτερόλεπτα.
      Ήθελα να πω τα εξής στον κ. Παπαδόπουλο. Πρώτον, δεν αντιλαμβάνομαι τη λογική. Όταν έφτιαχνε το ΠΑΣΟΚ τις νομαρχιακές επιτροπές μετά το 1994 είχε δίκιο. Όταν τις καταργούσε, πάλι δίκιο είχε. Τώρα που τις θεσμοθετούμε εμείς, χωρίς καν να σκεφτεί για ποιο λόγο τις θεσμοθετούμε ή να δει την εφαρμογή τους, θεωρεί ότι είναι άχρηστες. Κατέχουν την εξ αποκαλύψεως αλήθεια;
      Δεύτερον, όσον αφορά στο ΕΠΤΑ, λέει ο κ. Παπαδόπουλος ότι το ΕΠΤΑ πρέπει να υπερκερασθεί. Εγώ ερωτώ: Το 2004 άφησαν την κυβέρνηση. Ποιο ήταν το σχέδιο αντικατάστασης του ΕΠΤΑ, το οποίο είχε ο προκάτοχός μου στο Υπουργείο Εσωτερικών και η κυβέρνηση Σημίτη; Τι μου άφησε; Ποια είναι η ιδέα; 
      Υποτίθεται ότι αυτοί οι άνθρωποι πίστευαν ότι μπορεί να κερδίσουν τις εκλογές. Στις 31 Δεκεμβρίου έληγε το ΕΠΤΑ. Παρακαλώ πολύ να μου πει το ΠΑΣΟΚ αυτήν τη στιγμή τι αντιπρότεινε, όταν εκείνο γνώριζε ότι 31/12 λήγει το ΕΠΤΑ και όταν, εν πάση περιπτώσει, πίστευε τότε ότι μπορεί να κερδίσει τις εκλογές. Ποια ήταν η προετοιμασία που είχε κάνει; Ποιο ήταν το σχέδιο που μας είχε προτείνει; Τι μας άφησε;
      ΑΛΕΞΑΝΔΡΟΣ ΠΑΠΑΔΟΠΟΥΛΟΣ: Τη συνέχιση του ΕΠΤΑ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τότε κατά τη γνώμη σας γιατί πρέπει να το ξεπεράσουμε;
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο κ. Νικόλαος Σαλαγιάννης.
      ΝΙΚΟΛΑΟΣ ΣΑΛΑΓΙΑΝΝΗΣ: Κυρίες και κύριοι συνάδελφοι, επιτρέψτε μου να εκτιμήσω ότι η στάση και των Υπουργών και των αγαπητών Βουλευτών της ιδίας παράταξης έχουν μία εκπληκτική αυταρέσκεια, όταν μιλάνε γι’ αυτά που φέρνουν εδώ, που είναι εντελώς αναντίστοιχη με την ουσία των νομοθετημάτων που φέρνουν στη Βουλή.
      Κύριε Παυλόπουλε, δεν είμαστε μόνο εμείς εναντία σ’ αυτό το νομοσχέδιο. Είναι και το ΚΚΕ, είναι και ο Συνασπισμός. Είμαστε όλοι αντίθετοι. Κατ’ αρχήν, υπάρχει μία βασική διαφωνία, ριζική. Είναι αυτό που είπε ο κ. Πολύδωρας πριν. Θεωρείτε μερικά πράγματα καίριας σημασίας, μεγαλοϊδεατισμούς. Είναι ψέμα –πραγματικά ψέμα- και προς την πολιτική σας αντίληψη και στην ιδεολογία σας. Ήταν μεγαλοϊδεατισμός η Νομαρχιακή Αυτοδιοίκηση, μεγαλοϊδεατισμός ο «ΚΑΠΟΔΙΣΤΡΙΑΣ», μεγαλοϊδεατισμός το ΕΠΤΑ. Όλες οι μεγάλες τομές, πάνω στις οποίες ακουμπάτε σήμερα για να πείτε ότι κάνετε πολιτική, ήταν για εσάς μεγάλες επαναστατικές μεταρρυθμίσεις, μεγαλοϊδεατισμοί. 
      Είστε ξένοι προς αυτό. Και γι’ αυτό, κάθε σας νομοθέτημα που φέρνετε εδώ αναδεικνύει αυτήν την έλλειψη ενός σχεδιασμού που ακουμπάει πάνω σε μία κουλτούρα τέτοιας αποκέντρωσης και αυτοδιοίκησης. Σας θυμίζω ότι όλα σας τα νομοσχέδια, ακόμα και το νομοσχέδιο που φέρατε για τη διοίκηση ήταν για να αποκεφαλίσετε την ηγεσία της Δημόσιας Διοίκησης. Αυτό ήταν το βασικό στοιχείο του νομοσχεδίου.
      Θα σας μιλήσω με πραγματικά στοιχεία του σημερινού σας νομοσχεδίου. Ποια κεφάλαια βασικά έχει το νομοσχέδιο σήμερα; Το ένα λέει για τη Νομαρχιακή Αυτοδιοίκηση. Αγαπητοί συνάδελφοι, φέρνετε ένα τέτοιο νομοσχέδιο και κάνετε μικρορυθμίσεις για τη Νομαρχιακή Αυτοδιοίκηση που σε τίποτα δεν αναδεικνύουν την άποψή σας για το θεσμό αυτό. Πού θα στηριχθεί; Πώς θα εξελιχθεί; Πώς, πραγματικά, θα αποτελέσει ένα θεσμό κοντά στον πολίτη, ώστε να αξιοποιεί τις δυνατότητες που έχει η τοπική κοινωνία για να λειτουργεί και να υπηρετεί τον πολίτη;
      Μαζί συμφωνήσαμε όλα τα κόμματα στο τελευταίο συνέδριο της ΕΝΑΕ ότι θα έπρεπε να δούμε και τον νέο και τον αναπτυξιακό πόρο και τους ΚΑΠ να τους αναβαθμίσουμε.
      ΝΙΚΟΛΑΟΣ ΓΚΑΤΖΗΣ: Όχι όλα τα κόμματα.
      ΝΙΚΟΛΑΟΣ ΣΑΛΑΓΙΑΝΝΗΣ: Μόνο στα μεγάλα κόμματα. 
      Και εμείς ως κυβέρνηση είπαμε ότι αυτά που συμβαίνουν στο συνέδριο θα τα κάνουμε νόμους του κράτους. Είχαμε δεσμευτεί, αλλά ήρθατε στην κυβέρνηση εσείς.
      Πού είναι αυτά; Τόσα θέματα βάζει η ΕΝΑΕ, κορυφαία θέματα. Γιατί παίρνετε αποσπασματικά δύο, τρία θέματα -έως ρουσφετολογικά, θα έλεγα, δυστυχώς- και τα φέρνετε στη Βουλή; Και θέλετε επί της αρχής να εκτιμήσουμε, ότι έχει ειδικό βάρος το νομοσχέδιο στο κεφάλαιο αυτό;
      Αν, πραγματικά, σέβεστε και τιμάτε το ρόλο της αυτοδιοίκησης, σας θέτω το εξής ερώτημα που απευθύνω στον κ. Νάκο, γιατί ο κ. Παυλόπουλος δεν είναι εδώ: Ποιο περιφερειακό συμβούλιο, επτά μήνες τώρα, συνεδρίασε για να πάρει αποφάσεις; Στα περιφερειακά συμβούλια, όπως είπαν και οι συνάδελφοι, συμμετέχουν και οι νομάρχες, οι οποίοι αποφασίζουν για τα θέματα των ΠΕΠ. Ούτε ένα νομαρχιακό συμβούλιο επτά μήνες τώρα δεν συνεδρίασε. Οι περιφερειάρχες δεν ενδιαφέρθηκαν ούτε να γνωρίσουν τους νομάρχες που είναι στα περιφερειακά συμβούλια. Ποιος είναι ο σεβασμός προς το ρόλο της Νομαρχιακής Αυτοδιοίκησης;
      Έρχομαι, τώρα, σε ένα δεύτερο και κρίσιμο στοιχείο για την τοπική ανάπτυξη, δηλαδή το πρόγραμμα ΕΠΤΑ. Η μεγάλη τομή είναι αυτό το πρόγραμμα, το οποίο εμείς φέραμε γιατί γνωρίζαμε, ότι μόνο μέσα απ’ αυτό έχει έννοια ο «ΚΑΠΟΔΙΣΤΡΙΑΣ». Λειτούργησε, όπως θέλαμε; Όχι. Όμως δεν χωρά αμφιβολία ότι ήταν μία μεγάλη τομή. Έγιναν πολλά έργα, μικρά και μεγάλα, σε όλους τους δήμους της χώρας. Τα τελευταία χρόνια ό,τι ζωντανό υπήρξε στους μικρούς δήμους και στην περιφέρεια, για την οποία όλοι τάχα συζητάμε και νοιαζόμαστε, ήταν από τα έργα του ΕΠΤΑ.
      Εμείς θα μπορούσαμε να έχουμε προωθήσει ακόμα περισσότερο το πρόγραμμα ΕΠΤΑ. Στις αρχές του χρόνου -πού είναι τώρα ο κ. Παυλόπουλος που όλο ρωτάει τι κάναμε;- βάλαμε περίπου τριακόσια εκατομμύρια ευρώ για τη χρονιά που έρχεται και το πήγαμε μέχρι το τέλος του χρόνου. Πείτε μου, εδώ και επτά μήνες, έστω ένα μικρό έργο, σ’ έναν οποιοδήποτε δήμο, που έγινε σωστά. Το πρόγραμμα ήταν ζωντανό, αλλά εσείς το πεθάνατε. Εμείς πιστεύαμε ότι πρέπει να συνεχίσουμε το ΕΠΤΑ πιο αποτελεσματικά. Ξέραμε ποιες ήταν οι αδυναμίες του, τι δεν κάναμε σωστά και θέλαμε να το βελτιώσουμε.
      Εσείς τι κάνετε; Βαπτίζετε το ΕΠΤΑ με το όνομα «ΘΗΣΕΑΣ», για να μην βάλετε ζωντανό χρήμα τώρα στα έργα της Αυτοδιοίκησης. Εγώ θέλω από τώρα να σας πω ότι του χρόνου τέτοιο καιρό δεν πιστεύω ότι θα έχετε πληρώσει μία δραχμή από τον «ΘΗΣΕΑ» για οποιοδήποτε έργο της περιφέρειας. Επί ένα χρόνο θα ασχολούμαστε με τη διαδικασία των νέων προγραμμάτων. Δεν θα δώσετε ούτε μία δραχμή ούτε από αυτό το πρόγραμμα ούτε από το παλιό ΕΠΤΑ. Αυτή είναι η πραγματικότητα. Αναβάλλετε, κερδίζετε χρόνο και δεν βάζετε ούτε μία δραχμή. Αυτό θα είναι το αποτέλεσμα της σημερινής νομοθετικής πρωτοβουλίας. Οι μικροί δήμοι θα στεγνώσουν κυριολεκτικά τα επόμενα δύο χρόνια.
      Προχωρώ στην ουσία του σχεδίου νόμου. Λέτε « εμείς βάζουμε το 39% των όσων βάζει η Αυτοδιοίκηση». Αυτή είναι μία ψευδής εικόνα, γιατί στο όλο πρόγραμμα βάζετε περίπου 25% ή 26%.
      ΝΙΚΟΛΑΟΣ ΓΚΑΤΖΗΣ: Είναι 35% και όχι 39%.
      ΝΙΚΟΛΑΟΣ ΣΑΛΑΓΙΑΝΝΗΣ: Ναι 35% και ουσιαστικά είναι το 25% του προγράμματος. Δηλαδή, βάζουν το 75% οι δήμοι από τα δικά τους χρήματα και τα υπόλοιπα το κράτος.
      Το σημερινό νομοσχέδιο φέρνει πράγματι ένα σωστό μέτρο. Υποχρεώνει τα Υπουργεία να μπουν με ποσοστά, κάτι που εμείς δεν κάναμε και ήταν μία μεγάλη δική μας αδυναμία.
      Τι κάνουν, όμως, ακριβώς; Δεν λένε 50% και 50%, αλλά 25% και 75%. Ακούστε αντίληψη! Υπουργός, του οποίου το Υπουργείο συμμετέχει με 1%, θα έχει συνολική άποψη για όλα τα έργα των δήμων που βάζουν 75%. Ο Υπουργός θα έχει πλήρη εποπτεία και έλεγχο. Ουσιαστικά θα κάνει ό,τι θέλει. Ορίστε, ποια είναι η αντίληψη, ότι η αυτοδιοίκηση είναι στο περιθώριο, ότι δεν εκτιμάται το δικό της βάρος, και ότι θέλουν να πάει βήματα μπροστά. 
      Εσείς, λοιπόν, ρωτάτε: Τι έκανε το ΕΠΤΑ; Σας απαντώ: Το ΕΠΤΑ ήταν το πρώτο πρόγραμμα. Δεν πρέπει τα συν και τα πλην, τα υπέρ και τα κατά αυτού του πρώτου προγράμματος να τα αξιολογήσουμε και δεν πρέπει να πάμε βήματα μπροστά; Δεν έχουμε καμία άλλη δυνατότητα; Δηλαδή, το ερώτημά μας είναι πώς πήγε η πρώτη μας προσπάθεια; Πού είναι η νέα δυναμική; Ναι ή όχι στο να παίρνει αποφάσεις ο ίδιος ο δήμος για τα δικά του έργα; Το σύστημα είναι συγκεντρωτικό και γραφειοκρατικό εσωτερικά στους Υπουργούς. Αν είναι δυνατόν με το 1% του Υπουργείου να ελέγχει πλήρως το πρόγραμμα «ΘΗΣΕΑΣ»! Αυτή είναι η πραγματικότητα.
      Αγαπητοί συνάδελφοι, ας προχωρήσουμε ακόμα παραπέρα. Με πιο κριτήριο θα πάνε τα έργα στις περιφέρειες; Δηλαδή κάθε περιφέρεια τι θα πάρει από το ΕΠΤΑ; Κάθε νομός και κάθε δήμος τι θα πάρει από τον «ΘΗΣΕΑ»; Με ποια κριτήρια, με τι πλαφόν; Δεν υπάρχει τίποτα; Πάμε όπου θέλουμε;
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης):…
      ΝΙΚΟΛΑΟΣ ΣΑΛΑΓΙΑΝΝΗΣ: Αγαπητέ κύριε Υπουργέ, φίλε από τη Θεσσαλία, βάζαμε πλαφόν, λέγαμε ότι υπήρχε τόσο πλαφόν και στα χωριά.
      ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, σας παρακαλώ, θα ζητήσετε μετά το λόγο αν θέλετε, αλλά μη διακόπτετε.
      ΝΙΚΟΛΑΟΣ ΣΑΛΑΓΙΑΝΝΗΣ: Δεν αλλάζει τίποτα σήμερα. Η διυπουργική επιτροπή κάνει ό,τι θέλει. Αυτό είναι ο «ΘΗΣΕΑΣ». Γιατί, λοιπόν, να το στηρίξουμε; Κάνει βήματα μπροστά; Τα λάθη και τις δικές μας αδυναμίες τα διορθώνει; Αυτά που οι καιροί επιβάλλουν τα ικανοποιεί ο «ΘΗΣΕΑΣ»; Όχι βέβαια.
      Το τρίτο σημαντικό κεφάλαιο είναι το Εθνικό Δημοτολόγιο, που είναι πολύ σοβαρή υπόθεση και καλά κάνετε και το φέρνετε. Αναγνωρίστε, όμως, ότι είναι το αποκορύφωμα μιας δουλειάς που έγινε εδώ και τόσα χρόνια, με τον «ΚΑΠΟΔΙΣΤΡΙΑ», με τα δημοτολόγια, με τους εκλογικούς καταλόγους, με τα ΚΕΠ. Είναι το επιστέγασμα για το οποίο είχαμε δουλέψει και έτσι το βρήκατε στα συρτάρια σας. Αυτή είναι η πραγματικότητα. 
      Από κει και πέρα το νομοσχέδιο έχει πολλές διατάξεις, θετικές διατάξεις, που εμείς είμαστε υπέρ τους και θα τις κουβεντιάσουμε. Δεν είμαστε κατά. Υπάρχουν και διατάξεις που είναι και «δημαρχοκτόνες» και θα τις δούμε, υπάρχουν και αδικίες που θα τις δούμε, αλλά επί της αρχής δεν μπορούμε να στηρίξουμε ένα νομοσχέδιο που δεν έχει καμία πνοή, τίποτα καινούργιο, τίποτα το θετικό ως προοπτική για το χώρο της Αυτοδιοίκησης.
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο κ. Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Κύριοι συνάδελφοι, πιστεύω ότι το «μωσαϊκό» των διατάξεων, αλλά και αυτό καθ’ αυτό το περιεχόμενό τους -γιατί πρόκειται για διευθετήσεις, για «μπαλώματα»- δεν αφήνουν πολλά περιθώρια για συζήτηση επί της αρχής.
      Είδα να ενοχλείται η Κυβέρνηση όταν τέθηκε από μόνο του το ερώτημα: Τελικά υπάρχει «πυξίδα» στην πολιτική σας; Από τα πεπραγμένα της Κυβέρνησης μέχρι τώρα σε όλους τους τομείς δεν είδα τίποτα, αλλά πολύ περισσότερο μιλάω για έναν τομέα κρίσιμο για την ανάπτυξη της χώρας, για τη δημοκρατία, για την ποιότητα ζωής των πολιτών. Μιλάω για τους ΟΤΑ γενικότερα. Δεν θα μας πείτε πού βάζετε τον πήχη; Εγώ δεν μπορώ να παρακολουθήσω τον κ. Πολύδωρα, έχουμε και ιδεολογική διαφωνία όταν τα οράματα τα ονομάζει μεγαλοϊδεατισμούς. Εγώ δεν θα μπω σε αυτό το θέμα, είναι θέμα αρχών, είναι θέμα ιδεολογίας και διαφωνούμε.
      Ερωτώ απλά το εξής: Πού βάζετε τον πήχη σε σχέση με το ρόλο των ΟΤΑ; Ένα ρόλο σημαντικό στην εποχή μας για ένα μεγάλο ζήτημα, που για μένα είναι το ζήτημα της νέας δεκαετίας, δηλαδή, για το ζήτημα της σύγκλισης των περιφερειών αλλά και με την εμβάθυνση της δημοκρατίας και με την απελευθέρωση των δυνατοτήτων των τοπικών κοινωνιών για συμμετοχή στην ανάπτυξη; Δεν θα έπρεπε ύστερα από επτά μήνες να μας το πείτε;
      Λέτε για τις διατάξεις του νομοσχεδίου ότι αυτές αποσκοπούν στην αντιμετώπιση της λειτουργίας των προβλημάτων των ΟΤΑ πρώτου και δεύτερου βαθμού και επιπλέον και στην ενίσχυση του ρόλου των ΟΤΑ στην τοπική ανάπτυξη. Θα με ρωτούσατε: «Δεν είστε ευχαριστημένος»; Το μόνο που προκύπτει από αυτές τις διατάξεις -και ειπώθηκε από πολλούς συναδέλφους- είναι ότι επιχειρείται μία όψιμη, «ήπια -κατά την έκφρασή σας- προσαρμογή» στις πολιτικές και στις πρωτοβουλίες του ΠΑΣΟΚ για τους θεσμούς αυτούς, πρωτοβουλίες και πολιτικές τις οποίες πολεμήσατε λυσσαλέα σε διάφορες φάσεις που εκδηλώνονταν. Αναφέρομαι ιδιαίτερα και στο θεσμό της Νομαρχιακής Αυτοδιοίκησης και στον «ΚΑΠΟΔΙΣΤΡΙΑ». Θα μου πείτε: «Δεν είστε ευχαριστημένος ως ΠΑΣΟΚ» αφού ουσιαστικά έρχεστε να «ακουμπήσετε» στην πολιτική μας ύστερα από τόσα χρόνια;
      Μπορεί κομματικά να είμαι ευχαριστημένος, αλλά γενικά πολιτικά και ως πολίτης δεν είμαι, διότι οι θεσμοί εξελίσσονται. Και περιμέναμε να κάνετε νέα βήματα να πάτε πιο μπροστά. Και οι ανάγκες και οι προκλήσεις της εποχής είναι καινούργιες. Και δεν το κάνετε.
      Έτσι, λοιπόν, δεν νομίζω ότι μπορεί να γίνει σοβαρή συζήτηση επί της αρχής του νομοσχεδίου. Και θέλω απλώς στο λίγο χρόνο που έχω, να έλθω σ’ αυτές καθαυτές τις διατάξεις. Και θέλω ιδιαίτερα με το θέμα του ΘΗΣΕΑ να ασχοληθώ λίγο. Ο «ΘΗΣΕΑΣ» όπως και εσείς λέτε είναι μία συνέχεια προγραμμάτων που προϋπήρχαν, τα ΕΑΠΤΑ και το ΕΠΤΑ που δημιουργήθηκε με τον ν. 2539/97. Επιχειρείται και εδώ «επανίδρυση» ουσιαστικά αυτού του προγράμματος. Και τα περί «επανίδρυσης» είδαμε και σε άλλους τομείς τι σημαίνουν. Λέτε ότι πάτε να διαμορφώσετε με τις διατάξεις -αναφέρομαι στο κεφάλαιο β΄- ένα πλαίσιο κατάρτισης, διαχείρισης, παρακολούθησης και ελέγχου του προγράμματος. Πρόγραμμα για την τοπική ανάπτυξη. Αξιοποιήσατε αλήθεια μία πολύτιμη ειδική εμπειρία που υπήρχε από τα ΕΑΠΤΑ και ΕΠΤΑ και μια ακόμη γενικότερη εμπειρία που υπήρχε από τα Κοινοτικά Πλαίσια Στήριξης; Μία εμπειρία, γενικά της διοίκησης και της Ελλάδας. Νομίζω πως όχι.
      Όλη η συζήτηση και η κριτική και από μεριά συναδέλφων του ΠΑΣΟΚ επικεντρώθηκε στο θέμα των πόρων σε σχέση με το ΕΠΤΑ, τώρα ΕΚΣΕΑ. Ασφαλώς θα μπορούσε να πει κάποιος ότι το παραπέρα βήμα θα ήταν ένας στόχος που ήταν και στο ΕΠΤΑ να πάμε στο 50% της κρατικής χρηματοδότησης. Δεν θα ήταν αυτό λογικό, για να πούμε πραγματικά ότι μπορεί να αποτελέσει μοχλό στην ανάπτυξη των τοπικών κοινωνιών; Και εδώ θέλω να ανοίξω μία παρένθεση. Επειδή έγινε πολλή συζήτηση και στη Βουλή, θα μου επιτρέψετε για μισό λεπτό να πω ότι η οικονομική αυτοτέλεια των ΟΤΑ, οπωσδήποτε είναι ένα βασικό ζήτημα, αλλά θα έλεγα και η συνταγματική επιταγή με το άρθρο 102, παράγραφος 5 του Αναθεωρημένου Συντάγματος. Όμως, πολλές πτέρυγες εδώ και πολλοί συνάδελφοι δεν βλέπουν αυτήν την αυτοτέλεια σ’ όλο της το εύρος. Βλέπουν μόνο τη μια της όψη, την κατανομή των κρατικών πόρων.
      Υπάρχει, όμως, και η άλλη όψη, η ανάπτυξη τοπικών πόρων είτε αυτό σημαίνει τοπικά έσοδα είτε αυτό σημαίνει χρησιμοποίηση όλων των δυνατοτήτων που έχει μια τοπική κοινωνία και ακόμα και ιδιωτικών πόρων. Αυτό θα ήταν μία πλήρης θεώρηση. Δεν μπορούμε να βλέπουμε τη μία όψη. Αυτό πια που είναι το «ταμπού» νομίζω για τους δήμους αλλά και ένα σημείο παράκαμψης για τα κόμματα, πρέπει να σπάσει. Εάν θέλουμε να δώσουμε προοπτικές στις τοπικές κοινωνίες και προς την κατεύθυνση της ανάπτυξης, θα πρέπει εδώ να πούμε τα πράγματα με το όνομά τους και να πάρουμε θέση.
      Κλείνω την παρένθεση. Δεν είναι μόνο το θέμα των πόρων σε σχέση με το «ΘΗΣΕΑ». Για μένα και φοβάμαι -έχοντας μία εμπειρία και από τα Κοινοτικά Πλαίσια Στήριξης- ότι ο μηχανισμός παρακολούθησης που προσπαθεί να αντιγράψει ουσιαστικά μηχανισμούς διαχειριστικούς των Κ.Π.Σ., για τη συγκεκριμένη περίπτωση και όπως δομείται, είναι και πολύπλοκος και με επικαλύψεις σε διάφορα επίπεδα. Και προπάντων -και αυτό είναι κριτική προς εσάς- ίσως η επανίδρυση είναι ουσιαστικά ο καθολικός στόχος με την έννοια που της δίνετε εσείς- όπως δημιουργείται ο μηχανισμός είναι «κρατικοκεντρικός». Δηλαδή, το «πάνω χέρι» έχει η Κυβέρνηση σ’ ένα δαιδαλώδες σύστημα που δημιουργείται. Θα έχουμε αύριο ευκαιρία, με περισσότερο στα άρθρα να επεκταθούμε.
      Άκουσα τον κ. Παυλόπουλο προηγουμένως σε μία ανάλογη παρατήρηση νομίζω του συναδέλφου κ. Παπαδόπουλου, να λέει «θα τα πούμε». Εγώ θέλω να πω γιατί λέω αυτό το πράγμα. Γιατί είναι κρατικοκεντρικός, το πάνω χέρι το παίρνει η Κυβέρνηση και έχει επικαλύψεις που θα φέρουν συγχύσεις.
      Διαβάζω επιλεκτικά από όσα έχω σημειώσει:
      Στο άρθρο 9 παράγραφος 1 προσδιορίζεται η αρμοδιότητα της Κεντρικής Επιτροπής του μηχανισμού -στην οποία δεν μετέχει η ΚΕΔΚΕ! Μεταξύ των αρμοδιοτήτων στο εδάφιο α3 αναφέρεται η προένταξη και ένταξη έργων στο Πρόγραμμα. 
      Ερχόμαστε στο ίδιο άρθρο στην παράγραφο 2 στο εδάφιο α3 όπου η προένταξη γίνεται με απόφαση της Περιφερειακής Επιτροπής. Ερχόμαστε στο άρθρο 10 παράγραφος 1 εδάφιο Α΄.ε΄ όπου αναφέρεται ότι η Κεντρική Επιτροπή εγκρίνει ή τροποποιεί προτάσεις της Περιφερειακής Επιτροπής.
      Στο άρθρο 10 επίσης στην παράγραφο 1 εδάφιο Β΄.β΄ ορίζεται ότι η απόφαση της Περιφερειακής Επιτροπής ολοκληρώνεται με έγγραφη διαπίστωση από το ΥΠΕΣΔΔΑ. Πολλά επίπεδα με επικαλύψεις και όλα καταλήγουν στο κέντρο στην Κυβέρνηση. Χρειάζεται νομίζω να το δούμε αυτό και χρειάζεται και νομοθετικές βελτιώσεις, αλλιώς πολύ φοβάμαι ότι ο «ΘΗΣΕΑΣ» θα χαθεί στο «λαβύρινθο» μιας νέας δομής μέσα στη Διοικητική, που κάνετε.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Γείτονα, μπορώ να κάνω μια διακοπή;
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαρίστως να κάνουμε διάλογο. Μιλώ καλοπροαίρετα. Κύριε Πρόεδρε, παρακαλώ να μου κρατήσετε το χρόνο.
      ΠΡΟΕΔΡΕΥΩΝ (Φίλιππος Πετσάλνικος): Εφόσον ο κ. Γείτονας επιτρέπει τη διακοπή, ορίστε κύριε Υπουργέ, έχετε το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Να παρακαλέσω να διευκρινίσετε το εξής, ότι οι αρμοδιότητες, όπως καταγράφονται, διευκρινίζονται από τη διαδικασία ένταξης των έργων. Αρμοδιότητα βεβαίως είναι και της Κεντρικής Επιτροπής Παρακολούθησης να προεντάσσει έργα, αλλά δεν έχει την ουσιαστική αρμοδιότητα μέσα από τη διαδικασία που είναι το παρακάτω άρθρο για τον τρόπο με τον οποίο εντάσσονται τα έργα.
      Και μια ακόμη διευκρίνιση. Αυτό το σύστημα είναι το σύστημα του ΕΠΤΑ και το εξήγησα στην επιτροπή. Γιατί είναι το σύστημα του ΕΠΤΑ; Γιατί δαπανήθηκαν πάρα πολλά χρήματα και έγινε ένα μηχανογραφικό σύστημα στο Υπουργείο και στις περιφέρειες και δεν θέλαμε να κάνουμε καινούργιο απ’ αρχής και για ένα άλλο δεύτερο και πιο σημαντικό λόγο, ότι ήταν εθισμένοι οι δήμαρχοι σ’ αυτήν τη διαδικασία. Να μην τους βάλουμε καινούργια διαδικασία ξανά από την αρχή.
      ΠΡΟΕΔΡΕΥΩΝ (Φίλιππος Πετσάλνικος): Καλώς, κατανοητή η παρέμβασή σας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Εγώ διαφωνώ με τις παρατηρήσεις που κάνατε. Δεν έχω χρόνο να επεκταθώ. Σας ανέφερα συγκεκριμένα άρθρα και παραγράφους. Αύριο στα άρθρα θα έχω περισσότερο χρόνο να σας εξηγήσω. Σας ερωτώ όμως με βάση την παρέμβαση που κάνατε: Αν είναι όπως τα λέτε τότε τι το «καινόν» φέρνετε ως προς το «ΘΗΣΕΑΣ»; Γιατί αν αναφερθώ π.χ. στο θέμα της κατάρτισης των προγραμμάτων και στα κριτήρια αξιολόγησης, τότε ενισχύεται αυτό που λέω, ότι στο σύστημα έχει το πάνω χέρι το Υπουργείο Εσωτερικών και η Κυβέρνηση. Και θέλετε να σας προσθέσω και κάτι άλλο; Δεν ήθελα να επεκταθώ. Εκεί που μιλάτε για τα κριτήρια -συμφωνώ στο κριτήριο της ωριμότητας των έργων επί παραδείγματι- γιατί είναι σαφές κριτήριο. Βάζετε επίσης «και» τη συμβολή του έργου αυτού στους στόχους» ως κριτήριο. Εάν όμως, κύριε Υφυπουργέ, η συμβολή αυτή δεν μπορεί να εκτιμηθεί με μετρήσιμους δείκτες, τότε θα καταντήσει γράμμα κενό και ρωγμή για κατασπατάληση πόρων, κάτι που έγινε και στο παρελθόν. Το θέμα είναι να πάμε ακόμα πιο μπροστά, βελτιώνοντας τα πράγματα.
      Τελειώνω με μια ακόμα παρατήρηση σε σχέση με το άρθρο 22 που αναφέρεται στις προμήθειες. Θα αναφερθώ και αύριο. Έχω όμως να κάνω μια σημαντική παρατήρηση. Διαφωνώ πλήρως με την κατάργηση του άρθρου 12 παράγραφος 1 του ν. 3074 στο όνομα, όπως λέτε στην εισηγητική έκθεση της απλοποίησης των διαδικασιών. Καταργείτε τη δημοσιότητα και ιδιαίτερα όταν πρόκειται για απευθείας αναθέσεις των έργων. Και η δημοσιότητα είναι το βασικό στοιχείο διαφάνειας. Και απορώ πώς καταργείτε αυτήν τη διάταξη. Στην απευθείας ανάθεση πρέπει να υπάρχει και δημοσιότητα και πρόσκληση. Αυτό που λέγαμε παλιά απευθείας ανάθεση πρέπει να γίνεται μέσω διαπραγματεύσεων, όπως ορίζει η οδηγία της Κοινότητας. Δεν μπορεί σε καμιά περίπτωση τα έργα από τους δήμους και μάλιστα σε περίπτωση απευθείας ανάθεσης να ανατίθενται εν κρυπτώ και παραβύστω. 
      Αυτές ήταν οι παρατηρήσεις μου και στα άρθρα που στοιχειοθετούν πιστεύω την άποψή μου ότι δεν μπορεί κανένας να συζητήσει επί της αρχής αυτού του νομοσχεδίου. Θα αναμένουμε και στην διάρκεια της συζήτησης από την Κυβέρνηση, να μας δώσει επιτέλους δείγματα της πολιτικής της γι’ αυτούς τους σημαντικούς θεσμούς του ΟΤΑ.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ)
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών Δημόσιας Διοίκησης και Αποκέντρωσης): Κύριε Πρόεδρε, μπορώ να έχω το λόγο για μία παρέμβαση ενός λεπτού;
      ΠΡΟΕΔΡΕΥΩΝ (Φίλιππος Πετσάλνικος): Και άλλη παρέμβαση ή θέλετε να κάνετε διευκρίνιση επί της επισήμανσης που έκανε γι’ αυτό το σοβαρό θέμα, εξ όσων μπορώ να αντιληφθώ, ο κ. Γείτονας;
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μία διευκρίνιση, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Ωραία. Κάντε τη διευκρίνισή σας σε λίγα δευτερόλεπτα, κύριε Υφυπουργέ.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε, αίτημα των δήμων -και θεωρήθηκε λογικό- ήταν ότι για έργα του μεγάλου ποσού των 6.000 ευρώ να μη δαπανάται το μεγαλύτερο τμήμα σε δημοσιεύσεις στις εφημερίδες και να γίνεται μόνο ανάρτηση.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Υφυπουργέ, εγώ θεωρώ τη δημοσιότητα ως βασικό στοιχείο, στον πυρήνα της διαφάνειας. Θα πρέπει να το αντικαταστήσετε. Εάν είναι θέμα δαπάνης για τον Τύπο, θα πρέπει ν’ αντικατασταθεί τότε με άλλο τρόπο δημοσιότητας. Διότι απευθείας ανάθεση έργων χωρίς να ισχύει -και το ξέρετε λόγω μικρών έργων- η Κοινοτική Οδηγία, που δεν επιτρέπει να φωνάξεις έναν εργολάβο -η Κοινοτική Οδηγία επιβάλλει και σ’ αυτές τις περιπτώσεις, στην απευθείας ανάθεση, να γίνει διαπραγμάτευση με πολλούς- και χωρίς δημοσιότητα πιστεύω ότι θα έχουμε εκτροπές σε αυθαιρεσίες και εκφυλιστικά φαινόμενα αδιαφάνειας.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Η άποψή σας είναι πολύ κατανοητή, κύριε Γείτονα.
      Κύριοι συνάδελφοι, θα ολοκληρώσουμε τη σημερινή μας συζήτηση με το συνάδελφο κ. Αντωνακόπουλο για να προχωρήσουμε μετά στην ψήφιση επί της αρχής.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, κοντεύει 23.30΄.
      ΠΡΟΕΔΡΕΥΩΝ (Φίλιππος Πετσάλνικος): Με πολλή υπομονή σας άκουσε ο κ. Αντωνακόπουλος εδώ. Τώρα θα έχετε την υπομονή και θα έχουμε την υπομονή να τον ακούσουμε για να προχωρήσουμε στην ψήφιση επί της αρχής.
      ΕΛΕΥΘΕΡΙΟΣ ΖΑΓΟΡΙΤΗΣ: Κύριε Πρόεδρε, δεν θα δευτερολογήσουν οι εισηγητές;
      ΠΡΟΕΔΡΕΥΩΝ (Φίλιππος Πετσάλνικος): Όχι απόψε, γιατί αυτή ήταν η συμφωνία, ομοφώνως, του Τμήματος νωρίτερα. Να ολοκληρώσουμε στις 23.30΄, να γίνει η ψηφοφορία επί της αρχής και να συνεχίσει η συζήτηση αύριο με όσους συναδέλφους δεν μπόρεσαν να πάρουν σήμερα το λόγο και να έχετε και εσείς την ευκαιρία των δευτερολογιών σας.
      ΕΛΕΥΘΕΡΙΟΣ ΖΑΓΟΡΙΤΗΣ: Ο κ. Χωρέμης έθεσε το ζήτημα να δευτερολογήσουν οι εισηγητές. Δεν μπορεί να υπάρξει δευτερολογία αύριο.
      ΠΡΟΕΔΡΕΥΩΝ (Φίλιππος Πετσάλνικος): Ήμουν εδώ όταν αποφάσισε το Τμήμα ομοφώνως, κύριε Ζαγορίτη, στις 23.30΄ να γίνει η ψήφιση του νομοσχεδίου επί της αρχής. Αύριο θα έχετε τη δυνατότητα και εσείς, μετά τους συναδέλφους που είναι εγγεγραμμένοι και δεν μπόρεσαν να πάρουν το λόγο για πρωτολογία, να δευτερολογήσετε.
      Ο κ. Αντωνακόπουλος έχει το λόγο.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριε Υφυπουργέ, κύριοι συνάδελφοι, η Τοπική Αυτοδιοίκηση και η αποκέντρωση είναι ο μονόδρομος προς τη δημοκρατία, την ανάπτυξη, την πρόοδο και την ευημερία. Τάδε έφη ο αείμνηστος Ανδρέας Παπανδρέου το 1982. Είναι η χρονιά που αρχίζει η μεγάλη επανάσταση της αποκέντρωσης αρμοδιοτήτων και πόρων στην ελληνική περιφέρεια μέσω της ενίσχυσης της Τοπικής Αυτοδιοίκησης.
      Και τονίζω το 1982 για να πω ότι -παραστατικά- όταν η Νέα Δημοκρατία πήγαινε προς την Τοπική Αυτοδιοίκηση, εμείς γυρίζαμε για δεύτερη φορά. Υπάρχει μεγάλη διαφορά και στους χρόνους και στην προσφορά σ’ αυτήν την υπόθεση σε σχέση με τα δύο κόμματα.
      Πραγματικά σήμερα έχει παραδοθεί ένα θεσμικό οικοδόμημα, ένα οικοδόμημα της Τοπικής Αυτοδιοίκησης το οποίο έχει την οικονομική στήριξη. Και βέβαια, ο θεμέλιος λίθος και η θεμέλια πλάκα φέρνει ισχυρό το πολιτικό αποτύπωμα της παράταξής μας, ένα αποτύπωμα που δεν είναι δυνατόν να φθαρεί από οποιαδήποτε συκοφάντιση ή αμφισβήτηση.
      Είναι, όμως, σύνηθες φαινόμενο η Κυβέρνηση σήμερα, όταν γίνεται διάλογος στο Κοινοβούλιο, να κάνει αντιπολίτευση στο ΠΑΣΟΚ. Έτσι, λοιπόν, επειδή πράγματι είναι μία κυβέρνηση έξι, επτά μηνών, εγώ θα της κάνω αντιπολίτευση πλέον ως παράταξη, συνολικά, τι έχει κάνει για την Τοπική Αυτοδιοίκηση.
      Και να πάμε στο 1990-1993 και κυρίως στο 1990: Με τη συγκυβέρνηση του 1990 είχε συναποφασίσει το Φλεβάρη του 1990, να προκηρυχθούν εκλογές για Νομαρχιακή Αυτοδιοίκηση την ίδια χρονιά. Εξελέγη η Νέα Δημοκρατία κυβέρνηση, αθέτησε την υπόσχεσή της. Τρία χρόνια καμία κουβέντα για τη Νομαρχιακή Αυτοδιοίκηση.
      Να πάμε πιο πίσω στη σύγχρονη πολιτική ιστορία του τόπου; Αυτή η παράταξη, η συντηρητική παράταξη, ήταν που πάντα έκοβε το δρόμο της αποκέντρωσης. Για να μην πούμε για τον Κώδικα της Τοπικής Αυτοδιοίκησης, όταν ήταν η εποχή της Εθνικής Αντίστασης στην Ελλάδα, που οι μετέπειτα συντηρητικές κυβερνήσεις τον εξαφάνισαν. Να μη μιλήσουμε για το Σύνταγμα του Παπαναστασίου το 1927, που ενίσχυε την Τοπική Αυτοδιοίκηση αλλά και οι επόμενες συντηρητικές κυβερνήσεις κανένα νόμο δεν εξέδωσαν. Να μη μιλήσουμε για το Βενιζέλο που είχε συγκροτήσει επιτροπή για τον κώδικα της Τοπικής Αυτοδιοίκησης, αλλά όταν έχασε τις εκλογές από τη συντηρητική παράταξη δεν συνεδρίασαν επιτροπές.
Να πάμε μέχρι και τον Τρικούπη, που θεσμοθέτησε τη Νομαρχιακή Αυτοδιοίκηση, αλλά οι επόμενες συντηρητικές κυβερνήσεις κατήργησαν αυτόν το νόμο. Τα λέω αυτά για να έχουμε μία συνέχεια, γιατί κάποιες στιγμές ξεχνούμε τη διαδρομή, ξεχνούμε την ιστορία.
      Έτσι λοιπόν, σήμερα έρχεται η Νέα Δημοκρατία με ποιες θέσεις; Και όταν ψηφίστηκε ο «ΚΑΠΟΔΙΣΤΡΙΑΣ» στη Βουλή αλλά και όταν ψηφίστηκε η Νομαρχιακή Αυτοδιοίκηση, αποχώρησε, γύρισε την πλάτη της στην κυριολεξία σ’ αυτούς τους λαοπρόβλητους θεσμούς και βγήκε από την Αίθουσα.
      Σήμερα στην πατρίδα μας η αποκέντρωση μέσω της Τοπικής Αυτοδιοίκησης Α΄ και Β΄ βαθμού παρέχει υπηρεσίες στο 65% των προσφερόμενων υπηρεσιών από το ενιαίο ελληνικό διοικητικό σύστημα προς τον Έλληνα πολίτη. Αισθάνομαι υπερήφανος σαν Έλληνας που αυτοί οι θεσμοί έχουν κατορθώσει να βελτιώσουν την ποιότητα ζωής κατά 10% τα τελευταία χρόνια. Γιατί και ο νομάρχης έχει δύο χιλιάδες πεντακόσιες υπογραφές σε αντίστοιχες αρμοδιότητες, αλλά και η Τοπική Αυτοδιοίκηση έχει άπειρες αρμοδιότητες.
      Ακούστηκε από τον Υπουργό και στην επιτροπή και εδώ ότι η Τοπική Αυτοδιοίκηση ήταν αποπαίδι του ΠΑΣΟΚ τα τελευταία χρόνια. Ακούστηκε ότι έχουμε δυσκολία θέσεων ως Αξιωματική Αντιπολίτευση. Μα πιστεύω ότι σ’ αυτήν τη χώρα δεν υπάρχουν λωτοφάγοι. Σ’ αυτήν τη χώρα γνωρίζουν πολύ καλά ποιες είναι σήμερα οι αρμοδιότητες της Τοπικής Αυτοδιοίκησης. Γνωρίζουν πολύ καλά ποια προγράμματα σήμερα υλοποιεί, πώς ενισχύθηκε, ποιος θεσμοθέτησε το ΕΠΤΑ, ποιος θεσμοθέτησε το «Ελλάδα 2004», ποιος έδωσε τους καποδιστριακούς επιστήμονες -δύο χιλιάδες πενακόσιους νέους πτυχιούχους- και στους φτωχούς μικρούς δήμους καλύφθηκε η οικονομική δαπάνη από τους ΚΑΠ. Γνωρίζουν ποιος θεσμοθέτησε τα ΚΕΠ, αυτά που φέρνουν τη διοίκηση, το κράτος κοντά στον πολίτη. 
      Έγιναν μεγάλα προγράμματα στο χώρο της πρόνοιας, που υλοποιεί με χρηματοδότηση  από τους κεντρικούς αυτοτελείς πόρους η Τοπική Αυτοδιοίκηση: Το πρόγραμμα «Βοήθεια στο σπίτι», τα ΚΑΠΗ, οι βρεφονηπιακοί σταθμοί, η ολοήμερη απασχόληση του παιδιού. Μα και στο χώρο της παιδείας όλα τα προγράμματα: Συντήρηση σχολείων, διαμόρφωση προαυλίων των σχολείων για πρόληψη ατυχημάτων στην παιδική ηλικία, η μεταφορά των μαθητών. Ένα σωρό προγράμματα, με χρηματοδότηση από κεντρικούς αυτοτελείς πόρους, υλοποιεί η Τοπική Αυτοδιοίκηση σήμερα.
      Ακόμη το Υπουργείο Γεωργίας, τα προγράμματα ορεινών όγκων, τα LEADER, το πρόγραμμα αγροτικής ανάπτυξης, τα προγράμματα προστασίας περιαστικών δασών με κεντρική χρηματοδότηση υλοποιεί η Τοπική Αυτοδιοίκηση. Το πρόγραμμα στήριξης των ROM, στήριξης των αστέγων τσιγγάνων και υποδομών σε καταυλισμούς με οικονομική στήριξη από το Υπουργείο Εσωτερικών υλοποιεί η Τοπική Αυτοδιοίκηση. Δεν συμμετέχει σήμερα η Τοπική Αυτοδιοίκηση Α΄ και Β΄  βαθμού στην υλοποίηση των ΠΕΠ, που είναι το 80% του Γ΄ Κοινοτικού Πλαισίου Στήριξης; Ποιος κατέστησε αυτούς τους θεσμούς δυνατούς, ικανούς να δημοπρατούν, να επιβλέπουν, να παραλαμβάνουν τεράστια δημόσια έργα που αναδεικνύουν την ελληνική περιφέρεια; Η κυβέρνηση, η οποία απήλθε και κατηγορείται ότι δεν στήριξε την Τοπική Αυτοδιοίκηση. Η ΣΑΕ 069, τα ΕΤΕΡΠΣ, το ΤΕΟ, το πρόγραμμα δημοσίων επενδύσεων, συμβάσεις προγραμματικές με τη Νομαρχιακή Αυτοδιοίκηση, με τους ΓΟΕΒ, μια σειρά φορείς που χρηματοδοτούν την Τοπική Αυτοδιοίκηση και παράγει έργο με το έμπειρο και ικανό τεχνικό προσωπικό που έχει.
      Επίσης η Τοπική Αυτοδιοίκηση παρέχει σήμερα και μια σειρά νέων υπηρεσιών που της αποδόθηκαν: Δημοτική Αστυνομία, προγραμματικές συμβάσεις με τα ΕΛΤΑ, με τον ΟΣΕ, μια σειρά δηλαδή, από νέες υπηρεσίες. Επιπλέον τα δημοτικά λιμενικά ταμεία, τα δημοτικά στάδια είναι νέες υπηρεσίες που αποδόθηκαν με τους αντίστοιχους πόρους στην Τοπική Αυτοδιοίκηση. Αποδόθηκαν και νέοι θεσμοί: Οι συμπολιτείες, οι αναπτυξιακοί σύνδεσμοι, οι σύνδεσμοι σκοπού, ούτως ώστε να συναθροίζουν τις δυνάμεις τους όμοροι δήμοι για να παράγουν καλύτερα αποτελέσματα. Και στο Σύνταγμα κατοχυρώθηκε ο τοπικός πόρος, κατοχυρώθηκε ο προληπτικός έλεγχος των δαπανών. Έχουμε μια σειρά, λοιπόν, από υπηρεσίες, οι οποίες δεν υπήρχαν και δόθηκαν σήμερα.
      Γιατί όμως, γίνεται αυτός ο νόμος; Στόχος είναι μέσω του «ΘΗΣΕΑ» -αυτή είναι η ουσία- να ελεγχθούν απόλυτα και ασφυκτικά οι χρηματοδοτήσεις προς την περιφέρεια. Αυτό το καταδεικνύουν οι συνθέσεις των επιτροπών, το καταδεικνύει απόλυτα ακόμα και η τοπική, σε επίπεδο νομού, τεχνική επιτροπή. Διορίζει ο περιφερειάρχης υπαλλήλους της περιφέρειας μη τυχόν και λαθεύσει και είναι κανείς από τη Νομαρχιακή Αυτοδιοίκηση, για να είναι και υφιστάμενοί του και η μειοψηφία είναι η ΤΕΔ.
      Αυτό λοιπόν, δείχνει ότι σ’ όλη την πυραμίδα κυριαρχεί το κράτος, κυριαρχούν οι ημέτεροι του κράτους για να ελέγξουν σε απόλυτο βαθμό την κατανομή των έργων. Και δεν βάζουν ούτε πλαφόν ούτε κριτήρια. Γιατί στο ΕΠΤΑ, στον «ΚΑΠΟΔΙΣΤΡΙΑ» υπήρχαν κριτήρια όχι μόνο πληθυσμιακά, αλλά υπήρχε το κριτήριο του ελάχιστου κόστους λειτουργίας κάθε φτωχού δήμου, που δεν είχε τα έσοδα μέσα από τα κριτήρια που ίσχυαν για τους άλλους δήμους για να ικανοποιήσει τις λειτουργικές του δαπάνες. Υπήρχε πλαφόν. Κάθε δήμος ήξερε τι θα πάρει. Και βεβαίως οι καλοί δήμαρχοι έτρεχαν, έκαναν μελέτες, ωρίμαζαν τα έργα και απορρόφησαν όλα τα χρήματα.
Πολλά χρήματα που δεν απορροφήθηκαν, δεν ήταν λόγω άρνησης να εκχωρηθούν από το κεντρικό κράτος, αλλά και λόγω αδυναμιών απορροφητικότητας των περιφερειακών θεσμών.
      Και εκεί βοηθήσαμε. Εκτός από τους τεχνικούς επιστήμονες που δόθηκαν στους καποδιστριακούς δήμους, υπήρξε και δυνατότητα μελέτες να εκπονούνται από τις περιφερειακές υπηρεσίες, πράγμα που ισχύει και σήμερα.
      Έτσι λοιπόν, ερχόμαστε σ’ ένα νομοσχέδιο, για το οποίο και η ΚΕΔΚΕ και η ΕΝΑΕ έχουν εκφράσει κατά το διάλογο που έγινε στην επιτροπή τη διαφωνία τους. Σημειώνω τα λεγόμενα του κυρίου Κουκιάδη από την ΕΝΑΕ για το γενικό γραμματέα στις νομαρχίες. «Δεν το είχαμε συζητήσει στην ΕΝΑΕ». Για τους αντινομάρχες είχε διαφορετική προσέγγιση. Από τα πρακτικά των επιτροπών διαβάζω την πρώτη τοποθέτηση του κ. Κουκιάδη. Παραπέμπει επίσης πολλά από αυτά που φέρνετε στο νομοσχέδιο στον κώδικα λειτουργίας της Νομαρχιακής Αυτοδιοίκησης.
      Αυτά λέει η ΕΝΑΕ στα επίσημα Πρακτικά που πήραμε από τη Βουλή.
      ΕΛΕΥΘΕΡΙΟΣ ΖΑΓΟΡΙΤΗΣ: Διαφωνία είναι αυτό; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών Δημόσιας Διοίκησης και Αποκέντρωσης): Ήμαρτον! 
      ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, σας παρακαλώ μη διακόπτετε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μα ειλικρινά τα λέτε αυτά, κύριε Αντωνακόπουλε; Είναι ντροπή! Μόνο αυτό σας λέω.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Μπορείτε να δείτε τα Πρακτικά.
      ΠΡΟΕΔΡΕΥΩΝ (Φίλιππος Πετσάλνικος): Εάν θέλετε το λόγο, κύριε Υπουργέ, να τον ζητήσετε από το Προεδρείο. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα ήθελα να μιλήσω μετά τον κ. Αντωνακόπουλο. 
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Εάν δεν ξέρετε τα πρακτικά των συνεδριάσεων, ντροπή σε σας, όχι σε μένα που τα χρησιμοποιώ. Είναι δημόσιο έγγραφο. Εάν δεν τα έχετε να σας τα δώσω να τα διαβάσετε. Σας τα δίνω ευχαρίστως.
      ΕΛΕΥΘΕΡΙΟΣ ΖΑΓΟΡΙΤΗΣ: Το ότι δεν το συζητάμε είναι διαφωνία; 
      ΠΡΟΕΔΡΕΥΩΝ (Φίλιππος Πετσάλνικος): Κύριε Ζαγορίτη και σεις υποπίπτετε στο ίδιο σφάλμα τώρα. 
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Θα σας τα δώσω ευχαρίστως τα Πρακτικά, εκτός εάν τα έχουν γράψει λάθος οι υπηρεσίες της Βουλής. Τότε να προσφύγετε εκεί.
      Διαβάζω αποσπάσματα από την ακρόαση του κ. Κουκουλόπουλου, που είναι χαρακτηριστικά για τη συνεργασία που έχετε με τους φορείς αυτούς. «Επί τρεις μέρες προσπάθησα να επικοινωνήσω με τον Υπουργό κ. Αλογοσκούφη. Δεν κατέστη δυνατόν». Αυτά τα λέει ο Πρόεδρος της ΚΕΔΚΕ.
      Επίσης προτείνει τη φορολογική αποκέντρωση με τη δυνατότητα των τοπικών πόρων.
      Επιπλέον διαφωνεί και καταγγέλλει ότι σε σχέση με τη συμμετοχή των κεντρικών Υπουργείων στο επίπεδο του 26% του προγράμματος που προτείνεται, πριν τα πράγματα γίνουν καλύτερα. Ήταν το 39% των προγραμμάτων των κεντρικών Υπουργείων και σήμερα μιλάτε για τουλάχιστον 35%. Αυτό το 4% από πού το αφαιρείτε;
      Όσον αφορά τη συμμετοχή της Τοπικής Αυτοδιοίκησης στην ομάδα διαχείρισης έργου, ο κ. Κουκουλόπουλος, ο Πρόεδρος της ΚΕΔΚΕ, διαφωνεί και σε αυτό και επιζητεί τη συμμετοχή της ΚΕΔΚΕ και στην Επιτροπή Παρακολούθησης, όπου υπάρχουν είκοσι τέσσερις πρόεδροι επιτροπών και πέντε εκπρόσωποι κοινωνικών φορέων και δεν προβλέπεται συμμετοχή της ΚΕΔΚΕ.
      Κύριε Υπουργέ, γιατί λοιπόν, λέτε ότι δεν συμφωνούμε; Αφού δεν συμφωνούν οι κεντρικοί φορείς, η ΕΝΑΕ και η ΚΕΔΚΕ, εμείς θα συμφωνήσουμε σε κάτι που εσπευσμένα και βίαια φέρνετε, το οποίο εξυπηρετεί τη μόνη σκοπιμότητα να ελέγξετε απόλυτα τις όποιες οικονομικές δυνατότητες έχετε να χρηματοδοτήσετε έργα;
      Εάν δεν βρίσκετε αυτό που είπα σχετικά με την ΕΝΑΕ, κύριε Υπουργέ, να σας το δώσω ευχαρίστως και να σας πω και τη σελίδα στην οποία αναγράφεται στα Πρακτικά.
      Θα κλείσω, λέγοντας ότι ο Θησέας στην ελληνική μυθολογία κατόρθωσε να συνενώσει τις δέκα φυλές των Αθηναίων και να τις οδηγήσει σε μία ισχυρή Αθήνα, όμως ήρθε με μαύρα πανιά από την Κρήτη. Πιστεύω να μην έχετε φτιάξει τα ίδια μαύρα πανιά για την Τοπική Αυτοδιοίκηση. 
      (Χειροκροτήματα από την πτέρυγα του ΠΑΣΟΚ)
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θα ήθελα το λόγο.
      ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, θέλετε για ένα λεπτό να κάνετε μια πολύ σύντομη παρέμβαση;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Την παρέμβαση που πρέπει να κάνω, κύριε Πρόεδρε, και δικαιούμαι κατά τον Κανονισμό. 
      ΠΡΟΕΔΡΕΥΩΝ (Φίλιππος Πετσάλνικος): Ποια παρέμβαση που πρέπει να κάνετε;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κάθε Υπουργός δικαιούται κατά τον Κανονισμό να κάνει παρέμβαση. 
      ΠΡΟΕΔΡΕΥΩΝ (Φίλιππος Πετσάλνικος): Εννοείτε παρέμβαση δεκαπέντε, είκοσι λεπτών; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θέλω πέντε λεπτά, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Πέντε ολόκληρα λεπτά; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Βεβαίως!
      ΠΡΟΕΔΡΕΥΩΝ (Φίλιππος Πετσάλνικος): Θα ξεκινήσουμε με τρία λεπτά και βλέπουμε. Πιθανόν να μη σας χρειαστούν τα πέντε λεπτά.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε. 
      Αυτό είναι το ΠΑΣΟΚ που ξέραμε. Αυτό που είδατε.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Τι εννοείτε;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όταν είναι στην κυβέρνηση ξεχνάει να κάνει αυτά που υπόσχεται και όταν είναι στην αντιπολίτευση λέει πάντα «όχι», διαστρεβλώνοντας εσκεμμένα την πραγματικότητα.
      Θα καταλήξω με τον κύριο συνάδελφο, γιατί δεν πρέπει να μείνει τίποτε αναπάντητο, αλλά θα ξεκινήσω από κάτι το οποίο είπε πρηγουμένως…
      ΝΙΚΟΛΑΟΣ ΣΑΛΑΓΙΑΝΝΗΣ: Πρέπει να πάρουμε μία απάντηση. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ξέρετε, κύριε Σαλαγιάννη, ότι αυτή η Κυβέρνηση διάλογο κάνει…
      ΠΡΟΕΔΡΕΥΩΝ (Φίλιππος Πετσάλνικος): Κύριε Σαλαγιάννη, μη διακόπτετε και εσείς. Θα έχετε τη δυνατότητα αύριο να έχετε τη δευτερολογία σας.
      ΝΙΚΟΛΑΟΣ ΣΑΛΑΓΙΑΝΝΗΣ: Είναι 23.30΄. 
      ΠΡΟΕΔΡΕΥΩΝ (Φίλιππος Πετσάλνικος): Αισθάνεται αυτήν τη στιγμή την ανάγκη, ο κύριος Υπουργός, να κάνει την τοποθέτηση αυτή.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Πρώτα-πρώτα, κύριε Σαλαγιάννη, πώς παίρνετε το λόγο; Έτσι συνηθίσατε;
      ΝΙΚΟΛΑΟΣ ΣΑΛΑΓΙΑΝΝΗΣ: Κακώς πήρατε το λόγο.
      ΠΡΟΕΔΡΕΥΩΝ (Φίλιππος Πετσάλνικος): Σας παρακαλώ, κύριοι συνάδελφοι.
      Και σεις νωρίτερα, κύριε Υπουργέ, αυθαιρέτως είχατε πάρει το λόγο.
      Κύριε Παυλόπουλε, δεν θα κάνετε παρατήρηση στον κ. Σαλαγιάννη, πώς παίρνει το λόγο, γιατί με τον ίδιο τρόπο δυστυχώς και σεις νωρίτερα πήρατε το λόγο. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κάνετε λάθος. 
      ΠΡΟΕΔΡΕΥΩΝ (Φίλιππος Πετσάλνικος): Θα παρακαλέσω και τους δυο σας να απευθύνεστε στο Προεδρείο, εφόσον θέλετε να πάρετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τότε σας παρακαλώ να προστατεύσετε τους ανθρώπους που παίρνουν το λόγο, κύριε Πρόεδρε. 
      ΠΡΟΕΔΡΕΥΩΝ (Φίλιππος Πετσάλνικος): Ήμουν πολύ σαφής, κύριε Παυλόπουλε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Και εγώ είμαι σαφής, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Ολοκληρώστε σας παρακαλώ την παρέμβασή σας, γιατί παρότι συνεφώνησε ομοφώνως το Τμήμα στις 23.30΄ να ολοκληρώσουμε τη συνεδρίαση, ζητήσατε το λόγο και σας δίνω τη δυνατότητα να κάνετε την παρέμβαση.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Δικαίωμα του Υπουργού είναι, όσο διαρκεί η κοινοβουλευτική διαδικασία, να ζητάει το λόγο.
      ΠΡΟΕΔΡΕΥΩΝ (Φίλιππος Πετσάλνικος):  Στις 11.30΄ είχε ολοκληρωθεί κύριε Παυλόπουλε, γι αυτό σας λέω να ολοκληρώσετε την παρέμβασή σας.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κάνετε λάθος, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος):  Εάν δεν ήσασταν εκείνη την ώρα μέσα στην Αίθουσα ρωτήστε το συνάδελφό σας.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Κύριε Πρόεδρε, τελείωσε ο τελευταίος ομιλητής. Δεν έχει δικαίωμα…
      ΠΡΟΕΔΡΕΥΩΝ (Φίλιππος Πετσάλνικος):  Η ομόφωνη συμφωνία του Τμήματος ήταν ότι στις 11.30΄ θα περάσουμε στη διαδικασία της ψηφοφορίας, κύριε Παυλόπουλε. Ολοκληρώστε την παρέμβασή σας.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Τότε από εκεί και πέρα παρακαλώ να ξεκινήσει ο χρόνος μου. Και άλλη φορά, κύριε Πρόεδρε, θα παρακαλούσα πάρα πολύ όταν υπάρχουν υπερβάσεις στο χρόνο των συναδέλφων από την πλευρά του ΠΑΣΟΚ, να έχουμε και μεις την ίδια αντιμετώπιση. 
      ΠΡΟΕΔΡΕΥΩΝ (Φίλιππος Πετσάλνικος): Εννοείτε ότι μεροληπτικά λειτουργεί το Προεδρείο ή εγώ ή οι συνάδελφοί μου στο Προεδρείο;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Σας παρακαλώ πάρα πολύ. 
      ΠΡΟΕΔΡΕΥΩΝ (Φίλιππος Πετσάλνικος):  Κι εγώ σας παρακαλώ πάρα πολύ. Μαθήματα τήρησης και κανονισμού δεν θα δεχθώ ούτε από σας ούτε σε βάρος των συναδέλφων μου που προηγήθηκαν εμού εδώ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Τότε κύριε Πρόεδρε, αφήστε με να κάνω τη δουλειά μου.
      ΠΡΟΕΔΡΕΥΩΝ (Φίλιππος Πετσάλνικος):  Ολοκληρώστε την παρέμβασή σας. Δεν σας εμποδίζω εγώ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Εμποδίζετε διότι αυτή τη στιγμή…
      ΠΡΟΕΔΡΕΥΩΝ (Φίλιππος Πετσάλνικος):  Εσείς δυστυχώς κάνετε αναφορές προς πρόσωπα προς τα οποία δεν πρέπει να κάνετε. Και σας παρακαλώ όχι μαθήματα προς το Προεδρείο! Ολοκληρώστε την παρέμβασή σας.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Κύριε Πρόεδρε, σας επαναλαμβάνω, δεν με αφήνετε να απαντήσω. Αφήστε με, λοιπόν, να κάνω τη δουλειά μου.
      Σε ό,τι αφορά λοιπόν τώρα αυτά που ελέχθησαν, γιατί πρέπει να υπάρχει απάντηση. Άκουσα τον κ. Γείτονα να ομιλεί και να λέει για μια διάταξη, που ύστερα από αίτημα της ΚΕΔΚΕ ετέθη ότι επί έργων ή συμβάσεων οι οποίες φτάνουν μέχρι τα 6000 ευρώ να μη χρειάζεται να γίνει δημοσίευση διά του Τύπου. Διότι είναι μεγαλύτερα τα έξοδα της δημοσίευσης, αλλά να είναι απλή ανάρτηση. Ανάρτηση η οποία σημαίνει ότι ο οποιοσδήποτε μπορεί να λάβει γνώση της οποιασδήποτε σύμβασης. Το ζητάει η ΚΕΔΚΕ. Διότι σου λέει, ένας δήμαρχος ο οποίος έχει μια σύμβαση του ύψους των 6000 ευρώ δεν είναι δυνατόν να χαλάει το μισό και παραπάνω, μόνο για λόγους δημοσιότητας και γίνεται ανάρτηση. Κι άκουσα τον κ. Γείτονα να μιλάει για αδιαφάνεια.
      Κύριοι συνάδελφοι, μία κυβέρνηση που πριν είχε ως πρακτική για συμβάσεις δισεκατομμυρίων να τις σπάει και να κάνει απευθείας αναθέσεις -και αύριο θα έχετε αποτελέσματα συγκεκριμένα και παραδείγματα συγκεκριμένα από το δικό μου Υπουργείο με αποφάσεις του Ελεγκτικού Συνεδρίου- τολμάει να μιλάει ως αντιπολίτευση για συμβάσεις 6000 ευρώ που ζητάει η ΚΕΔΚΕ να μη γίνεται η δημοσίευση γιατί χαλάει τα μισά λεφτά και παραπάνω; Είναι αντιπολίτευση αυτή; Κατηγορείτε ευθέως, δηλαδή, αίτημα της ΚΕΔΚΕ εξ αυτού του λόγου, ότι δηλαδή, επειδή το δεχόμαστε αυτό υπάρχει θέμα αδιαφάνειας; Προσπαθούμε να εξοικονομήσουμε χρήματα για να αποφευχθεί η σπατάλη για τους οργανισμούς Τοπικής Αυτοδιοίκησης μετά από αίτημα της ίδιας της ΚΕΔΚΕ, την οποία επικαλείσθε τόσο εύκολα.
      Έρχομαι τώρα στο δεύτερο σημείο που θέλω να αναφερθώ. Άκουσα προηγουμένως τον κύριο συνάδελφο, να μιλάει για την άποψη της ΚΕΔΚΕ. Πρώτα πρώτα θα πρέπει να διαβάσετε ολόκληρο το κείμενο. Κι επειδή μας είπατε ότι όλα τα κάνατε καλά, το ερώτημα είναι πολύ απλό: Γιατί δεν διαβάσατε αυτό το οποίο είπε ο κ. Κουκουλόπουλος; Δε νομίζω ότι ο κ. Κουκουλόπουλος που είναι στέλεχος της Τοπικής Αυτοδιοίκησης έχει πρόθεση να στηρίξει την Κυβέρνηση. Τη δουλειά του κάνει και με αντικειμενικότητα. Αλλά γιατί δε λέτε ότι στην ίδια συνεδρίαση είπε τα εξής: «Η κατάστασή μας στα οικονομικά είναι πάρα πολύ άσχημη και αυτό αφορά ανεξαίρετα όλους τους ΟΤΑ και αυτούς που θα μπορούσε κανείς να τους ονομάσει πρότυπο οικονομικής διαχείρισης και νοικοκυρεμένης λειτουργίας, αλλά και κάποιους άλλους που δεν διακρίνονται με τέτοια χαρακτηριστικά». Για ποιους θα έλεγε; Ποιος οδήγησε την Τοπική Αυτοδιοίκηση σ’ αυτό το κατάντημα; Ποιες κυβερνήσεις το οδήγησαν; Εκείνες οι οποίες διαχειρίστηκαν την Τοπική Αυτοδιοίκηση τόσο καλά; Ποιον κριτικάρει ο κ. Κουκουλόπουλος και η ΚΕΔΚΕ εδώ; 
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Για το νομοσχέδιό σας να μας πείτε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Είχε κάποιες επιμέρους αντιρρήσεις ο κ. Κουκουλόπουλος. Δεν διαβάσατε τη συνολική αντίληψη την οποία είχε για το νομοσχέδιο αυτό; Και επιχειρείτε μέσα σ’ αυτήν την Αίθουσα να διαστρεβλώσετε τα ίδια τα Πρακτικά; Αν είστε πραγματικά ακριβής γιατί δεν είπατε…
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Ποια σελίδα διαβάζετε; Δεν δέχομαι το χαρακτηρισμό ότι διαστρεβλώνω τα Πρακτικά. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Κύριε Πρόεδρε με συγχωρείτε, με διακόπτει ο κύριος συνάδελφος.
      ΠΡΟΕΔΡΕΥΩΝ (Φίλιππος Πετσάλνικος):  Θα σας παρακαλούσα κύριε Αντωνακόπουλε, να μην διακόπτετε για να ολοκληρώσουμε τη συζήτηση.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Ελάτε να μας πείτε τι είπε ο κ. Κουκουλόπουλος για τη διαχείριση των κυβερνήσεών σας σε ό,τι αφορά την Τοπική Αυτοδιοίκηση. Για να μην σας μένει καμία αμφιβολία σας το ξαναδιαβάζω. «Η κατάστασή μας στα οικονομικά είναι πάρα πολύ άσχημη και αυτό αφορά ανεξαίρετα όλους τους ΟΤΑ».
      Το ερώτημα είναι πότε προέκυψε η κακή οικονομική κατάσταση, από τις 7 Μαρτίου και επέκεινα; Αυτό εννοούσε ο κ. Κουκουλόπουλος; Σε ποιον κάνει κριτική; Και είπατε προηγουμένως ότι αφήσατε έργο σημαντικό. Η κακή οικονομική κατάσταση την οποία περιγράφει ποιον αφορά, ποιες κυβερνήσεις; Εκείνες που στήριξαν την τοπική αυτοδιοίκηση αλλά την οδήγησαν εδώ; 
      ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, έχει παρέλθει ο χρόνος σας και επανειλημμένα τον έχω παρατείνει.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Και επί τη ευκαιρία σας λέω ότι κάθε φορά θα σας φέρνω και στοιχεία για να δείτε πως όταν μιλάμε για διαφάνεια και δεν είναι εδώ ο κ. Γείτονας……….
      ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, ολοκληρώστε την παρέμβασή σας.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): ……..για να μπορούμε από εκεί και πέρα να τις αναθέτουμε όπου θέλουμε με απευθείας αναθέσεις και να βγαίνουν αποφάσεις του Ελεγκτικού Συνεδρίου που λένε ότι είναι παράνομες και δεν μπορούν να πληρωθούν. Θα έχετε αυτά τα στοιχεία αύριο.
      ΠΡΟΕΔΡΕΥΩΝ (Φίλιππος Πετσάλνικος): Κηρύσσεται περαιωμένη η συζήτηση επί της αρχής του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης «Οργάνωση και λειτουργία των Οργανισμών Τοπικής Αυτοδιοίκησης πρώτου και δεύτερου βαθμού».
      Ερωτάται το Τμήμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης «Οργάνωση και λειτουργία των Οργανισμών Τοπικής Αυτοδιοίκησης πρώτου και δεύτερου βαθμού» έγινε δεκτό επί της αρχής κατά πλειοψηφία.
      Έχουν διανεμηθεί τα Πρακτικά των συνεδριάσεων της Τρίτης 14 Σεπτεμβρίου 2004, της Τετάρτης 15 Σεπτεμβρίου 2004 και της Πέμπτης 16 Σεπτεμβρίου 2004 και ερωτάται το Τμήμα εάν επικυρούνται.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς τα Πρακτικά των συνεδριάσεων της Τρίτης 14 Σεπτεμβρίου 2004, της Τετάρτης 15 Σεπτεμβρίου 2004 και της Πέμπτης 16 Σεπτεμβρίου 2004 επικυρώθηκαν.
      Κύριοι συνάδελφοι, στο σημείο αυτό δέχεσθε να λύσουμε τη συνεδρίαση;
      ΟΛΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Τμήματος και ώρα 23.45΄ λύεται η συνεδρίαση για αύριο ημέρα Τετάρτη 29 Σεπτεμβρίου 2004 και ώρα 10.30΄ με αντικείμενο εργασιών του Τμήματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Οργάνωση και λειτουργία των Οργανισμών Τοπικής Αυτοδιοίκησης πρώτου και δεύτερου βαθμού», σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                                                ΟΙ ΓΡΑΜΜΑΤΕΙΣ



1
Συνεδρίαση 28-9-04                     σελ    

