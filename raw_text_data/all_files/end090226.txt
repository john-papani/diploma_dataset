(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ SΣΤ΄
Πέμπτη 26 Φεβρουαρίου 2009

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Άδεια απουσίας των Βουλευτών κ. Μ. Τιμοσίδη , Α. Κόρκα-Κώνστα και Σ. Κουβέλη, σελ.
2. Ανακοινώνεται ότι τη συνεδρίαση παρακολουθούν μαθητές από το 59ο Γυμνάσιο Αθηνών, το 16ο Δημοτικό Σχολείο Νέας Ιωνίας, το 112ο Δημοτικό Σχολείο Αθηνών, το 10ο Δημοτικό Σχολείο Νίκαιας, το ιδιωτικό Γυμνάσιο των εκπαιδευτηρίων Πολύτροπη Αρμονία, το Γυμνάσιο και Λύκειο Δομβραίνης Θηβών, το Γυμνάσιο Νεάπολης Αγρινίου, το Γενικό Λύκειο Κρεμαστής Ρόδου, άτομα του Ιερού Ναού Αγίου Αθανασίου Ριζώματος Τρικάλων Θεσσαλίας και σπουδαστές από το ΙΕΚ ΞΥΝΗ ΠΕΙΡΑΙΑ, σελ.
3. Επί διαδικαστικού θέματος, σελ.
4. Επί του Κανονισμού, σελ.
5. Επί προσωπικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Τρίτης 3 Μαρτίου 2009, σελ.
4. Συζήτηση επικαίρων ερωτήσεων:
α) Προς τον Υπουργό Οικονομίας και Οικονομικών:
i. σχετικά με το πακέτο στήριξης των τραπεζών κ.λπ., σελ.
ii. σχετικά με τη λειτουργία της εταιρίας ΛΑΡΚΟ κ.λπ., σελ.
β) Προς τον Υπουργό Εσωτερικών, σχετικά με τη συντήρηση του οδικού δικτύου του Νομού Κορινθίας, σελ.
γ) Προς τον Υπουργό Ανάπτυξης, σχετικά με τη Βιομηχανία Φωσφορικών Λιπασμάτων στην Καβάλα κ.λπ., σελ.
δ) Προς τον Υπουργό Μεταφορών και Επικοινωνιών, σχετικά με τη μείωση του κόστους για τις υπηρεσίες εξυπηρέτησης εδάφους στο αεροδρόμιο της Κω κ.λπ., σελ.
ε) Προς τον Υπουργό Εθνικής Παιδείας και Θρησκευμάτων, σχετικά με την αντιμετώπιση του προβλήματος της μεταφοράς μαθητών με ειδικές ανάγκες κ.λπ., σελ.
στ) Προς τον Υπουργό Απασχόλησης και Κοινωνικής Προστασίας, σχετικά με την προστασία των δικαιωμάτων των εργαζομένων στο Καζίνο Ρίου κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση και ψήφιση επί των άρθρων και των τροπολογιών του σχεδίου νόμου του Υπουργείου Υγείας και Κοινωνικής Αλληλεγγύης: «Ρύθμιση όρων απασχόλησης των νοσοκομειακών ιατρών του ΕΣΥ, σύμφωνα με το π.δ. 76/2005 και άλλες διατάξεις», σελ.

ΟΜΙΛΗΤΕΣ
Α. Επί διαδικαστικού θέματος:
ΓΙΑΝΝΟΠΟΥΛΟΣ Α., σελ.
ΠΑΠΑΓΕΩΡΓΙΟΥ Γ. (Ν. Άρτας), σελ.

Β. Επί του Κανονισμού:
ΑΠΟΣΤΟΛΑΤΟΣ Β., σελ.
ΧΑΡΑΛΑΜΠΟΥΣ Χ., σελ.

Γ. Επί προσωπικού θέματος:
ΑΛΑΒΑΝΟΣ Α. , σελ.
ΛΙΝΤΖΕΡΗΣ Δ., σελ.
ΡΟΝΤΟΥΛΗΣ Α., σελ.
ΧΑΡΑΛΑΜΠΟΥΣ Χ., σελ.

Δ. Επί των επικαίρων ερωτήσεων:
ΒΟΡΙΔΗΣ Μ., σελ.
ΖΙΩΓΑΣ Ι., σελ.
ΚΑΦΑΝΤΑΡΗ Λ., σελ.
ΚΕΔΙΚΟΓΛΟΥ Σ., σελ.
ΚΟΝΤΟΓΙΑΝΝΗΣ Γ., σελ.
ΛΥΚΟΥΡΕΝΤΖΟΣ Α., σελ.
ΜΠΕΓΛΙΤΗΣ Π., σελ.
ΜΠΕΚΙΡΗΣ Μ., σελ.
ΜΠΟΥΓΑΣ Ι., σελ.
ΜΠΟΥΡΑΣ Α., σελ.
ΝΑΚΟΣ Α., σελ.
ΝΙΚΗΤΙΑΔΗΣ Γ., σελ.
ΤΣΟΥΚΑΛΗΣ Ν., σελ.

Ε. Επί του σχεδίου νόμου του Υπουργείου Υγείας και Κοινωνικής Αλληλεγγύης:
ΑΒΡΑΜΟΠΟΥΛΟΣ Δ., σελ.
ΑΔΡΑΚΤΑΣ Π., σελ.
Α’Ι’ΒΑΛΙΩΤΗΣ Κ., σελ.
ΑΛΑΒΑΝΟΣ Α., σελ.
ΑΠΟΣΤΟΛΑΤΟΣ Β., σελ.
ΑΡΑΠΟΓΛΟΥ Δ., σελ.
ΑΥΓΕΝΑΚΗΣ Ε., σελ.
ΒΟΛΟΥΔΑΚΗΣ Μ., σελ.
ΓΕΙΤΟΝΑΣ Κ., σελ.
ΓΙΑΝΝΟΠΟΥΛΟΣ Α., σελ.
ΚΑΚΛΑΜΑΝΗΣ Α., σελ.
ΚΑΡΑΝΙΚΑΣ Η., σελ.
ΚΑΤΡΙΝΗΣ Μ., σελ.
ΚΟΥΡΑΚΗΣ Α., σελ.
ΚΩΝΣΤΑΝΤΟΠΟΥΛΟΣ Γ., σελ.
ΛΑΜΠΙΡΗΣ Η., σελ.
ΛΕΒΕΝΤΗΣ Α., σελ.
ΛΙΝΤΖΕΡΗΣ Α., σελ.
ΜΠΑΝΙΑΣ Ι., σελ.
ΝΑΣΙΩΚΑΣ Ε., σελ.
ΝΕΡΑΝΤΖΗΣ Α., σελ.
ΠΑΠΑΓΕΩΡΓΙΟΥ Γ. (Ν. ‘Αρτας), σελ.
ΠΑΠΑΔΗΜΑΤΟΣ Ν., σελ.
ΠΑΠΑΚΩΣΤΑ-ΣΙΔΗΡΟΠΟΥΛΟΥ Α., σελ.
ΠΑΠΟΥΤΣΗΣ Χ., σελ.
ΡΗΓΑΣ Π., σελ.
ΡΟΝΤΟΥΛΗΣ Α., σελ.
ΣΓΟΥΡΙΔΗΣ Π., σελ.
ΣΚΟΥΛΑΚΗΣ Ε., σελ.
ΧΑΡΑΛΑΜΠΟΥΣ Χ., σελ.
ΧΑΤΖΗ ΟΣΜΑΝ Α., σελ.
      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ?ΣΤ΄
      Πέμπτη 26 Φεβρουαρίου 2009
      Αθήνα, σήμερα στις 26 Φεβρουαρίου 2009, ημέρα Πέμπτη και ώρα 9.30΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Ε΄ Αντιπροέδρου αυτής κ. ΒΕΡΑΣ ΝΙΚΟΛΑΪΔΟΥ.
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Μαυρουδή Βορίδη, Βουλευτή Νομού Αττικής, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
      1) Οι Βουλευτές Ευβοίας κ. ΓΕΩΡΓΙΟΣ ΜΑΡΙΝΟΣ και Α’ Αθηνών κ. ΕΥΘΑΛΙΑ (ΛΙΛΑ) ΚΑΦΑΝΤΑΡΗ κατέθεσαν αναφορά με την οποία ο Δήμαρχος Ελυμνίων Νομού Εύβοιας ζητεί την άμεση χρηματοδότηση του έργου «Ασφαλτόστρωση δρόμου Λίμνης - Μονής Γαλατάκη».
      2) Ο Βουλευτής Πέλλης κ. ΙΟΡΔΑΝΗΣ (ΔΑΝΗΣ) ΤΖΑΜΤΖΗΣ κατέθεσε αναφορά με την οποία η Δήμαρχος Έδεσσας ζητεί χρηματοδότηση για αποκατάσταση ζημιών που προκλήθηκαν σε όλη την περιφέρεια της περιοχής της από έντονα καιρικά φαινόμενα στις 22 και 23/01/09. 
      3) Ο Βουλευτής Πέλλης κ. ΙΟΡΔΑΝΗΣ (ΔΑΝΗΣ) ΤΖΑΜΤΖΗΣ κατέθεσε αναφορά με την οποία το Σωματείο Συνταξιούχων ΟΑΕΕ Γιαννιτσών και Περιχώρων ζητεί η αποδοχή ή η άρνηση της παρακράτησης του ποσού των 3,50 ευρώ από τον ασφαλιστικό φορέα ΟΑΕΕ να γίνεται με την αποστολή των Σημειωμάτων - Βεβαίωση Αποδοχών έτους 2008 που θα πάρει ο κάθε συνταξιούχος.
      4) Ο Βουλευτής Δωδεκανήσου κ. ΝΙΚΟΛΑΟΣ ΖΩΪΔΗΣ κατέθεσε αναφορά με την οποία ο Δήμαρχος Αφάντου Νομού Δωδεκανήσου ζητεί νομοθετική ρύθμιση ώστε να καταστεί δυνατή η μεταγραφή των παραχωρηθέντων τεμαχίων στη περιοχή «Αγρόκτημα Κολυμπαίων» στο Δήμο και στους κληρούχους ιδιώτες. 
      5) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ - ΘΕΟΔΟΣΙΑΔΗΣ κατέθεσε αναφορά με την οποία η κ. Πασσαδέλη Γροσούλα ζητεί ο δρόμος που βρίσκεται στην αγροτική περιοχή Καμαδούρα και χωρίζει το κτήμα της να χαρακτηρισθεί επίσημα κοινόχρηστος δρόμος κ.λπ..
      6) Ο Βουλευτής Λαρίσης κ. ΒΑΣΙΛΕΙΟΣ ΕΞΑΡΧΟΣ κατέθεσε αναφορά με την οποία ο Δήμαρχος Σαρανταπόρου Λάρισας ζητεί να συμπεριληφθεί η καρυδιά στο Πρόγραμμα του ΕΛΓΑ «Φυλλοβόλα δέντρα - κατ΄εξαίρεση ασφαλιστική κάλυψη», καθώς να γίνουν δεκτές και οι ζημιές για την καρυδιά στην περιοχή του.
      7) Η Βουλευτής Τρικάλων κ. ΑΘΑΝΑΣΙΑ (ΣΟΥΛΑ) ΜΕΡΕΝΤΙΤΗ κατέθεσε αναφορά με την οποία η Πανελλήνια Ομοσπονδία Ενώσεων Προσωπικού Λιμενικού Σώματος ζητεί την άμεση ίδρυση Ακαδημίας Λιμενικού Σώματος.
      8) Η Βουλευτής Χίου κ. ΕΛΠΙΔΑ ΤΣΟΥΡΗ κατέθεσε αναφορά με την οποία ο Επιμελητηριακός Όμιλος Ανάπτυξης Ελληνικών Νησιών ζητεί να μη δημιουργηθεί Τουριστικό Επιμελητήριο, αλλά να ληφθούν μέτρα ενίσχυσης των Τουριστικών Τμημάτων των Επιμελητηρίων τους.
      9) Ο Βουλευτής Κορινθίας κ. ΠΑΝΑΓΙΩΤΗΣ ΜΠΕΓΛΙΤΗΣ κατέθεσε αναφορά με την οποία ο Κοινωνικός και Πολιτιστικός Σύλλογος «Η ΑΡΧΑΙΑ ΦΕΝΕΟΣ» ζητεί εάν δεν είναι δυνατή η ολοκλήρωση αναδασμού στο Δημοτικό Διαμέρισμα της Αρχαίας Φενεού Νομού Κορίνθου με τους αρμόδιους υπαλλήλους (τοπογράφους) τότε να ανατεθεί σε ιδιώτες με τις νόμιμες διαδικασίες.
      10) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Δικαστικών Υπαλλήλων Λασιθίου ζητεί όσοι Δικαστικοί Υπάλληλοι διαγράφηκαν από το Ταμείο Νομικών να εγγραφούν στο Μετοχικό Ταμείο Πολιτικών Υπαλλήλων κ.λπ..
      11) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Αποφοίτων Σχολών Αξιωματικών Πολεμικού Ναυτικού ζητεί την απόσυρση του σχεδίου Νόμου που αναφέρεται στην ιεραρχία και εξέλιξη των μόνιμων Αξιωματικών των ΕΔ.
      12) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία οι κ.κ. Περβολαράκης Λάμπρος και Γεώργιος Κουτσομπός από την ΑΕ Εξαγωγές Αγροτικών Προϊόντων ζητούν την εύρεση άμεσης λύσης στο πρόβλημα που αντιμετωπίζει η εταιρεία τους από τις απεργιακές κινητοποιήσεις των αυτοκινητιστών 
      13) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Αγροτικός Σύλλογος των Εκτός Εποχής Κηπευτικών Στόμιο - Ανατολής Ιεράπετρας ζητεί την κατεξαίρεση αποζημίωση των παραγωγών θερμοκηπιακής ντομάτας της περιοχής για τη ζημιά που υπέστησαν από ακραία καιρικά φαινόμενα.
      14) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία το Σωματείο Υπαλλήλων ΤΟΕΒ Κρήτης διαμαρτύρεται για το υπό ψήφιση σχέδιο νόμου με διάταξη του οποίου καταργείται η δημοκρατικά εκλεγμένη διοίκηση των Οργανισμών Εγγείων Βελτιώσεων μόνο της Κρήτης. 
      15) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η κ. Ιωάννα Καραβία ζητεί να λάβει σύντομα τη σύνταξή της από το Γενικό Λογιστήριο του κράτους για σοβαρούς οικογενειακούς λόγους.
      16) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η Εξαγωγική Εταιρεία, Χρύσανθος Συγγελάκης ΑΕ ζητεί από τους αρμοδίους να προβούν στις απαραίτητες ενέργειες για τη διακοπή της απεργίας της Πανελλήνιας Ομοσπονδίας Φορτηγών Διεθνών Μεταφορών.
      17) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία διαμαρτύρεται για το κόστος του φυσικού αερίου στη Θεσσαλία το οποίο είναι πολύ ακριβότερο από αυτό της Αττικής.
      18) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία το Δημοτικό Διαμέρισμα Ανθήλης Δήμου Λαμιέων ζητεί να γίνει η πρώτη χάραξη του δρόμου Ε65 χωρίς τροποποίηση από το ύψος της Αλαμάνας.
      19) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Δήμαρχος Στυλίδας ζητεί άμεσα την ακύρωση της απόφασης κλεισίματος των Εμπορικών Καταστημάτων ΟΤΕ στη Στυλίδα, στα Καμένα Βούρλα και στον Άγιο Κωνσταντίνο.
      20) Η Βουλευτής Πέλλης κ. ΠΑΡΘΕΝΑ ΦΟΥΝΤΟΥΚΙΔΟΥ - ΘΕΟΔΩΡΙΔΟΥ κατέθεσε αναφορά με την οποία η Ένωση Νοσοκομειακών Γιατρών Πέλλας ζητεί να δοθεί στα μέλη της προσαύξηση επί του βασικού μισθού κ.λπ..
      21) Ο Βουλευτής Λαρίσης κ. ΜΑΞΙΜΟΣ ΧΑΡΑΚΟΠΟΥΛΟΣ κατέθεσε αναφορά με την οποία ο Πολιτιστικός Σύλλογος Δολίχης «Η ΤΡΙΠΟΛΙΤΙΔΑ» ζητεί να δημιουργηθεί η κατάλληλη υποδομή στο τηλεφωνικό δίκτυο της Δολίχης ώστε να μπορούν οι κάτοικοι να συνδέονται στο διαδίκτυο με μεγάλη ταχύτητα.
      22) Η Βουλευτής Πέλλης κ. ΠΑΡΘΕΝΑ ΦΟΥΝΤΟΥΚΙΔΟΥ - ΘΕΟΔΩΡΙΔΟΥ κατέθεσε αναφορά με την οποία η Ομοσπονδία Φορτηγών Αυτοκινητιστών Ελλάδος Διεθνών Μεταφορών ζητεί τη λήψη μέτρων για την τήρηση της συμφωνίας Έλλάδος - Σερβίας, να εφαρμόζει για όλους τους μεταφορείς τις ίδιες τιμές διοδίων που εφαρμόζει στους εθνικούς μεταφορείς της. 
      23) Η Βουλευτής Πέλλης κ. ΠΑΡΘΕΝΑ ΦΟΥΝΤΟΥΚΙΔΟΥ - ΘΕΟΔΩΡΙΔΟΥ κατέθεσε αναφορά με την οποία η Ομοσπονδία Φορτηγών Αυτοκινητιστών Ελλάδος Διεθνών Μεταφορών ζητεί την ενεργοποίηση όλων των ελεγκτικών μηχανισμών για την εξάλειψη του φαινομένου των παράνομων μεταφορών κ.λπ..
      24) Ο Βουλευτής Ροδόπης κ. ΑΧΜΕΤ ΧΑΤΖΗ ΟΣΜΑΝ κατέθεσε αναφορά με την οποία ο Σύλλογος Εργοληπτικών Επιχειρήσεων Δημοσίων Έργων Εγγεγραμμένων στα Νομαρχιακά Μητρώα Ροδόπης Έβρου ζητεί την τροποποίηση του ορίου συμμετοχής για διαγωνισμούς δημοσίων έργων.
      25) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Κτηνοτροφικός Σύλλογος νομού Πέλλας ζητεί την τροποποίηση του νόμου σχετκά με την έκδοση αδειών λειτουργίας σταυλικών εγκαταστάσεων.
      26) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Δήμος Βεγορίτιδας και οι Αγροτικοί Συνεταιρισμοί Άρνισσας και Παναγίτσας Νομού Πέλλας ζητούν να συμπεριληφθούν οι πατατοπαραγωγοί της περιοχής τους στις αποζημιώσεις που θα δοθούν για τις ζημιές της φετινής παραγωγής.
      27) Η Βουλευτής Κερκύρας κ. ΑΓΓΕΛΙΚΗ ( ΑΝΤΖΕΛΑ) ΓΚΕΡΕΚΟΥ κατέθεσε αναφορά με την οποία το Τοπικό Συμβούλιο Περιβολίου Δήμου Κορισσίων Νομού Κέρκυρας ζητεί συμπαράσταση στην προσπάθειά του να διασώσει τον ιερό ναό των Αγίων Σαράντα.
      28) Ο Βουλευτής Νομού Αττικής κ. ΜΑΥΡΟΥΔΗΣ (ΜΑΚΗΣ) ΒΟΡΙΔΗΣ κατέθεσε αναφορά με την οποία η Κοινότητα Κουβαρά Δήμου Μαρκόπουλου Αττικής ζητεί την άμεση χρηματοδότηση μονάδων βιολογικού καθαρισμού στην Αττική.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αρθιμό 13061/23.1.2009 ερώτηση του Βουλευτή κ. Μιχάλη Κατρίνη δόθηκε με το υπ΄αριθμ. ΤΚΕ/Φ2/3764/12.2.2009 έγγραφο από τον Υφυπουργό Εσωτερικών η ακόλουθη απάντηση:
      «Σχετικά με την ερώτηση, με αριθμό πρωτ. 13061/23-1-2009, που κατέθεσε στη Βουλή ο Βουλευτής κ. Μιχάλης Κατρίνης, με θέμα «ΑΔΙΚΙΕΣ ΤΟΥ Π.Δ. 164/2004 ΣΧΕΤΙΚΑ ΜΕ ΟΣΟΥΣ ΣΥΜΒΑΣΙΟΥΧΟΥΣ ΕΛΗΞΕ Η ΣΥΜΒΑΣΗ ΕΡΓΑΣΙΑΣ ΤΟΥΣ ΚΑΙ ΧΡΕΙΑΖΟΝΤΑΙ ΛΙΓΑ ΕΝΣΗΜΑ ΓΙΑ ΝΑ ΘΕΜΕΛΙΩΣΟΥΝ ΣΥΝΤΑΞΙΟΔΟΤΙΚΟ ΔΙΚΑΙΩΜΑ», σας πληροφορούμε τα εξής:
      Συμβάσεις που καταρτίζονται διαδοχικά και εκτελούνται μεταξύ του ίδιου εργοδότη και του ίδιου εργαζόμενου με την ίδια ή παρεμφερή ειδικότητα και με τους ίδιους ή παρεμφερείς όρους εργασίας, απαγορεύεται να υπερβαίνουν τους είκοσι τέσσερις μήνες, σε συνολικό χρόνο διάρκειας της απασχόλησης, είτε συνάπτονται κατ' εφαρμογήν του άρθρου 5 του Π.Δ. 164/2004 είτε συνάπτονται κατ' εφαρμογήν άλλων διατάξεων της κειμένης νομοθεσίας. Σε κάθε περίπτωση, ο αριθμός των διαδοχικών συμβάσεων δεν επιτρέπεται να είναι μεγαλύτερος των τριών με την επιφύλαξη των διατάξεων της παρ. 2 του άρθρου 6 του Π.Δ. 164/2004.
      Σύμφωνα με την παρ. 2 του άρθρου 6 του ανωτέρω Π.Δ., ο συνολικός χρόνος διάρκειας απασχόλησης άνω των 24 μηνών επιτρέπεται μόνο σε περιπτώσεις ειδικών, από τη φύση και το είδος της εργασίας τους, κατηγοριών εργαζομένων που προβλέπονται από την κείμενη νομοθεσία όπως π.χ. διευθυντικά στελέχη, εργαζόμενοι που προσλαμβάνονται στο πλαίσιο συγκεκριμένου ερευνητικού ή επιστημονικού προγράμματος ή για την πραγματοποίηση έργου σχετικού με την εκπλήρωση υποχρεώσεων που απορρέουν από συμβάσεις με διεθνείς οργανισμούς.
      Η συνολική διάρκεια συμβάσεων 24 μηνών υπολογίζεται από την πρώτη αρχική σύμβαση που καταρτίζεται μετά την ισχύ του Π. Δ/τος αυτού, δηλαδή χωρίς να υπολογίζεται ο χρόνος των συμβάσεων που καταρτίσθηκαν πριν από την έναρξη ισχύος του Π. Δ/τος έστω κι αν είναι ενεργές κατά την ημερομηνία δημοσίευσής του.
      Άλλωστε, οι ρυθμίσεις αυτές, ως γνωστόν προέρχονται από την ενσωμάτωση στο εσωτερικό δίκαιο των διατάξεων της Οδηγίας 1999/70/Ε.Κ. του Συμβουλίου της Ευρώπης και αποσκοπούν στην αποτροπή της κατάχρησης στην κατάρτιση διαδοχικών συμβάσεων ή σχέσεων εργασίας ορισμένου χρόνου. αντί αορίστου χρόνου.
      Επίσης, σας γνωρίζουμε ότι η αρμοδιότητα να κρίνει κανείς αν υφίσταται αντικειμενικός λόγος για την κατ' εξαίρεση της απαγόρευσης του άρθρου 5 του Π.Δ. 164/2004 κατάρτιση διαδοχικών συμβάσεων. ανήκει, όπως είναι αυτονόητο στην οικεία κατά περίπτωση υπηρεσία, η οποία είναι σε θέση να γνωρίζει τις πραγματικές ανάγκες και τους ειδικότερους λόγους που δικαιολογούν την υπαγωγή της συγκεκριμένης περίπτωσης στις ανωτέρω διατάξεις.
      Οι φορείς οφείλουν, για την κάλυψη παγίων και διαρκών αναγκών, να προβαίνουν στην κάλυψη οργανικών θέσεων με μόνιμο προσωπικό. οι δε συμβασιούχοι έχουν την δυνατότητα συμμετοχής σε διαδικασίες διορισμού ή πρόσληψης με βάση τις διατάξεις του Ν.2190/1994. με προσαύξηση μοριοδότησης λόγω αποκτηθείσας εμπειρίας σε καθήκοντα της ίδιας ή παρεμφερούς ειδικότητας με αυτή της προκηρυσσόμενης θέσης.
      Δεδομένου δε ότι με τις διατάξεις του Ν. 3051/2002 έχει καταργηθεί το ανώτατο όριο ηλικίας προσλήψεων, εκτός εξαιρέσεων. μπορούν να συμμετέχουν στις ανωτέρω διαδικασίες πρόσληψης και οι συμβασιούχοι που χρειάζονται λίγα ένσημα για να θεμελιώσουν συνταξιοδοτικό δικαίωμα.
      Ο Υφυπουργός
      ΧΡΗΣΤΟΣ ΖΩΗΣ»
      2. Στην με αριθμό 13616/2.2.2009 ερώτηση του Βουλευτή κ. Κωνσταντίνου Αϊβαλιώτη δόθηκε με το υπ΄αριθμ. 8869/12.2.2009 έγγραφο από τον Υπουργό Εσωτερικών η ακόλουθη απάντηση:
      «Απαντώντας στην ερώτηση αριθ. 13616/2.2.2009 που κατατέθηκε από τον Βουλευτή κ. Κωστή Aϊβαλιώτη «Διαδικασία ψηφοφoρίας των Ελλήνων του εξωτερικού στις Eυρωεκλoγές», σας γνωρίζουμε τα ακόλoυθα:
      Οι Έλληνες πολίτες που διαμένουν στα λοιπά κράτη-μέλη της Ευρωπαϊκής Ένωσης μπορούν να υποβάλουν την αίτησή τους στις oικείες διπλωματικές αρχές, προκειμένου να εγγραφούν στους ειδικούς εκλογικoύς καταλόγους κατοίκων του εξωτερικού που θα καταρτιστούν από το ΥΠΕΣ, επιδεικνύοντας την αστυνομική τους ταυτότητα, ή το διαβατηριό τους, ή την άδεια οδήγησης, ή το ατομικό βιβλιάριο υγείας όλων των ασφαλιστικών ταμείων που έχουν εκδοθεί από τις αρμόδιες ελληνικές αρχές. Ειδικότερα για τα διαβατήρια, επισημαίνεται ότι, αρκεί και ελληνικό διαβατήριο που έχει λήξει η ισχύς του, ακόμη και αν αυτό έχει εκδοθεί από την οικεία νoμαρχιακή αυτοδιοίκηση πριν από τη μεταβίβαση της σχετικής αρμοδιότητας στην Ελληνική Αστυνομία.
      Για την εξυπηρέτηση των πολιτών και την απρόσκοπτη συμμετοχή τους στην εκλογική διαδικασία, οι αιτήσεις των ενδιαφερόμενων εκλογέων μπορούν να υποβάλλονται από εξουσιοδοτημένο αντιπρόσωπο, με απλή εξουσιοδότηση, σε περίπτωση που δεν μπορούν να μεταβούν οι ίδιοι στην έδρα της οικείας προξενικής αρχής ή στην περίπτωση που αντιμετωπίζoυν δυσκολία στη χρήση των νέων τεχνολογιών και ειδικότερα στη συμπλήρωση και εκτύπωση της αίτησης για την εγγραφή τους στους ειδικούς εκλογικούς καταλόγους. Σημειώνεται ότι και στις ευρωεκλογές του Ιουνίου 2009 θα ισχύσει η διαδικασία υποβολής των αιτήσεων μέσω του διαδικτυακού τόπου του ΥΠ.ΕΣ. (εφαρμόστηκε για πρώτη φορά κατά τις προηγούμενες ευρωεκλογές 2004), δοθέντος ότι η εισαγωγή και χρήση των νέων τεχνολογιών (Η/Υ και διαδίκτυο) στην εκλογική διαδικασία, επιτρέπει την άμεση και έγκυρη ταυτοποίηση του εκλογέα στους βασικούς εκλογικούς καταλόγους.
      Ο Υπουργός
      ΠΡ. ΠΑΥΛΟΠΟΥΛΟΣ»
      3. Στην με αριθμό 6885/22-2-2008 ερώτηση του Βουλευτή κ. Λεωνίδα Γρηγοράκου δόθηκε με το υπ’ αριθμ. 1176/6-5-2008 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Λ. Γρηγοράκος, σας πληροφορούμε τα εξής:
      Βασικός στόχος της. πολιτικής του Υπουργείου Αγροτικής Ανάπτυξης και . Τροφίμων κατά την τρέχουσα Προγραμματική Περίοδο είναι η βελτίωση της ποιότητας των γεωργικών προϊόντων με στόχους:
      - Την επίτευξη προστιθέμενης αξίας στα προϊόντα του πρωτογενή τομέα.
      - Την παροχή εγγυήσεων στους καταναλωτές για την ποιότητα και ασφάλεια των προϊόντων αυτών.
      - Τη βελτίωση της αγοράς τους.
      - Την προστασία του περιβάλλοντος.
      - Τα μέσα χρηματοδότησης για την επίτευξη της πολιτικής αυτής αποτελούν το Πρόγραμμα Αγροτικής Ανάπτυξης για την Ελλάδα 2007 - 2013 «ΑΛΕΞΑΝΔΡΟΣ MlΊAΛTATZHΣ» και οι Κοινές Οργανώσεις Αγοράς (ΚΟΑ). Ειδικότερα πέραν της δυνατότητας για την πραγματοποίηση επενδύσεων στον πρωτογενή και δευτερογενή τομέα καθιερώθηκαν και τα ακόλουθα καθεστώτα ενίσχυσης στο πλαίσιο του ΠΑΑ 2007 - 2013.
      - Καθεστώς ενίσχυσης των γεωργών που συμμετέχουν σε συστήματα για την ποιότητα των τροφίμων.
      - Καθεστώς ενίσχυσης Ομάδων παραγωγών για την προώθηση των προϊόντων ποιότητας και την ενημέρωση των καταναλωτών.
      - Καθεστώς ενίσχυσης της βιολογικής παραγωγής στο πλαίσιο του μέτρου των γεωργοπεριβαλλοντικών ενισχύσεων.
      Ειδικότερα κατά περίπτωση καθεστώτος ισχύουν τα ακόλουθα:
      Α. ΚΑΘΕΣΤΩΣ ΕΝΙΣΧΥΣΗΣ ΤΩΝ ΓΕΩΡΓΩΝ ΠΟΥ ΣΥΜΜΕΤΕΧΟΥΝ ΣΕ ΣΥΣΤΗΜΑΤΑ ΓΙΑ ΤΗΝ ΠΟΙΟΤΗΤΑ ΤΩΝ ΤΡΟΦΙΜΩΝ.
      Η στήριξη παρέχεται στους παραγωγούς προκειμένου να αντιμετωπίσουν τις σταθερές δαπάνες (π.χ. αμοιβή Πιστοποιητικού Οργανισμού) που προκύπτουν από την ένταξη στα ακόλουθα, κατ' αρχήν, συστήματα ποιότητας:
      ΒΙΟΛΟΓΙΚΗ ΠΑΡΑΓΩΓΗ
      * Από το ΠΑΑ 2007-2013 ενισχύονται τα ακόλουθα προϊόντα:
      - Ελιές επιτραπέζιες - ελαιοποίησης.
      - Δημητριακά.
      - Βρώσιμα όσπρια.
      - Οινάμπελοι, σταφιδάμπελοι, επιτραπέζια.
      - Αρωματικά και φαρμακευτικά φυτά.
      - Εκτροφές αιγοπροβάτων, βοοειδών, χοίρων, πουλερικών για την παραγωγή κρέατος ή και γάλακτος ή και αυγών.
      -Έλαια-λίπη.
      - Προϊόντα αλευροποιίας ζαχαροπλαστικής, ζυμαρικά.
      - Οίνος, όξος.
      - Προϊόντα γαλακτοκομίας:
      - Παρασκευάσματα κρεάτων.
      Το ύψος ενίσχυσης φθάνει μέχρι:
      - 1.700 ΕΥΡΩ/ ετησίως ανά εκμετάλλευση για τις δενδρώδεις καλλιέργειες και το αμπέλι.
      - 1.500 ΕΥΡΩ/ ετησίως ανά εκμετάλλευση για τα φυτά μεγάλης καλλιέργειας.
      - 1.800 ΕΥΡΩ/ ετησίως ανά κτηνοτροφική μονάδα.
      * Τα οπωροκηπευτικά ενισχύονται (Κοινοτική απαίτηση) από την αντίστοιχη ΚΟΑ.
      ΣΥΣΤΗΜΑ ΟΛΟΚΛΗΡΩΜΕΝΗΣ ΔΙΑΧΕΙΡΙΣΗΣ ΣΤΗ ΦΥΤΙΚΗ ΠΑΡΑΓΩΓΗ (AGRO 2).
      * Από το ΠΑΑ 2007-2013 ενισχύονται τα ακόλουθα:
      - Ελιές επιτραπέζιες- ελαιοποίησης.
      - Δημητριακά.
      - Βρώσιμα όσπρια.
      - Οινάμπελοι, σταφιδάμπελο ι, επιτραπέζια.
      - Αρωματικά και φαρμακευτικά φυτά.
      Το ύψος ενίσχυσης φθάνει για όλες τις καλλιέργειες μέχρι 1.400 ΕΥΡΩ / ετησίως ανά εκμετάλλευση.
      * Τα οπωροκηπευτικά ενισχύονται (Κοινοτική απαίτηση) από την αντίστοιχη ΚΟΑ.
      ΣΥΣΤΗΜΑ ΔΙΑΧΕΙΡΙΣΗΣ ΓΙΑ ΤΗ ΔΙΑΣΦΑΛΙΣΗ ΤΗΣ ΠΟΙΟΤΗΤΑΣ ΤΟΥ ΧΟΙΡΕΙΟΥ ΚΡΕΑΤΟΣ (AGRO 3).
      Στο καθεστώς ενίσχυσης μπορεί να ενταχθεί το σύνολο των χοιροτροφικών μονάδων, εφόσον ενταχθεί στο σύστημα της ολοκληρωμένης διαχείρισης σύμφωνα με το πρότυπο AGRO 3.. Η ενίσχυση φθάνει μέχρι 3.000 ΕΥΡΩ/ ετησίως ανά μονάδα.
      Β. ΚΑΘΕΣΤΩΤΑ ΕΝΙΣΧΥΣΗΣ ΤΩΝ ΟΜΑΔΩΝ ΠΑΡΑΓΩΓΩΝ ΠΟΥ ΣΥΜΜΕΤΕΧΟΥΝ ΣΕ ΣΥΣΤΗΜΑΤΑ ΠΟΙΟΤΗΤΑΣ ΓΙΑ ΤΗΝ ΠΡΟΩΘΗΣΗ - ΕΝΗΜΕΡΩΣΗ.
      Στο πλαίσιο του μέτρου αυτού ενισχύονται με 70% οι δαπάνες που πραγματοποιούν Ομάδες παραγωγών προϊόντων ποιότητας για την ενημέρωση των καταναλωτών, την προώθηση των προϊόντων και την διαφήμισή τους στην εσωτερική αγορά.
      Γ. ΒΙΟΛΟΓΙΚΉ ΓΕΩΡΓΙΑ - ΚΤΗΝΟΤΡΟΦΙΑ ΣΤΟ ΠΛΑΙΣΙΟ ΤΩΝ ΓΕΩΡΓΟΠΕΡΙΒΑΛΛΟΝΤΙΚΩΝ ΕΝΙΣΧΥΣΕΩΝ.
      Επειδή η βιολογική παραγωγή λόγω των ήπιων μεθόδων που χρησιμοποιεί (αντικατάσταση των χημικών εισροών με βιοθρεπτικά και βιοθεραπευτικά) πέραν της ασφάλειας που παρέχει στους καταναλωτές, της προστιθέμενης αξίας στους παραγωγούς συμβάλλει και στην προστασία του περιβάλλοντος και εκ του λόγου αυτού εντάσσεται πέραν των άλλων και στο καθεστώς των γεωργοπεριβαλλοντικών ενισχύσεων:
      Γ΄ Προγραμματική Περίοδος 2000-2006
      Την περίοδο αυτή τα ύψη ενίσχυσης υπολογίσθηκαν από τις Υπηρεσίες του Υπουργείου με βάση:
      - Την απώλεια εισοδήματος υπολογιζομένων και των άμεσων ενισχύσεων.
      - Του πρόρ-θετου κόστους υπολογιζομένων και των δαπανών προς τρίτους (δαπάνες πιστοποίησης, δαπάνες Γεωπόνου).
      - Κινήτρου που έφθανε το 20% των ανωτέρω.
      Δ'. Προγραμματική Περίοδος 2007-2013
      Την περίοδο αυτή τα ύψη ενίσχυσης υπολογίσθηκαν (Κανονιστική απαίτηση) από ανεξάρτητο φορέα (Γεωπονικό Πανεπιστήμιο Αθηνών) από δημοσιευμένα στοιχεία τριετίας (RICA) και με βάση:
      - Την απώλεια εισοδήματος μη συμπεριλαμβανομένων των άμεσων ενισχύσεων δηλαδή των επιδοτήσεων, που πλέον δίνονται ανεξάρτητα της νέας παραγωγής, βάσει των ιστορικών δικαιωμάτων.
      - Του πρόσθετου κόστους μη συμπεριλαμβανομένου του κόστους πιστοποίησης για τα τρόφιμα (καλύπτεται από το προαναφερθέν μέτρο για την ποιότητα) και αμοιβής του Γεωπόνου (5 ΕΥΡΩ/ στρέμμα) που μετά από Κανονιστική Απαίτηση μπορεί να καλυφθεί από το μέτρο της χρήσης των Υπηρεσιών Παροχής Γεωργικών Συμβουλών.
      * Ενώ δεν υπολογίσθηκε το κίνητρο (το αποκλείει ο Κανονισμός).
      Με βάση τις ανωτέρω Κανονιστικές Απαιτήσεις το Γεωπονικό Πανεπιστήμιο Αθηνών προχώρησε σε ενδεικτικούς υπολογισμούς σε ορισμένα προϊόντα προκειμένου να εγκριθεί το Πρόγραμμα Αγροτικής Ανάπτυξης 2007-2013 και να τεθούν αντίστοιχα σε διαβούλευση.
      Είναι πέραν πάσης λογικής και χρηστής διαχείρισης όμως η αντίδραση και απαίτηση των εταιριών πιστοποίησης να αμείβονται με τον παλαιό τρόπο και όχι με τον ισχύοντα πλέον υπολογισμό που είναι πλέον διαφανής αφού η αμοιβή τους είναι εξασφαλισμένη και καταβάλλεται άμεσα αλλά με άνω όριο, γεγονός που ίσως σημαίνει ότι κάτι άλλο συνέβαινε μέχρι σήμερα που η αμοιβή ήταν ενιαία με τους παραγωγούς.
      Ήδη η διαδικασία διαβούλευσης με σκοπό την οριστικοποίηση συμπλήρωση των υπολογισμών με βάση νεώτερα δημοσιευμένα στοιχεία RICA 2004-5-6 σε όλες τις ομάδες προϊόντων έχει σχεδόν ολοκληρωθεί και αμέσως μετά θα υποβληθεί Πρόταση Αναθεώρησης του Προγράμματος για όλα τα προϊόντα πλην οπωροκηπευτικών τα οποία (απαίτηση της Ευρωπαϊκής Ένωσης) θα ενισχύονται από πιστώσεις της αντίστοιχης ΚΟΑ.
      Όσον αφορά την καταβολή των επιδοτήσεων στο πλαίσιο του προγράμματος Βιολογικής Γεωργίας δεν έχει πραγματοποιηθεί καμία πληρωμή από την αρχή του έτους 2008 λόγω του ότι εκκρεμεί η έκδοση Κοινής Υπουργικής Απόφασης για τη διάθεση πιστώσεων, η οποία και αναμένεται να εκδοθεί σύντομα. Στον Οργανισμό Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (Ο.Π.Ε.Κ.Ε.Π.Ε.) βρίσκονται σε αναμονή προς πληρωμή 26 φάκελοι.
      Ο Υπουργός
      Α. ΚΟΝΤΟΣ»
      4. Στην με αριθμό 6348/14-2-2008 ερώτηση της Βουλευτού κ. Σούλας Μερεντίτη δόθηκε με το υπ’ αριθμ. 20668/ΙΗ/28-2-2008 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 6348/14-2-2008 την οποία κατέθεσε η Βουλευτής κ. Σούλα Μερεντίτη, και στα θέματα της αρμοδιότητάς μας, σας γνωρίζουμε τα ακόλουθα:
      Το ΥΠ.Ε.Π.Θ. σε θέματα πρόληψης και προαγωγής της υγείας των μαθητών εφαρμόζει προγράμματα Αγωγής Υγείας στις Σχολικές μονάδες Α΄/θμιας και Β΄/μιας Εκπ/σης της χώρας.
      Έχει δημιουργήσει Δίκτυο Υπευθύνων Αγωγής Υγείας σε όλη την επικράτεια. Υπηρετούν 140 Εκπ/κοί αυξημένων προσόντων στις Δ/νσεις Α/θμιας και Β/θμιας Εκπ/σης που επιμελούνται την εφαρμογή των προγραμμάτων Αγωγής Υγείας.
      Μεταξύ των θεμάτων Αγωγής Υγείας περιλαμβάνονται:
      - Ναρκωτικά
      Εξαρτησιογόνες ουσίες (κάπνισμα, αλκοόλ κ.α.)
      Ψυχική υγεία-Διαπροσωπικές σχέσεις
      Παραβατικότητα κ.α.
      Το ΥΠ.Ε.Π.Θ. έχει δημιουργήσει εκπαιδευτικό υλικό στις πιο πάνω θεματικές ενότητες, το οποίο έχει ως εξής:
      «Στηρίζομαι στα πόδια μου» από το Κέντρο Εκπαίδευσης για την Πρόληψη της χρήσης ναρκωτικών και της Προαγωγής της Υγείας του Ερευνητικού Πανεπιστημιακού Ινστιτούτου Ψυχικής Υγιεινής (Ε.Π.Ι.Ψ.Υ.), για τα ηλικιακά επίπεδα 11 έως 14 και 15 έως 18 ετών σε 4.000 αντίτυπα.
      «Προάγοντας την ψυχική και συναισθηματική υγεία» της Kathrine Weare και Gay Grey του Πανεπιστημίου Southampton και του τοπικού γραφείου της Παγκόσμιας Οργάνωσης Υγείας( Π.Ο.Υ.) σε μετάφραση από τις Εκδόσεις «Ελληνικά Γράμματα» σε 1.000 αντίτυπα.
      «Οδηγός Αγωγής και Προαγωγής της Υγείας» από το Ινστιτούτο Υγείας του Παιδιού (ΙΥΠ) στις Εκδόσεις Ελληνικά Γράμματα σε 2.000 βιβλία και με τίτλο « Ή Ποτό ή Μοτό» σε 2.000 βιντεοκασέτες για το ηλικιακό επίπεδο 11 έως 14 ετών.
      «Αλκόολ και Υγεία» της Συστέμα Πληροφορική σε 850 CD-ROM για το ηλικιακό επίπεδο 11 έως 14 ετών.
      «Ο κήπος με τις 11 γάτες» από το Κέντρο Θεραπείας Εξαρτημένων Ατόμων (ΚΕΘΕΑ) σε 2.000 αντίτυπα.
      «Ψυχική υγεία- Διαπροσωπικές σχέσεις» από το Ερευνητικό Πανεπιστημιακό Ινστιτούτο Ψυχικής Υγιεινής (ΕΠΙΨΥ), για το ηλικιακό επίπεδο 15 έως 18 ετών (Λύκεια) σε 5.000 πακέτα (κάθε πακέτο περιέχει 3 βιβλία).
      Το εκπαιδευτικό υλικό βρίσκεται στους Υπεύθυνους Αγωγής Υγείας και σε Σχολικές Μονάδες.
      Κάθε χρόνο πραγματοποιούνται περισσότερα από 6.000 προγράμματα στο πλαίσιο του Γ΄ΚΠΣ και των «Νομαρχιακών» προγραμμάτων.
      Το ΥΠΕΠΘ συνεργάζεται με ειδικούς Επιστημονικούς φορείς όπως:
      -το Υπουργείο Υγείας και Κοινωνικής Αλληλεγγύης
      -τον Οργανισμό Κατά των Ναρκωτικών (ΟΚΑΝΑ)
      -το Ερευνητικό Πανεπιστημιακό Ινστιτούτο Ψυχικής Υγιεινής (ΕΠΙΨΥ)
      -το Κέντρο Θεραπείας Εξαρτημένων Ατόμων (ΚΕΘΕΑ)
      - το Ινστιτούτο Υγείας του Παιδιού (ΙΥΠ)
      - το 18 ΑΝΩ και άλλους.
      Επίσης, το ΥΠ.Ε.Π.Θ. έχει ιδρύσει Συμβουλευτικούς Σταθμούς Νέων (Σ.Σ.Ν.) με έργο την πρόληψη της χρήσης Ναρκωτικών και Εξαρτησιογόνων Ουσιών, τη δημιουργία Προγραμμάτων Ψυχικής Υγείας και την παροχή Συμβουλευτικής στην εκπαιδευτική κοινότητα.
      Σε κάθε Σ.Σ.Ν. προβλέπονται θέσεις για ένα (1) Παιδοψυχίατρο ή Ψυχίατρο, δύο (2) Ψυχολόγους και δύο (2) Κοινωνικούς Λειτουργούς.
      Επίσης σας γνωρίζουμε ότι η Γενική Γραμματεία Νέας Γενιάς έχει θέσει ως προτεραιότητα της πολιτικής της, την υλοποίηση δράσεων που αφορούν στην πρόληψη, ενημέρωση και στήριξη των νέων κατά της μάστιγας των ναρκωτικών. Ταυτόχρονα στηρίζει ανάλογες πρωτοβουλίες άλλων φορέων τόσο σε εθνικό όσο και σε ευρωπαϊκό επίπεδο.
      Χαρακτηριστικό παράδειγμα αποτελεί η δράση της Γενικής Γραμματείας Νέας Γενιάς, που πραγματοποιείται σε συνεργασία με τη Μη Κυβερνητική Οργάνωση PRAKSIS και τιτλοφορείται: «ΠΡΩΤΑ ΡΩΤΑ».
      Η εκστρατεία εστιάζει στην ενημέρωση για θέματα χρήσης ναρκωτικών ουσιών, καπνίσματος, κατανάλωσης αλκοόλ, και προφύλαξης από Σεξουαλικώς Μεταδιδόμενα Νοσήματα. Η δράση αυτή υλοποιείται σε κεντρικό επίπεδο αλλά και στην περιφέρεια και συγκεκριμένα σε περιοχές όπου οι νέοι έχουν επιλέξει ως προορισμό για τις διακοπές τους. Πρόκειται για μια πρωτότυπη δράση, που απευθύνεται με άμεσο και πρωτοποριακό τρόπο στους νέους, μακριά από στερεοτυπικές αντιλήψεις του παρελθόντος και σεβόμενοι την ανάγκη για διασκέδαση.
      Σχετικά με την περιγραφή της δράσης, ομάδες νέων εθελοντών, ανάμεσα στους οποίους υπάρχουν και άτομα με ιατρικές γνώσεις ταξιδεύουν για 40 ημέρες σε ολόκληρη τη χώρα, συγκεκριμένα στις Κυκλάδες, την Κω, τη Ρόδο, τα Χανιά, την Νότια Ελλάδα και τα Επτάνησα καθώς και στη Αττική, την Ηπειρωτική και Βόρεια Ελλάδα. Οι εθελοντές ενημερώνουν όλους τους νέους και φυσικά τους ανήλικους, στις ώρες του ελεύθερου χρόνου τους σε παραλίες, συναυλίες, φεστιβάλ νεολαίας. Στο πλαίσιο της δράσης διανέμεται ειδικά διαμορφωμένο ενημερωτικό υλικό και μοντέρνα αξεσουάρ, υπενθυμίζοντας την ανάγκη για ασφαλή διασκέδαση.
      Το πρόγραμμα «ΠΡΩΤΑ ΡΩΤΑ» θα συνεχιστεί και το 2008. Βάσει του σχεδιασμού του θα απευθυνθεί σε ακόμα περισσότερες πόλεις της ελληνικής περιφέρειας και θα διευρύνει τις συνεργασίες του και με άλλες Μη Κυβερνητικές Οργανώσεις.
      Ταυτόχρονα, η Γενική Γραμματεία Νέας Γενιάς έχει προβλέψει και προγραμματίσει ένα πλέγμα δράσεων που θα ασχολείται με τις σύγχρονες εξαρτήσεις των νέων. Στόχος των δράσεων θα είναι η καταπολέμηση του εφησυχασμού και της άγνοιας, σε θέματα που αφορούν στην αύξηση του προβλήματος των εξαρτησιογόνων ουσιών, καθώς και η καλλιέργεια ενημερωμένων νέων, που θα γνωρίζουν και θα δρουν προληπτικά προστατεύοντας τον εαυτό τους και τους γύρω τους.
      Επίσης σας γνωρίζουμε ότι η Γενική Γραμματεία Νέας Γενιάς βρίσκεται πάντα σύμμαχος στις πρωτοβουλίες που υλοποιούνται από φορείς της Τοπικής Αυτοδιοίκησης, από άλλους κρατικούς φορείς ή από φορείς της Κοινωνίας των Πολιτών, που έχουν ως στόχο την πρόληψη, ενημέρωση και συμβουλευτική της νεολαίας κατά των ναρκωτικών ουσιών.
      Τέλος, η Γενική Γραμματεία Νέας Γενιάς, έχει να προτείνει ένα πλαίσιο δράσεων σε όλες τις νέες και τους νέους της χώρας, οι οποίες δίνουν τη δυνατότητα δημιουργικής αξιοποίησης του ελεύθερου χρόνου τους, ενίσχυσης της κινητικότητας και της ανταλλαγής εμπειριών με νέους άλλων χωρών της Ευρώπης, ενθάρρυνσης της καλλιτεχνικής τους έκφρασης, παρακίνησης της συμμετοχής τους στα κοινά, σύνδεσής τους με την αγορά εργασίας κ.τ.λ. Ενδεικτικά, αναφέρονται οι δράσεις ανταλλαγές νέων, εναλλακτικές μορφές τουρισμού, συμμετοχή στην Biennale Θυρίδες Νεανικής Επιχειρηματικότητας, Τοπικά Συμβούλια Νέων κ.λπ..
      Ο Υφυπουργός
      ΑΝΔΡΕΑΣ Θ. ΛΥΚΟΥΡΕΝΤΖΟΣ»
      5. Στην με αριθμό 9943/9-4-2008 ερώτηση των Βουλευτών κυρίων Κυριάκου Βελόπουλου και Βαΐτση Αποστολάτου δόθηκε με το υπ’ αριθμ. Β-1406/5-5-2008 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 9943/09-04-2008, που κατατέθηκε στη Βουλή από τους Βουλευτές κ.κ. Κυριάκο Βελόπουλο και Βαΐτση Αποστολάτο, σας πληροφορούμε τα παρακάτω:
      1. Η μεταφορά των μαθητών Α/βάθμιας και Β/βάθμιας Δημόσιας Εκπαίδευσης διενεργείται στο πλαίσιο των διατάξεων της υπ’ αριθμ. IΒ/6071/26-8-1998 (Β΄932) κοινής απόφασης των Υπουργών Οικονομίας και Οικονομικών, Εθνικής Παιδείας και Θρησκευμάτων, Εσωτερικών Δημόσιας Διοίκησης και Αποκέντρωσης και Μεταφορών και Επικοινωνιών και η ανάθεση αυτής υπάγεται την αρμοδιότητα των οικείων Ν.Α. (Δ/νσεις Εκπαίδευσης), στον προϋπολογισμό των οποίων εγγράφονται οι ανάλογες πιστώσεις.
      2. Το ΥΠ.Μ.Ε. έχει θεσπίσει πλήρες νομοθετικό και κανονιστικό πλαίσιο με το οποίο καθορίζονται οι κανόνες, οι όροι και οι προϋποθέσεις για την ασφαλή μεταφορά των μαθητών όλων των βαθμίδων εκπαίδευσης, με σχολικά λεωφορεία ιδιωτικής ή δημόσιας χρήσης.
      Συγκεκριμένα, για τις μεταφορές μαθητών με μισθωμένα λεωφορεία και λεωφορεία ιδιωτικής χρήσης, ισχύουν τα εξής:
      α. Με τις διατάξεις της υπ’ αριθμ. Α-Οικ.-71368/6146/8-12-2004 (Β΄ 1894/22-12-2004) απόφασης του Υπουργού Μεταφορών και Επικοινωνιών, ορίζεται μεταξύ άλλων ότι, «τα αυτοκίνητα που διενεργούν οργανωμένες μεταφορές νηπίων και μαθητών, όλων των βαθμίδων από και προς τα σχολεία, καθώς και σχολικές και εκπαιδευτικές εκδρομές, φέρουν υποχρεωτικά ζώνες ασφαλείας»
      β. Όλα τα λεωφορεία υπόκεινται στον τακτικό Τεχνικό Έλεγχο από τα ΚΤΕΟ και εφοδιάζονται υποχρεωτικά με ισχύον Δελτίο Τεχνικού Ελέγχου.
      γ. Για την αύξηση της οδικής ασφάλειας, το όριο ηλικίας απόσυρσης των λεωφορείων των ΚΤΕΛ (ν. 2963/2001/Α΄268) και των Τουριστικών Λεωφορείων (ν.2446/1996/ Α΄276) που μισθώνονται από τις Νομαρχίες καθώς και των Σχολικών Λεωφορείων Ιδιωτικής Χρήσης (ν.3534/2007/ Α΄40) έχει καθορισθεί στα 23 έτη.
      3. Η μεταφορά των μαθητών Δημόσιας Εκπαίδευσης, διενεργείται στα πλαίσια των διατάξεων της υπ’ αριθμ. ΙΒ/6071/26-8-1998 (Β΄ 932) Κ.Υ.Α, όπως αυτή ισχύει, στην οποία προβλέπεται η ύπαρξη συνοδού για τους μαθητές των σχολικών μονάδων Ειδικής Αγωγής (παρ. 6 του άρθρου 1).
      Τα σχολικά λεωφορεία ιδιωτικής χρήσης, λειτουργούν στο πλαίσιο της υπ’ αριθμ. Δ.16900/2550/76 υπουργικής απόφασης και απαγορεύεται η μεταφορά με αυτά μαθητών Νηπιαγωγείων και Δημοτικών Σχολείων, άνευ καταλλήλου συνοδού ή διδασκάλου.
      4. Σε κάθε περίπτωση, η τήρηση της εφαρμογής των ανωτέρω έχει ανατεθεί στα αρμόδια όργανα της Ελληνικής Αστυνομίας αλλά και των Μικτών Κλιμακίων Ελέγχου του ν. 3446/2006 (Α΄ 49) που συγκροτούνται από τις Νομαρχιακές Αυτοδιοικήσεις της Χώρας.
      5. Οι επαγγελματίες οδηγοί λεωφορείων υποχρεούνται να τηρούν συγκεκριμένους αυστηρούς περιορισμούς (χρονικά όρια) και σε ό,τι αφορά την επιτρεπόμενη συνεχή οδήγηση και υποχρεωτική ανάπαυση αλλά και σε ό,τι αφορά την ημερήσια απασχόληση. Βάσει των σχετικών ρυθμίσεων (ιδίως του κανονισμού 561/2006/ΕΚ) εφόσον η διάρκεια της μεταφοράς υπερβαίνει κάποια χρονική διάρκεια (9 ώρες οδήγησης την ίδια μέρα), η χρησιμοποίηση 2°U οδηγού είναι υποχρεωτική. Ο έλεγχος των σχετικών διατάξεων (κοινωνικές διατάξεις των μεταφορών) γίνεται επί του παρόντος από τις αρμόδιες αρχές του Υπουργείου Απασχόλησης και από την Ελληνική Αστυνομία, ενώ με προεδρικό διάταγμα που προωθεί το Υπουργείο μας, σε συμμόρφωση με την οδηγία 2006/22/ΕΚ, ο έλεγχος των σχετικών διατάξεων θα ασκείται και από τα μικτά κλιμάκια ελέγχου και τις λοιπές αρχές του ν. 3446/2006. Με την λειτουργία του προωθούμενου συνεκτικού πλαισίου ελέγχων προσδοκούμε ότι θα ελαχιστοποιηθούν οι περιmώσεις απασχόλησης οδηγών που δεν μπορούν, λόγω της φυσικής τους κατάστασης, να εγγυηθούν το υψηλότερο δυνατό επίπεδο ασφάλειας των σχολικών μεταφορών.
      Οι κοινωνικές διατάξεις του τομέα των οδικών μεταφορών (επιτρεπόμενη ημερήσια οδήγηση και υποχρεωτικά διαλείμματα - αναπαύσεις) έχουν πλήρη εφαρμογή και στις σχολικές μεταφορές, είτε αφορά τις καθημερινές μετακινήσεις είτε και κατά μείζονα λόγο τις σχολικές εκδρομές. Επιπροσθέτως το Υπ.Μ.Ε. έχει θεσπίσει και άλλες διατάξεις που αποσκοπούν στην ασφάλεια των σχολικών μεταφορών, όπως το μειωμένο όριο ταχύτητας για αυτές τις μεταφορές (μέγιστο 80 χλμ. /ώρα, κ.α.).
      Για την επιμόρφωση και την περιοδική κατάρτιση των οδηγών οχημάτων που χρησιμοποιούνται για μεταφορές επιβατών, το Υπουργείο μας επεξεργάζεται Π.Δ. και εκτελεστική του Υ.Α. για την ενσωμάτωση της Οδηγίας 2003/59.
      6. Σημειώνεται ότι για τον έλεγχο των σχολικών λεωφορείων και γενικά των λεωφορείων που μεταφέρουν μαθητές, έχουν εκδοθεί σχετικές εγκύκλιοι από τις αρμόδιες Δ/νσεις του ΥΠ.Μ.Ε. για τον αυστηρότερο έλεγχο και οδηγίες για τα σημεία, τα οποία πρέπει να ελέγχουν τα ελεγκτικά όργανα.
      Πρόσφατα, ο Υπουργός Μεταφορών και Επικοινωνιών απέστειλε την με αριθμό 19510/2449/3-4-2008 εγκύκλιο στα συναρμόδια Υπουργεία και στις ΝΑ, με την οποία ζητά να εντατικοποιηθούν οι έλεγχοι των λεωφορείων με τα οποία θα μετακινηθούν οι μαθητές των σχολείων, εν όψει της περιόδου των σχολικών εκδρομών. Στην εγκύκλιο καταγράφονται όλοι οι όροι και οι προϋποθέσεις που πρέπει να πληρούν τα λεωφορεία ώστε οι μετακινήσεις των μαθητών να πραγματοποιηθούν με ασφάλεια και εφιστάται η προσοχή στο ρόλο των Μικτών Κλιμακίων Ελέγχου και στα σημεία που πρέπει αυτά να ελέγχουν (επισυνάπτεται).
      Ο Υπουργός
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 9694/4.4.2008 ερώτηση του Βουλευτή κ. Ιωάννη Σκουλά δόθηκε με το υπ’ αριθμ. 1915Β/24.4.2008 έγγραφο από τον Yφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση του ως άνω σχετικού, σας γνωρίζουμε τα εξής:
      Α. Για την επίτευξη του γενικού στόχου της αειφορικής διαχείρισης των υγροτόπων και των φυσικών πόρων, οι σχετικές δράσεις και έργα εντάσσονται στους ακόλουθους σημαντικούς άξονες ,που συνιστούν το βασικό πλαίσιο στον τομέα της διατήρησης των υγροτόπων.
      . Καθορισμός προστατευόμενων περιοχών και διαχείριση αυτών.
      Με το ολοκληρωμένο Πρόγραμμα του Υ.ΠΕ.ΧΩ.Δ.Ε. «Αναγνώριση και Περιγραφή Τόπων Οικοτόπων σε περιοχές ενδιαφέροντος για την διατήρηση της Φύσης, στο πλαίσιο της Οδηγίας 92/43/ΕΟΚ (Οδηγία Οικοτόπων)» έχει γίνει η απογραφή και η χαρτογράφηση των υγροτοπικών οικοτόπων σε επίπεδο χώρας συμπεριλαμβανομένων και των νησιώτικων περιοχών του δικτύου ΝΑTURA 2000. Στους υγροτόπους αυτούς περιλαμβάνονται και παράκτιες περιοχές μέχρι την ισοβαθή των 6.00μ. Στο πλαίσιο αυτό έχουν απογραφεί και χαρτογραφηθεί 32 υγρότοποι. Για τις περιοχές του δικτύου ΝΑTURA 2000, λαμβάνεται ιδιαίτερη μέριμνα στην διαδικασία εκτίμησης περιβαλλοντικών επιπτώσεων έργων και δραστηριοτήτων και επιβολής περιβαλλοντικών όρων με βάση τον Ν. 3010/2002 και την ΚΥΑ Η.Π.11014/03/Φ.104 σε συνδυασμό με τις διατάξεις της Οδηγίας Οικοτόπων 92/43/ΕΟΚ (ΚΥΑ 33318/3028/1998).
      Σχετικά με υγροτόπους στην Κρήτη: όσον αφορά την Λίμνη Κουρνά η περιοχή εμπίπτει στη Ζώνη Οικιστικού ελέγχου (ΖΟΕ) των κοινοτήτων Καλαμίτσι-Αμυγδάλι, Μάζης, Γεωργιούπολης, Κουρνά, Φυλακής, Καστέλου (Ν. Χανίων) και Επισκοπής (Ν. Ρεθύμνης), ΦΕΚ 211/Δ/10.4.1990. Στην περιοχή αυτή, το ΥΠΕΧΩΔΕ έχει γνωμοδοτήσει για την ΜΠΕ του έργου «Αποκατάσταση οικοτόπων και προστασία πανίδας λίμνης Κουρνά Νομού Χανίων».
      . Πρόληψη υποβάθμισης των υγροτόπων από έργα και δραστηριότητες.
      Η πρόληψη επιτυγχάνεται με την εφαρμογή του θεσμού της εκτίμησης περιβαλλοντικών επιπτώσεων, έργων και δραστηριοτήτων και της έγκρισης των σχετικών περιβαλλοντικών όρων βάσει των Ν.1650/86, Ν.3010/02 και της ΚΥΑ με άρ. Η.Π. 11014/703/Φ.104 (ΦΕΚ 332Β'). Επιπλέον, ισχύει και το νομικό καθεστώς για την εκτίμηση των περιβαλλοντικών επιπτώσεων ορισμένων σχεδίων και προγραμμάτων σε συμμόρφωση με τις διατάξεις Οδηγίας 2001/42/ΕΚ (Απόφαση ΥΠΕΧΩΔΕ/ΕΥΠΕ/Οικ.107017/5.9.06-ΦΕΚ 1225Β"). Τα εγκεκριμένα Περιφερειακά, Χωροταξικά Σχέδια για τις δύο Περιφέρειες του -Αιγαίου συνιστούν ένα πλαίσιο για την εξισορρόπηση των αναπτυξιακών δραστηριοτήτων έναντι της προστασίας του φυσικού περιβάλλοντος. Στην κατεύθυνση αυτή αναμένεται να συνεισφέρουν τα υπό έγκριση Χωροταξικά Σχέδια (Εθνικό Χωροταξικό και τα Ειδικά Χωροταξικά για τις ανανεώσιμες πηγές ενέργειας και τον Τουρισμό).
      . Διαχείριση υδατικών πόρων.
      Η εφαρμογή του Ν.3199/2003 και το Π.Δ. 51/2007 για την Προστασία και Διαχείριση των Υδάτων (εναρμόνιση με την Οδηγία 2000/60/ΕΚ) αποτελεί το πλαίσιο για την εκπόνηση των Περιφερειακών Σχεδίων Διαχείρισης των ύδατικών πόρων. Η διαδικασία αυτή είναι σε εξέλιξη.
      . Ενημέρωση-Περιβαλλοντική Εκπαίδευση και Ευαισθητοποίηση για τους Υγροτόπους.
      Με ανάλογες προς το θέμα δράσεις ιδιαίτερα μέσω των Κέντρων Ενημέρωσης στις Προστατευόμενες περιοχές υπάρχει μία ουσιώδης συμβολή για την διαμόρφωση ενός κλίματος αμοιβαίας ενημέρωσης και αξιοπιστίας.
      . Δράσεις στο πλαίσιο του Δ' ΚΠΣ και του Επιχειρησιακού Προγράμματος για το Περιβάλλον και την αειφόρο ανάπτυξη 2007-2013. Σε γενικότερο επίπεδο και στο πλαίσιο του Επιχειρησιακού Προγράμματος για το Περιβάλλον, (20072013) περιλαμβάνονται άξονες και δράσεις/άξονα, που αφορούν σε υγροτόπους:
      -Προστασία και διατήρηση απειλούμενων ειδών χλωρίδας, πανίδας και οικοτόπων. 
      -Διασφάλιση της εποπτείας της κατάστασης της διατήρησης ειδών και τύπων οικοτόπων κοινοτικού ενδιαφέροντος.
      -Ολοκλήρωση του Δικτύου Natura 2000.
      -Λήψη των κατάλληλων μέτρων για ένα συνεκτικό και ολοκληρωμένο σύστημα προστασίας.
      Β. Το ΥΠΕΧΩΔΕ, μέχρι σήμερα, δεν είναι αποδέκτης της μνημονευόμενης έρευνας του WWF-Ελλάς και επομένως τα παρουσιαζόμενα στοιχεία και πληροφορίες θα αξιολογηθούν, εψ όσον αυτά γίνουν γνωστά. Διευκρινίζεται ότι ο αριθμός των απογραφομένων υγροτόπων είναι ένα συμβατικό και καίριο θέμα που, μεταξύ των άλλων συναρτάται από την έκταση του υγροτόπου και την περίοδο κατά την οποία παραμένει προσωρινά κατακλυζόμενος από ύδατα, μεγέθη τα οποία θεωρούνται κρίσιμα για το χαρακτηρισμό μιας περιοχής ως υγρότοπου. Τα σημεία αυτά δεν προσδιορίζονται στον ορισμό του υγροτόπου, σύμφωνα με τη σύμβαση Ραμσάρ, και ο συμβατικός ορισμός τους για την εκάστοτε απογραφή, αποτελεί τη βάση για διαφορετικό αποτέλεσμα.
      Λαμβανομένων υπόψη των ανωτέρω, έχει γίνει η απογραφή του συνόλου των Ελληνικών Υγροτόπων ως Φυσικών Πόρων (άρα και των νησιωτικών και της Κρήτης) από το Μουσείο Γουλανδρή Φυσικής Ιστορίας - Ελληνικό Κέντρο Βιοτόπων Υγροτόπων (Ε.ΚΒ.Υ) το 1994. Το έργο αυτό πραγματοποιήθηκε υπό την αιγίδα του Υ.ΠΕ.ΧΩ.Δ.Ε. και με κοινοτική συγχρηματοδότηση, το δε εθνικό σκέλος της καλύφθηκε από πόρους του Υ.ΠΕ.ΧΩ.Δ.Ε. Βάσει αυτής της απογραφής οι υγρότοποι έχουν ταξινομηθεί κατά ένα σύστημα αποδεκτό από τη Σύμβαση Ραμσάρ και κατά γεωγραφικό διαμέρισμα της χώρας.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»)
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Θα προταχθεί η τέταρτη με αριθμό 584/23-2-2009 επίκαιρη ερώτηση δεύτερου κύκλου του Βουλευτή του Λαϊκού Ορθόδοξου Συναγερμού κ. Μαυρουδή Βορίδη προς τον Υπουργό Οικονομίας και Οικονομικών, σχετικά με το πακέτο στήριξης των τραπεζών κ.λπ.. 
      Η επίκαιρη ερώτηση του κυρίου συναδέλφου έχει ως εξής: 
      «Κατά τη διάρκεια συζητήσεως του σ.ν. «για τη ρευστότητα της οικονομίας και την αντιμετώπιση των επιπτώσεων της διεθνούς χρηματιστηριακής κρίσεως και άλλες διατάξεις» ερωτηθείς σχετικά από εμένα ο Υπουργός Οικονομίας και Οικονομικών για το αν η ενίσχυση αυτή θα διατεθεί για την ενίσχυση των τραπεζικών ομίλων ή για των εν Ελλάδι εδρευουσών τραπεζικών εταιρειών, διαβεβαίωσε περί του δευτέρου. 
      Όπως αναφέρει η οικονομική ειδησιογραφία, η εκπρόσωπος της Κομισιόν δήλωσε ότι τα σχέδια διάσωσης των τραπεζών που έχουν υιοθετηθεί σ’ όλη την Ευρώπη αφορούν τους ομίλους στο σύνολό τους. Επομένως τα χρήματα αυτά μπορούν να χρησιμοποιηθούν και για τη χρηματοδότηση των θυγατρικών των τραπεζών. 
      Παράλληλα, ο Διοικητής της Τραπέζης της Ελλάδος κ. Προβόπουλος έχει προτρέψει τις τράπεζες να μην «εξάγουν» τα κεφάλαια στήριξης στα Βαλκάνια, ειδικά από τη στιγμή που στην εγχώρια αγορά παρατηρείται σοβαρό πρόβλημα ρευστότητας. 
      Ερωτάται ο κύριος Υπουργός: 
      1. Ποιες τράπεζες έχουν δηλώσει συμμετοχή στο σχέδιο στήριξης μέχρι σήμερα, ποια ποσά έχει λάβει η κάθε μια σε ρευστό, εγγυήσεις, ομόλογα;
      2. Τι μέτρα σκοπεύει να πάρει, έτσι ώστε να διασφαλίσει ότι οι τράπεζες δεν θα χρησιμοποιήσουν τα χρήματα του σχεδίου στήριξης για την ενίσχυση θυγατρικών τραπεζών τους με εγκατάσταση στο εξωτερικό; Θα χρησιμοποιήσει την πρόνοια του άρθρου 7 του σχετικού νόμου ώστε το Συμβούλιο Εποπτείας, στο οποίο προεδρεύει ο Υπουργός Οικονομίας, να διασφαλίσει ότι η δημιουργούμενη ρευστότητα θα χρησιμοποιηθεί προς όφελος των καταθετών, των δανειοληπτών και γενικότερα της ελληνικής οικονομίας;».
      Στην ερώτηση του κ. Βορίδη θα απαντήσει ο Υφυπουργός κ. Μπούρας. 
      Κύριε Υφυπουργέ, έχετε το λόγο για τρία λεπτά. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Ευχαριστώ, κυρία Πρόεδρε. 
      Αγαπητέ κύριε συνάδελφε, βρισκόμαστε αντιμέτωποι με τη διεθνή οικονομική κρίση. Το φαινόμενο αυτό που πλήττει ολόκληρο τον κόσμο και βρίσκεται σε ραγδαία εξέλιξη, είναι πρωτοφανές για τη μεταπολεμική περίοδο τουλάχιστον. Σ’ αυτήν την κρίσιμη περίοδο όλες οι χώρες επιδιώκουν την εύρεση λύσεων για τη στήριξη των οικονομιών τους και τη διαμόρφωση μιας νέας αρχιτεκτονικής για την αποφυγή παρόμοιων πιέσεων στο μέλλον. 
      Στη λογική αυτή κινήθηκε άμεσα η Κυβέρνηση με την εξαγγελία του σχεδίου ενίσχυσης της ρευστότητας της οικονομίας. Μέσω του σχεδίου αυτού, όπως πολύ καλά γνωρίζετε και ως μέλος της Επιτροπής Οικονομικών Υποθέσεων που για πολύ καιρό είστε, προβλέπεται η ενίσχυση της ανάπτυξης, η θωράκιση της απασχόλησης, η στήριξη των μικρομεσαίων επιχειρήσεων και των νοικοκυριών στην πολύ δύσκολη διεθνή συγκυρία. 
       Η ενίσχυση της ρευστότητας επιτυγχάνεται με τη διοχέτευση 28.000.000.000 ευρώ, τα οποία διατίθενται, όπως γνωρίζετε, ως εξής: 5.000.000.000 ευρώ για την ανάληψη από το ελληνικό δημόσιο προνομιούχων μετοχών ανώνυμων τραπεζικών εταιρειών. Οι προνομιούχες αυτές μετοχές προέρχονται από την αύξηση του μετοχικού κεφαλαίου των τραπεζικών εταιρειών. Η αξία αγοράς των μετοχών, σύμφωνα με απόφαση του Υπουργείου Οικονομίας και Οικονομικών, θα καλυφθεί από ομόλογα του ελληνικού δημοσίου με επιτόκιο Euribor. Μέχρι σήμερα έχουν υποβληθεί σχετικά αιτήματα από τις τράπεζες προς τις αρμόδιες υπηρεσίες του Υπουργείου Οικονομίας και Οικονομικών, αλλά και την Τράπεζα της Ελλάδος ύψους 3.839.725.000 ευρώ κι έχουν εγκριθεί από την Τράπεζα της Ελλάδος αιτήματα ύψους 2.958.425.000 ευρώ. 
      Προς οικονομίαν του χρόνου καταθέτω αναλυτικά γι’ αυτά που είπα παραπάνω τον πίνακα 1, όπως τον ονομάζω, γιατί έχω στη συνέχεια και άλλους πίνακες. 
      (Στο σημείο αυτό ο Υφυπουργός Οικονομίας και Οικονομικών κ. Αθανάσιος Μπούρας καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Επίσης 15.000.000.000 ευρώ, όπως γνωρίζετε, για την παροχή εγγυήσεων από το ελληνικό δημόσιο προς τις τράπεζες, οι οποίες έχουν λάβει άδεια λειτουργίας από την Τράπεζα της Ελλάδος και καλύπτουν το δείκτη της κεφαλαιακής επάρκειας. Και για τη συντομία, μέχρι σήμερα έχουν υποβληθεί αιτήματα παροχής εγγύησης συνολικού ύψους 4.646.000.000 ευρώ και έχουν εγκριθεί ποσά ύψους 1.000.000.000 ευρώ. 
      Καταθέτω δεύτερο πίνακα, τον πίνακα 2, όπως τον ονομάζω. 
      (Στο σημείο αυτό ο Υφυπουργός Οικονομίας και Οικονομικών κ. Αθανάσιος Μπούρας καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Επίσης 8.000.000.000 ευρώ, όπως γνωρίζετε, –το τρίτο κομμάτι- για την έκδοση ειδικών τίτλων του ελληνικού δημοσίου διάρκειας έως τρία έτη και διάθεσή τους από τις τράπεζες. Για το σκοπό αυτό μέχρι σήμερα έχουν υποβληθεί αιτήματα 3.632.000.000 ευρώ, έχουν εκδοθεί και διατεθεί με δανεισμό τίτλοι συνολικού ύψους 3 δισεκατομμυρίων 300 εκατομμυρίων περίπου στο σύνολο του ποσού. 
      Καταθέτω τον πίνακα 3.
      (Στο σημείο αυτό ο Υφυπουργός Οικονομίας και Οικονομικών κ. Αθανάσιος Μπούρας καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Αξίζει να επισημάνω ότι μέχρι στιγμής δεν έχουμε εκταμιεύσει κανένα ποσό για την υλοποίηση των ανωτέρω. Οι παρεχόμενες εγγυήσεις και οι ειδικοί τίτλοι που έχουν διατεθεί στα πιστωτικά ιδρύματα μπορούν να χρησιμοποιηθούν από αυτά ως ενέχυρο για την άντληση ρευστότητας από τη διεθνή κεφαλαιαγορά. 
      Αγαπητέ κύριε συνάδελφε, σχετικά με το δεύτερο σκέλος της ερώτησής σας, επιβεβαιώνω τα λόγια του ίδιου του Υπουργού Οικονομίας σε δική σας ερώτηση: «Μας ενδιαφέρει η ενίσχυση της ρευστότητος της ελληνικής οικονομίας, η στήριξη των δικών μας μικρομεσαίων επιχειρήσεων και νοικοκυριών, η ενδυνάμωση της ανάπτυξης της χώρας μας». Οι οδηγίες προς τις τράπεζες είναι σαφείς. Στόχος και σκοπός μας είναι η ενίσχυση της ελληνικής οικονομίας. Από εκεί και πέρα όμως οι τράπεζες ασφαλώς και πρέπει να στηρίξουν…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Υφυπουργέ, πρέπει να ολοκληρώσετε.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Ολοκληρώνω.
       Κυρίες και κύριοι συνάδελφοι, με το σχέδιο αυτό εξασφαλίζουμε τα συμφέροντα των Ελλήνων πολιτών,...
       ΠΡΟΕΔΡΕΥΟΥΣΑ (Βέρα Νικολαΐδου): Έχετε και δευτερολογία. 
       ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών):…θωρακίζουμε την ελληνική οικονομία στο μέγιστο δυνατό βαθμό ώστε να έχει τις μικρότερες δυνατές επιπτώσεις από την κρίση που αντιμετωπίζει σήμερα ολόκληρος ο κόσμος. 
       Σας ευχαριστώ. 
       ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ. 
      Ο κ. Βορίδης έχει το λόγο. 
      ΜΑΥΡΟΥΔΗΣ ΒΟΡΙΔΗΣ: Κύριε Υφυπουργέ, κατ’ αρχάς να σας ευχαριστήσω για την απάντησή σας και για τα διευκρινιστικά αυτά στοιχεία. Απλώς στα πλαίσια αυτού του διαλόγου που κάνουμε τώρα και στα πλαίσια αυτού του ελέγχου που ασκούμε ως Αντιπολίτευση θα ήθελα να διευκρινιστεί το εξής. Σύμφωνα με το νόμο, θα έπρεπε μέχρι την 1η Φεβρουαρίου να έχει ολοκληρωθεί η διαδικασία των αιτημάτων. Επομένως θα έπρεπε γι’ αυτά τα ποσά τα οποία μας λέτε τώρα, δηλαδή σε όσα ποσά αναφερθήκατε, είτε αφορούν το ζήτημα της ενίσχυσης της κεφαλαιακής επάρκειας είτε αφορούν το ζήτημα των εγγυήσεων είτε αφορούν το ζήτημα της εκδόσεως των ομολόγων, να έχει πλήρως αποκρυσταλλωθεί η κατάσταση σήμερα. 
      Το πρώτο, λοιπόν, που θα ήθελα να διευκρινίσετε –επειδή ακούστηκαν και ειδικότερα θέματα από τα ηλεκτρονικά μέσα υπήρξε χθες, παραδείγματος χάριν, η άποψη ότι θα δοθεί παράταση στο ζήτημα αυτό- είναι αν πρόκειται να δώσετε παράταση ή αν αυτή είναι η εικόνα που έχουμε μπροστά μας, σχετικά με τη χρήση του συγκεκριμένου σχεδίου νόμου. 
      Το δεύτερο είναι ότι θα ήθελα να εκφράσω την προσωπική μου ικανοποίηση που και διά του στόματός σας επιβεβαιώνεται η αρχική θέση, διότι οφείλω να ομολογήσω ότι αυτή είναι μια μεγάλη συζήτηση, η οποία έχει ξεκινήσει σε επίπεδο Ευρωπαϊκής Ενώσεως, δηλαδή, το κατά πόσο αυτά τα σχέδια θα χρησιμοποιηθούν για την ενίσχυση των εθνικών οικονομιών –εφόσον, προφανώς, αυτά τα χρήματα είναι και λεφτά των φορολογουμένων- ή θα διοχετευθούν εν γένει για τη στήριξη δραστηριοτήτων των τραπεζών και εκτός συνόρων. 
      Ωστόσο, θα ήθελα επίσης μια τοποθέτησή σας στο ειδικότερο ερώτημα που είναι το εξής: Αυτό το λέτε μεν, πλην όμως μία πρόνοια υπάρχει για τον έλεγχο του πού θα πάνε τα χρήματα και η πρόνοια αυτή είναι ουσιαστικά, αφ’ ενός, η συμμετοχή εκπροσώπων του δημοσίου στα διοικητικά συμβούλια των τραπεζών και αφετέρου η ενεργοποίηση του εποπτικού συμβουλίου του άρθρου 7 που ορίζει ο σχετικός νόμος. Το ένα ερώτημα, λοιπόν, είναι αν θα τα ενεργοποιήσετε αυτά. 
      Δεύτερον, θα ήθελα να μου εξηγήσετε –αν το ξέρετε και αν είστε έτοιμος- ποιος είναι ο τρόπος, με τον οποίο θα γίνει αυτός ο έλεγχος. Διότι, όπως αντιλαμβάνεστε, χρήματα μπαίνουν στις τράπεζες, μπαίνουν για να ενισχυθεί η ρευστότητα, δεν μπαίνουν όμως, προκειμένου να διοχετευθούν άλλα χρήματα, τα οποία τα βαφτίζουμε χρήματα των τραπεζών, τα οποία θα πάνε σε ενίσχυση δραστηριοτήτων ή στη στήριξη των θυγατρικών των τραπεζών στο εξωτερικό. 
      Λέω, λοιπόν, εγώ κάτι απλό, για να μη θεωρηθεί ότι η θέση μου είναι πως πρέπει να αφήσουν οι τράπεζες να καταρρεύσουν οι θυγατρικές τους εταιρείες στα Βαλκάνια. Δεν είναι αυτή η θέση μου. Η θέση μου είναι πως αν βρίσκονται σε κίνδυνο αυτές οι θυγατρικές εταιρείες, τότε πρέπει η ενίσχυσή τους να γίνει με αυξήσεις μετοχικού κεφαλαίου εκεί, στις οποίες θα συμμετάσχουν οι μέτοχοι βάζοντας χρήματα, όχι πάντως από το ταμείο της τράπεζας. 
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε πολύ. 
      Το λόγο έχει ο κ. Μπούρας για να δευτερολογήσει. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Πράγματι, θα ξεκινήσω από το τελευταίο, το οποίο δεν πρόλαβα να πω από το περιορισμένο του χρόνου. Σ’ αυτό συμφωνούμε απόλυτα, ότι δηλαδή πρέπει να ενισχύονται οι τράπεζες, οι οποίες δραστηριοποιούνται στο εξωτερικό και δεν πρέπει να μας διαφεύγει ότι η παρουσία ελληνικών τραπεζών στο εξωτερικό βοηθά τόσο τις ελληνικές επιχειρήσεις που δραστηριοποιούνται εκεί όσο και την ελληνική οικονομία. 
      Αυτή όμως η στήριξη των θυγατρικών τους θα πρέπει –και γίνεται προς αυτήν την κατεύθυνση η προσπάθεια- να χρηματοδοτηθεί είτε από τα ίδια κεφάλαια της τράπεζας είτε από άλλες πηγές άντλησης χρηματοδοτικών πόρων, όπως παραδείγματος χάριν, είναι οι τοπικές καταθέσεις. 
      Τώρα, όσον αφορά το θέμα της προθεσμίας, ίσως δεν προλάβατε να δείτε σήμερα τις εφημερίδες. Όπως ξέρετε, την άλλη εβδομάδα συζητάμε κάποιο σχέδιο νόμου στην Επιτροπή Οικονομικών Υποθέσεων, το οποίο έχει κατατεθεί. Έχει επίσης κατατεθεί τροπολογία, όπου δίνεται παράταση μέχρι τις 19 Μαΐου σε όσες τράπεζες επιθυμούν να αντλήσουν επιπλέον κεφάλαια από το σκέλος των 5.000.000.0000 ευρώ, με την έκδοση προνομιούχων μετοχών. 
      Επειδή η κλεψύδρα του χρόνου είναι πάρα πολύ αυστηρή, νομίζω, αγαπητέ κύριε συνάδελφε, ότι απάντησα λεπτομερώς στην πρωτολογία μου. Συμπλήρωσα όσα δεν πρόλαβα –αλλά κι εσείς επαναλάβατε από την ερώτησή σας- στη δευτερολογία μου. 
      Ξεκαθάρισα ότι στόχος μας είναι μέσω του σχεδίου αυτού να ενισχυθεί η ρευστότητα της ελληνικής οικονομίας. Με το σχέδιο αυτό εμείς εξασφαλίζουμε τα συμφέροντα των Ελλήνων πολιτών. Το βλέπετε κιόλας και μάλιστα διαψεύδονται οι κασσάνδρες που άλλα έλεγαν κάποτε. 
      Γι’ αυτό η ελληνική Κυβέρνηση επιμένει σ’ αυτόν και μόνο το στόχο, δηλαδή, την ενίσχυση της ελληνικής οικονομίας και την ενίσχυση μέσω της ρευστότητος που θα επιτύχει μέσω των τραπεζών, για να κινηθεί η πραγματική οικονομία. Αυτή είναι η αγωνία μας, αυτή είναι η προσπάθειά μας. 
      Σας ευχαριστώ πάρα πολύ. 
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Κυρίες και κύριοι συνάδελφοι, ο Βουλευτής κ. Μιχαήλ Τιμοσίδης ζητά ολιγοήμερη άδεια απουσίας στο εξωτερικό.
      Εγκρίνει η Βουλή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Βέρα Νικολαΐδου): Συνεπώς η Βουλή ενέκρινε τη ζητηθείσα άδεια.
      Επίκαιρες ερωτήσεις πρώτου κύκλου: Πρώτη είναι η με αριθμό 570/23-2-2009 Επίκαιρη Ερώτηση του Βουλευτή της Νέας Δημοκρατίας κ. Σίμου Κεδίκογλου προς τον Υπουργό Οικονομίας και Οικονομικών, σχετικά με τη λειτουργία της εταιρείας «ΛΑΡΚΟ» κ.λπ..
      Η επίκαιρη ερώτηση του κ. Κεδίκογλου έχει ως εξής:
      «Η συνέχιση λειτουργίας της «ΛΑΡΚΟ», λόγω κρίσης, εξαρτάται από την κεφαλαιακή της ενίσχυση.
      1. Η κατάσταση στην οποία περιήλθε φαίνεται ότι οφείλεται και σε χειρισμούς διαχείρισης. Πολλά λέγονται για το «κλείδωμα» της τιμής του νικελίου. Έχουν συσσωρευτεί εξ αυτού χρέη και κανείς δεν προσδιορίζεται ως υπεύθυνος.
      2. Από τους δημοσιευμένους ισολογισμούς εμφανίζονται: συσσωρευμένες υποχρεώσεις προς τη «ΛΑΡΚΟ ΑΕΜΜΕΛ» 48.292.699,13 ευρώ για το 2007. Η ύπαρξη της σχετικής σύμβασης κρίνεται έως παράνομη. Οι υποχρεώσεις ανήκαν στον Οργανισμό Οικονομικής Ανασυγκρότησης Επιχειρήσεων ΟΟΑΕ. Τα χρέη αυτά αυξάνονται με ποσοστό 6% ετησίως, δηλαδή 3.000.000 ευρώ και οδηγούν ασφαλώς σε χρεοκοπία τη «ΛΑΡΚΟ» και υπό τις καλύτερες ακόμη συνθήκες τιμών νικελίου.
      3. Μεγάλο πρόβλημα για τη λειτουργία της «ΛΑΡΚΟ» είναι η διάθεση των σκωριών. Αποτελούν περιβαλλοντικό πρόβλημα. Οι σκωριές σήμερα μπορεί να διατεθούν στην αγορά για διάφορες χρήσεις (βαρείς ογκολίθους, σκληρυντικά κ.λπ.), πλην η μεταφορά για λόγους βάρους πρέπει να γίνεται με πλοία χωρητικότητας άνω των 100.000 ton. Χρειάζεται νέο λιμάνι το οποίο θα προσφέρει επιπλέον πολλά οφέλη και στις όμορες περιοχές. 
      4. Κατόπιν των παραπάνω ερωτάται ο κύριος Υπουργός, πώς αντιμετωπίζει την περαιτέρω λειτουργία της: 
      4.1. Θα προχωρήσει η αύξηση του μετοχικού κεφαλαίου της εταιρείας και πώς; Υπό τις παρούσες συνθήκες πρέπει η ελάχιστη επιβαλλόμενη παραγωγή να αποθεματοποιηθεί. Ανακοινώθηκε η συνέχιση της λειτουργίας. Άγνωστη παραμένει η προέλευση των κεφαλαίων. Αντιμετωπίζεται η κεφαλαιοποίηση χρεών με διάθεση μετοχών; Η «ΛΑΡΚΟ» περιλαμβάνεται στο πρόγραμμα ενίσχυσης των επιχειρήσεων;
      4.2. Αν το Υπουργείο διενήργησε ή πρόκειται να διενεργήσει έρευνα, σχετικά με το κλείδωμα και την πολιτική τιμών.
      4.3. Πώς σκέπτεται να αντιμετωπίσει τα αδικαιολόγητα χρέη προς τη «ΛΑΡΚΟ ΑΕΜΜΕΛ;»
      Στην ερώτηση του κ. Κεδίκογλου θα απαντήσει ο Υφυπουργός Οικονομίας και Οικονομικών κ. Μπούρας.
      Ορίστε, κύριε Υφυπουργέ, έχετε το λόγο.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Ευχαριστώ, κυρία Πρόεδρε.
      Αγαπητέ κύριε συνάδελφε, οι θέσεις της Κυβέρνησης στο θέμα της ΛΑΡΚΟ είναι ξεκάθαρες. Σήμερα η εταιρεία αντιμετωπίζει οικονομικά και λειτουργικά προβλήματα, προερχόμενα τόσο από την πτώση της τιμής του νικελίου διεθνώς, όσο και από εσωτερικά διαρθρωτικά προβλήματα. Θεωρείται δεδομένο ότι για σημαντικό χρονικό διάστημα δεν προβλέπεται να οδηγηθεί σε πραγματική κερδοφορία, ούτε να διαθέτει την απαραίτητη και αναγκαία ρευστότητα για την αποτελεσματική λειτουργία της. Χρειάζεται άμεσα σημαντικά κεφάλαια για επενδύσεις και σύγχρονο επιχειρηματικό σχέδιο, ώστε να εξέλθει από το σημερινό της αδιέξοδο. 
      Συγκεκριμένα, το Σεπτέμβριο του 2008 τέθηκε προς τους μετόχους και το Υπουργείο Οικονομίας και Οικονομικών το θέμα των οικονομικών προβλημάτων της εταιρείας. Η Κυβέρνηση προχώρησε ήδη σε μια σειρά μέτρων στήριξης της επιχείρησης. Πρόσφατα μάλιστα, ο ίδιος ο Υπουργός, ο κ. Παπαθανασίου, δεσμεύτηκε προς τη διοίκηση της εταιρείας και τα σωματεία των εργαζομένων ότι δεν τίθεται θέμα διακοπής της λειτουργίας της, ούτε απειλούνται οι θέσεις των μόνιμων εργαζομένων στην εταιρεία.
      Στόχος μας είναι να δώσουμε λύση που δεν θα αντιμετωπίζει πυροσβεστικά τα προβλήματα της εταιρείας, αλλά θα εξασφαλίζει μακροπρόθεσμη επιβίωσή της. Στο Υπουργείο Οικονομίας και Οικονομικών εξετάζουμε λεπτομερώς και με ιδιαίτερη ευαισθησία το θέμα της «ΛΑΡΚΟ» και πρόκειται να προβούμε σε αύξηση του μετοχικού κεφαλαίου της εταιρείας, καταβάλλοντας το ποσό που θα εγγυάται τη λειτουργία και την ασφαλή έξοδό της από την παγκόσμια ύφεση, η οποία παρεμπιπτόντως έχει πλήξει ιδιαίτερα την αγορά των μετάλλων. 
      Προκειμένου να ελεγχθεί το κόστος και να περισταλούν οι δαπάνες από τον Οκτώβριο και με παρότρυνση του Υπουργείου, η διοίκηση προχώρησε σε περιορισμό παραγωγής. Αυτό ήταν απαραίτητο να γίνει, καθώς υπαγορεύεται από τη μειωμένη ζήτηση του νικελίου στην παγκόσμια αγορά και από τις αντίστοιχες παραγγελίες από τους πελάτες της εταιρείας, δηλαδή, από τους μεγάλους παραγωγούς ανοξείδωτου χάλυβα.
      Αυτήν τη στιγμή, η εταιρεία ούτε μεγιστοποιεί ούτε ελαχιστοποιεί την παραγωγή. Παράγει τόσο προϊόν, όσο μπορεί να απορροφηθεί από την αγορά. 
      Επίσης, από τη συνεχή ενημέρωση που λαμβάνουμε από τις υπηρεσίες και τη διοίκηση της εταιρείας, καμμία χρηματοοικονομική ανάλυση για αποθεματοποίηση παραγωγής μεγαλύτερης της ζήτησης δεν ευσταθεί. Αναφορικά με την κεφαλαιοποίηση χρεών, αυτή έχει τεθεί και στο παρελθόν ως μία εναλλακτική πρόταση, η βιωσιμότητα της οποίας όμως εξετάζεται στα πλαίσια πάντα της μακροπρόθεσμης εξυγίανσης της εταιρείας.
      Τα παραπάνω και οι επιπλέον δράσεις που έχουν αναπτυχθεί στο πλαίσιο της εξυγίανσης της εταιρείας, απαντούν στο ερώτημα εάν η «ΛΑΡΚΟ» περιλαμβάνεται στο πρόγραμμα ενίσχυσης και αν έχει τη μέριμνα της κυβερνητικής πολιτικής.
      Αγαπητέ κύριε συνάδελφε, όσον αφορά το ζήτημα του «κλειδώματος» των τιμών και της πολιτικής τιμών, η προκαταρκτική εξέταση που ξεκίνησε στα μέσα του 2007 από την αρμόδια Εισαγγελέα Πρωτοδικών Αθηνών δεν έχει ακόμα ολοκληρωθεί και ως εκ τούτου εκκρεμεί αντίστοιχα η έκδοση βουλεύματος.
      Τέλος, σχετικά με τα χρέη της «ΛΑΡΚΟ ΑΕΜΜΕΛ» δεν έχει διευκρινιστεί ακόμα κατά πόσο αυτά τα χρέη είναι αδικαιολόγητα ή όχι. Χρειάζεται να γίνει ενδελεχής έλεγχος για να πιστοποιήσουμε κατά πόσο ισχύει αυτό. Ωστόσο, η εξέταση του καθεστώτος των χρεών αυτών είναι ανάμεσα στα στοιχεία που μελετώνται στο πλαίσιο της ρύθμισης των μακροχρόνιων οφειλών της εταιρείας. 
      Όπως γνωρίζετε πολύ καλά, η «ΛΑΡΚΟ» αποτελεί για την Κυβέρνηση εταιρεία με πραγματικό αντικείμενο, ενώ η διατήρηση της λειτουργίας είναι σημαντική τόσο από οικονομικής, όσο και από κοινωνικής απόψεως.
      Σας ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Το λόγο έχει ο ερωτών Βουλευτής κ. Κεδίκογλου.
      ΣΙΜΟΣ ΚΕΔΙΚΟΓΛΟΥ: Ευχαριστώ, κυρία Πρόεδρε.
      Κύριε Υπουργέ, χαίρομαι που αναγνωρίζει η Κυβέρνηση την εθνική σημασία της «ΛΑΡΚΟ», αλλά το πιο σημαντικό είναι πότε θα είναι έτοιμο το σχέδιο. Ο Υπουργός μας είπε ότι έχει αναθέσει στη γενική γραμματεία ΔΕΚΟ την εκπόνηση του σχεδίου δράσης για το πώς θα προχωρήσει η «ΛΑΡΚΟ» να μπει σε μία προοπτική βιωσιμότητας. 
      Το εγγενές πρόβλημα της «ΛΑΡΚΟ» είναι οι δύο μέτοχοι, η ΔΕΗ και η Εθνική. Σε μία εποχή που δοκιμάζεται η «ΛΑΡΚΟ», το να έρχονται οι δύο κύριοι μέτοχοι, η ΔΕΗ και η Εθνική και να διεκδικούν οφειλές του παρελθόντος, νομίζω ότι δείχνει τη φύση του προβλήματος. Πρέπει να ξεκαθαριστεί τι σκοπεύουν να κάνουν αυτοί οι δύο μέτοχοι και αν θα πρέπει το κράτος να αναλάβει το δικό τους ρόλο. Τα παρελθόντα χρέη, αυτά τα 48.000.000 της «ΛΑΡΚΟ ΑΕΜΜΕΛ» είναι από τη δεκαετία του 1990 και έπρεπε να είχαν υπαχθεί στον Οργανισμό Ανασυγκρότησης Επιχειρήσεων.
      Το πρόβλημα είναι υπαρκτό. Χαιρόμαστε για τη διαβεβαίωση ότι εγγυάται η Κυβέρνηση τη λειτουργία της «ΛΑΡΚΟ» μέχρι την εκπόνηση του σχεδίου δράσης και το διάλογο με τους εργαζόμενους. Όμως, πόσο μπορεί να κρατήσει αυτό το διάστημα; Τι γίνεται με τους συμβασιούχους; Γιατί υπήρξαν απολύσεις.
      Κύριε Υπουργέ, η «ΛΑΡΚΟ» είναι σε πέντε νομούς της χώρας. Είμαι σίγουρος ότι πολλοί Βουλευτές θα ήθελαν να είναι εδώ και να μπορούν να συνηγορήσουν, αλλά ο Κανονισμός δεν το επιτρέπει. Θα ήθελα να υπογραμμίσω ότι υπάρχουν και εμμέσως απασχολούμενοι, πολλαπλάσιοι των εργαζομένων της «ΛΑΡΚΟ», στους εργολάβους, στους προμηθευτές. Πρέπει να επιταχυνθεί τουλάχιστον η κατασκευή των οδικών έργων σ’ αυτές τις περιοχές για να απορροφηθεί το δυναμικό των εμμέσως απασχολούμενων που χάνονται από τη θέση που βρίσκεται η «ΛΑΡΚΟ».
      Τέλος, όσον αφορά το λιμάνι, είναι καθοριστικό για την επιβίωση της εταιρείας το λιμάνι στη Λάρυμνα, αλλιώς το πρόβλημα της σκουριάς δεν πρόκειται να ξεπεραστεί. Υπάρχει κανένας σχεδιασμός γι’ αυτό;
      Επίσης, πρέπει να καταλογιστούν ευθύνες στη διοίκηση. Τα οικονομικά στοιχεία των περασμένων ετών είναι σκανδαλώδη.
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Κύριε Υφυπουργέ, έχετε δύο λεπτά για να δευτερολογήσετε.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Ευχαριστώ, κυρία Πρόεδρε.
      Αγαπητέ κύριε συνάδελφε, όπως ανέφερα και στην πρωτολογία μου, αποτελεί προτεραιότητα για εμάς η ενίσχυση της «ΛΑΡΚΟ» και η εξεύρεση βιώσιμης λύσης για την εξυγίανση και επιβίωση της επιχείρησης σε βάθος χρόνου. Η απασχόληση σήμερα χιλίων τριακοσίων εργαζομένων και άλλων διακοσίων περιφερειακά απασχολούμενων έχει θετικές επιπτώσεις, όπως το είπατε εξάλλου, στις τοπικές οικονομίες πέντε νομών. 
      Για όλα τα παραπάνω, υποχρεούμαστε να στηρίξουμε, αλλά και να επέμβουμε στη διάσωση της επιχείρησης. 
      Είναι αλήθεια -και δεν το κρύβουμε- ότι χρειάζεται άμεσα σημαντικά κεφάλαια για επενδύσεις και σύγχρονο επιχειρηματικό σχέδιο, ώστε να εξέλθει από το σημερινό της αδιέξοδο.
      Στην παρούσα μετοχική σύνθεση της εταιρείας, το δημόσιο συμμετέχει με ποσοστό 35,01%. Οι υπόλοιποι μέτοχοι είναι η Εθνική Τράπεζα, όπως είπατε, και η ΔΕΗ.
      Στην έκτακτη γενική συνέλευση της 1ης Οκτωβρίου 2008, είχε αποφασισθεί η σύναψη εκ μέρους της εταιρείας δανειακής σύμβασης με την Αγροτική Τράπεζα με τη μορφή ομολογιακού δανείου ύψους 50.000.000 ευρώ, ενώ στις 22 Δεκεμβρίου του 2008 δόθηκε η εγγύηση του ελληνικού δημοσίου στην Αγροτική Τράπεζα για τη χορήγηση δανείου 30.000.000 ευρώ.
      Επιθυμία και στόχος της Κυβέρνησης είναι η συνέχιση της λειτουργίας της επιχείρησης και για την επίτευξη του στόχου αυτού, θα λάβουμε όλα τα απαιτούμενα μέτρα, τα κυριότερα εκ των οποίων είναι τα παρακάτω.
      Πρώτον, αύξηση μετοχικού κεφαλαίου με συμμετοχή του δημοσίου της ΔΕΗ και της Εθνικής Τράπεζας που είναι και οι βασικοί μέτοχοι.
      Δεύτερον, άμεση χρηματοδότηση της επιχείρησης με 30.000.000 έως 50.000.000 ευρώ μέσω του προγράμματος ενίσχυσης της οικονομικής ρευστότητας.
      Τρίτον, αναζήτηση στρατηγικού επενδυτή. 
      Απαραίτητη προϋπόθεση βέβαια είναι η υποβολή ενός εμπεριστατωμένου σχεδίου ανασυγκρότησης και αναδιοργάνωσης της επιχείρησης που θα συνοδεύεται από τις σχετικές οικονομικές καταστάσεις, από το οποίο θα προκύπτει η οικονομική θέση, τα προβλήματα και τα προτεινόμενα μέτρα για την αναδιοργάνωση.
      Επισημαίνεται, τέλος, ότι οι προτάσεις και οι αποφάσεις για την αναδιάρθρωση της επιχείρησης θα πρέπει να είναι σύμφωνες –και το τονίζω- με τους κοινοτικούς κανόνες περί κρατικών ενισχύσεων.
      Σας ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα ένας μαθητές και μαθήτριες και δύο συνοδοί καθηγητές από το 59ο Γυμνάσιο Αθηνών.
      Η Βουλή σας καλωσορίζει και σας εύχεται «καλή πρόοδο».
      (Χειροκροτήματα απ’ όλες τις πτέρυγες της Βουλής)
      Επόμενη είναι η δεύτερη με αριθμό 569/23-2-2009 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Μπεγλίτη προς τους Υπουργούς Εσωτερικών και Περιβάλλοντος, Χωροταξίας και Δημοσίων Έργων, σχετικά με τη συντήρηση του οδικού δικτύου του Νομού Κορινθίας.
      Η ερώτηση του κ. Μπεγλίτη έχει ως εξής: 
      «Με απόφαση της Γενικής Γραμματέα της Περιφέρειας Πελοποννήσου (Αρ. Πρωτ.:15400/18-9-2007), όπως δημοσιεύθηκε στο ΦΕΚ 1932/26-9-2007, καθορίσθηκαν οι οδοί του νομαρχιακού δικτύου του Νομού Κορινθίας, η συντήρηση των οποίων ανήκει πλέον στην αρμοδιότητα των υπηρεσιών της Νομαρχιακής και της Τοπικής Αυτοδιοίκησης. 
      Ανάμεσα στις οδούς περιλαμβάνεται και η Παλαιά Εθνική Οδός (ΠΕΟ) Αθηνών-Κορίνθου-Πατρών που διασχίζει το Νομό Κορινθίας σε μήκος περίπου πενήντα χιλιομέτρων. 
      Επειδή η μεταφορά της αρμοδιότητας συντήρησης του οδικού δικτύου δεν συνοδεύτηκε από τους αναγκαίους πόρους, η Τοπική Αυτοδιοίκηση και οι φορείς της αδυνατούν να επωμισθούν αυτό το κόστος, με αποτέλεσμα τόσο η ΠΕΟ, όσο και πολλοί άλλοι οδοί του νομαρχιακού δικτύου να μην μπορούν να συντηρηθούν, να βρίσκονται σε οικτρή κατάσταση και να δημιουργούνται καθημερινά σοβαροί κίνδυνοι ατυχημάτων για τους πολίτες και ζημιών για τα αυτοκίνητα και τα δίκυκλα. 
      Ερωτώνται: 
      1) Με ποιους τρόπους θα συντηρηθεί το οδικό δίκτυο του Νομού Κορινθίας και η ΠΕΟ, όταν η Τοπική Αυτοδιοίκηση έχει δηλώσει την πραγματική χρηματοδοτική αδυναμία της να αναλάβει ένα τόσο μεγάλο κόστος; 
      2) Προβλέπει τη δυνατότητα εκταμίευσης πόρων από το ΕΣΠΑ που θα διατεθούν στην Τοπική Αυτοδιοίκηση για τη συντήρηση του νομαρχιακού δικτύου; Πότε προβλέπεται να επιλυθεί το πρόβλημα αυτό και να αποτραπούν οι κίνδυνοι σοβαρών ατυχημάτων σε μια περιοχή με σημαντική εσωτερική και διερχόμενη κυκλοφορία;»
      Στην ερώτηση του κ. Μπεγλίτη θα απαντήσει ο Υφυπουργός κ. Νάκος. 
      Κύριε Υφυπουργέ, έχετε το λόγο. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Ευχαριστώ, κυρία Πρόεδρε. 
      Θέλω να γνωρίσω στον κύριο συνάδελφο -ο οποίος, αν δεν κάνω λάθος, είναι νέος συνάδελφος- ότι μέχρι και το πρώτο εξάμηνο του 2005 οι Νομαρχιακές Αυτοδιοικήσεις όλης της χώρας είχαν στη διάθεσή τους 3.000.000 ευρώ, διότι από τα τακτικά τους έσοδα έπρεπε να πληρώσουν τα προνοιακά επιδόματα για να κάνουν επενδύσεις για τη συντήρηση του οδικού δικτύου της χώρας. 
      Με το ν.3345/2005 η Κυβέρνησή μας προικοδότησε τη Νομαρχιακή Αυτοδιοίκηση με δυναμικούς πόρους, προκείμενου να μπορέσουν να αντεπεξέλθουν στις υποχρεώσεις τους. Τους μεταβίβασε λοιπόν το 1% του φόρου προστιθέμενης αξίας για τις λειτουργικές τους δαπάνες, το 1% του φόρου προστιθέμενης αξίας για το επενδυτικό τους έργο και το 10% των Τελών Κυκλοφορίας των οχημάτων για τη συντήρηση του οδικού δικτύου. Αυτά ανέρχονται σήμερα στον προϋπολογισμό του 2009 στα 500.000.000 ευρώ. Επιπλέον, τους μεταβίβασε το 50% των τελών ταξινόμησης των αυτοκινήτων, ενεργοποιώντας διάταξη του 2001. Έτσι, τα συνολικά έσοδα των Νομαρχιακών Αυτοδιοικήσεων για το 2009 θα ανέλθουν στα 637.000.000 ευρώ. 
      Παρ’ όλα αυτά, η Νομαρχιακή Αυτοδιοίκηση Κορινθίας για το 2008 έλαβε συνολικά ποσό 4.326.000 ευρώ, για επενδύσεις 2.550.000 και 1.776.000 για τη συντήρηση του οδικού δικτύου. Έχει δε λάβει και έκτακτες επιχορηγήσεις 400.000 ευρώ το 2007 και 200.000 ευρώ το 2008. Παρ’ όλα αυτά που ανέφερα -και των οποίων οι αριθμοί μπορούν να συγκριθούν με πρώτη ματιά και δεν χρειάζονται ιδιαίτερες μαθηματικές αναλύσεις- η Κυβέρνηση δεσμεύτηκε για επιπλέον επιχορήγηση των Νομαρχιακών Αυτοδιοικήσεων και μέχρι το πρώτο δεκαπενθήμερο του Μαρτίου θα δοθεί ως προκαταβολή για τη συντήρηση του οδικού δικτύου των νομαρχιών το ποσό των 20.000.000 ευρώ. 
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ.
      Το λόγο έχει ο ερωτώμενος Βουλευτής κ. Μπεγλίτης.
      ΠΑΝΑΓΙΩΤΗΣ ΜΠΕΓΛΙΤΗΣ: Ευχαριστώ, κυρία Πρόεδρε.
      Κύριε Υπουργέ, φοβάμαι ότι εκτός από τη θεσμική μεταφορά αρμοδιοτήτων στη Νομαρχιακή και Τοπική Αυτοδιοίκηση, χωρίς την ανάλογη μεταφορά των αναγκαίων πόρων, επιχειρήσατε με την απάντησή σας σήμερα να μεταφέρετε και την ουσιαστική πολιτική ευθύνη στη Νομαρχιακή και Τοπική Αυτοδιοίκηση. Δεν απαντήσατε όμως στο ουσιαστικό πρόβλημα. Σχεδόν δυο χρόνια μετά την απόφαση σε επίπεδο γενικής γραμματέα της Περιφέρειας Πελοποννήσου, ουσιαστικά η Τοπική Αυτοδιοίκηση στην Κορινθία αδυνατεί να αναλάβει την αρμοδιότητα συντήρησης, τόσο του κομματιού εκείνου της παλιάς εθνικής οδού που διασχίζει εγκάρσια το νομό μας, όσο και όλα εκείνα τα τμήματα του επαρχιακού δικτύου που ανήκουν στην αρμοδιότητα της Τοπικής Αυτοδιοίκησης.
      Το θέμα, κύριε Υπουργέ, δεν είναι οι πόροι που μας διαβάσατε τώρα για τα προηγούμενα χρόνια. Τα δυο τελευταία χρόνια δεν έχει μεταφερθεί κανένας πόρος και δεν έχει γίνει κανένα ουσιαστικό έργο σε επίπεδο οδικού δικτύου της Νομαρχιακής και Τοπικής Αυτοδιοίκησης Κορινθίας. Η παλιά εθνική οδός με την καθημερινή της επιβάρυνση -και έχω τη δυνατότητα ως Βουλευτής Κορινθίας να επισκέπτομαι καθημερινά το νομό μου- είναι κατεστραμμένη, δίνει μια εικόνα βομβαρδισμένου οδικού δικτύου. Αν μάλιστα, λάβουμε υπ’ όψιν μας τη μεγάλη καθυστέρηση που σημειώνεται στην έναρξη και κατασκευής της νέας εθνικής οδού Αθήνας-Κορίνθου-Πατρών, τότε αντιλαμβάνεστε την καθημερινή οδική επιβάρυνση της Κορινθίας και του δικτύου της . 
      Φοβάμαι, κύριε Υπουργέ, ότι δεν έχει συνειδητοποιηθεί από την πλευρά της Κυβέρνησης το τεράστιο οικονομικό πρόβλημα, η μεγάλη οικονομική ασφυξία που αντιμετωπίζει σήμερα η Τοπική Αυτοδιοίκηση. Εκεί είναι ένα κρίσιμο ζήτημα, στο οποίο δεν απαντήσατε. 
      Με την ερώτησή μου σήμερα μεταφέρω την αγωνία και τον προβληματισμό όλων των δήμων του Νομού Κορινθίας και της Τοπικής Ένωσης Δήμων και Κοινοτήτων. Αδυνατούν γιατί δεν έχουν τους πόρους, αδυνατούν γιατί δεν έχουν την τεχνογνωσία, αδυνατούν να αναλάβουν αυτήν την αρμοδιότητα γιατί δεν έχουν τις τεχνικές γνώσεις και τις τεχνικές υποδομές. Αυτό είναι, κύριε Υπουργέ, το πρόβλημα, στο οποίο, δυστυχώς, δεν απαντήσατε.
      Ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε τον κ. Μπεγλίτη.
      Κύριε Υφυπουργέ, έχετε το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Ομολογώ ότι δεν καταλαβαίνω τι δεν κατάλαβε ο κύριος συνάδελφος. Οι Νομαρχιακές Αυτοδιοικήσεις είχαν, πριν από τη διάταξη που λέτε, την ευθύνη για τη συντήρηση του οδικού δικτύου τους. Όταν έβγαιναν από τα χωριά ή τις πόλεις των δήμων, είχαν την ευθύνη συντήρησης αυτών των οδικών δικτύων. Πράγματι, με την απόφαση αυτή τους μεταβιβάστηκαν και κάποιοι άλλοι δρόμοι. Να το πούμε απλά, για να το καταλάβει όποιος μας παρακολουθεί.
      Για την εκπλήρωση των υποχρεώσεων που είχαν για τη συντήρηση του οδικού δικτύου όλες οι Νομαρχιακές Αυτοδιοικήσεις της χώρας, το πρώτο εξάμηνο του 2005 εισέπραξαν 3.000.000 ευρώ, με αποτέλεσμα οι νομάρχες –και ρωτήστε τους νομάρχες που ήταν τότε εκλεγμένοι- να λένε ότι εμείς δεν έχουμε, ούτε 1 ευρώ, για να εκτελέσουμε όχι έργα επενδυτικά, αλλά τα έργα της συντήρησης. Αυτό το θέμα λύθηκε άπαξ δια παντός, με τη θεσμοθέτηση δύο δυναμικών πόρων για τη Νομαρχιακή Αυτοδιοίκηση του 2% του φόρου προστιθέμενης αξίας και του 10% των τελών κυκλοφορίας. 
      Από τις επενδύσεις που είναι το 1% του φόρου προστιθέμενης αξίας μπορούν κατά τη κρίση τους οι νομάρχες να βάλουν ακόμη κα όλα τα λεφτά στη συντήρηση του οδικού δικτύου. Από τα χρήματα δε του 10% των τελών κυκλοφορίας, αυτά είναι υποχρεωμένοι να τα βάλουν στη συντήρηση του οδικού δικτύου. Δηλαδή τη μια περίοδο είχαμε μηδέν και την άλλη έχουμε όλα αυτά. 
      Επιπλέον, για τη μεταβιβασθείσα αρμοδιότητα κάποιων δρόμων που εθεωρούντο περιφερειακοί και δόθηκαν στους νομάρχες, θα υπάρξει νέα χρηματοδότηση. Ως δε προκαταβολή θα δοθούν, σύμφωνα με δέσμευση του Υπουργείου Οικονομίας 20.000.000 άμεσα. Τι να συγκρίνουμε; Μπορούμε να συγκρίνουμε ανόμοιες καταστάσεις; Ρωτήστε τους νομάρχες, κύριε συνάδελφε, να δείτε πώς ήταν και πώς είναι. Κάνουν προγράμματα επενδυτικά τώρα; Ετοιμάζουν παρεμβάσεις; Έχουν χρόνια πλέον που κάνουν παρεμβάσεις σε δήμους, σε έργα τα οποία είναι χρήσιμα, σε λιμάνια, σε δρόμους; Έχουν επενδυτικό πρόγραμμα πλέον οι νομαρχίες και έχουν και τη συντήρηση του οδικού δικτύου. Τα δε έσοδά τους φέτος, σε σχέση με πέρυσι, είναι αυξημένα, κατά 16%, διότι ο δυναμικός πόρος με τον οποίο έχουν εφοδιαστεί, ο φόρος προστιθέμενης αξίας, παρουσιάζει αυτήν τη δυναμικότητα, σε αντίθεση με άλλους πόρους, οι οποίοι δεν παρουσιάζουν αυτόν το δυναμισμό. Οι μόνοι οι οποίοι δεν μπορούν να διαμαρτύρονται –και αυτό φάνηκε και από το συνέδριο της ΕΝΑΕ- είναι οι νομάρχες, οι οποίοι έχουν τη δυνατότητα να κάνουν παρεμβάσεις, παρόλη τη σκληρή οικονομική συγκυρία, την οποία βιώνουμε όλοι. 
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ. 
      ΠΑΝΑΓΙΩΤΗΣ ΜΠΕΓΛΙΤΗΣ: Γιατί δεν γίνονται έργα, κύριε Υπουργέ; 
      ΠΡΟΕΔΡΕΥΟΥΣΑ (Βέρα Νικολαΐδου): Συνεχίζουμε με την αριθμό 577/23-2-2009 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Ζιώγα, προς τους Υπουργούς Οικονομίας και Οικονομικών και Ανάπτυξης, σχετικά με τη Βιομηχανία Φωσφορικών Λιπασμάτων στην Καβάλα κ.λπ..
      Η ερώτηση του κ. Ζιώγα έχει ως εξής: 
      «Είναι γνωστό ότι η συμφωνία για τη συμμετοχή της ΔΕΠΑ στο μετοχικό κεφάλαιο της Βιομηχανίας Φωσφορικών Λιπασμάτων της δίνει το δικαίωμα να κατασκευάσει, λειτουργήσει και εκμεταλλευτεί σταθμό υγροποιημένου αερίου. 
      Άλλωστε ο Πρόεδρος και διευθύνων σύμβουλος της ΔΕΠΑ σε πρόσφατη συνέντευξή του (εφημερίδα «ΘΕΣΣΑΛΟΝΙΚΗ», 2/2/2009), δήλωσε ότι για το σκοπό αυτό η εταιρεία ξεκίνησε την εκπόνηση των αναγκαίων προκαταρκτικών μελετών. Μάλιστα αναφέρει ότι ο σταθμός αυτός μπορεί να λειτουργήσει ως κέντρο τροφοδοσίας με φυσικό αέριο και για τις γειτονικές χώρες. Επίσης υπάρχουν πληροφορίες και για την κατασκευή μονάδας παραγωγής ηλεκτρικού ρεύματος. 
      Αυτά τα σχέδια δικαιολογούν την ανησυχία των εργαζομένων, του λαού της Καβάλας, για αλλαγή του επιχειρησιακού σκοπού της Βιομηχανίας Φωσφορικών Λιπασμάτων και της έκτασης που είναι εγκατεστημένη. Έκταση στρατηγικής σημασίας. 
      Αλλαγή του στρατηγικού σχεδιασμού για τη Βιομηχανία Φωσφορικών Λιπασμάτων σημαίνει κλείσιμο των μονάδων παραγωγής λιπασμάτων, εκατοντάδες απολύσεις, αρνητικές οικονομικές επιπτώσεις στο Νομό Καβάλας και αύξηση των εισαγόμενων λιπασμάτων. 
      Επειδή το ελληνικό δημόσιο κατέχει μεγάλο μέρος των μετοχών της Βιομηχανίας Φωσφορικών Λιπασμάτων μέσω της ΔΕΠΑ και άλλων μετόχων και σ’ αυτό ανήκει η συγκεκριμένη έκταση που είναι εγκατεστημένη η Βιομηχανία Φωσφορικών Λιπασμάτων.
      ΕΡΩΤΩΝΤΑΙ οι κύριοι Υπουργοί:
      Αν υπάρχει στρατηγικός σχεδιασμός για τη δημιουργία σταθμού υγροποιημένου αερίου και κατασκευή μονάδας παραγωγής ηλεκτρικής ενέργειας στη θέση της Βιομηχανίας Φωσφορικών Λιπασμάτων.
      Αν θα παρέμβει η Κυβέρνηση, ώστε να αποτραπεί το τυχόν κλείσιμο της Βιομηχανίας Φωσφορικών Λιπασμάτων και να αναλάβει τις ευθύνες για τη λειτουργία του, την παραγωγή, διακίνηση και διάθεση φτηνών και καλής ποιότητας λιπασμάτων, προς όφελος των αγροτών, των εργαζομένων όλης της περιοχής». 
      Στην ερώτηση του κ. Ζιώγα θα απαντήσει ο Υφυπουργός κ. Μπούγας. 
      Ορίστε, κύριε Υφυπουργέ, έχετε το λόγο.
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξη): Ευχαριστώ, κυρία Πρόεδρε.
      Κύριε συνάδελφε, τα ζητήματα τα οποία θέτετε στην ερώτησή σας σχετίζονται με τη γνωστή συμφωνία για την κεφαλαιοποίηση μέρους των οφειλών της Βιομηχανίας Φωσφορικών Λιπασμάτων προς την ΔΕΠΑ και την εξ αυτού του λόγου συμμετοχή της ΔΕΠΑ στη μετοχική σύνθεση της πρώτης εταιρείας. Η συμφωνία αυτή στην οποία αναφέρεστε, έγινε σχετικά πρόσφατα, το 2008 και προβλέπει τη δυνατότητα της ΔΕΠΑ ή θυγατρική εταιρεία της ΔΕΠΑ, να κατασκευάσει, να λειτουργήσει και να εκμεταλλευτεί σταθμό υγροποιημένου φυσικού αερίου με δαπάνη της, σε μέρος των εγκαταστάσεων της Βιομηχανίας Φωσφορικών Λιπασμάτων χωρίς, όμως, να παρεμποδίζεται η παραγωγική δραστηριότητα της εταιρείας αυτής και βέβαια η οικονομική της αποτελεσματικότητα. Αυτό το επισημαίνω διότι αποτελεί προϋπόθεση της σχετικής επένδυσης.
      Πρέπει δε να υπενθυμίσω ότι αρκετά χρόνια νωρίτερα, το 2002, η Βιομηχανία Φωσφορικών Λιπασμάτων είχε ήδη υπογράψει μνημόνιο κατανόησης για την κατασκευή μονάδας παραγωγής ηλεκτρικής ενέργειας με χρήση φυσικού αερίου. Η επένδυση αυτή της κατασκευής σταθμού υγροποιημένου αερίου βρίσκεται στο στάδιο της προμελέτης ενώ για το μνημόνιο κατανόησης του 2002 δεν υπάρχει κάποια εξέλιξη.
      Έρχομαι στην ερώτηση την οποία θέτετε. Στην ερώτησή σας αν αυτές οι επενδύσεις, εφόσον πραγματοποιηθούν, εφόσον υλοποιηθούν, πρόκειται να παρεμποδίσουν τη λειτουργία του εργοστασίου λιπασμάτων, η απάντησή μου είναι σαφής και κατηγορηματική. Καμμία από τις επενδύσεις αυτές, εάν υλοποιηθούν, δεν θα επηρεάσει ούτε στο ελάχιστο την παραγωγική λειτουργία του εργοστασίου λιπασμάτων, καθώς επίσης και την οικονομική αποτελεσματικότητα του εργοστασίου. Αντίθετα, η επένδυση αυτή θα έχει πολλαπλά οφέλη για την περιοχή, όπου λειτουργεί η βιομηχανία, αλλά και ευρύτερα για την εθνική μας οικονομία. 
      Νομίζω ότι όλοι μας σ’ αυτήν την Αίθουσα αναγνωρίζουμε τη σπουδαιότητα του ενεργειακού εφοδιασμού για την εθνική οικονομία όσο και τους καταναλωτές. Το γεγονός ότι θα πρέπει να έχουμε πολλαπλές επιλογές σ’ ό,τι αφορά την προμήθεια ενέργειας, κατεδείχθη και από την πρόσφατη κρίση μεταξύ της Ρωσίας και της Ουκρανίας για το φυσικό αέριο.
      Κατά συνέπεια, για να ανακεφαλαιώσω, εάν η προμελέτη η οποία ήδη γίνεται, αποδείξει ότι είναι εφικτή μια τέτοια επένδυση, στην οποία αναφέρεστε και στην ερώτησή σας, γίνεται εύκολα αντιληπτό ότι δεν θα έχει δυσμενή αποτελέσματα, αντίθετα θα έχει οφέλη για το σύνολο της χώρας αλλά και για την περιοχή στην οποία πραγματοποιείται. 
      Ο σχεδιασμός ο οποίος υπάρχει, κύριε συνάδελφε, πρέπει να σας πω ότι στοχεύει στην ανάπτυξη της χώρας μας, στην εξασφάλιση της ενεργειακής επάρκειας, στη δημιουργία νέων θέσεων εργασίας και στο να μη θιγούν –κι αυτό το επισημαίνω- τα υφιστάμενα εργασιακά δικαιώματα, το status των δικαιωμάτων αυτών, το οποίο έχουμε εξασφαλίσει.
      Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Το λόγο έχει ο ερωτών Βουλευτής κ. Ζιώγας.
      ΙΩΑΝΝΗΣ ΖΙΩΓΑΣ: Ευχαριστώ, κυρία Πρόεδρε.
      Κύριε Υπουργέ, στην ερώτησή μας απαντήσατε κυρίως για το σχεδιασμό που αφορά το ενεργειακό πρόγραμμα της χώρας. 
      Εμείς ως Κομμουνιστικό Κόμμα επανερχόμαστε για τρίτη φορά σε σύντομο χρονικό διάστημα τους τελευταίους μήνες με επίκαιρη ερώτηση που αφορά το μέλλον της κερδοφόρας βιομηχανίας λιπασμάτων Καβάλας. Και την προηγούμενη φορά ο κύριος Υφυπουργός στις απαντήσεις του είχε ενισχύσει τους φόβους των εργαζομένων γενικότερα στη βιομηχανία αλλά και των κατοίκων της περιοχής λέγοντας ότι η βιομηχανία είναι μια ανώνυμη εταιρεία που το κύριο είναι η ικανοποίηση των κερδών των μετόχων και όχι βέβαια η στρατηγική σημασία που έχει το προϊόν της βιομηχανίας αυτής και αφορά βέβαια τη γεωργία και τη διατροφή του λαού μας.
       Επίσης είχατε δηλώσει ότι η πολιτική αυτή που μας είχατε εκθέσει είναι μία κοινή πολιτική με το ΠΑΣΟΚ η οποία εκπορεύεται βέβαια από τις Βρυξέλλες και την έχετε στηρίξει. Αυτή η πολιτική είχε σαν αποτέλεσμα το κλείσιμο των τριών εργοστασίων φωσφορικών λιπασμάτων στη χώρα μας και απέμεινε τελικά αυτό ως τελευταίο εργοστάσιο.
       Στη συνέντευξή του ο πρόεδρος της ΔΕΠΑ, κύριε Υφυπουργέ, είπε ακριβώς τα ίδια τα οποία ενισχύσατε κι εσείς ότι πρωτεύων είναι αυτός ο ενεργειακός σχεδιασμός, δηλαδή, η λειτουργία του τερματικού σταθμού υγροποιημένου φυσικού αερίου, εντάσσοντας την περιοχή στους συγκεκριμένους ιμπεριαλιστικούς σχεδιασμούς και βέβαια είναι εμπλεκόμενη η περιοχή μέσα σ’ αυτές τις αντιθέσεις. Δεν είναι ένας δρόμος ο οποίος θα «περπατηθεί» εύκολα σ’ αυτήν την κατεύθυνση. 
       Είναι προφανές, λοιπόν, ότι και η λειτουργία της μονάδας ηλεκτρικής ενέργειας είναι δεδομένη -αφού υπήρχε ένας προηγούμενος σχεδιασμός- να λειτουργήσει και με λιθάνθρακα. Οι κινητοποιήσεις της περιοχής, λοιπόν, τον είχαν αποτρέψει.
       Εδώ είναι και το ερώτημα. Κάποια από τις τρεις μονάδες περισσεύει, κύριε Υφυπουργέ. Δεν είναι δυνατή η συνύπαρξη των τριών αυτών μονάδων. Μπαίνουν ζητήματα περιβάλλοντος, λειτουργίας και βέβαια ενός πιθανού ατυχήματος στην περιοχή. Η συνύπαρξη λειτουργίας είναι αδύνατη, γι’ αυτό κι εμείς επανερχόμαστε και λέμε να δεσμευτείτε για το μέλλον για τη συνέχεια της λειτουργίας της βιομηχανίας που αφορά τους επτακόσιους εργαζόμενους, τις επτακόσιες οικογένειες και τις χιλιάδες εργαζομένων της πόλης και του νομού που έχουν άμεση σχέση με το προϊόν της παραγωγικής δραστηριότητας της βιομηχανίας.
       Σας ευχαριστώ πολύ.
       ΠΡΟΕΔΡΕΥΟΥΣΑ (Βέρα Νικολαΐδου): Κι εμείς ευχαριστούμε.
       Ο κ. Μπούγας έχει το λόγο.
       ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Κύριε συνάδελφε, ασφαλώς ξεκινάμε από διαφορετική ιδεολογική αφετηρία, πλην όμως πρέπει να πω ότι όλα αυτά τα οποία αναφέρετε και ενδεχομένως αποτελούν ανησυχίες των κατοίκων διασκεδάστηκαν με την πρωτολογία μου όπου με μεγάλη σαφήνεια είπα πως δεν πρόκειται σε τίποτα να θιγούν οι θέσεις εργασίας και έχει διασφαλιστεί η συνέχιση και η αποτελεσματικότητα μιας βιώσιμης εταιρείας η οποία κατέστη βιώσιμη εξαιτίας αυτών των παρεμβάσεων που έγιναν.
       Πρέπει να επαναλάβω ότι οι επενδύσεις αυτές δεν πρόκειται να επηρεάσουν επ’ ουδενί την παραγωγική δραστηριότητα της εταιρείας. Μετά δε την αναδιοργάνωσή της η βιομηχανία αυτή έχει σαν στόχο να βελτιώσει την παραγωγική δυνατότητα του εργοστασίου της Καβάλας και να την καταστήσει ακόμα πιο ανταγωνιστική και απευθυνόμενη τόσο στην εγχώρια αλλά και στη διεθνή αγορά. 
       Πρέπει δε ενδεικτικά να σας αναφέρω ότι το 1/3 των πωλήσεων της βιομηχανίας πραγματοποιείται ήδη προς χώρες του εξωτερικού ενώ τα 2/3 καλύπτουν την εγχώρια αγορά. Απ’ αυτό το στοιχείο αντιλαμβάνεστε πόσο δυναμικά έχει μπει στη σχετική αγορά και πόσο βέβαια ευνοείται από την ανοικτή οικονομία την οποία η ελληνική Κυβέρνηση, όπως γνωρίζετε, προτάσσει για να διασφαλιστούν συνθήκες υγιούς ανταγωνισμού.
       Για να μην υπάρχει καμμία απολύτως αμφιβολία σ’ ό,τι αφορά τα ερωτήματα που θέτετε, πρέπει να σας πω για μια ακόμα φορά απαντώντας και στα δύο σκέλη της επίκαιρης ερώτησής σας ότι καμμία απολύτως αλλαγή για το στρατηγικό σχεδιασμό της βιομηχανίας φωσφορικών λιπασμάτων δεν υπάρχει και ότι κανένα εμπόδιο στην παραγωγική λειτουργία του εργοστασίου δεν πρόκειται να υπάρξει. Θα διευρυνθούν οι δυνατότητες ανάπτυξης και νέων επενδύσεων έτσι ώστε να συμβάλουν στην ανάπτυξη της χώρας και της περιοχής.
       Απαντώντας στο τελευταίο θέμα που θέσατε σ’ ό,τι αφορά τους περιβαλλοντικούς όρους που τίθενται, οποιαδήποτε ανάπτυξη και οποιαδήποτε επένδυση πρόκειται να γίνει θα γίνει με απόλυτο και πλήρη σεβασμό στους περιβαλλοντικούς όρους που έχουν τεθεί σύμφωνα με τα εθνικά αλλά και τα ευρωπαϊκά πρότυπα.
       Ευχαριστώ πολύ, κυρία Πρόεδρε.
       ΠΡΟΕΔΡΕΥΟΥΣΑ (Βέρα Νικολαΐδου): Η τέταρτη με αριθμό 568/23-2-2009 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Άννας Φιλίνη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την προστασία του ορεινού όγκου του Υμηττού κ.λπ. δεν συζητείται λόγο κωλύματος Υπουργού και συνεπώς διαγράφεται.
       Η πέμπτη με αριθμό 583/23-2-2009 επίκαιρη ερώτηση του Προέδρου του Λαϊκού Ορθόδοξου Συναγερμού κ. Γεωργίου Καρατζαφέρη προς τον Υπουργό Δικαιοσύνης, σχετικά με την πρόσφατη απόδραση κρατουμένων από τις φυλακές Κορυδαλλού κ.λπ. δεν συζητείται λόγω κωλύματος Υπουργού και διαγράφεται.
       Επίκαιρες ερωτήσεις δεύτερου κύκλου
       Θα συζητηθεί η πρώτη με αριθμό 573/23-2-2009 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Νικητιάδη προς τον Υπουργό Μεταφορών και Επικοινωνιών, σχετικά με τη μείωση του κόστους για τις υπηρεσίες εξυπηρέτησης εδάφους στο αεροδρόμιο της Κω κ.λπ..
      Η επίκαιρη ερώτηση του κ. Νικητιάδη έχει ως εξής:
      «Η τουριστική οικονομία παγκοσμίως θα δεχθεί ισχυρά χτυπήματα εξαιτίας της κρίσης, η οποία δείχνει όλο και περισσότερο τα «δόντια» της. Η οικονομική δυσπραγία και η μεγάλη αύξηση της ανεργίας θα επιδράσουν με αρνητικό τρόπο στις διακοπές κάθε νοικοκυριού που, αν δεν θέσει εκτός του προγραμματισμού του τις διακοπές για τα επόμενα δύο χρόνια, είναι βέβαιο ότι θα τις σμικρύνει χρονικώς και θα τις περιορίσει εντός της χώρας του, λόγω χαμηλότερου κόστους. Οι τουριστικοί προορισμοί με παραδοσιακά χαρακτηριστικά οφείλουν αφ’ ενός να βελτιώσουν τις προσφερόμενες υπηρεσίες τους, αφ’ ετέρου να γίνουν ανταγωνιστικοί από πλευράς τιμής, για να κερδίσουν μεγαλύτερο μερίδιο στην τουριστική αγορά. 
      Με το σκεπτικό αυτό ο Δήμος Ηρακλειδών Κω έχει έρθει σε συνεννοήσεις με την αεροπορική εταιρεία «RYANAIR», η οποία προτιμάται από πολλές χιλιάδες τουριστών λόγω του χαμηλού κόστους, προκειμένου να συμπεριλάβει στους προορισμούς της το νησί της Κω, με έξι πτήσεις την εβδομάδα των εκατόν ογδόντα πέντε ατόμων. Μοναδικό εμπόδιο αποτελεί το μεγάλο κόστος των υπηρεσιών εδάφους του αεροδρομίου και η άρνηση κάποιων στενόμυαλων «αρμόδιων» να το μειώσουν, στερώντας το νησί της Κω από χιλιάδες τουρίστες και από πολύτιμο συνάλλαγμα. 
      Επειδή στη χώρα μας ο τουρισμός, που συμβάλει κατά 18,5% περίπου στο ΑΕΠ και κατά 20% στην απασχόληση, εκτιμάται ότι το 2009 θα έχει σοβαρές απώλειες, επειδή κάποιοι κοντόφθαλμοι δεν μπορούν να βάζουν εμπόδια στην προσέλκυση τουριστών, αρνούμενοι να κατανοήσουν ότι η μείωση των εσόδων θα αντισταθμιστεί από την αύξηση των αφίξεων, ερωτάσθε:
      Θα παρέμβετε αμέσως, ώστε να προσδιοριστεί ένα λογικό επίπεδο κόστους για τις υπηρεσίες εξυπηρέτησης εδάφους όσο διαρκεί η κρίση, ώστε το αεροδρόμιο της Κω και των άλλων νησιών της Δωδεκανήσου να συμπεριληφθεί στους προορισμούς των αεροπορικών εταιρειών χαμηλού κόστους;».
      Στην ερώτηση του κ. Νικητιάδη θα απαντήσει ο Υφυπουργός κ. Μπεκίρης. 
      Έχετε το λόγο, κύριε Υφυπουργέ, για τρία λεπτά. 
      ΜΙΧΑΗΛ ΜΠΕΚΙΡΗΣ (Υφυπουργός Μεταφορών και Επικοινωνιών): Σας ευχαριστώ, κυρία Πρόεδρε.
      Κύριοι συνάδελφοι, η τουριστική ανάπτυξη της χώρας αποτελεί κύρια επιλογή της Κυβέρνησης. Γνωρίζουμε όλοι άλλωστε πάρα πολύ καλά πόσο ο τουρισμός στήριξε και στηρίζει το εθνικό μας εισόδημα. Με αυτό ως κύριο γνώμονα και κινηθήκαμε, αλλά και κινούμαστε ως Υπουργείο Μεταφορών και Επικοινωνιών για να εξυπηρετήσουμε με τον καλύτερο δυνατό τρόπο και τις επίγειες, αλλά και τις εναέριες μετακινήσεις των τουριστών που επισκέπτονται την Ελλάδα. Γι‘ αυτό χαιρετίζουμε και προσβλέπουμε σε κάθε προσπάθεια αεροπορικής εταιρείας που σχεδιάζει δρομολόγια από το εξωτερικό προς τους τουριστικούς προορισμούς της χώρας μας. Σ’ αυτήν τη δραστηριότητα όμως οφείλουμε να προφυλάσσουμε τόσο τα συμφέροντα των εποπτευόμενων φορέων όσο και τα ευρύτερα οικονομικά, αλλά και τα τουριστικά συμφέροντα της χώρας.
      Σχετικά με το θέμα της «RYANAIR» και τη δρομολόγηση πτήσεων προς το αεροδρόμιο της Κω, το ζήτημα είναι απολύτως ξεκάθαρο. Η «RYANAIR» εκδήλωσε ενδιαφέρον να ξεκινήσει πτήσεις προς το αεροδρόμιο της Κω. Η Ολυμπιακή Αεροπορία-Υπηρεσίες Α.Ε. ανακοίνωσε στη «RYANAIR» την τιμολογιακή της πολιτική για το Αεροδρόμιο της Κω, δεδομένου του τύπου αεροσκάφους που σκοπεύει η εταιρεία να χρησιμοποιήσει. Η «RYANAIR» εκδήλωσε την πρόθεσή της για έξι δρομολόγια την εβδομάδα προς την Κω, σημειώνοντας όμως ότι κάτι τέτοιο θα εξαρτηθεί άμεσα από το κόστος των υπηρεσιών του εδάφους για το οποίο δεν προτίθεται, όπως δήλωσε η ίδια η εταιρεία, να δαπανήσει πάνω από 250 ευρώ ανά πτήση. Αυτός για την εταιρεία, όπως ξέρετε, είναι όρος απαράβατος, χωρίς τον οποίον η «RYANAIR» δεν προτίθεται να συνεχίσει τις διαπραγματεύσεις, όπως η ίδια σε σχετικά έγγραφά της επισημαίνει. Η αντίδραση της Ολυμπιακής Αεροπορίας-Υπηρεσίες ήταν άμεση και σκοπεύει να προβεί σε έκπτωση της τάξης του 35%, ζητώντας όμως επιπλέον στοιχεία για το όλο εγχείρημα. Σ' αυτό η Ολυμπιακή Αεροπορία-Υπηρεσίες δεν πήρε καμμία απολύτως απάντηση από τη «RYANAIR» και το θέμα έχει παγώσει. 
      Από πλευράς μας, από πλευράς του Υπουργείου, ζητήσαμε από την Ολυμπιακή να εξαντλήσει κάθε δυνατότητα προσέγγισης. Και λάβαμε τη διαβεβαίωση –θα σας την καταθέσω στα Πρακτικά- όπου λέει ότι «δυνητικά και εφόσον η «RYANAIR» μπορεί να διασφαλίσει τον αριθμό και τη συχνότητα των πτήσεών της προς συγκεκριμένους αεροσταθμούς της χώρας, η Ολυμπιακή Αεροπορία-Υπηρεσίες θα επανεξετάσει την τιμολογιακή της πολιτική επί τα βελτίω».
      Σας ευχαριστώ. 
      (Στο σημείο αυτό ο Υφυπουργός Μεταφορών και Επικοινωνιών κ. Μιχαήλ Μπεκίρης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΟΥΣΑ (Βέρα Νικολαΐδου): Ο κ. Νικητιάδης έχει το λόγο.
      ΓΕΩΡΓΙΟΣ ΝΙΚΗΤΙΑΔΗΣ: Ευχαριστώ, κυρία Πρόεδρε. 
      Κύριε Υπουργέ, προφανώς δεν έχετε γνώση του προβλήματος. Θα σας εξηγήσω. 
      Δεν είναι μόνο η Ολυμπιακή Αεροπορία το πρόβλημα. Είναι και η Υπηρεσία Πολιτικής Αεροπορίας. Η Ολυμπιακή Αεροπορία ζητάει 800-1000 ευρώ για κάθε προσγείωση. Έρχεται όμως και η Υπηρεσία Πολιτικής Αεροπορίας η οποία ζητάει 12 ευρώ ανά επιβάτη. Το κόστος είναι εκεί. Η «RYANAIR» όταν θα προσγειώνεται στην Κω με εκατόν πενήντα επιβάτες καλείται να πληρώσει 150x12+180=1800 ευρώ. Εκεί είναι το μεγάλο κόστος. Εσείς λοιπόν μου λέτε τώρα ότι η Ολυμπιακή συζήτησε, η Ολυμπιακή αποφάσισε να μειώσει όταν έχουμε τρεις δήμους –Δήμος Ηρακλειδών, Δήμος Δικαίου, Δήμος Κω- που αποφασίζουνε και λένε «το συνολικό κόστος αυτής της ιστορίας μόνο για την «RYANAIR» είναι 400.000 ευρώ. Εμείς είμαστε διατεθειμένοι», οι δήμοι, αυτοί από τους οποίους παίρνετε τώρα τα τέλη παρεπιδημούντων, που τους αφήνετε έτσι ξεκρέμαστους λένε «εμείς βάζουμε 200.000 ευρώ». Προσέξτε, τα μισά. Πάνε και στο Υπουργείο Τουριστικής Ανάπτυξης, παρακαλάνε και επιτέλους δέχονται και εκεί να βάλλουν 100.000 ευρώ. Και τι μένουν; Μένουν 100.000 ευρώ. 
      Δηλαδή, αν βγάλουμε αυτά τα χρήματα που λέτε για την Ολυμπιακή και αν οι Υπηρεσία Πολιτικής Αεροπορίας -την οποία προφανώς αγνοείτε και δεν αναφέρετε καθόλου- δεν θέλει χρήματα, στο τέλος πρέπει να δώσουμε και στην «RYANAIR» αν κάνουμε καλά τους λογαριασμούς. 
      Εγώ, κύριε Υπουργέ, προφανώς μένω αυτή την στιγμή άναυδος από το ότι παρακολουθώ ότι δεν υπάρχει κανένας συντονισμός, δεν υπάρχει κάποιος ο οποίος να παρακολουθεί αυτά τα τεράστια ζητήματα με συνέπεια η Κως -μόνον η Κως- αν είχε μόνο αυτή την εταιρεία θα είχε 2.000.000 ευρώ έσοδα. Μόνο απ’ αυτή την εταιρεία. Σκεφτείτε να είχαμε και άλλη εταιρεία. Σκεφτείτε παρόμοιες εταιρείες να πηγαίνανε και σε άλλα μέρη. Γιατί έχω εδώ έγγραφα από ίδιες επαφές που έγιναν στην Μαγνησία με τον Νομάρχη. Και υπάρχουν άλλες περιοχές. 
      Θα έπρεπε, λοιπόν, σε όλες αυτές τις περιοχές να βρίσκαμε έναν τρόπο όπως το ΠΑΣΟΚ το οποίο βγήκε και είπε «καταργώ κατά 50% τα τέλη προσγείωσης». Αυτή είναι πολιτική, που δεν την ήξερε ο κ. Καραμανλής όταν εξήγγειλε δεκατέσσερα μέτρα για τον τουρισμό και το μόνο που βρήκε είναι να καταργήσει ή να μειώσει τα τέλη παρεπιδημούντων. 
      Κύριε Υπουργέ, ξέρω ότι δεν είναι αρμοδιότητά σας. Ο Υπουργός Τουριστικής Ανάπτυξης έπρεπε να έχει δώσει έγγραφα και ο Υπουργός Τουριστικής Ανάπτυξης έπρεπε να είναι παρών και να δημοσιοποιεί τις απόψεις του γι’ αυτά τα ζητήματα. Έστω και τώρα, σας καλώ να δείτε το κόστος της Υπηρεσίας Πολιτικής Αεροπορίας το οποίο είναι και το μεγαλύτερο κόστος και αν η Ολυμπιακή Αεροπορία δεν θέλει να κατεβάσει παρακάτω τα χρήματα, καλέστε τον κ. Βγενόπουλο που διαπραγματεύεται τώρα και πείτε του γι’ αυτή και την άλλη σεζόν δεν πρέπει να εισπράττει χρήματα η Ολυμπιακή, αν θέλουμε να έχουμε τουρισμό. 
      Σας ευχαριστώ, κυρία Πρόεδρε. 
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. Κύριε Μπεκίρη, έχετε δυο λεπτά για να δευτερολογήσετε. 
      ΜΙΧΑΗΛ ΜΠΕΚΙΡΗΣ (Υφυπουργός Μεταφορών και Επικοινωνιών): Κύριε συνάδελφε, αντιλαμβάνομαι πάρα πολύ καλά και το ενδιαφέρον σας για την περιοχή σας και αντιλαμβάνομαι πάρα πολύ καλά ότι θέλετε να σηκώσετε τους τόνους για ένα ζήτημα που θεωρείτε ότι μπορεί να πάρει και κάποιες κομματικές διαστάσεις, αναφερόμενος και στις προτάσεις του ΠΑΣΟΚ που πάντοτε είναι προτάσεις επί χάρτου, χωρίς κανένα αντίκρισμα. 
      Έχει την ευκολία ο κ. Παπανδρέου αυτή τη στιγμή και εσείς να λέτε ότι θα καταργήσουμε το ένα, θα καταργήσουμε το άλλο, θα μειώσουμε το ένα, θα μειώσουμε το άλλο, χωρίς να αναλογιστείτε σε καμμία περίπτωση την δύσκολη οικονομική συγκυρία, την οποία διέρχεται η χώρα. Και λυπάμαι πολύ για την ευκολία με την οποία επιχειρείτε να κάνετε κάτι τέτοιο. 
      Δεύτερον, σας είπα και σας εξήγησα ότι υπήρξε παρέμβαση από το Υπουργείο, όσο έχουμε εμείς την δυνατότητα να παρεμβαίνουμε σ’ αυτή την διαδικασία, ότι εφόσον η συγκεκριμένη εταιρεία –και καταθέτω το έγγραφο να το έχετε στην διάθεσή σας- δεσμευθεί για τον τρόπο με τον οποίο θα έρχεται στην Ελλάδα, πόσες πτήσεις θα κάνει και σε ποια αεροδρόμια θα προσγειώνεται και ότι υπάρχει η δυνατότητα να βελτιωθεί η τιμή. 
      Άρα, μην λέτε ότι δεν κάνουμε τίποτα ούτε ότι δεν ενδιαφερόμαστε για τον τουρισμό ούτε ότι δεν ενδιαφερόμαστε για να έρθουν δύο εκατομμύρια περισσότεροι τουρίστες στην Ελλάδα. Όσο ενδιαφέρεστε εσείς λοιπόν για τον τόπο σας, άλλο τόσο ενδιαφερόμαστε και εμείς ώστε να υπάρξει αύξηση του τουριστικού προϊόντος στην χώρα μας. Και αυτό δεν θέλω να το αμφισβητεί κανείς. Δεν είστε ούτε εσείς περισσότερο πατριώτης ούτε εμείς λιγότερο πατριώτες. Είμαστε όλοι συνεπείς…
      ΓΕΩΡΓΙΟΣ ΝΙΚΗΤΙΑΔΗΣ: Είπα ότι δεν συντονίζεστε. Δεν είπα ότι δεν θέλετε. Άλλα είπα εγώ.
      ΜΙΧΑΗΛ ΜΠΕΚΙΡΗΣ (Υφυπουργός Μεταφορών και Επικοινωνιών): Δεν σας διέκοψα, κύριε Νικητιάδη. Δεν σας διέκοψα. 
      ΠΡΟΕΔΡΕΥΟΥΣΑ (Βέρα Νικολαΐδου): Παρακαλώ, κύριε συνάδελφε. 
      Συνεχίστε, κύριε Υπουργέ. 
      ΜΙΧΑΗΛ ΜΠΕΚΙΡΗΣ (Υφυπουργός Μεταφορών και Επικοινωνιών): Εμείς ακολουθούμε μια συγκεκριμένη πολιτική. Ο δικός μας στόχος είναι να βελτιώσουμε ασφαλώς τις συνθήκες και να προσεγγίσουμε επενδυτές στη χώρα μας, όπως είναι και η συγκεκριμένη εταιρεία η «RYANAIR» η οποία είναι γνωστή παγκοσμίως και την θέλουμε στην Ελλάδα. Αυτό, όμως, δεν σημαίνει σε καμία περίπτωση ότι εμείς θα βάλουμε ταφόπλακα σε μία εταιρεία που λέγεται «Ολυμπιακή» αυτήν τη στιγμή, που βρίσκεται υπό διαπραγμάτευση, την οποία γνωρίζετε, για να προχωρήσει η εξαγορά της από τον Όμιλο Βγενόπουλου ή από οποιονδήποτε άλλον ενδιαφερόμενο. 
      Σε κάθε περίπτωση, όμως, αυτό που θέλω να σας πω είναι ότι εμείς επιζητούμε συνεργασίες, θέλουμε ανοίγματα σε νέες αγορές, αρκεί να υπάρχει όμως –και σας το τονίζω αυτό, για να το γνωρίζετε- η ανάλογη αντιμετώπιση απ’ όσους επιθυμούν να επενδύσουν στον τόπο μας. 
      Σας ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ, κύριε Υπουργέ. 
      Θα συζητηθεί τώρα η με αριθμό 581/23-2-2009 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λίλας Καφαντάρη προς τον Υπουργό Εθνικής Παιδείας και Θρησκευμάτων, σχετικά με την αντιμετώπιση του προβλήματος της μεταφοράς μαθητών με ειδικές ανάγκες κ.λπ..
      Η επίκαιρη ερώτηση της κ. Καφαντάρη έχει ως εξής:
      «Το πρόβλημα της μεταφοράς μαθητών με ειδικές ανάγκες στα σχολεία τους, ταλαιπωρεί χιλιάδες μαθητές και τους γονείς τους κάθε χρονιά. Στο ΤΕΕ Ειδικής Αγωγής Κωφών και Βαρηκόων, το μοναδικό στο Λεκανοπέδιο Αττικής, καθώς και στο Γυμνάσιο-Λύκειο, που βρίσκονται στην Αγία Παρασκευή, υπάρχουν μαθητές που δεν έχουν πάει καν στο σχολείο από το Νοέμβρη, λόγω έλλειψης μεταφορικών μέσων. Οι μαθητές τους κατοικούν σε μακρινές περιοχές και είναι αναγκασμένοι να κλείνονται στα σπίτια τους. 
      Οι γονείς του ΤΕΕ, Γυμνασίου και Λυκείου Κωφών και Βαρηκόων -περίπου ογδόντα μαθητές συνολικά- τα οποία συστεγάζονται, προχώρησαν σε κατάληψη του σχολείου μαζί με τα παιδιά τους, καθώς το πρόβλημα της μεταφοράς είναι κοινό και για τα τρία σχολεία. 
      Πριν από δυόμισι μήνες ο Υπουργός Παιδείας, μετά από τις κινητοποιήσεις των ενδιαφερομένων, ερωτήσεις και επίκαιρες ερωτήσεις του ΚΚΕ, είχε ανακοινώσει ότι το πρόβλημα της μεταφοράς λύθηκε, ενώ ο Νομάρχης Αθήνας Γ. Σγουρός είχε ανακοινώσει ότι «από 1-12-2008 όλα τα παιδιά θα μπορούν να πηγαίνουν σχολείο». 
      Στα μέσα του Φλεβάρη αποδεικνύεται πως η πολιτική που ακολουθείται, εμπαίζει και καταδικάζει στην αμάθεια και την περιθωριοποίησή τους μαθητές με ειδικές ανάγκες, καθώς στο όνομα των ιδιωτικοποιήσεων υποβαθμίζει, συρρικνώνει και διαλύει τα ειδικά σχολεία, προσθέτοντας συνεχώς βάρη στις πλάτες των γονέων. Αξίζει να σημειωθεί ότι πρόβλημα με τη μεταφορά των μαθητών υπάρχει και σε άλλα ειδικά σχολεία, καθώς και σε Μουσικά, Αθλητικά και άλλα σχολεία. 
      Ερωτάται ο κύριος Υπουργός: Τι συγκεκριμένα μέτρα θα πάρει, προκειμένου να σταματήσει αυτή η απαράδεκτη κατάσταση και να αναλάβει επιτέλους το κράτος τη μεταφορά των μαθητών με αναπηρίες μέσω ενός δημόσιου και δωρεάν ασφαλούς συστήματος μεταφοράς, με εξειδικευμένο προσωπικό που να ανταποκρίνεται στις σύγχρονες ανάγκες, αλλά και των υπολοίπων μαθητών άλλων σχολείων που είναι αναγκαία η μεταφορά τους (Μουσικά, Αθλητικά κ.α.)».
      Στην επίκαιρη ερώτηση της κ. Καφαντάρη θα απαντήσει ο Υφυπουργός Εθνικής Παιδείας και Θρησκευμάτων κ. Λυκουρέντζος. 
      Ορίστε, κύριε Υπουργέ, έχετε το λόγο. 
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ, κυρία Πρόεδρε. 
      Κυρία συνάδελφε, η Κυβέρνηση, την ευαισθησία της και το ενδιαφέρον της για τον τομέα της ειδικής αγωγής και εκπαίδευσης το έχει εκδηλώσει εμπράκτως με την έγκριση από τη Βουλή του ν.3699/2008, ο οποίος αποτελεί νόμο-πλαίσιο για την ειδική αγωγή και εκπαίδευση. 
      Σε ό,τι αφορά τη μεταφορά των μαθητών, γνωρίζετε ότι αρμόδιες είναι οι Νομαρχιακές Αυτοδιοικήσεις. Υπάρχει μία ειδική κατηγορία στην οποία το Υπουργείο Εθνικής Παιδείας και Θρησκευμάτων συμμετέχει με τη στήριξή του με συμβάσεις οδηγών και συνοδών, οι οποίοι αξιοποιούνται για τη μεταφορά των μαθητών ορισμένων ειδικών σχολείων, τα οποία διαθέτουν δικά τους μεταφορικά μέσα. Κάθε χρόνο, λοιπόν, αυτή είναι η διαδικασία, στην οποία εμπλέκεται το Υπουργείο. Από το Υπουργείο ξεκινάει η έγκριση –και εν συνεχεία από το Υπουργείο Οικονομίας- αυτών των συμβάσεων. 
      Και κατά την προηγούμενη χρονιά και κατά τη φετινή, λόγω της εφαρμογής των διατάξεων του π.δ. 164 του ν.2190 και άλλων νομοθετικών διατάξεων, οι οποίες καθορίζουν συγκεκριμένες δεσμεύσεις, δεν ήταν εφικτή η ανανέωση αυτών των συμβάσεων με τον τρόπο με τον οποίο όλοι θα θέλαμε. 
      Έχει αντιμετωπιστεί το ζήτημα σε ό,τι αφορά ειδικά αυτή την κατηγορία, στην οποία ήδη αναφέρθηκα και σας εξήγησα πώς έχουν τα πράγματα. Με τον πρόσφατο νόμο, τον οποίο ψηφίσαμε στη Βουλή, το ν.3748, προ ημερών, δίδεται η δυνατότητα στις σχολικές επιτροπές να συνάψουν συμβάσεις με τα ίδια πρόσωπα τα οποία εργάζονται στη μεταφορά των μαθητών και νομίζω ότι δεν θα υπάρξει κανένα ζήτημα μέχρι την ολοκλήρωση του σχολικού έτους. 
      Αποτελεί σταθερή επιδίωξη του Υπουργείου για την εξασφάλιση μονίμων θέσεων εργασίας, οδηγών και συνοδών, όπως ακριβώς εσείς περιγράφετε με τα απαιτούμενα προσόντα, γιατί πρόκειται για μια ειδική αποστολή και εργασία. Επίσης θέλω να σας πω για το σχολείο της Αγίας Παρασκευής, στο οποίο κάνετε μνεία στην ερώτησή σας, ότι δεν εμπίπτει στην περίπτωση των σχολείων που διαθέτουν δικά τους μέσα μεταφοράς. Είναι υπόθεση της Νομαρχίας. Υπήρχε μια εμπλοκή των συμβάσεων με το Ελεγκτικό Συνέδριο, έχουμε πληροφορηθεί ότι η γνωμοδότηση του Ελεγκτικού Συνεδρίου ήταν θετική σε ό,τι αφορά τη σύμβαση της Νομαρχίας και ότι δεν θα υπάρξει ζήτημα.
      Επιπροσθέτως, συναντήθηκα με τους εκπροσώπους των γονέων του συγκεκριμένου σχολείου στο Υπουργείο. Έχουμε συμφωνήσει σε μια ακόμη συνάντηση για να αντιμετωπίσουμε και άλλα ζητήματα πέραν της μεταφοράς των μαθητών. 
      Σε ό,τι αφορά τη μεταφορά των μαθητών των μουσικών και αθλητικών σχολείων, επίσης δεν υπάρχει ζήτημα, διότι η τελευταία εμπλοκή με τη χρηματοδότηση των συμβάσεων δεν ήταν θέμα πόρων, ήταν θέμα διαδικασίας, μετά την κατάργηση του ειδικού λογαριασμού. Και αυτό έχει αντιμετωπιστεί κατόπιν συνεργασίας του Υπουργείου Πολιτισμού και του Υπουργείου Οικονομίας και με το δικό μας ενδιαφέρον και η μεταφορά των μαθητών στα τμήματα αθλητικής διευκόλυνσης γίνεται κανονικά. 
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ. 
      Το λόγο έχει η ερωτώσα Βουλευτής κ. Καφαντάρη. 
      ΛΙΛΑ ΚΑΦΑΝΤΑΡΗ: Ευχαριστώ, κυρία Πρόεδρε. 
      Κύριε Υπουργέ, η ευαισθησία της Κυβέρνησης δεν αποδεικνύεται απέναντι στα ειδικά σχολεία. Και ξέρουμε πάρα πολύ καλά πόσο ταλαιπωρούνται παιδιά και γονείς που έχουν, υποτίθεται, και την τύχη να πηγαίνουν σε ειδικά σχολεία, γιατί από τις διακόσιες χιλιάδες των αναπήρων, οι εκατόν ογδόντα είναι εκτός ειδικών σχολείων. Αυτή είναι η ευαισθησία της Κυβέρνησης. Και αυτά τα ειδικά σχολεία που υπάρχουν, μαραζώνουν και στόχος είναι να κλείσουν και να περάσουν τα παιδιά με ειδικές ανάγκες στους ιδιώτες, άσχετα με το αν μπορούν να πληρώνουν αυτοί οι γονείς, που έχουν πια εξοντωθεί πραγματικά με το να πληρώνουν και αυτά που δεν έχουν και τα υπόλοιπα των γονιών που δεν θα έχουν να πληρώνουν, να μείνουν στα σπίτια τους με τις συνέπειες που μπορούμε να καταλάβουμε. 
      Εγώ δεν μπορώ να καταλάβω, κύριε Υπουργέ, γιατί εμπαίζετε τους γονείς και τα παιδιά. Γιατί στην ερώτηση φαίνεται πάρα πολύ καθαρά ότι οι απαντήσεις που είδη έχουν πάρει είναι πριν από δυόμισι μήνες. Ο Υπουργός Παιδείας, μετά από τις κινητοποιήσεις των ενδιαφερομένων, ερωτήσεις και επίκαιρες ερωτήσεις του ΚΚΕ, είχε ανακοινώσει ότι το πρόβλημα λύθηκε και όχι «θα λυθεί». Και ο Νομάρχης Αθήνας κ. Σγουρός είχε ανακοινώσει ότι από 1 Δεκεμβρίου 2008 όλα τα παιδιά θα πηγαίνουν σχολείο. Τα παιδιά είναι ακόμα στους δρόμους. 
      Απαντήστε ευθέως, λοιπόν, και μην «ευλογείτε τα γένια» της Κυβέρνησης λέγοντας ότι τα έχει λύσει όλα και ότι είναι αποδεδειγμένη η ευαισθησία της Κυβέρνησης απέναντι στα παιδιά με ειδικές ανάγκες. Ξέρετε πάρα πολύ καλά ότι είναι πολύ ευαίσθητο το θέμα της μεταφοράς των παιδιών, για ένα ποσοστό των παιδιών αυτών, ειδικά με αυτισμό και όχι μόνο, το ποιος θα τα μεταφέρει και το πόσο εξειδικευμένο θα είναι το άτομο που θα ασχοληθεί μαζί τους για να μη διαταράσσει την ισορροπία τους και το άγχος που έχουν με τη μεταφορά. Πρέπει να είναι τα ίδια πρόσωπα που επί χρόνια πρέπει να συνοδεύουν αυτά τα παιδιά. 
      Πόσο απέχει η λογική του Υπουργείου από αυτή την προσέγγιση; Όχι άλλη κοροϊδία. 
      ΠΡΟΕΔΡΕΥΟΥΣΑ (Βέρα Νικολαΐδου): Ο κ. Λυκουρέντζος έχει το λόγο. 
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ, κυρία Πρόεδρε. 
      Κυρία συνάδελφε, υπάρχει μια διαφορά ανάμεσα σε αυτό που λέγεται ευαισθησία και σε αυτό που λέγεται εκμετάλλευση της συγκεκριμένης κοινωνικής κατηγορίας. 
      Η Κυβέρνηση και ο ομιλών Υφυπουργός ουδέποτε επιχειρήσαμε οποιαδήποτε μορφής εκμετάλλευσης του συγκεκριμένου χώρου. 
      ΛΙΛΑ ΚΑΦΑΝΤΑΡΗ: Είπατε ότι λύθηκε. 
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Οι εκτιμήσεις τις οποίες κάνετε με τους αριθμούς, τους οποίους παραθέσατε, είναι αυθαίρετες, έχουν απαντηθεί κατά τη διάρκεια της συζητήσεως του νόμου για την ειδική αγωγή και εκπαίδευση, όταν τις έθεσαν συνάδελφοί σας και απεδείχθησαν αβάσιμες, αυθαίρετες και ότι δεν έχουν καμμία σχέση με την πραγματικότητα. 
      Το ποιοι στρέφουν τώρα την ελληνική νεολαία στην ιδιωτική εκπαίδευση και στους ιδιώτες, είναι προφανές. Δεν είναι η Κυβέρνηση και η Νέα Δημοκρατία, η οποία δεν στηρίζει το ελληνικό δημόσιο εκπαιδευτικό σύστημα, αλλά όλοι εκείνοι οι οποίοι με την πρακτική υποβαθμίζουν το ελληνικό δημόσιο εκπαιδευτικό σύστημα. Τα κλειστά σχολεία, οι ακραίες συμπεριφορές είναι αυτές που υποβαθμίζουν το ελληνικό δημόσιο εκπαιδευτικό σύστημα. 
      Όσο για το αν το πρόβλημα λύθηκε, μάλιστα κυρία συνάδελφε έχει λυθεί, σε κάθε περίπτωση. Και σας αναφέρω ότι λόγω των νομικών δεσμεύσεων, οι οποίες υπήρχαν από το διάταγμα και τους νόμους, στους οποίους αναφέρθηκα, υποχρεωθήκαμε να κάνουμε διαφορετικές συμβάσεις στη διάρκεια του τρέχοντος σχολικού έτους. Αυτό, όμως, δεν σημαίνει ότι έμειναν τα παιδιά στα σπίτια, όπως λέτε, σε καμία περίπτωση. Πράγματι, είχαμε τρεις διαφορετικούς τύπους συμβάσεων αυτή τη χρονιά, διότι δεν μπορούσε, με βάση τις νομικές δεσμεύσεις, τις οποίες ήδη εξήγησα, να ανανεώσουμε τις συμβάσεις αυτές. 
      Πάμε, λοιπόν, σε έναν άλλο τρόπο αντιμετώπισης αυτής της υποχρέωσης, σταθερό και μόνιμο. Εάν η διυπουργική επιτροπή προχωρήσει, δυστυχώς, κάτω από τους περιοριστικούς πλέον όρους μιας δημοσιονομικής πειθαρχίας στην έγκριση αυτών των μονίμων θέσεων, ενδεχομένως να τελεσφορήσει στους επόμενους μήνες αυτός ο διαγωνισμός. Πάντως, σε καμμιά των περιπτώσεων δεν θα υπάρξει πρόβλημα στη μεταφορά των μαθητών.
      Και επιμένουμε –και έχετε δίκιο σ’ αυτό- στο ότι πρέπει να χρησιμοποιούνται τα ίδια πρόσωπα. Εάν μπείτε στον κόπο να διαβάσετε τις διατάξεις των νόμων στους οποίους αναφέρθηκα, θα δείτε ότι η ανανέωση των συμβάσεων στα ίδια πρόσωπα δεν ήταν εφικτή, εάν δεν είχε ακολουθηθεί η διαδικασία, την οποία εμείς ακολουθήσαμε. 
      Σας ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ ευχαριστώ. 
      Θα συζητηθεί η τρίτη με αριθμό 576/23.2.2009 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Νικολάου Τσούκαλη προς την Υπουργό Απασχόλησης και Κοινωνικής Προστασίας σχετικά με την προστασία των δικαιωμάτων των εργαζομένων στο Καζίνο Ρίου κ.λπ..
      Η επίκαιρη ερώτηση του κ. Τσούκαλη έχει ως εξής:
      «Με μια πρωτοφανή και συγχρόνως κυνική πρόταση της εταιρείας που διαχειρίζεται το Καζίνο του Ρίου προς τους τριακόσιους τριάντα επτά εργαζομένους απαιτεί απ’ αυτούς που εργάζονται με σχέση εξαρτημένης εργασίας πλήρους απασχόλησης και έχουν συμπληρώσει έξι (6) τουλάχιστον χρόνια υπηρεσίας, να υποβάλουν ανέκκλητη δήλωση οικειοθελούς αποχώρησης από την εργασίας τους έως και τις 16 Φεβρουαρίου 2009. 
      Όπως είναι φυσικό, το σωματείο εργαζομένων απέρριψε ομόφωνα, ως προκλητικά απαράδεκτη, την πρόταση της εταιρείας. Είναι προφανές ότι η εταιρεία εκμεταλλευόμενη στο έπακρο το θεσμικό πλαίσιο για την ελαστικοποίηση της εργασίας, θέλει να απαλλαγεί από τους «ακριβούς» εργαζόμενους και να γενικεύσει την απασχόληση με εργαζόμενους των 700 ευρώ. Αξίζει να σημειωθεί ότι η κυνικότητα και η αναλγησία της εταιρείας προκύπτει από τη διευκρινιστική έγγραφη δήλωσή της, στην οποία αναφέρει ότι πρόκειται για μια «υγιέστατη επιχείρηση» και ότι πρόσφατα αγόρασε το Καζίνο της Κέρκυρας.
      Είναι προφανές, λοιπόν, ότι η κίνηση της εταιρείας δεν υπαγορεύτηκε από την οικονομική κρίση, αλλά προκειμένου να διατηρήσει αναλλοίωτη την κερδοφορία της. 
      Ερωτάται η κυρία Υπουργός: 
      1) Προτίθεται να καταργήσει ή και να περιορίσει δραστικά το πλαίσιο της ελαστικοποιημένης απασχόλησης ούτως ώστε να προλάβει τη γενικευμένη εφαρμογή του; 
      2) Πώς προτίθεται να αντιμετωπίσει την περίπτωση της επιχείρησης του Καζίνο Ρίου ούτως ώστε να μην πληγούν τα δικαιώματα των τριακοσίων τριάντα επτά εργαζομένων;».
      Στην ερώτηση του κ. Τσούκαλη θα απαντήσει ο Υφυπουργός κ. Γεώργιος Κοντογιάννης.
      Κύριε Υφυπουργέ, έχετε το λόγο.
      ΓΕΩΡΓΙΟΣ ΚΟΝΤΟΓΙΑΝΝΗΣ (Υφυπουργός Απασχόλησης και Κοινωνικής Προστασίας): Κύριε συνάδελφε, μόλις χθες, 25 Φεβρουαρίου η εταιρεία «Theros International Gaming ING Καζίνο Ρίο» με επιστολή της προς την Κοινωνική Επιθεώρηση Αχαϊας γνωστοποίησε ότι απηύθυνε πρόταση και μόνο εθελουσίας εξόδου προς το προσωπικό της που συγκεντρώνει ορισμένες προϋποθέσεις, με σκοπό πάντα, σύμφωνα με την επιστολή της εταιρείας, την υγιή μελλοντική της πορεία και το συμφέρον των εργαζομένων. Με αφορμή τα παραπάνω στις 25 Φεβρουαρίου, δηλαδή, χθες, την ίδια μέρα με την κοινοποίηση της επιστολής της εταιρείας στην Κοινωνική Επιθεώρηση, η τοπική υπηρεσία του ΣΕΠΕ επισκέφθηκε την προαναφερθείσα επιχείρηση, όπου η υπεύθυνη του γραφείου προσωπικού δήλωσε πως στις αρχές του 2009 προτάθηκε από την εταιρεία στο προσωπικό το πάγωμα των μισθών για το τρέχον έτος, ο περιορισμός των επιδομάτων και ορισμένες άλλες ρυθμίσεις. 
      Επαναλαμβάνω ότι όπως αναγράφεται στην αναφορά του ΣΕΠΕ το σωματείο των εργαζομένων δεν έχει απορρίψει ακόμα την πρόταση για εθελουσία έξοδο. Το σωματείο των εργαζομένων ωστόσο με απόφαση του διοικητικού συμβουλίου απέρριψε την πρόταση για πάγωμα μισθών για το τρέχον έτος.
      Να υπενθυμίσω ότι στις 2 Φεβρουαρίου –πάντα κατά τα λεγόμενα της υπεύθυνης του γραφείου προσωπικού- η επιχείρηση με πρόταση - πρόσκληση προς τους εργαζομένους της, που έχουν συμπληρώσει τουλάχιστον έξι χρόνια υπηρεσίας στο Καζίνο Ρίο με συμβάσεις εργασίας πλήρους απασχόλησης -περίπου το 60% του συνολικού προσωπικού- ζήτησε να υποβάλουν ανέκκλητη δήλωση οικιοθελούς αποχώρησης από την εργασία τους ως και τις 16 Φεβρουαρίου 2009 και να λάβουν εφάπαξ αποζημίωση ίση με το 120% της αποζημίωσης που θα όφειλε η επιχείρηση σε περίπτωση καταγγελίας.
      Μέχρι σήμερα ουδείς εργαζόμενος έχει αποδεχθεί την παραπάνω πρόταση – πρόσκληση και κανείς δεν έχει υποβάλει σχετική αίτηση προς την επιχείρηση.
      Επισημαίνεται ότι η επιχείρηση απασχολεί σήμερα τριακόσιους τριάντα έξι εργαζόμενους και συγκεκριμένα εκατόν σαράντα άνδρες και εκατόν ενενήντα έξι γυναίκες.
      Θα ήθελα στο σημείο αυτό να αναφέρω πως κανένας εργαζόμενος δεν προσέφυγε στο ΣΕΠΕ για θέμα που σχετίζεται με τα καταγγελλόμενα στη συζητούμενη επίκαιρη ερώτηση, ενώ οι διαβουλεύσεις ανάμεσα στους ενδιαφερόμενους έχουν σταματήσει.
      Θέλω, επίσης, να γνωρίζετε ότι η Κοινωνική Επιθεώρηση Αχαΐας είχε ήδη διενεργήσει στις 30 Δεκεμβρίου 2008 έλεγχο στην προαναφερόμενη εταιρεία, από τον οποίο δεν διαπιστώθηκε παράβαση των διατάξεων της εργατικής νομοθεσίας και δεν επέβαλε κυρώσεις για το έτος 2008 στην εταιρεία.
      Συνεπώς, ο ελεγκτικός μηχανισμός του Υπουργείου Απασχόλησης διενήργησε τους ελέγχους που έπρεπε ακόμα και στην περίπτωση που δεν υπήρχαν καταγγελίες για παραβίαση της εργατικής νομοθεσίας.
      Η αποδοχή ή όχι της πρότασης της εταιρείας, θα προκύψει μετά τη διενέργεια της τριμερούς συμφιλιωτικής διαδικασίας, η οποία θα γίνει με πρωτοβουλία του Υπουργείου Απασχόλησης μετά από αίτημα του σωματείου.
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ.
      Το λόγο έχει ο ερωτών Βουλευτής κ. Τσούκαλης.
      ΝΙΚΟΛΑΟΣ ΤΣΟΥΚΑΛΗΣ: Κύριε Υπουργέ, απηύθυνα μέσω της ερώτησής μου προς την κυρία Υπουργό και εμμέσως προς εσάς, βεβαίως, κάποια πολιτικά ερωτήματα. Δεν θέλω από το Υπουργείο να μου παραθέσει ένα ιστορικό όλης της υπόθεσης, δηλαδή πότε η εταιρεία απηύθυνε δήλωση. Ξέρουμε τι ακριβώς έκανε το σωματείο. Περίμενα από εσάς μία σαφέστατη απάντηση και πολιτική –σύμφωνα με τα ερωτήματα βεβαίως –τι προτίθεστε να κάνετε ούτως ώστε προληπτικά να μην υλοποιηθεί αυτή η προκλητική πρόθεση της εταιρείας να εφαρμόσει το γενικευμένο πλαίσιο ελαστικών μορφών απασχόλησης στην επιχείρηση.
      Κύριε Υπουργέ, αυτό που δεν έχετε καταλάβει είναι ότι δυστυχώς η χώρα μας βαδίζει –για να μην πω ότι ίσως και να έχει μπει- σε έναν εργασιακό Μεσαίωνα. Η τακτική της εταιρείας είναι σαφής και δυστυχώς ακολουθείται συστηματικά σχεδόν από όλες τις μεγάλες επιχειρήσεις στη χώρα.
      Τι επιδιώκουν; Εφαρμόζοντας πλήρως το θεσμικό πλαίσιο των ελαστικοποιημένων μορφών εργασίας, προσπαθούν να γενικεύσουν σε όλη τη χώρα το καθεστώς των 700 ευρώ και το καθεστώς του μπλοκ. 
      Το ερώτημα είναι: Εσείς τι προτίθεστε να κάνετε; Περιμένετε απλώς να έρθει το Σωματείο και να καταγγείλει τη συγκεκριμένη ενέργεια της εταιρείας και της εργοδοσίας, τη στιγμή που γνωρίζετε ποιο είναι το καθεστώς των εργαζομένων, σε ποιες συνθήκες απασχολούνται ή προτίθεστε να λάβετε προληπτικά μέτρα, ούτως ώστε αυτή η προκλητικότητα της συγκεκριμένης εταιρείας να μην τελεσφορήσει; Πρόκειται για μία εταιρεία η οποία απασχολείται με τον πλέον παρασιτικό τομέα της οικονομίας, η οποία έχει τεράστια κερδοφορία, η οποία αγόρασε το Καζίνο Ρίου πρόσφατα, η οποία προκλητικά με ανακοίνωσή της λέει ότι είναι μία υγιέστατη επιχείρηση και λέει ότι ζητάει περικοπή μισθών, περικοπή επιδομάτων, μόνο και μόνο για να διατηρήσει την υγιή συνέχειά της, δηλαδή τη διατήρηση της κερδοφορίας της. 
      Στη δευτερολογία σας περιμένω μία απάντηση: Θα περιμένετε την καταγγελία και την αναφορά εκ μέρους του σωματείου των εργαζομένων ή προτίθεστε να πάρετε μέτρα προς την κατεύθυνση της διασφάλισης των θέσεων εργασίας; Και δεν με αφορά, βεβαίως, η παραβίαση της εργατικής νομοθεσίας σε άλλο επίπεδο, στο επίπεδο ελέγχου εκ μέρους των μηχανισμών.
      Ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαΐδου): Εγώ σας ευχαριστώ.
      Κύριε Υφυπουργέ, έχετε το λόγο δύο λεπτά για να δευτερολογήσετε.
      ΓΕΩΡΓΙΟΣ ΚΟΝΤΟΓΙΑΝΝΗΣ (Υφυπουργός Απασχόλησης και Κοινωνικής Προστασίας): Το Υπουργείο Απασχόλησης με την πολιτική που εφαρμόζει ως στόχο έχει, τη διασφάλιση της εργασίας κάθε εργαζομένου και τη δημιουργία νέων θέσεων εργασίας ακόμα και τώρα, εν μέσω της κρίσης.
      Προληπτικά μέτρα λαμβάνονται πάντα μέσα στο πλαίσιο της ισχύουσας νομοθεσίας. 
      Όσον αφορά την συγκεκριμένη περίπτωση που αναφέρετε, αυτό που θέλω να κάνω σαφές είναι πως το Υπουργείο Απασχόλησης και Κοινωνικής Προστασίας, μόλις έλαβε γνώση του περιστατικού, αμέσως ανταποκρίθηκε. Στις 17 Φεβρουαρίου 2009, πριν δηλαδή την επίκαιρη ερώτησή σας, κύριοι συνάδελφοι, απέστειλε προς τα ενδιαφερόμενα μέρη πρόσκληση για τη διενέργεια συμφιλιωτικής σύσκεψης για τις 23 Φεβρουαρίου 2009, με αντικείμενο συζήτησης «εργασιακά προβλήματα – μείωση προσωπικού». Έπειτα από αίτημα της εταιρείας και συνεννόηση με τα ενδιαφερόμενα μέρη, η σύσκεψη αυτή αναβλήθηκε και ήδη ορίστηκε νέα για τις 3 Μαρτίου του 2009 και ώρα 11.00’ το πρωί, παρουσία του Γενικού Γραμματέα του Υπουργείου. Ως εκ τούτου, σε πρώτη φάση το Υπουργείο Απασχόλησης και Κοινωνικής Προστασίας έδρασε άμεσα και παράλληλα με τις εξελίξεις. Όπως γνωρίζετε, οι ίδιοι οι κοινωνικοί εταίροι συμφώνησαν πως το υπάρχον νομοθετικό πλαίσιο είναι επαρκές. 
      Η Κυβέρνηση δεν πρόκειται να ανεχθεί καταχρηστικές παράνομες απολύσεις με πρόσχημα την κρίση. Αυτό να το καταστήσουμε σαφές. Εντατικοποιεί τους ελέγχους, συλλέγει συστηματικά στοιχεία και με όλα τα μέσα που διαθέτει και τις δράσεις που αναπτύσσει ενισχύει την απασχόληση με ένα πυκνό πλέγμα μέτρων που όλοι αναγνωρίζουμε πως έχει ανάγκη αυτήν την περίοδο ο τόπος μας. 
      Σας ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. 
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Υγείας και Κοινωνικής Αλληλεγγύης: «Ρύθμιση όρων απασχόλησης των νοσοκομειακών ιατρών του ΕΣΥ, σύμφωνα με το π.δ. 76/2005 και άλλες διατάξεις»
      Το νομοσχέδιο ψηφίστηκε επί της αρχής στη συνεδρίαση της Τρίτης 24 Φεβρουαρίου 2009. Στη σημερινή συνεδρίαση θα συζητηθούν τα άρθρα και οι τροπολογίες ως μια ενότητα. 
      Πριν δώσω το λόγο στον εισηγητή της Πλειοψηφίας, γίνεται γνωστό στο Σώμα ότι από τα άνω δυτικά θεωρεία της Βουλής των Ελλήνων παρακολουθούν τη συνεδρίαση, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα τέσσερις μαθήτριες και μαθητές και τρεις συνοδοί-δάσκαλοι από το 16ο Δημοτικό Σχολείο Νέας Ιωνίας και το 112ο Δημοτικό Σχολείο Αθήνας. 
      Η Βουλή σας καλωσορίζει και σας εύχεται καλή πρόοδο. 
      (Χειροκροτήματα από όλες τις πτέρυγες της Βουλής) 
      Το λόγο έχει ο εισηγητής της Πλειοψηφίας κ. Παναγιώτης Σκανδαλάκης. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Κυρία Πρόεδρε, θα θέλαμε να ξέρουμε εάν ο κύριος Υπουργός θα κάνει δεκτές τροπολογίες ή όχι, για να ξέρουμε πώς θα μιλήσουμε. Διότι, αν μας πει ρητά ότι δεν θα κάνει δεκτές…
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Γιαννόπουλε, δεν έχει ζητήσει το λόγο ο Υφυπουργός. Έχει το δικαίωμα να το ζητήσει για να μας πει. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Καλό είναι να το ξεκαθαρίσει. 
      ΠΡΟΕΔΡΕΥΟΥΣΑ (Βέρα Νικολαΐδου): Θέλετε να απαντήσετε τώρα, κύριε Υφυπουργέ για τις τροπολογίες; 
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Να ξέρουμε εάν θα κάνει δεκτές τροπολογίες ή δεν θα κάνει, διότι έτσι πρέπει να διαμορφώσουμε και εμείς τον τρόπο της ομιλίας μας. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Το Υπουργείο απεφάσισε να μην κάνει καμμία δεκτή από τις τροπολογίες που κατετέθησαν. Θα αναφερθώ όμως σε πάρα πολλές από αυτές ότι μας βρίσκουν σύμφωνους, γιατί τις αμέσως επόμενες εβδομάδες φέρνουμε νομοσχέδιο, με το οποίο ρυθμίζουμε πολλά θέματα και θα συμπεριληφθούν ως διατάξεις μέσα στο νομοσχέδιο που θα έρθει. Θα συζητήσουμε μόνο την υπουργική τροπολογία, που αφορά θέματα για τις μονάδες ψυχικής υγείας, μόνο αυτήν την τροπολογία, καμμία άλλη. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Και την άλλη φορά, κύριε Υπουργέ, εκφράσατε την επιθυμία, αλλά δεν βλέπουμε να έχετε πρόθεση, ώστε τα θέματα αυτά να προχωρήσουν σε νομοθετικές ρυθμίσεις. 
      ΠΡΟΕΔΡΕΥΟΥΣΑ (Βέρα Νικολαΐδου): Παρακαλώ, κύριε Γιαννόπουλε.
      Κύριε Σκανδαλάκη, έχετε το λόγο για οκτώ λεπτά. 
      ΠΑΝΑΓΙΩΤΗΣ ΣΚΑΝΔΑΛΑΚΗΣ: Κύρια Πρόεδρε, ύστερα από έναν γόνιμο, εποικοδομητικό διάλογο, ο οποίος έγινε πιστεύω προς όφελος των ασθενών που νοσηλεύονται στα νοσοκομεία, αλλά και των γιατρών, το νομοσχέδιο έρχεται να λύσει θέματα, τα οποία υπήρχαν και προβλήματα. 
      Κύριε Υπουργέ, στο άρθρο 1 όλοι συμφωνούμε. Εκείνο το οποίο ζητήσαμε είναι το εξής: Σε νοσοκομεία τα οποία λειτουργούν πρέπει να είναι και νοσοκομειακοί και πανεπιστημιακοί γιατροί. Επομένως, πρέπει να προστεθεί στο πρώτο και στο δεύτερο άρθρο ότι εκτός από τους νοσοκομειακούς γιατρούς του ΕΣΥ, και οι πανεπιστημιακοί ιατροί μέλη ΔΕΠ και οι ειδικευόμενοι, πραγματοποιούν τις απαραίτητες εφημερίες για την ασφαλή λειτουργία των νοσοκομείων και των κέντρων υγείας. Αυτό στο πρώτο άρθρο.
      Με το δεύτερο άρθρο θεσπίζεται το επίσημο ωράριο των νοσοκομειακών και πανεπιστημιακών ιατρών. Και εκεί είναι το ίδιο. Και θα πρέπει να προστεθεί στο τέλος ότι η αστική ευθύνη η οποία υπάρχει για τους νοσοκομειακούς ιατρούς, να ισχύει το ίδιο και για τους ιατρούς, οι οποίοι είναι πανεπιστημιακοί. 
      Στο άρθρο 3 δεν έχουμε κανένα πρόβλημα όπως το έχετε βάλει. 
      Στο άρθρο 4 με την τροποποίηση την οποία έκανε το Υπουργείο, πιστεύω ότι έρχεται να δώσει την αξιοκρατία στη δυνατότητα εξέλιξης σε οποιαδήποτε βαθμίδα και την εισαγωγή των ιατρών στο Εθνικό Σύστημα Υγείας: Ότι ο κάθε ειδικευόμενος εξελίσσεται μέχρι το βαθμό του διευθυντού. Ότι οι θέσεις που εκκενώνονται υποχρεωτικώς προκηρύσσονται εντός μηνός. Ότι η διοίκηση του νοσοκομείου έχει τη δυνατότητα να προκηρύσσει το 20% των εκκενωμένων θέσεων.
      Θέλω επίσης να πω ότι οι προκηρύξεις οι οποίες γίνονται για την εξέλιξη, προκηρύσσονται σε βαθμό Β’. Το 20% προκηρύσσεται στη βαθμίδα στην οποία εξέρχεται. Αυτό πρέπει να το δούμε πώς θα γίνεται πλέον. Θα γίνεται ανά κλινική, ανά νοσοκομείο, ανά ειδικότητα; Πιστεύω ότι το πιο δίκαιο είναι ανά κλινική.
      Στα εκλεκτορικά σώματα πιστεύω ότι έπρεπε να γίνει αυτό διότι όλοι θυμόμαστε πλέον τις παγωμένες ψήφους, οι οποίες ήταν μαρκαρισμένες ορισμένες φορές. Σήμερα πιστεύω ότι με αυτό το οποίο έχουμε βάλει στο νομοσχέδιο λύνονται τα θέματα δημοκρατικά, ανοικτά και κανείς πλέον δεν θα έχει ενδοιασμό για την εξέλιξή του ή για την εκλογή και επιλογή των εκλεκτορικών σωμάτων.
      Θέλω επίσης να πω ότι στο άρθρο 4 υπάρχει ένα θέμα το οποίο έχει σχέση με τα εκλεκτορικά σώματα και τη γενική συνέλευση του τομέα σε νοσοκομεία που υπάρχουν και πανεπιστημιακές κλινικές. Στα νοσοκομεία αυτά αναφέρεται ότι δεν καλούνται και δεν συμμετέχουν με οποιοδήποτε τρόπο ούτε στον υπολογισμό της απαρτίας οι πανεπιστημιακοί ιατροί. Εγώ πιστεύω ότι εφόσον ένα νοσοκομείο είναι μεικτή κλινική, πρέπει να λαμβάνουν μέρος στη γενική συνέλευση και να υπολογίζεται στην απαρτία και το μέρος των πανεπιστημιακών ιατρών.
      Με το άρθρο 5 πιστεύω ότι δίνεται μια ανάσα στο ΕΣΥ διότι στο αμέσως προσεχές χρονικό διάστημα προβλέπεται η πρόσληψη δύο χιλιάδων ιατρών που θα καλύψουν τα οργανικά κενά των νοσοκομείων του ΕΣΥ και θα διαμορφώσουν τις απαραίτητες προϋποθέσεις για την εφαρμογή και την προσαρμογή στα σύγχρονα εργασιακά δεδομένα.
      Για τις θέσεις αυτές η επιλογή των ειδικοτήτων και η κατανομή των προσλήψεων θα γίνει από την επιτροπή στην οποία θα συμμετέχουν οι πανεπιστημιακοί ιατροί οι οποίοι είναι οι ουσιαστικοί στυλοβάτες και οι πραγματικοί γνώστες των ελλείψεων του δημόσιου συστήματος υγείας. Πιστεύω ότι αυτό είναι προς τη σωστή κατεύθυνση. Έτσι αποτρέπονται προσλήψεις οι οποίες πολλές φορές γίνονταν με γνώμονα την εξυπηρέτηση μικροκομματικών συμφερόντων και προσωπικών προτεραιοτήτων.
      Έρχομαι τώρα στο άρθρο 6. Πιστεύω ότι σε μια δύσκολη οικονομική συγκυρία που υπάρχει παγκοσμίως, η Κυβέρνηση και το Υπουργείο έρχονται να δώσουν σημαντικές μισθολογικές ενισχύσεις σε όλους τους νοσοκομειακούς ιατρούς, ως ένδειξη αναγνώρισης και επιδοκιμασίας της αυταπάρνησης με την οποία επιτελούν το λειτούργημά τους.
      Πρέπει να δεχθούμε και να παραδεχθούμε ότι οι φορολογικές ελαφρύνσεις που δίνονται στους γιατρούς είναι κάτι πολύ σημαντικό, διότι το χρειάζονται, αν και θέλω να βάλω μία παρένθεση, ότι οποιοσδήποτε μισθός δεν ανταποκρίνεται, πιστεύω, στην εργασία και το καθήκον του ιατρού, ο οποίος από το πρωί μέχρι το βράδυ είναι στα πρόθυρα εμφράγματος. 
      Το άρθρο 7, πιστεύω ότι είναι μία μέριμνα σε ιδιαίτερες κατηγορίες ιατρών που επί σειρά ετών προσφέρουν τις υπηρεσίες τους στο ΕΣΥ. Έτσι, νομίζω ότι εξασφαλίζεται η ένταξή τους κατά τρόπο που διασφαλίζει την αποτροπή της καταχρηστικής εφαρμογής των ρυθμίσεων στο υπό συζήτηση νομοσχέδιο. 
      Όσον αφορά το άρθρο 8, πιστεύω ότι με την πάροδο του έτους θα ξεκινήσουν πάλι οι διαπραγματεύσεις. Είναι προς τη σωστή κατεύθυνση. 
      Στο άρθρο 9 έχουμε τις διατάξεις για το νοσηλευτικό προσωπικό. Πιστεύω ότι, ύστερα από τις διευκρινήσεις που έκανε και ο Υπουργός, με απόλυτη τήρηση της νομιμότητος και των συνταγματικών διατάξεων, θα επιταχυνθούν οι διαδικασίες κάλυψης των αμέσων αναγκών και το πώς θα γίνουν οι προσλήψεις και πώς θα διασφαλιστεί ότι θα παραμείνει ο υποψήφιος και ο επιλεγόμενος για μια πενταετία σε μία θέση, είναι προς τη σωστή κατεύθυνση, διότι παλιά θυμόμαστε ότι διοριζόταν κάποιος και αμέσως ζητούσε να φύγει και να πάει αμέσως στον τόπο καταγωγής του. 
      Επομένως, όλα αυτά τα στηρίζουμε προς τη σωστή κατεύθυνση και ύστερα απ’ αυτές τις παρατηρήσεις εμείς υπερψηφίζουμε τα άρθρα του νομοσχεδίου. 
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε, κύριε Σκανδαλάκη. 
      Το λόγο έχει ο εισηγητής του ΠΑΣΟΚ κ. Ηλίας Λαμπίρης. 
      ΗΛΙΑΣ ΛΑΜΠΙΡΗΣ: Ευχαριστώ, κυρία Πρόεδρε. 
      Κύριε Υπουργέ, κυρίες και κύριοι συνάδελφοι, δεν μας φέρατε την συλλογική σύμβαση, αλλά μας φέρατε ένα νομοσχέδιο το οποίο έχει αρκετές ατέλειες. 
      Θα ξεκινήσω με το άρθρο 3, που αφορά τη φορολόγηση των αποδοχών. Είχατε πει -και είχατε υπογράψει- ότι για τις πρώτες τέσσερις και έξι εφημερίες αντίστοιχα ειδικευομένων και ειδικευμένων, η φορολογία θα ήταν 20% και θα ήταν αφορολόγητες οι επιπλέον εφημερίες. 
      Αυτό άλλαξε και δεν μας εξηγήσατε για ποιο λόγο έγινε αυτή η αλλαγή. Εκείνοι δηλαδή που κάνουν τις εφημερίες, οι ειδικευόμενοι και οι ειδικευμένοι, επιβαρύνονται επιπλέον φορολογικά. Αυτή η αθέτηση συνεπάγεται με αύξηση των φορολογικών βαρών για ειδικευμένους και ειδικευόμενους. 
      Εδώ, όμως, γεννάται και η εξής παρατήρηση. Δεν γίνεται μνεία στο νομοσχέδιο για τους πανεπιστημιακούς γιατρούς. Συμφωνώ με τις απόψεις που εξέθεσε ο εισηγητής της Πλειοψηφίας. 
      Τέλος, όσον αφορά το θέμα του πλαφόν, το οποίο ορθώς είχατε καταργήσει στην αρχική σύμβαση, σήμερα το επαναφέρετε. Δεν μας εξηγήσατε για ποιο λόγο το επαναφέρατε. 
      Άρθρο 4, εξέλιξη ιατρών. Υποτίθεται ότι καθιερώνεται νέο σύστημα ένταξης και εξέλιξης στο ΕΣΥ, με βάση το πολυδιευθυντικό σύστημα και παράλληλα θεσπίζεται ο τίτλος του συντονιστή διευθυντή.
      Αν θέλουμε ποιοτική αναβάθμιση του γιατρού οφείλουμε να προωθήσουμε ένα σχέδιο, ώστε να μπορούν σε μια κλινική να συνυπάρχουν περισσότεροι του ενός διευθυντές, ανάλογα όμως με το αντικείμενο που έχει ο καθένας ασχοληθεί και το έχει προάγει συστηματικά, έχει δηλαδή συμβάλει στην αναβάθμιση του επιστημονικού έργου της κλινικής. Αυτό είναι πρόοδος. Και σας το λέει κάποιος που έχει υπηρετήσει ένα υγιές σύστημα υγείας στο εξωτερικό, αλλά και που επί είκοσι δύο χρόνια έχει υπηρετήσει το Εθνικό Σύστημα Υγείας και το πανεπιστήμιο. 
       Να ξεκαθαρίσουμε όμως για μια ακόμη φορά ότι δεν είμαστε κατά της βαθμολογικής εξέλιξης των γιατρών. Ζητάμε όμως η εξέλιξη αυτή να γίνεται με κριτήρια διαφάνειας, αξιοκρατίας και εσωτερικής δημοκρατίας, δηλαδή βάσει ενός συστήματος που δεν θα αμφισβητείται και που, αν είναι δυνατόν, θα έχει εφαρμοστεί και σε κάποια χώρα της Ευρωπαϊκής Ένωσης με επιτυχία. Τότε νομίζω ότι το σύστημα θα έχει προοπτική επιτυχίας. 
       Θα ήθελα να κάνω και μια επισήμανση στο άρθρο 4 παράγραφος στ΄ -κύριε Υπουργέ, θα ήθελα σας παρακαλώ να το ακούσετε αυτό- όπου ορίζεται ότι δικαίωμα αίτησης για αξιολόγηση έχει ο επιμελητής Β΄ μετά από επτά έτη στο βαθμό. Επειδή η διατύπωση αυτή είναι αντίθετη και στη Συνθήκη της Ευρωπαϊκής Ένωσης και στο ν. 2889/2001 προτείνουμε να προστεθεί στο τέλος η φράση: «συνυπολογιζομένης της υπηρεσίας ειδικευμένου ιατρού των συστημάτων υγείας των κρατών-μελών της Ευρωπαϊκής Ένωσης».
       Στο άρθρο 5 ορίζεται ότι εντός του πρώτου εξαμήνου από την έναρξη ισχύος του παρόντος προγραμματίζεται να προσληφθούν δύο χιλιάδες νέοι γιατροί. Αυτό το «προγραμματίζεται» τελευταία προστέθηκε και φοβόμαστε ότι έτσι διατυπωμένο αποτελεί μια δέσμευση κενή περιεχομένου και ότι οι προσλήψεις και πάλι αναβάλλονται για το μέλλον. 
       Έρχομαι στο άρθρο 6, που αφορά τις αυξήσεις μισθών. Το ΠΑΣΟΚ είναι ασφαλώς υπέρ των αυξήσεων και σας καλούμε εδώ και τώρα να αποδεσμεύσετε τη μισθολογική από τη βαθμολογική εξέλιξη και να ισχύσουν οι αυξήσεις άμεσα από την ψήφιση του νομοσχεδίου. 
       ΠΑΝΑΓΙΩΤΗΣ ΑΔΡΑΚΤΑΣ: Να μας λέτε όμως ποια άρθρα ψηφίζετε και ποια δεν ψηφίζετε. 
       ΗΛΙΑΣ ΛΑΜΠΙΡΗΣ: Κύριε Αδρακτά, θα μιλήσετε μετά. Θα έχετε το λόγο, πιστεύω. 
       ΠΑΝΑΓΙΩΤΗΣ ΑΔΡΑΚΤΑΣ: Απλώς λέω να μας πείτε ποια άρθρα ψηφίζετε.
       ΗΛΙΑΣ ΛΑΜΠΙΡΗΣ: Στο άρθρο 7 ορίζεται ότι οι γιατροί που υπηρετούν στο ΕΣΥ με πενταετή θητεία και δεν έχουν μονιμοποιηθεί κρίνονται από το Συμβούλιο Αξιολόγησης των υπηρετούντων γιατρών και αν δεν κριθούν θετικά, επαναπροκηρύσσεται η θέση τους. Με την έννοια αυτή αναγνωρίζεται το έργο που έχουν προσφέρει οι γιατροί. Όμως μέσα σ’ ένα κλειστό σύστημα αξιολόγησης η απώλεια της θέσης τους θα είναι σχετικά εύκολη. 
      Είμαστε υπέρ ενός συστήματος που θα είναι ανοιχτό, αξιόπιστο, αξιοκρατικό, δίκαιο και εφαρμόσιμο, ενός συστήματος που ενδεχομένως έχει δοκιμαστεί σε κάποια άλλη χώρα. 
       Στο άρθρο 8 κάνατε τελικά δεκτό το αίτημα των γιατρών για επαναφορά της ετήσιας επαναδιαπραγμάτευσης της σύμβασης. Η διατύπωση όμως, ότι μετά την πάροδο έτους θα διεξαχθούν διαπραγματεύσεις, δεν προοιωνίζει ότι θα ολοκληρωθούν και άμεσα. Άρα το αίτημα των γιατρών για ετήσια διάρκεια της παρούσας σύμβασης στην ουσία δεν ικανοποιείται. 
       Στο άρθρο 9 λέτε ότι θα προσληφθούν πεντέμισι χιλιάδες νοσηλευτές. Δεν μας λέτε όμως πόσοι θα προσληφθούν το 2009, πόσοι το 2010 και ούτω καθεξής. Μένει αιωρούμενο αυτό. 
       Τώρα, σε ό,τι αφορά το θέμα του ΑΣΕΠ, με επιστολή του Προέδρου προς τον Πρόεδρο της Βουλής –την έχουμε καταθέσει- ο Πρόεδρός του κ. Βέης επισημαίνει ότι ενδεχόμενη παράκαμψη του ΑΣΕΠ θα κριθεί συνταγματικά ανεπίτρεπτη. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Η δεύτερη παρατήρηση του Προέδρου του ΑΣΕΠ είναι ότι εμείς μέσα σε έξι μήνες μπορούμε να έχουμε ολοκληρώσει τις κρίσεις. Αυτή είναι δέσμευση. 
      Τέλος, σε σχέση με την παράγραφο 7 του άρθρου 9, αυτή πρέπει να διαγραφεί, καθώς δίνει στην Ένωση Νοσηλευτών Ελλάδος καταχρηστικές αρμοδιότητες και δεν εξειδικεύει τα κριτήρια και τη διαδικασία μοριοδότησης. 
      Στη ρύθμιση των χρεών των νοσοκομείων που είχατε υποσχεθεί ότι θα τη φέρνατε, δεν την φέρατε. Τα νοσοκομεία, όπως διαβάζετε στις εφημερίδες και βλέπετε στις τηλεοράσεις, κλείνουν μέρα με τη μέρα και τα προβλήματα για τον Έλληνα πολίτη γίνονται οξύτατα. 
      Το κόστος του νομοσχεδίου δεν αναφέρεται πουθενά. Σε ποιον κωδικό αναφέρεται το κόστος; Θα πρέπει να μας πείτε, για να ενημερωθούμε. 
       Κυρίες και κύριοι συνάδελφοι, το Εθνικό Σύστημα Υγείας κάτω από αντίξοες συνθήκες, παρέχει υψηλές υπηρεσίες, αλλά τις παρέχει –όπως όλοι εδώ έχουν τοποθετηθεί- χάρη στις προσπάθειες των εργαζομένων μέσα στο σύστημα. Αυτό όμως δεν μπορεί να διαιωνίζεται. Σκεφθείτε τι θα γίνει εάν οι νοσηλευτές πάρουν τα ρεπό, τις άδειες. Θα κλείσουν τα νοσοκομεία. 
      Θεωρούμε ότι το παρόν νομοσχέδιο δεν διασφαλίζει επαρκώς ούτε τους ίδιους τους εργαζόμενους ούτε την ομαλή λειτουργία των νοσοκομείων και κυρίως ούτε τις υπηρεσίες υγείας, που οφείλουμε στους πολίτες αυτής της χώρας. 
      Εμείς δεσμευόμαστε για ένα σύστημα υγείας προσαρμοσμένο στις ανάγκες της κοινωνίας και της εποχής που θα εξασφαλίζει τη σωστή λειτουργία του δημόσιου και του ιδιωτικού φορέα υγείας με διαφάνεια και προπαντός με έλεγχο και αξιοκρατία. 
      Σας ευχαριστώ .
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λαμπίρη. 
      Το λόγο έχει ο Κοινοβουλευτικός Εκπρόσωπος του Κουμουνιστικού Κόμματος Ελλάδας κ. Χαράλαμπος Χαραλάμπους. 
       ΧΑΡΑΛΑΜΠΟΣ ΧΑΡΑΛΑΜΠΟΥΣ: Κυρίες και κύριοι συνάδελφοι, πραγματικά η διαδικασία που ακολουθήθηκε γι’ αυτό εδώ το νομοσχέδιο για εμένα ήταν πρωτόγνωρη. 
      Υπήρχε ένα έκτακτο συνέδριο της ΟΕΝΓΕ που πήρε κάποιες αποφάσεις. Μιλούσε για ελλείψεις επτάμισι χιλιάδων θέσεων γιατρών του ΕΣΥ. Ζητούσε σαν κατώτερο βασικό μισθό για την τελευταία βαθμίδα τα 1.600 ευρώ. Έγιναν σκληρές διαπραγματεύσεις με το Υπουργείο. Έγινε μια συλλογική σύμβαση εργασίας, με τους γιατρούς πολύ πιο κάτω από αυτά που ζητούσαν οι γιατροί στο συνέδριό τους. 
      Έρχεται στην Επιτροπή Κοινωνικών Υποθέσεων ένα νομοσχέδιο, το οποίο είναι ακόμα πιο κάτω απ’ ό,τι η συλλογική σύμβαση εργασίας προέβλεπε. Ουσιαστικά ο κύριος Υπουργός ακολούθησε πραγματικά τη μέθοδο του Χότζα. Χειροτέρευε συνέχεια τους όρους. 
      Στο τέλος, μάς έφερε στην Ολομέλεια της Βουλής ένα καινούργιο νομοσχέδιο, ελαφρά βελτιωμένο, αλλά με όρους πολύ πιο κάτω απ’ αυτούς που προέβλεπε η συλλογική σύμβαση εργασίας και ήθελε με αυτόν τον τρόπο οι γιατροί να είναι ικανοποιημένοι. Βέβαια, οι γιατροί ήταν στους δρόμους απεργώντας. 
      Το ερώτημα που εξακολουθεί να πλανάται είναι γιατί ο Υπουργός δεν έφερε αυτούσια τη συλλογική σύμβαση εργασίας. Πολλές φορές ακούστηκε και από το στόμα του Υπουργού και από το στόμα του Υφυπουργού ότι το 99% της συλλογικής σύμβασης εργασίας ικανοποιείται με αυτό εδώ το νομοσχέδιο. 
      Πραγματικά, κύριοι συνάδελφοι, δεν ξέρω με ποιο μαθηματικό τύπο προκύπτει αυτό, ποια μαθηματικά ξέρει το Υπουργείο Υγείας, ούτως ώστε να μας λέει ότι οι δύο χιλιάδες γιατροί που είναι μέσα στο νομοσχέδιο για πρόσληψη στο ΕΣΥ είναι το 99% των τεσσερισήμισι χιλιάδων γιατρών που προέβλεπε η συλλογική σύμβαση εργασίας. Και βέβαια πάρα πολλά άλλα, όπως είναι το αφορολόγητο μετά τις τέσσερις εφημερίες, όπως είναι η απάλειψη του πλαφόν του αεροπαγίτη, όπως είναι η εξίσωση της τιμής της ώρας της εφημερίας με την υπερωρία των δημοσίων υπαλλήλων, έχουν εξαφανιστεί ως δια μαγείας.
      Κυρίες και κύριοι συνάδελφοι, ο κύριος Υπουργός Υγείας στην Τρίπολη, το Σάββατο στις 21 Φεβρουαρίου, μιλώντας είπε ότι στο χώρο της υγείας υπάρχει πνεύμα ομοψυχίας. Προφανώς, κάτι ήξερε. Πριν εκλείψει ακόμα ο απόηχος των λόγων του Υπουργού, στο Γενικό Συμβούλιο της ΟΕΝΓΕ οι δύο συνδικαλιστικές παρατάξεις των γιατρών, η συνδικαλιστική παράταξη που πρόσκειται στο ΠΑΣΟΚ και η συνδικαλιστική παράταξη που πρόσκειται στη Νέα Δημοκρατία, χεράκι-χεράκι και με ομοψυχία αποφάσισαν ότι αν σήμερα ψηφιστεί αυτούσιο το νομοσχέδιο με τις τροπολογίες που έχει φέρει ο κύριος Υπουργός, θα επέχει γι’ αυτούς θέση συλλογικής σύμβασης εργασίας. 
      Αυτό ήταν το ερώτημά μου προς τους κυρίους συναδέλφους του ΠΑΣΟΚ, που ογδόντα περίπου Βουλευτές πήραν το λόγο για να επιχειρηματολογήσουν ενάντια σ’ αυτό το νομοσχέδιο. Ποια θα είναι επιτέλους η θέση τους; Θα είναι η θέση που εκφράζουν οι συνδικαλιστές γιατροί του ΠΑΣΟΚ μέσα στο Γενικό Συμβούλιο ή θα επιμείνουν στις δικές τους θέσεις;
      Εμείς, κύριοι συνάδελφοι, ήμασταν ξεκάθαροι. Είπαμε ότι σ’ αυτό το νομοσχέδιο παντού υπάρχει το πνεύμα των κοινοτικών οδηγιών, κοινοτικές οδηγίες που επιτρέπουν μέχρι και δεκατρείς ώρες εργασίας το εικοσιτετράωρο, που επιτρέπουν σαράντα οκτώ μεν ώρες εργασίας, αλλά μέσο βδομαδιάτικο χρόνο για τους ειδικευμένους και πενήντα έξι για τους ειδικευόμενους, με διευθέτηση όμως αυτού του χρόνου σε βάθος χρόνου τεσσάρων μηνών για τους ειδικευμένους και ενός χρόνου για τους ειδικευόμενους.
      Και βέβαια, διάχυτα ανοίγεται η κερκόπορτα. Και αυτό δεν το λέμε για να εκφοβίσουμε τους γιατρούς. Τους προειδοποιούμε για να είναι έτοιμοι να αντιδράσουν στον ενεργό και ανενεργό χρόνο εργασίας.
      Εμείς έχουμε αποφασίσει, κύριοι συνάδελφοι, να απαντήσουμε στα άρθρα, τα οποία αναφέρονται στα οικονομικά μεγέθη, όχι γιατί συμφωνούμε. Τα θεωρούμε πραγματικά εξευτελιστικά για τους γιατρούς. Πολλοί συνάδελφοι, ιδίως της Νέας Δημοκρατίας, μιλούν για αυξήσεις 21%. Πρόκειται για τεράστια λαθροχειρία, γιατί υπολογίζουν από το μισθό του 2008 στο μισθό του 2009, αλλά όχι από το 2001, όπως έπρεπε να υπολογίζουν. 
      Εμείς, λοιπόν, θεωρούμε ότι κατώτερος βασικός μισθός για τον ειδικευόμενο θα έπρεπε να ήταν τα 1.700 ευρώ. Θεωρούμε ότι πραγματικά, μετά την τέταρτη εφημερία, έπρεπε τα χρήματα που παίρνουν οι γιατροί να είναι αφορολόγητα. Έπρεπε το αφορολόγητο ποσό για τους γιατρούς να είναι 30.000 ευρώ. Παρ’ όλα αυτά, επειδή καταλαβαίνουμε σε ποια εξευτελιστικά στάδια έχουν φθάσει οι μισθοί των γιατρών, θα ψηφίσουμε «παρόν». 
      Για το άρθρο 4, όμως, είναι ηλίου φαεινότερο ότι μετά από επέμβαση και πιέσεις -τρομακτικές θεωρώ πιέσεις- του καθηγητικού και του πανεπιστημιακού κατεστημένου άλλαξε άρδην το πνεύμα. Αν ήταν, όπως αναφερόταν στη συλλογική σύμβαση και όπως υπήρχε στο υπό συζήτηση νομοσχέδιο στην επιτροπή, με ελαφρές ίσως βελτιώσεις, θα το ψηφίζαμε. Τώρα, όμως, ουσιαστικά άλλαξε το πνεύμα. 
      Μας είπαν εδώ οι συνάδελφοι και από τα δύο κόμματα, το ΠΑΣΟΚ και τη Νέα Δημοκρατία, «θα κάνετε τους γιατρούς όλους διευθυντές χωρίς κριτήρια»; Ξεχνούν ότι μέσα αναφέρονται τα ίδια κριτήρια που ίσχυαν μέχρι τώρα.
      Εμείς, λοιπόν, παρ’ όλο που δεν συμφωνούμε μ’ αυτά τα κριτήρια και θέλουμε ακόμα πιο αντικειμενικά κριτήρια, πραγματικά θα το ψηφίζαμε. Τώρα, βέβαια, είναι αδύνατον. Και να σας πω και κάτι, κύριε Υπουργέ; Βγάλατε τις αντιστοιχίες των βαθμών των γιατρών του ΕΣΥ με τους πανεπιστημιακούς. Ξέρετε τι ευτράπελα δημιουργούνται μ’ αυτό το πράγμα; Αυτή τη στιγμή, για να πάρει άδεια ένας γιατρός διευθυντής –του ΕΣΥ όμως- που βρίσκεται σε μια πανεπιστημιακή κλινική, πρέπει να του την υπογράψει, εάν λείπει ο καθηγητής, άλλο μέλος του ΔΕΠ και πιθανόν να είναι λέκτορας που έχει δύο μήνες προϋπηρεσία. 
      Λέω ξανά ότι αν δεν συζητηθούν σε βάθος τα θέματα εκπαίδευσης και μετεκπαίδευσης, ποιοι θα είναι αυτοί που θα μετεκπαιδεύουν τους γιατρούς –και, όπως το έχω πει ξανά, εγκληματικά η Κυβέρνηση έχει εκχωρήσει αυτή την αρμοδιότητα σε πολυεθνικές εταιρείες, φαρμακευτικές και ιατροτεχνολογικών οργάνων και εξοπλισμού- είναι αδύνατον να λέμε γι’ αυτά τα αντικειμενικά κριτήρια της ανέλιξης των γιατρών ότι θα μπορεί ένας γιατρός που δεν θέλει να δεσμευτεί από μια τέτοια εταιρεία να τα αποκτήσει. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Επειδή έληξε ο χρόνος μου, κύριε Πρόεδρε, θα συνεχίσω επί των άρθρων στη δευτερολογία μου. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Χαραλάμπους. 
      Το λόγο έχει ο ειδικός αγορητής του ΣΥΡΙΖΑ κ. Λεβέντης. 
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, η Οδύσσεια του νομοσχεδίου αυτού πάει να πάρει τέλος. Όχι με τον καλύτερο τρόπο βέβαια! Εμείς θέλαμε πολύ περισσότερα, το τονίσαμε από την αρχή. Θα μπορούσε κάλλιστα το Υπουργείο να φέρει αυτή τη συλλογική σύμβαση, την οποία υπέγραψε το Υπουργείο με την ΟΕΝΓΕ για κύρωση και θα είχαν τελειώσει όλα. Εφόσον υπέγραψε, εφόσον συμφώνησε, εφόσον δεσμεύτηκε, από κει και πέρα άρχισαν οι παλινωδίες. Και είδαμε αυτό «το θέατρο του παραλόγου», που διεξήχθη μέσα στη Βουλή, στην επιτροπή και εδώ μέσα στην Αίθουσα της Ολομέλειας. Τελικά, τί ισχύει και τί δεν ισχύει; Ακόμα και τώρα, πολλές φορές αναρωτιέται κανένας τί απ' όλα ισχύει. 
      Παρ’ όλα αυτά, επί της αρχής εμείς τοποθετηθήκαμε και είπαμε ότι θεωρούμε πως αυτό το νομοσχέδιο είναι μια πρόοδος σε σχέση με αυτά που ισχύουν σήμερα. Όμως, είναι πολύ πιο λίγο από αυτά που θέλουν οι γιατροί, από αυτά που πιστεύουμε και εμείς και ασφαλώς είναι και πίσω από αυτά που υπέγραψε το Υπουργείο. 
      Βέβαια, ύστερα από τις έντονες πιέσεις, από τον ξεσηκωμό, αν θέλετε, των γιατρών, αλλά και τις αντιδράσεις μέσα στη Βουλή, το Υπουργείο αναδιπλώθηκε πάλι και έκανε κάποιες βελτιώσεις, όχι όσες θα έπρεπε. 
      Τώρα, επειδή συζητάμε επί των άρθρων και ο χρόνος δεν είναι μεγάλος, εγώ θα ήθελα να τοποθετηθώ. 
      Εμείς λέμε «ναι» στο άρθρο 1 γιατί εδώ ρυθμίζονται τα θέματα των εφημεριών, όχι βέβαια με τον ιδανικό τρόπο που θα θέλαμε. Μάλιστα, επειδή ελέχθη ποιο θα είναι το ωράριο και ότι θα μεταφέρεται σε τέσσερις μήνες, δεν κατάλαβα το συλλογισμό του κ. Χαραλάμπους σχετικά με το τι ακριβώς θα γίνεται, γιατί στο άρθρο 2 λέει ότι το επίσημο ωράριο των νοσοκομειακών γιατρών είναι επτάωρο, συνεχές, πρωινό και πενθήμερο, από Δευτέρα έως Παρασκευή. Ύστερα από κάθε ενεργό εφημερία παρέχεται στο γιατρό…
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Το επίσημο, λέει, κύριε συνάδελφε. 
      ΑΘΑΝΑΣΙΟΣ ΛΕΒΕΝΤΗΣ: Βεβαίως, το επίσημο ωράριο. 
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Ποιο είναι, όμως, το ωράριο; 
      ΑΘΑΝΑΣΙΟΣ ΛΕΒΕΝΤΗΣ: Δηλαδή, θα υπάρχει και ανεπίσημο…
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Τον Υπουργό ρωτήστε, όχι εμένα. 
      ΑΘΑΝΑΣΙΟΣ ΛΕΒΕΝΤΗΣ: Αυτό είναι το επίσημο ωράριο. Ύστερα από κάθε ενεργό εφημερία, παρέχεται στον ιατρό σε εργάσιμη ημέρα εικοσιτετράωρη ανάπαυση, η οποία δεν μεταφέρεται πέραν της μιας εβδομάδας. Τώρα, το τετράμηνο και το έτος δεν ξέρω από πού προκύπτουν. Ας είναι. 
      Ερχόμαστε στο άρθρο 3. Κύριε Υπουργέ, εδώ υπάρχουν οι ενστάσεις μας. Εμείς ψηφίζουμε τα δύο πρώτα άρθρα. Ως προς το άρθρο 3, υπήρχε στη συλλογική σύμβαση η συμφωνία ότι εφημερίες πέραν των τεσσάρων δεν θα φορολογούνται.
      Τώρα υποχρεώνουμε τους γιατρούς να κάνουν πολύ περισσότερες εφημερίες, πολύ περισσότερες από αυτές που προβλέπει η κοινοτική οδηγία. Όμως, θα υπάρχει φορολόγηση με συντελεστή 20%. Και αν υπολογίσει κανένας και τις αυξήσεις των μισθών και αυτές τις πρόσθετες φορολογίες, τελικά αυτά που θα πάρουν οι γιατροί από τις αυξήσεις των μισθών ή από τις εφημερίες θα είναι πολύ λίγα, γιατί θα τα παίρνει η φορολογία. Δεν ξέρω, δηλαδή, ποια θα είναι στο τέλος η διαφορά, γιατί βέβαια εξατομικεύονται και οι περιπτώσεις ως προς το πόσες εφημερίες θα κάνει, τι μισθό θα έχει, πόσα χρόνια, πόσα επιδόματα κ.λπ.. Εμείς λοιπόν, όσον αφορά αυτό το θέμα, είμαστε αντίθετοι. Δεν συμφωνούμε ότι θα πρέπει να φορολογούνται. 
      Στο σημείο αυτό, θα ήθελα να πω ότι το μεγάλο πρόβλημα που ανέκυψε ήταν με το άρθρο 4. Εμείς δώσαμε μάχη και θέλουμε να πιστεύουμε ότι ο ΣΥΡΙΖΑ και μέσα στη Βουλή, αλλά και οι συνδικαλιστές που κατά έναν τρόπο έχουν σχέση με το ΣΥΡΙΖΑ μέσα στην ΟΕΝΓΕ έδωσαν αγώνα γι’ αυτό το άρθρο, το άρθρο 4.
      Είδαμε εδώ τις παλινωδίες της Κυβέρνησης. Όμως, είδαμε και αυτήν την αμφιλεγόμενη θέση του ΠΑΣΟΚ. Τελικά, τι λέει το ΠΑΣΟΚ; Προχθές είπε «ναι» στην μισθολογική ανέλιξη ο κ. Παπουτσής, αλλά όχι και στη βαθμολογική. Και δημιουργείται ένα πρόβλημα. Υπάρχουν ήδη…
      ΗΛΙΑΣ ΛΑΜΠΙΡΗΣ: Μ’ αυτόν τον τρόπο είπε όχι…
      ΑΘΑΝΑΣΙΟΣ ΛΕΒΕΝΤΗΣ: …οι αναπληρωτές διευθυντές. Δηλαδή, αυτή η βαθμολογική ανέλιξη έχει γίνει κατά έναν τρόπο προηγουμένως, αλλά έχει γίνει μισερή. 
      Εμείς λοιπόν, πιστεύουμε ότι το άρθρο 4 θα έπρεπε να περιλαμβάνει αυτά που λέει η σύμβαση. Και εδώ έχουν γίνει σαφείς αλλοιώσεις. 
      Όσον αφορά την πρόβλεψη για το πλαφόν κατ’ αρχάς, θα ήθελα να σας πω, κύριε Υπουργέ -άλλωστε, το έχουμε πει και άλλες φορές- ότι μπορεί μεν να φαντάζει υπερβολικό έξω στον κόσμο αυτό το πλαφόν –ο κόσμος μπορεί να λέει «τόσα λεφτά και δεν τους φτάνουν και θέλουν και περισσότερα»- αλλά παρ’ όλα αυτά θα πρέπει να ξέρουμε ότι έχουμε γιατρούς που είναι στην επαρχία –αναισθησιολόγους, χειρουργούς- οι οποίοι είναι σε ετοιμότητα τριακόσιες εξήντα πέντε μέρες το χρόνο, είκοσι τέσσερις ώρες το εικοσιτετράωρο. Και ουαί και αλίμονο αν δεν βρεθούν στη θέση τους εκείνη την ώρα. Όλοι, και οι εισαγγελείς, όπως άλλωστε και οι ασθενείς αν δεν εξυπηρετηθούν και αν προκύψει –πράγμα που απευχόμαστε- οτιδήποτε θα πέσουν επάνω τους και θα βρεθούν και κατηγορούμενοι και καταδικασμένοι. 
      Επομένως, δεν μπορούμε να λέμε «ξέρετε, παίρνουν πολλά», γιατί προσφέρουν υπηρεσίες και οι υπηρεσίες αυτές δεν πληρώνονται καν υπερωριακώς, όπως λέμε. Ο κάθε εργαζόμενος έχει υποχρέωση, αν θέλετε, αλλά και δικαίωμα να δουλεύει οκτώ ώρες πέντε μέρες την εβδομάδα. Εδώ οι γιατροί δουλεύουν πολύ περισσότερες ώρες και δεν πληρώνονται τις υπερωρίες ούτε καν όσο ο ανειδίκευτος εργάτης. 
      Θα λέγαμε, κύριε Υπουργέ, ότι θα μπορούσε –επειδή υπάρχει ένα θέμα όσον αφορά το ποιο είναι το πλαφόν του αρεοπαγίτη- να μπει ότι το πλαφόν θα είναι αυτό με τον εκάστοτε μισθό του αρεοπαγίτη και όχι να λέμε ότι άλλο είναι σήμερα, άλλο θα είναι αύριο και άλλο ήταν χθες. Ο «εκάστοτε» μισθός, αυτή και μόνο η φράση θα μπορούσε να λύσει τα προβλήματα. 
      Επίσης, υπάρχουν τα συμβούλια κρίσης. Έτσι όπως έγινε η τελική διατύπωση, αυτά τα συμβούλια κρίσης θα ελέγχονται, όπως γίνεται άλλωστε πάντοτε, από το Υπουργείο. Και βέβαια, αυτός ό έλεγχος στο τέλος κατατείνει να επιλέγονται αυτοί τους οποίους θέλει κάθε φορά το Υπουργείο. 
      Τώρα όσον αφορά την οριοθέτηση του 20% των προσλήψεων που προστέθηκαν στο τέλος, θα ήθελα να πω ότι υπήρξε προβληματισμός ότι μπορεί να θέλουν και άλλοι να μπουν στο σύστημα -κάτι που θα είναι δύσκολο- ξεκινώντας από το βαθμό Β΄, ενώ μπορεί να έχουν πολύ περισσότερα προσόντα. 
      Όμως, υπάρχει ο εξής κίνδυνος: Επειδή αυτό αποφασίζεται από τη διοίκηση και ξέρουμε ότι κάθε φορά η διοίκηση διορίζεται και πειθαρχεί στις οδηγίες του Υπουργείου –να μην πω στις εντολές του Υπουργείου- αυτό μπορεί να έχει ως αποτέλεσμα να κατευθύνεται κάθε φορά από το Υπουργείο. Και εδώ έχουμε τις επιφυλάξεις μας. 
      Γι’ αυτό εμείς, ύστερα απ’ όλα αυτά και ενώ ναι μεν θεωρούμε ότι υπάρχει μία πρόοδος -αλλά όχι αυτή που θα έπρεπε- θα ψηφίσουμε «ΠΑΡΩΝ» στο άρθρο 4. 
      Όσον αφορά τώρα τα άλλα άρθρα και συγκεκριμένα το άρθρο 5, αυτό λέει ότι προσλαμβάνονται δύο χιλιάδες γιατροί. Όσον αφορά την πρόσληψη δυόμισι χιλιάδων γιατρών, κύριε Υπουργέ, υπήρξε κατηγορηματική δέσμευση και στην κλαδική σύμβαση και, αν θέλετε, και στην τοποθέτηση του κυρίου Υπουργού. Πού είναι αυτή; Γιατί δεν υλοποιείται εδώ; Θα έπρεπε να είναι γραπτό ότι το 2010 θα προσληφθούν οι δυόμισι χιλιάδες γιατροί. 
      Εμείς, βέβαια, πιστεύουμε ότι αν θέλουμε να λειτουργήσει σωστά το σύστημα και αν θέλουμε να προχωρήσει και η Πρωτοβάθμια Φροντίδα Υγείας, όχι οι τεσσερισήμισι χιλιάδες, αλλά ούτε οι διπλάσιοι δεν θα φτάσουν για να λειτουργήσει αυτό σωστά και αποδοτικά. Και ευτυχώς, έχουμε πολλούς και εκλεκτούς γιατρούς οι οποίοι όμως παραμένουν άνεργοι. 
      Αυτήν τη στιγμή είναι δέκα χιλιάδες άνεργοι γιατροί με διδακτορικά, με μετεκπαιδεύσεις και με λαμπρές σπουδές.
      Όσον αφορά τους μισθούς, δεν είναι αυτοί που θα έπρεπε να είναι. Από τότε που ξεκίνησε το ΕΣΥ θεσπίστηκαν, αλλά στη συνέχεια καταστρατηγήθηκαν και τώρα είναι μια μικρή μόνο διαφορά, μια μικρή αύξηση, είναι ένα πρώτο βήμα. Και θέλουμε να πιστεύουμε ότι στη συνέχεια αυτό θα επανεξεταστεί. 
      Ερχόμαστε σ’ αυτό που λέει το άρθρο 8, ότι με την πάροδο έτους από την έναρξη ισχύος του παρόντος νόμου θα ξεκινήσουν διαπραγματεύσεις μεταξύ του Υπουργείου Υγείας και Κοινωνικής Αλληλεγγύης και της ΟΕΝΓΕ για την επικαιροποίηση των ρυθμίσεων. Μετά λέτε ότι η επικαιροποίηση των ρυθμίσεων θα γίνει κατόπιν συμφωνίας. Τι σημαίνει «κατόπιν συμφωνίας»; Δηλαδή σε ένα χρόνο που θα αρχίσουν οι συζητήσεις και δεν θα συμφωνεί το Υπουργείο, τι γίνεται τότε; Μένει αυτό που είναι. Θα μείνει στο διηνεκές; Έτσι φοβάμαι. Και θα έχουμε ξανά αγωνιστικές κινητοποιήσεις.
      Εφόσον μπαίνει το «κατόπιν συμφωνίας» εμείς δεν μπορούμε να ψηφίσουμε το άρθρο.
      Όσον αφορά το άρθρο 9 για το νοσηλευτικό προσωπικό, μας λέτε χρόνια και ο κ. Κακλαμάνης και ο κ. Αβραμόπουλος: Τι να κάνουμε; Είναι το ΑΣΕΠ εμπόδιο και δεν προχωράμε. Και έρχεται το ΑΣΕΠ και σας λέει ότι σε έξι μήνες μπορεί να τελειώσει τις κρίσεις. 
      Θα μπορούσατε να είχατε φέρει από χρόνια εδώ αυτές τις χιλιάδες προσλήψεις που διακηρύσσει ο κ. Αβραμόπουλος στα κανάλια κατά προτίμηση και να τελειώσει το θέμα.
      Να ξεκαθαρίσουμε επομένως ότι δεν φταίει το ΑΣΕΠ. Το ΑΣΕΠ είναι συνταγματικά κατοχυρωμένος θεσμός και είμαστε υποχρεωμένοι να τηρήσουμε αυτά που λέει το Σύνταγμα, γιατί αλλιώς θα δημιουργηθούν σοβαρά προβλήματα και δεν θα μπορέσουμε να προχωρήσουμε. Οι πεντέμισι χιλιάδες θέσεις βέβαια είναι πάρα πολύ λίγες για να καλυφθούν οι ανάγκες. Ο κύριος Υπουργός παραδέχτηκε εδώ στη Βουλή ότι είναι δεκαοκτώ χιλιάδες τα κενά. Εμείς λέμε ότι είναι τουλάχιστον είκοσι πέντε χιλιάδες.
      Ελπίζουμε ότι οσονούπω η πρωτοβάθμια φροντίδα θα προχωρήσει, αλλά παρ΄όλα αυτά αυτό είναι ένα πρώτο βήμα, που θέλουμε να πιστεύουμε ότι θα προχωρήσει γρήγορα.
      Σας ευχαριστώ.
      (Χειροκροτήματα από την πτέρυγα του ΣΥΡΙΖΑ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λεβέντη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής των Ελλήνων, αφού προηγουμένως ξεναγήθηκαν στους χώρους του Μεγάρου της Βουλής, τριάντα δύο μαθήτριες και μαθητές και δύο συνοδοί δάσκαλοι από το 10ο Δημοτικό Σχολείο Νίκαιας. Τους καλωσορίζουμε και τους ευχόμαστε καλές σπουδές.
      (Χειροκροτήματα απ΄όλες τις πτέρυγες της Βουλής)
      Το λόγο έχει ο ειδικός αγορητής του Λαϊκού Ορθόδοξου Συναγερμού κ. Αποστολάτος.
      ΒΑΪΤΣΗΣ ΑΠΟΣΤΟΛΑΤΟΣ (Ζ΄ Αντιπρόεδρος της Βουλής): Κύριε Πρόεδρε, κύριε Υπουργέ, κυρίες και κύριοι συνάδελφοι, οι αρχαίοι μας τα έχουν πει όλα και μάλιστα έχουν πει ότι είναι καλό να καταγίνεται κάποιος με σπουδαία πράγματα όπως είναι το νομοσχέδιο τούτο, το οποίο είναι πολύ δύσκολο στις μέρες αυτές που είναι μέρες παγκόσμιας κρίσης αλλά και εγχώριας μεγίστης, όταν τα πράγματα φαίνονται ότι είναι εύκολα. Σ’ αυτήν τη φάση και φαίνονται και είναι. 
      Χρειάζεται κυριολεκτικά στην πολιτική εκτός από παρατήρηση και υπομονή. Και παρατήρηση με την έννοια της κατανόησης των δεδομένων του περιβάλλοντος στο οποίο πρόκειται να αναπτυχθεί μια δράση και υπομονή με τη χρονική έννοια της κατάλληλης ώρας που μια πολιτική επιλογή παίρνει τη μορφή πρωτοβουλίας και επιδιώκει να διαμορφώσει καλύτερες, καινούργιες, νέες δηλαδή συνθήκες. 
      Από πολλές διατάξεις αυτού του νομοσχεδίου αλλά και από τη χρονική ώρα την οποία μας το φέρατε, δηλαδή τη στιγμή που η κατάσταση είναι δύσκολη πολιτικά διαχειρίσιμη, φαίνεται ότι δεν έχετε εφαρμόσει αυτές τις δύο αρετές, της παρατήρησης και της υπομονής. Προϋποθέσεις απόλυτα βασικές για να πετύχει το πόνημα τούτο για το καλό της υγείας όλων μας.
      Προχθές στην δευτερολογία είπα ότι δεν ζητείται, αλλά απαιτείται συνέπεια. Το ίδιο θα σας πω ότι απαιτείται και με την έννοια της πειθαρχίας. 
      Εμείς με το λειτούργημα της αντιπολίτευσης, δηλαδή, του αντιπολιτευτικού λόγου, του ελέγχου σας και ο ελληνικός λαός που εκπροσωπούμε, μπορούμε να αντιληφθούμε την κρισιμότητα αυτής της κατάστασης στο χώρο που αντιπροσωπεύετε, της υγείας και γνωρίζετε ότι είμαστε πανέτοιμοι και εμείς για θυσίες προκειμένου να αντιμετωπίσουμε τα πράγματα. Και αυτός είναι ο λόγος που στα περισσότερα θα πούμε και εμείς «παρών», γιατί τουλάχιστον αναγνωρίζουμε ότι έχουν γίνει θετικά βήματα. 
      Θυσίες όμως, έχουν κάνει οι γιατροί κυρίως τόσα χρόνια που δουλεύουν εκατόν είκοσι ώρες την εβδομάδα, το λιγότερο εκατό, για να μπορέσουν να αντεπεξέλθουν στο τιτάνιο έργο, στις δύσκολες συνθήκες και να καλύψουν απίστευτες ελλείψεις. 
       Όμως, κανένα από τα δύο μέρη, ούτε δηλαδή οι Έλληνες γιατροί, ούτε εμείς δεν μπορούμε να κατανοήσουμε –δεν είναι ο ρόλος μας να συγχωρούμε- επικοινωνιακές αναδιπλώσεις και κυρίως, την απουσία της πειθαρχίας και της συνέπειας, λόγων, υπογραφών και πράξεων, νομοθετημάτων εκ μέρους σας. Γιατί το έχετε ακούσει, κύριε Υπουργέ, στη διάρκεια της συζήτησης τούτης, αλλά υποπίπτετε και σε μια σοβαρή πολιτική αντίφαση: Μεταξύ αυτών για τα οποία έχετε δεσμευτεί και αυτών τελικά που έφθασαν προς ψήφιση. 
      Τα άρθρα δεν θα τα πάρω με τη σειρά, αλλά θα ξεκινήσω από το πιο θετικό και θα καταλήξω στο πιο ασαφές. Αρνητικά θα ομολογήσω, δεν υπάρχουν. Θα γίνουν λοιπόν, επτάμισι χιλιάδες προσλήψεις συνολικά και είπαμε με έμφαση ότι βεβαίως, είμαστε υπέρ των προσλήψεων τούτων, το είχαμε δηλώσει σαφώς ήδη από την επιτροπή και για τους δύο χιλιάδες γιατρούς, όπως προβλέπεται από το άρθρο 5 και για τους πεντέμισι χιλιάδες νοσηλευτές, όπως προβλέπει το άρθρο 8.
      Θα σας πω όμως και την παράκληση της κοινής επιστολής των νοσηλευτικών φορέων που συμπίπτει μ' αυτό που λέγαμε, ότι πρέπει να είναι άμεση στελέχωση των νοσοκομείων, να γίνουν δηλαδή, άμεσα με τις νόμιμες διαδικασίες οι προσλήψεις αυτές των πεντέμισι χιλιάδων νοσηλευτών, χωρίς να χρειάζεται το διάστημα των έξι μηνών για να βγει η όποια υπουργική απόφαση ή τρία χρόνια για να γίνουν αυτές οι πεντέμισι χιλιάδες προσλήψεις.
      Καλό θα είναι εάν γίνουν συντομότερα από το προβλεπόμενο εξάμηνο, γιατί αυτό που ενδιαφέρει πρωτίστως και προέχει όλων είναι να λειτουργήσουν σωστά τα νοσοκομεία, να υπάρξουν κρεβάτια τελικά για όλους, να μπορέσει να εξασφαλιστεί ο απαραίτητος αριθμός σωστά εκπαιδευμένων γιατρών και προπαντός, οι κατάλληλες βεβαίως συνθήκες εργασίας, ώστε οι γιατροί να είναι σε θέση να παρέχουν ποιοτικές, θεραπευτικές υπηρεσίες υγείας στους Έλληνες πολίτες.
      Πρέπει όμως, κύριοι συνάδελφοι, να επισημάνουμε ότι η παρούσα νομοθετική πρωτοβουλία και πράξη δεν συμβαδίζει ακριβώς με τις πραγματικές ανάγκες των νοσοκομείων, όπως έχουν διατυπωθεί οπότε και τελικά δεν θα λύσει όλα τα προβλήματα. Θα μου πείτε και θα δεχθούμε ότι είναι συμβατό, γιατί το Εθνικό Σύστημα Υγείας έχει ανάγκη από τεσσερισήμισι χιλιάδες γιατρούς κατ’ ελάχιστον, το επαναλαμβάνω. Τα νοσοκομεία της χώρας χρειάζονται μίνιμουμ δέκα πέντε χιλιάδες νοσηλευτές, για να μπορέσουν να λειτουργήσουν από ανθρώπινο προσωπικό καλά. 
      Μέσα σε αυτήν την τριετία που ορίζετε, σκεφθείτε πως θα υπάρξουν και άλλες απώλειες λόγω συνταξιοδοτήσεων και τότε θα έχετε και θα υπάρχουν επιπλέον κενά και εύλογα θα χρειάζονται και άλλες προσλήψεις.
      Προχωρώ στο άρθρο 5 που προβλέπει την πρόσληψη χιλίων πεντακοσίων νέων ειδικευομένων γιατρών στο πρώτο εξάμηνο του τρέχοντος έτους. Θα πρέπει κατά τη γνώμη μας να αντικατασταθεί το «σε οργανικές θέσεις επιμελητών Β΄» με το «σε βαθμό διευθυντή ή επιμελητή Α΄ ή επιμελητή Β΄», ανάλογα με τις ανάγκες. 
       
      Γιατί δεν μπορούμε να αποκλείουμε τελικά από το ΕΣΥ γιατρούς με προσόντα, τα οποία υπερβαίνουν εκείνα του επιμελητού Β΄, ικανότατους δηλαδή επιστήμονες, πολλές φορές με διεθνή αναγνώριση, και ούτε βέβαια να τους αναγκάζουμε να δουλέψουν σε θέσεις που δεν αντικατοπτρίζουν την αξία τους και τα προσόντα τους.
      Επίσης, στο ίδιο άρθρο δεν γίνεται μνεία στο χρόνο μέσα στον οποίο πρέπει τα συμβούλια επιλογής να έχουν ολοκληρώσει το έργο τους. Υπάρχουν θέσεις που έχουν προκηρυχθεί μέχρι τις 5.2.2009 και εκκρεμεί η διαδικασία κρίσης. Πρέπει λοιπόν στο νομοσχέδιο να ορίζεται ρητά ο χρόνος ολοκλήρωσης της διαδικασίας κρίσης αυτών των θέσεων και να διασφαλιστεί η πιστή εφαρμογή και τήρηση των προθεσμιών -γιατί η κατάσταση έχει φθάσει σε ένα σημείο, που λέμε, απροχώρητο και ξέρετε ότι δεν χωρούν άλλες καθυστερήσεις- για να μπορείτε να είστε καίριοι.
      Σε ό,τι αφορά το άρθρο 8 και τους νοσηλευτές, υπάρχει η εκκρεμότητα που δεν έχει διευθετηθεί, που αφορά την ένταξη του έργου τους στα βαρέα και ανθυγιεινά. Ξέρετε και εδώ τι συμβαίνει στον ιδιωτικό τομέα, στους ανθρώπους που δραστηριοποιούνται στο αντικείμενο αυτό. Γιατί λοιπόν να μην το κάνουμε και για τους νοσηλευτές του δημοσίου;
      Σχετικά με το άρθρο 6 και το μισθολόγιο, όπως τροποποιήθηκε -θα σας πω βεβαίως ότι είναι απαραίτητες οι αυξήσεις και καλώς γίνονται, δεν το αρνείται κανείς- πρέπει να συμφωνηθούν τα αρχικώς συμφωνηθέντα. Δεν γνωρίζουμε τελικά τι ισχύει σήμερα, ποια δέσμευση και αυτό είναι μια ένδειξη αναξιοπιστίας που μαθηματικά οδηγεί στην έλλειψη εμπιστοσύνης εκ μέρους των γιατρών, που γι’ αυτόν το λόγο αυτήν την ώρα βρίσκονται στους δρόμους, θα ξαναβρεθούν και τα νοσοκομεία θα λειτουργούν με προσωπικό ασφαλείας.
      Για το άρθρο 4 και τις σχετικές τροποποιήσεις, θα σας πούμε ότι δεν είμαστε απόλυτα αρνητικοί, γιατί μπορεί να γίνει αποτελεσματικό κάτω από κάποιες προϋποθέσεις που επιζητούμε όλοι για το κοινό καλό.
      Τέλος, για το άρθρο 9, για την κλαδική σύμβαση 2008, θα πρέπει να είμαστε πολύ προσεκτικοί στις όποιες παρεκκλίσεις, για να είναι συνταγματικώς ορθά τα πράγματα. Μιλάω για τις ώρες, το ωράριο, τις υπερωρίες, τα ρεπό. Εξετάστε τα καλύτερα, για να μην υπάρξει οποιαδήποτε παραπομπή στο δικαστήριο των Ευρωπαϊκών Κοινοτήτων, θέμα για το οποίο έχετε ήδη ειδοποιηθεί.
      Επαναλαμβάνω με έμφαση τη μη διευθέτηση των θεμάτων των πανεπιστημιακών γιατρών, η οποία είναι εξίσου επιτακτική, καθώς και το ότι δεν υπάρχει αναφορά στο θέμα της πρωτοβάθμιας φροντίδας υγείας.
      Από εμάς γνωρίζετε ότι υπάρχει στήριξη στις πραγματικές και μεστές ουσίας τομές που θα ωφελήσουν γιατρούς και ανθρώπους, ασθενείς κ.λπ., αρκεί να είναι όντως τέτοιες, για να μην αποδειχθεί για ακόμη μία φορά ότι πάμε συνειδητά στη συνέχιση του εργασιακού Μεσαίωνα, για τον οποίο εσείς κάνατε λόγο, για μία ίσως ανεπαρκή, αν όχι αποτυχή μεταρρύθμιση της δημόσιας υγείας, τη στιγμή που πρέπει να βαδίσουμε όλοι από κοινού για το συμφέρον της πατρίδας και το καλό του Έλληνα.
      Σας ευχαριστώ.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αποστολάτο.
      Κύριε Υπουργέ, έχετε το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε Πρόεδρε, θα τοποθετηθώ στα όσα ακούστηκαν από τους εισηγητές, κάνοντας δεκτές και αρκετές από τις προτάσεις. Θα διαβάσω έτσι και τις τροποποιήσεις που γίνονται και οι οποίες θα μοιραστούν στη συνέχεια. 
      Γιατί επιμένουμε σε αυτό που υποστηρίζαμε από την πρώτη μέρα που φέραμε για συζήτηση το νομοσχέδιο στην Επιτροπή: σκοπός δεν είναι να επιβάλουμε αυτό που εμείς κρίνουμε κατά την άποψή μας ότι είναι το σωστότερο, αλλά θέλουμε αυτό που θα αποτελέσει τη βάση για το ωράριο των γιατρών, τις συνθήκες απασχόλησης, τις αμοιβές, όλα αυτά που δημιουργούν τις προϋποθέσεις, να λέμε –ας μην κρυβόμαστε πίσω από το δάκτυλό μας- ότι πρόκειται για μία τομή στη λειτουργία του συστήματος υγείας στη χώρα μας και δεν θα επαναλάβω όσα κατά κόρο είπα τις προηγούμενες μέρες.
      (Στο σημείο αυτό την Προεδρική Έδρα καταλαμβάνει ο Ζ΄ Αντιπρόεδρος της Βουλής κ. ΒΑΪΤΣΗΣ ΑΠΟΣΤΟΛΑΤΟΣ)
      Πρέπει να γυρίσουμε δέκα, δώδεκα, δεκατρία, δεκαπέντε χρόνια πίσω για να μιλήσουμε για κάποια αύξηση. 
      Και αυτή τελικά που δίνεται, η οποία ούτε εμένα με ικανοποιεί και το δηλώνω –και το δηλώνω μάλιστα για πολλοστή φορά- απέχει από αυτή που με κροκοδείλια δάκρυα κάποιοι συνάδελφοι, κυρίως από την πλευρά της Αξιωματικής Αντιπολίτευσης και από την Αριστερά, για την οποίαν τοποθετήθηκα και στην επί της αρχής συζήτηση, λένε ότι τους οδηγούν να μην ψηφίσουν τη σύμβαση και απέχουν ελαχιστότατα. Όταν σε μία αύξηση της τάξεως του 40%, 50% απέχεις κατά 5%, δεν είναι και τόσο αιματηρό. 
      Επαναλαμβάνω ότι δεν με ικανοποιεί. Επαναλαμβάνω ότι οι αμοιβές των νοσοκομειακών γιατρών –το γνωρίζω κι εγώ, όπως κι εσείς, πάρα πολύ καλά- είναι απαράδεκτες σε σχέση με το έργο που προσφέρουν. Αν το συνδυάσει όμως κανείς με το πόσο πίσω πρέπει να γυρίσει για να δει πότε δημιουργήθηκε η προηγούμενη βάση και αν το συνδυάσει και με τη σημερινή συγκυρία, τότε θα πει ότι είναι ένα πρώτο θετικό βήμα που εξαρτάται απ’ όλους μας και από τους νοσοκομειακούς γιατρούς. Αυτό σε μία συνεχή διαδικασία να το βελτιώσουμε, να το ενισχύσουμε, για να τους αποδοθεί αυτό που πράγματι δικαιούνται.
      Είπαμε λοιπόν ότι θέλουμε να είναι η όλη διαδικασία της συζήτησης και στην Επιτροπή και στην Ολομέλεια συνθετική. Οι προτάσεις να επεξεργαστούν από κάθε πλευρά και να καταλήξουμε σ’ αυτό που πράγματι θα έχει το καλύτερο, το θετικότερο αποτέλεσμα και όσον αφορά τη διαδικασία της πρόσληψης του νοσηλευτικού προσωπικού, κάτι που όλους μας καίει. Και είχα τονίσει και στην Επιτροπή και εδώ ότι εμείς κάνουμε μια προσπάθεια να φέρουμε έναν καινούργιο τρόπο πρόσληψης, σύμφωνα με τις διαδικασίες του ΑΣΕΠ, ώστε να επιταχύνουμε, αλλά είπαμε ότι είμαστε δεκτικοί σε οποιαδήποτε πρόταση και σε συνεργασία με το ΑΣΕΠ, ώστε να έχουμε τα καλύτερα και τα εγκυρότερα αποτελέσματα. Και παρακολουθήσαμε αυτές τις ημέρες και την επικοινωνία του Προέδρου του ΑΣΕΠ με τη Βουλή, η οποία από άλλους παρερμηνεύθηκε, ενώ άλλοι ήθελαν να τη φέρουν στα δικά τους μέτρα. Εμείς τη φέραμε στα μέτρα που συμφέρει την ορθότερη λειτουργία του Εθνικού Συστήματος Υγείας. 
      Και για να απαντήσω και στο φίλο μου, τον κ. Σκουλάκη, στον οποίον είχα πει: «Θα το δείτε, μην βιάζεστε. Εμείς θα το αποδείξουμε ότι θέλουμε να γίνει αυτό», οι δύο πρώτες παράγραφοι του άρθρου 10, είναι το άρθρο 8 αναριθμημένο, αυτό που φαίνεται, αντικαθίστανται ως εξής:
      «Πρώτον, το νοσηλευτικό προσωπικό των νοσοκομείων και των λοιπών νοσηλευτικών μονάδων του ΕΣΥ προσλαμβάνεται κατόπιν ενιαίων προκηρύξεων, σύμφωνα με τις διατάξεις του άρθρου 18 του ν. 2190/1994, όπως εκάστοτε ισχύει.
      Δεύτερον, η προκήρυξη και η διεξαγωγή των διαγωνισμών πρόσληψης μέχρι και την έκδοση των οριστικών αποτελεσμάτων, γίνεται από το ΑΣΕΠ». 
      Η παράγραφος 6 του άρθρου 10, του αναριθμημένου, του προηγούμενου άρθρου 8, διαγράφεται. 
      Αυτό λοιπόν θα το μοιράσω μαζί με την απαντητική επιστολή του Προέδρου του ΑΣΕΠ, όπου μας προτείνει ότι αν αυτά τα δύο συμπεριληφθούν, έχουμε επιλέξει την ορθότερη και την ταχύτερη διαδικασία. Αποδεικνύουμε λοιπόν έμπρακτα ότι στόχος μας δεν είναι να απλώσουμε το χέρι μακριά, όπως ακούστηκε υποτιμητικά…
      ΕΜΜΑΝΟΥΗΛ ΣΚΟΥΛΑΚΗΣ: Ήταν.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε Σκουλάκη, όποιος θέλει να κάνει κάτι, το ολοκληρώνει. Η απόπειρα, την οποίαν εσείς θέλετε να χρεώσετε και η ολοκλήρωση σε άλλες εποχές ανήκε. Μην με προκαλείτε για να το ακούσετε.
      ΕΜΜΑΝΟΥΗΛ ΣΚΟΥΛΑΚΗΣ: Η παράγραφος 6 καταργείται;
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Σας λέω λοιπόν ότι η διαδικασία ανέδειξε ένα κυρίαρχο στοιχείο: ότι η Βουλή είναι αυτή που διαμορφώνει τα τελικά κείμενα. Και η βάσανος της συζήτησης είναι η πεμπτουσία του κοινοβουλευτισμού. Η παράγραφος λοιπόν 1 και 2 φεύγει κι έρχονται αυτά…
      ΕΜΜΑΝΟΥΗΛ ΣΚΟΥΛΑΚΗΣ: Η παράγραφος 6 ισχύει;
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Η παράγραφος 6 του άρθρου 10 διαγράφεται.
      ΕΜΜΑΝΟΥΗΛ ΣΚΟΥΛΑΚΗΣ: Όλες. Αυτά τα δύο…
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Αυτά τα δύο τα υπόλοιπα, διότι βοηθούν το ΑΣΕΠ τα υπόλοιπα σε ενιαίο διαγωνισμό με τη δέσμευση. Και θα σας μοιράσω και την επιστολή του Προέδρου του ΑΣΕΠ. Έτσι για να βάζουμε τα πράγματα στη θέση τους. 
       Από κει και πέρα, θα έχετε το δικαίωμα στη δευτερολογία σας…
       ΗΛΙΑΣ ΛΑΜΠΙΡΗΣ: Μα δεν είπαμε εμείς ότι καταψηφίζουμε τα οικονομικά.
       ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Θα κάνω δυο άλλες παρατηρήσεις που ακούστηκαν και από τον εισηγητή της Πλειοψηφίας και από άλλους συναδέλφους. Το πρώτο εδάφιο του άρθρου 1 αντικαθίσταται ως εξής: «Οι νοσοκομειακοί ιατροί του ΕΣΥ, οι πανεπιστημιακοί ιατροί και οι ειδικευόμενοι πραγματοποιούν τις απαραίτητες εφημερίες για την ασφαλή λειτουργία των Νοσοκομείων και των Κέντρων Υγείας». 
      2. Το πρώτο εδάφιο του άρθρου 2 αντικαθίσταται ως εξής: «Το επίσημο ωράριο των νοσοκομειακών γιατρών και των πανεπιστημιακών γιατρών κ.λπ.», δηλαδή μπαίνουν κι εδώ οι πανεπιστημιακοί. 
      Επιπλέον, στο τέλος του άρθρου 1 προστίθεται εδάφιο ως εξής: «Οι ισχύουσες για την αστική ευθύνη των νοσοκομειακών γιατρών διατάξεις εφαρμόζονται και για τους πανεπιστημιακούς γιατρούς». 
      Όσον αφορά στο αίτημα που τέθηκε για το πλαφόν, υπάρχει μια παρερμηνεία στην όλη διαδικασία, τι προβλέπει ο τελευταίος νόμος που καθορίζει το μισθολόγιο των δικαστικών και με ποιο νόμο καθορίζεται η αντιστοιχία με τα άλλα λειτουργήματα. Επειδή λοιπόν υπάρχει αυτή η διχογνωμία, όπως είπαμε στην προηγούμενη συνεδρίαση και ο Υπουργός και εγώ, το Υπουργείο Οικονομικών με εγκύκλιο που θα εκδώσει θα καθορίσει ποιο είναι αυτό το συγκεκριμένο πλαφόν έτσι ώστε να μην υπάρχει πρόβλημα στις αποδοχές από κάθε πηγή των νοσοκομειακών γιατρών. Αυτά όσον αφορά τις διευκρινίσεις και τις νομοτεχνικές συμπληρώσεις που έπρεπε να γίνουν. 
      Στη συνέχεια θα ακούσω τις δευτερολογίες και ό,τι άλλο προκύψει, πάντα μέσα στη λογική ότι θα πρέπει να δημιουργήσουμε τις προϋποθέσεις γι’ αυτό το ξεκίνημα που έγινε και που –θα το επαναλάβω- με κάνει να αισθάνομαι υπερήφανος διότι το πρωτοξεκινήσαμε τη δεκαετία του 1980 και σήμερα σαν μέλος της Κυβέρνησης καλούμαι να το υποστηρίξω.
       Σας ευχαριστώ πολύ.
       (Στο σημείο αυτό ο Υφυπουργός Υγείας και Κοινωνικής Αλληλεγγύης κ. Γεώργιος Παπαγεωργίου καταθέτει για τα Πρακτικά τα προαναφερθέντα έγγραφα τα οποία έχουν ως εξής:
      (Nα φωτογραφηθούν η σελίδα 113)
      Στο τέλος του άρθρου 1, προστίθεται εδάφιο ως εξής:
      «Οι ισχύουσες για την αστική ευθύνη των νοσοκομειακών ιατρών διατάξεις, εφαρμόζονται για τους πανεπιστημιακούς γιατρούς.»
      1. Το πρώτο εδάφιο του άρθρου 1 αντικαθίσταται ως εξής:
      «Οι νοσοκομειακοί ιατροί του ΕΣΥ, οι πανεπιστημιακοί ιατροί και οι ειδικευόμενοι πραγματοποιούν τις απαραίτητες εφημερίες για την ασφαλή λειτουργία των Νοσοκομείων και των Κέντρων Υγείας.»
      2. Το πρώτο εδάφιο του άρθρου 2 αντικαθίσταται ως εξής:
      «Το επίσημο ωράριο των νοσοκομειακών ιατρών και των πανεπιστημιακών ιατρών είναι επτάωρο, συνεχές, πρωινό και πενθήμερο από Δευτέρα έως Παρασκευή.»
      Οι δύο πρώτες παράγραφοι του άρθρου 10 αντικαθίσταται ως εξής:
      «1. Το νοσηλευτικό προσωπικό των νοσοκομείων και των λοιπών νοσηλευτικών μονάδων του ΕΣΥ, προσλαμβάνεται κατόπιν ενιαίων προκηρύξεων σύμφωνα με τις διατάξεις του άρθρου 18 του ν.2190/1994, όπως εκάστοτε ισχύει. 
      2. Η προκήρυξη και η διεξαγωγή των διαγωνισμών πρόσληψης μέχρι και την έκδοση των οριστικών αποτελεσμάτων γίνεται από το ΑΣΕΠ.»
      Η παράγραφος 6 του άρθρου 10 διαγράφεται.»). 
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κύριο Υφυπουργό.
       ΠΑΝΑΓΙΩΤΗΣ ΣΚΑΝΔΑΛΑΚΗΣ: Κύριε Πρόεδρε, να κάνω μία διευκρίνιση πάνω σ’ αυτά που είπε ο κύριος Υφυπουργός…
       ΠΡΟΕΔΡΕΥΩΝ (Βαϊτσης Αποστολάτος): Όχι τώρα. Μετά, κύριε συνάδελφε.
       Εισερχόμαστε στον κατάλογο των ομιλητών.
       Το λόγο έχει η Βουλευτής του Λαϊκού Ορθόδοξου Συναγερμού κ. Αράπογλου.
       ΔΗΜΗΤΡΑ ΑΡΑΠΟΓΛΟΥ: Ευχαριστώ πολύ, κύριε Πρόεδρε. Θα προσπαθήσω να είμαι πολύ σύντομη γιατί ο χρόνος είναι ελάχιστος.
       Είναι πολύ σημαντικό το θέμα που συζητάμε σήμερα και το οποίο αφορά το Εθνικό Σύστημα Υγείας και τους γιατρούς. Υπάρχουν τρομερές ελλείψεις στα νοσοκομεία και κυρίως σε νησιωτικές περιοχές. Όπως ξέρετε, ασθενείς που ζουν στα νησιά μας δεν μπορούν να διακομιστούν γρήγορα σε κεντρικά νοσοκομεία αν υπάρξει ανάγκη. Υπάρχουν πολλές ελλείψεις και γι’ αυτό πρέπει κάτι να γίνει άμεσα. 
      Ο Υπουργός Υγείας γνωρίζει από το 2005 από μία συγκεκριμένη οδηγία της Ευρωπαϊκής Ένωσης το θέμα που αφορά στο χρόνο εργασίας των γιατρών μας. Έχει υποσχεθεί άπειρα πράγματα από τότε και είπε ότι θα έχει λυθεί το θέμα μέχρι το τέλος του 2007, αλλά δεν έχει γίνει τίποτα και η Ελλάδα θα έχει τιμωρηθεί γιατί δεν έχει τηρήσει την ευρωπαϊκή οδηγία. Είναι 32.000.000.000 ευρώ τα χρήματα που έχουμε πάρει από την Ευρωπαϊκή Ένωση και που θα έπρεπε να διατεθούν στα νοσοκομεία και στους γιατρούς, όμως δεν έχει διατεθεί-απορροφήσει αυτό το κονδύλι, αυτή η επιχορήγηση για θέματα υγείας και αυτό είναι πολύ σημαντικό. 
       Υπάρχουν κάποιες απαραίτητες προϋποθέσεις που θα πρέπει να ισχύσουν για να καλυτερεύσει η κατάσταση. Θα καταθέσω κι εγώ την άποψή μου.
      Θα πρέπει να δουλέψουν στα νοσοκομεία και ένα ποσοστό από τα ΑΜΕΑ. Νομίζω είναι υποχρεωτικό. Παράδειγμα, σε ένα τηλεφωνικό κέντρο θα μπορούσε να προσληφθεί κάποιος τυφλός. Στους τραυματιοφορείς ή τραπεζοκόμος, κάποιο άλλο άτομο με ειδικές ανάγκες όπως κωφός!. Γιατί δεν υπάρχει πρόσληψη ενός ποσοστού ΑΜΕΑ και στα νοσοκομεία; Πρέπει σε όλα τα νοσοκομεία σε όλη την Ελλάδα να υπάρχουν θέσεις διερμηνέων ελληνικής νοηματικής γλώσσας, κάτι που είναι πάρα πολύ σημαντικό. Αν παραστεί ανάγκη εξυπηρέτησης ενός κωφού ατόμου πώς θα γίνει αυτό; Η επικοινωνία πώς θα καταστεί δυνατή; Είναι πολύ σημαντικό αυτό; Και νομίζω τρομερή έλλειψη. 
      Εγώ η ίδια δεν είμαι γιατρός. Οι περισσότεροι από εσάς που συμμετέχετε στην συζήτηση είστε γιατροί. Έχω όμως κάποιες απορίες και θα ήθελα να τις καταθέσω. 
      Στο άρθρο 4, παράγραφος β΄ όσον αφορά τις κενούμενες θέσεις γιατρών θα τηρηθεί η υποχρεωτικότητα και η δέσμευση του νοσοκομείου να προκηρύσσει τη θέση εντός ενός μηνός ή θα παρατηρηθεί κωλυσιεργία που ταλαιπωρεί σήμερα νοσοκομεία και ασθενείς; Μια ερώτηση απευθύνω και θέλω απάντηση.
      Άρθρο 4, παράγραφος γ΄, που αφορά θέσεις που έχουν ήδη προκηρυχθεί. Θα τηρηθεί το διάστημα των τριών μηνών; Ποιος θα διασφαλίζει ότι οι διαδικασίες δεν θα χρονίσουν και πέραν του έτους όπως συνήθως συμβαίνει; Το χρονοδιάγραμμα είναι δυσκίνητο, σε απροσδιόριστο βάθος χρόνου και χαρακτηρίζεται από γραφειοκρατική κωλυσιεργία. Τα νοσοκομεία μας υπολειτουργούν λόγω ελλείψεων σε ειδικότητες και η αναπλήρωση ή κάλυψη αργεί υπερβολικά. Οι ασθενείς δεν μπορούν να απευθυνθούν στα νοσοκομεία και καταφεύγουν υποχρεωτικά σε ιδιωτικούς γιατρούς. Για ποιο λόγο να συμβαίνει αυτό; Γιατί να πληρώνουν απ’ την τσέπη τους; Υπάρχουν ευπαθείς κοινωνικές ομάδες που δεν μπορούν να καλύψουν αυτά τα έξοδα. 
      Άρθρο 4, παράγραφος στ΄, που αφορά τις αξιολογήσεις των γιατρών. Με ποιο τρόπο διασφαλίζεται η αξιοκρατική επιλογή για την θέση του διευθυντή γι’ αυτούς που πληρούν τις νόμιμες προϋποθέσεις εντός διετίας; Η προϋπηρεσία θα προσμετρηθεί ή η εμπειρία που ήδη έχουν; Μπορεί κάποιος να είναι ικανός, να έχει προϋπηρεσία, να έχει τα προσόντα. Από τους δυο λοιπόν, αυτόν που έχει προϋπηρεσία και αυτόν που έχει τα προσόντα ποιος θα προτιμηθεί; 
      Άρθρο 4, παράγραφος θ΄, εδάφιο α΄ όσον αφορά το συμβούλιο προσλήψεων-κρίσεων με ανοιχτές προκηρύξεις. Από τα πέντε μέλη του συμβουλίου, ο διοικητής, ο πρόεδρος του διοικητικού συμβουλίου και ο διευθυντής του αντίστοιχου τομέα, είναι κατ’ ουσία διορισμένοι, τοποθετημένοι. Και δημιουργούνται υπόνοιες για την αδιάβλητη επιλογή- κρίση των διευθυντών και τα κομματικά ρουσφέτια. Νομίζω δεν είναι ξεκάθαρο αυτό. Πρέπει να γίνει πιο σαφές πώς θα γίνεται αυτή η αξιολόγηση.
      Άρθρο 4, παράγραφος θ΄, εδάφιο β΄ που αφορά το συμβούλιο αξιολόγησης προς εξέλιξη των γιατρών του ΕΣΥ που ήδη υπηρετούν. Οι διαδικασίες θα είναι διαφανείς και υπερκομματικές; Έχω απορία και σ’ αυτό. 
      Άρθρο 5, που αφορά προσλήψεις νέων γιατρών. Πρέπει να δούμε τις πραγματικές ανάγκες του ΕΣΥ και να βάλουμε προτεραιότητες. Για παράδειγμα, δεν υπάρχει ειδικότητα ρευματολόγων στα περισσότερα νοσοκομεία της Ελλάδας. Δεν υπάρχουν ρευματολόγοι γιατροί. Η Κρήτη κοντεύει το ένα εκατομμύριο πληθυσμό και έχει μόνο τρεις ρευματολόγους στο Πανεπιστημιακό Νοσοκομείο του Ηρακλείου. Στο Ρέθυμνο, στα Χανιά, στο Λασίθι δεν υπάρχουν. Η Ρόδος επίσης δεν έχει ρευματολόγο. Απ’ όλη τη Θράκη όπου δεν υπάρχει ρευματολόγος οι ασθενείς αναγκάζονται να πηγαίνουν στην Καβάλα. Άρα, γίνεται άνιση κατανομή των προς επιλογή ειδικοτήτων. Δηλαδή, σ’ όλη την Ελλάδα δεν έχουμε ρευματολόγους σ’ αυτές τις περιοχές; Πρέπει να το δούμε. Είναι πολύ σημαντικό θέμα. Να δούμε τι ανάγκες υπάρχουν, τι ελλείψεις και να γίνει κάτι. 
      Άρθρο 8, παράγραφος 6. Στην Επιτροπή, κατά τις διαπραγματεύσεις που είπατε, κατά την αξιολόγηση των αιτήσεων του νοσηλευτικού προσωπικού θα υπάρχουν εκπρόσωποι της ΠΟΕΔΗΝ και των νοσηλευτών ώστε να μπορέσει να διασφαλιστεί το αδιάβλητο; 
      Η διαφάνεια της διαδικασίας θα πρέπει να ληφθεί υπ΄όψιν στην κοινή απόφαση των Υπουργών που εντός εξαμήνου θα εκδοθεί και θα καθορίζει τις λεπτομέρειες και το διαδικαστικό της επιλογής των νοσηλευτών υπό την εποπτεία των Υγειονομικών Περιφερειών. Δηλαδή, η διαδικασία θα ξεκινήσει το λιγότερο σε έξι μήνες από ισχύος του παρόντος σχεδίου νόμου. 
      Αναρωτιόμαστε, λοιπόν, γιατί μία κοινή υπουργική απόφαση να υπογραφεί σε τόσο βάθος χρόνου και όχι άμεσα, αφού η ανάγκη για πρόσληψη νοσηλευτών είναι σίγουρα επείγουσα. 
      Σε όλα αυτά τα σημεία των άρθρων, στα οποία προαναφέρθηκα, ψηφίζουμε «παρών». Πρέπει να εξετάσετε σοβαρά όλα αυτά τα σημεία στα οποία αναφέρθηκα κι εγώ αλλά και οι υπόλοιποι συνάδελφοί μου. Δεν αρκούν μόνο οι υποσχέσεις και τα λόγια. Δεν πρέπει να μένουν κάποια πράγματα μόνο στα χαρτιά. Όσον αφορά το θέμα της υγείας στην Ελλάδα πρέπει να γίνει κάτι. Είναι πολύ σημαντικό. Υπάρχουν χιλιάδες ασθενείς που περιμένουν κάτι καλύτερο. Δεν υπάρχουν ρευματολόγοι, δεν υπάρχουν άλλες ειδικότητες σε κάποιες περιοχές.
      Ευχαριστώ.
      (Χειροκροτήματα από την πτέρυγα του ΛΑΟΣ)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πάρα πολύ τη συνάδελφο κ. Δήμητρα Αράπογλου από το ΛΑΟΣ.
      Ο κύριος Υπουργός έχει ζητήσει το λόγο.
       ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ευχαριστώ, κύριε Πρόεδρε.
      Από αυτά που είπε η κ. Αράπογλου συγκρατώ την πρότασή της για την πρόσληψη, κατ’ αρχάς, απ’ ό,τι φαντάζομαι, στα μεγάλα νοσοκομεία όπου παρατηρείται και η μεγαλύτερη κίνηση, γνώστη της νοηματικής γλώσσας. 
      Θα ήθελα, λοιπόν, να τη διαβεβαιώσω ότι στο επόμενο νομοσχέδιό μας, το οποίο θα έρθει μέσα στις τρεις προσεχείς εβδομάδες, αφού πρωτύτερα, όμως, το εξετάσουμε απ’ όλες τις πλευρές, γιατί χρειάζονται και κάποιες προϋποθέσεις, η πρότασή της θα γίνει δεκτή.
      Ευχαριστώ.
      (Χειροκροτήματα από την πτέρυγα του ΛΑΟΣ)
       ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κύριο Υπουργό Υγείας.
      Κυρίες και κύριοι συνάδελφοι, έχω την τιμή να σας ανακοινώσω το δελτίο αναφορών και ερωτήσεων της Τρίτης 3 Μαρτίου 2009.
      «Α. ΑΝΑΦΟΡΕΣ - ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 12225/9.1.2009 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων στήριξης των αγροτών και της ανταγωνιστικότητας των αγροτικών προϊόντων.
      2. Η με αριθμό 9805/12.11.2008 ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πρωτούλη προς τον Υπουργό Πολιτισμού, σχετικά με τους εργαζομένους συμβασιούχους στη Γενική Γραμματεία Αθλητισμού (ΓΓΑ).
      3. Η με αριθμό 7586/9.10.2008 ερώτηση του Βουλευτή του Λαϊκού Ορθόδοξου Συναγερμού κ. Αθανασίου Πλεύρη προς τον Υπουργό Οικονομίας και Οικονομικών, σχετικά με τους αδρανείς τραπεζικούς λογαριασμούς.
      Β. ΑΝΑΦΟΡΕΣ - ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 10639/26.11.2008 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Μεταφορών και Επικοινωνιών, σχετικά με τη χρηματοδότηση από την Ευρωπαϊκή Επιτροπή έκδοσης «Λευκής Βίβλου» για το διαδίκτυο, παρά την ύπαρξη στο Ηράκλειο του παρόμοιου Ευρωπαϊκού Οργανισμού ENISA.»
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, πενήντα μία κυρίες και κύριοι της Ενορίας του Ιερού Ναού Αγίου Αθανασίου Ριζώματος Τρικάλων Θεσσαλίας.
      Η Βουλή σας καλωσορίζει.
      (Χειροκροτήματα απ΄όλες τις πτέρυγες της Βουλής)
      Ο κ. Κώστας Γείτονας από το ΠΑΣΟΚ έχει το λόγο για οκτώ λεπτά.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, από την προχθεσινή ομιλία του κυρίου Υπουργού κρατώ: Πρώτον, την αναγνώριση που έκανε στο έργο του Πανελλήνιου Σοσιαλιστικού Κινήματος για το Εθνικό Σύστημα Υγείας και δεύτερον, τη δήλωσή του ότι δεν διαπραγματεύεται το δημόσιο χαρακτήρα του Εθνικού Συστήματος Υγείας.
      Όσον αφορά το δεύτερο, κύριε Υπουργέ, ναι μεν, αλλά. Γιατί η μεν φωνή, φωνή Ιακώβ, αι δε χείρες, χείρες Ησαύ. Και γιατί το λέω; Γιατί στα πέντε χρόνια με την Κυβέρνηση της Νέας Δημοκρατίας –και δεν αναφέρομαι προσωπικά σε κανέναν- το ΕΣΥ, δυστυχώς, συνεχώς απαξιώνεται, προς όφελος του ιδιωτικού τομέα. Εγώ δεν μιλάω για σκοπιμότητες. Προς όφελος του ιδιωτικού τομέα. Κι αν κάποιος το αμφισβητεί, ας δούμε πόσο αυξήθηκαν αυτήν την πενταετία οι ιδιωτικές δαπάνες για την υγεία. Να μας πείτε, κύριε Υπουργέ, πόσο παραπάνω πληρώνει το κάθε νοικοκυριό από τον προϋπολογισμό του για την υγεία μέσα σε αυτήν την πενταετία.
      Επίσης όσον αφορά τη λειτουργία των μονάδων υγείας, τα νοσοκομεία δουλεύουν στο «κόκκινο». Ξέμειναν, κύριε Υπουργέ, από γάζες και σύριγγες. Είπατε προχθές ότι είσαστε έτοιμοι να ρυθμίσετε τα χρέη. Και μάλιστα αναφερθήκατε και σε εμένα, λέγοντας ότι θα κάνετε περίπου αυτό που κάναμε εγώ και ο κύριος Σκουλάκης τότε. Δεν ξέρω εάν θα το κάνετε. Βιαστείτε όμως. Έμειναν από γάζες και σύριγγες τα νοσοκομεία! 
      Ψηφίσατε ένα νόμο. Σας έχω ακούσει επανειλημμένα να λέτε, μ' αυτό το νόμο θα κερδίσουμε 500.000.000. Ο νόμος όμως για τις προμήθειες ακόμη δεν εφαρμόζεται, με αποτέλεσμα οι προμήθειες στο 90% να γίνονται εξωσυμβατικά με επεκτάσεις των συμβάσεων. Το προσωπικό κάνει διπλοβάρδιες, οι μονάδες είναι κλειστές. Αν δούμε το βαθμό ικανοποίησης των πολιτών από το σύστημα υγείας, θα δούμε ότι η ικανοποίηση – από τις μετρήσεις φαίνεται- βρίσκεται σήμερα στο ναδίρ.
       Άρα, κύριε Υπουργέ, δεν αμφισβητώ τις προθέσεις σας. Όμως οι πράξεις της Κυβέρνησης δεν συμβαδίζουν με τις διακηρύξεις τις δικές σας. 
      Έρχομαι στο νομοσχέδιο. Ζητάτε συναίνεση. Εμείς εξηγήσαμε ποιες ήταν οι αντιρρήσεις μας σ' αυτό το νομοσχέδιο επί της αρχής. Μας λέτε τώρα ότι οι γιατροί συμφώνησαν. Υπάρχουν όμως και παραμένουν τα ερωτήματα και με ακούνε και οι γιατροί. Γιατί δεν φέρατε την κύρωση της σύμβασης όπως ισχύει; Είναι απλό. Πώς μπορεί πραγματικά να υπάρχει εγγύηση για την ισχύ της δέσμευσης για νέα σύμβαση το 2010; Γιατί αναιρέσατε τη δέσμευσή σας για το ύψος των μισθών; 
      Κύριε Υπουργέ, σας εξέθεσε το Υπουργείο Οικονομικών. Αθετήσατε ουσιαστικά την υπογραφή σας για 7.000.000 ευρώ. Γιατί αφαιρέσατε το αφορολόγητο; Έχετε απαντήσει σε αυτά;
      Έρχομαι στο άρθρο 4, το «νέο σύστημα ένταξης και εξέλιξης των γιατρών». Προβλεπόταν μοναδική πύλη εισόδου ο βαθμός του Επιμελητή Β΄. Διορθώθηκε αυτό, με το 20%, παραμένει όμως το πρόβλημα. Σε νεοσύστατες μονάδες εκεί δεν υπάρχουν κενούμενες θέσεις. Τι θα γίνει; Πρέπει να δείτε τη διατύπωση για το 20%.
      Όσον αφορά τώρα το λεγόμενο πολυδιευθυντικό με το οποίο μάλιστα προσπαθήσατε και εσείς και ορισμένοι φορείς των γιατρών να βάλουν δίλημμα στο ΠΑΣΟΚ, «είσαστε με τους γιατρούς με το πολυδιευθυντικό ή όχι;». 
      Εμείς είπαμε τις παρατηρήσεις μας και τις είπα και εγώ επί της αρχής. Τι λέμε; Και τι λέω και εγώ με όση εμπειρία διαθέτω; Αυτό που γίνεται θα φέρει σύγχυση. Δεν δίνει υπεραξία ούτε στο σύστημα έτσι όπως γίνεται η ρύθμιση, ούτε για τους ίδιους τους γιατρούς έχει προστιθέμενη αξία. Ουσιαστικά, μετονομάζεται η βαθμίδα του διευθυντή σε βαθμίδα συντονιστή διευθυντή – όλοι οι υπάρχοντες διευθυντές γίνονται συντονιστές- και έτσι υποβαθμίζονται οι άλλοι διευθυντές στο επίπεδο αναπληρωτή διευθυντή. Είχαμε πει ότι θα ήταν προτιμότερο να κάνετε ένα επόμενο βήμα από αυτό που κάναμε εμείς. Να κάνετε τη βαθμίδα του αναπληρωτή διευθυντή, ο τίτλος να γίνει βαθμίδα, να αποσυνδέσουμε το μισθό από το βαθμό και να μελετήσουμε πολυδιευθυντικό σύστημα στη βάση των αναγκών. Και οπωσδήποτε πολυδιευθυντικό σύστημα δεν μπορεί να υπάρξει αν δεν υπάρξει διάκριση και κατανομή μεταξύ διευθυντών του επιστημονικού έργου. Άρα δεν είμαστε κατά του πολυδιευθυντικού, αλλά σε συγκεκριμένες περιπτώσεις, η εφαρμογή του με διαφανή διαδικασία, αξιοκρατικά κριτήρια και διαρκή αξιολόγηση.
      Κύριε Υπουργέ, και κύριε Υφυπουργέ, πιστεύω ότι ο μεγαλύτερος εμπαιγμός για τους γιατρούς είναι η ισοπέδωση. Οι γιατροί θέλουν ουσιαστική αναγνώριση του έργου που προσφέρουν. Είναι στυλοβάτες του ΕΣΥ. Δεν μπορεί να το αμφισβητήσει κανένας αυτό, παρά τα όσα λέγονται ή τις κατακραυγές που μπορεί να υπάρχουν και δικαιολογημένα πολλές φορές. Είναι οι στυλοβάτες του ΕΣΥ και έχουμε πάρα πολύ καλούς ειδικευμένους γιατρούς στη χώρα. Θέλουν όμως κίνητρα για ανέλιξη, αξιοκρατικές επιλογές και προπάντων αξιοπρεπείς μισθούς. 
      Τι γίνεται κυρίες και κύριοι συνάδελφοι; Από το 1997 έχουν να πάρουν ουσιαστική αύξηση μισθών οι γιατροί. Έρχεστε τώρα, τους δίνατε μερικά με τη συλλογική σύμβαση και από αυτά τα υπεσχημένα κόβετε κιόλας. Με το νομοσχέδιο δίνετε λιγότερα. 
      Όπως είπα, να πάμε σε αποδέσμευση. Επειδή υπάρχει ένα πρόβλημα συσσώρευσης γιατρών στις βαθμίδες του «επιμελητού Α΄» κ.λπ., προτείνουμε αποδέσμευση του μισθολογικού από το βαθμό και από την εξέλιξη και να δοθούν οι αποδοχές των ανώτερων βαθμίδων σε όσους έχουν απαραίτητη προϋπηρεσία. Έτσι θα καλύπταμε το θέμα και θα προχωρούσαμε επί της ουσίας σε ένα σύγχρονο πολυδιευθυντικό σύστημα, το οποίο θα διευκόλυνε την περαιτέρω εξέλιξη, αλλά με αξιοκρατικά κριτήρια, των γιατρών. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα τελειώσω όσον αφορά τις προσλήψεις. Τελικά, δεν υπάρχει δέσμευση για τους δυόμισι χιλιάδες γιατρούς -το αναφέρουν στην ανακοίνωσή τους και οι γιατροί- για το 2010, ενώ οι θέσεις για το νοσηλευτικό προσωπικό που λέγατε, κατανέμονται στα τρία χρόνια. 
      Κύριε Υπουργέ, υπήρξε απόπειρα παράκαμψης του ΑΣΕΠ. Δεν πέρασε. Μας είπατε προχθές ότι θα γίνουν διευθετήσεις, τα βρήκατε με το ΑΣΕΠ. Εμείς είδαμε την επιστολή του Προέδρου του ΑΣΕΠ. Σήμερα μας έφερε τη διατύπωση –και θα τη μελετήσουμε- ο κύριος Υπουργός. Ερωτώ όμως: Γιατί αυτό δεν έγινε εκ των προτέρων; 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Γιατί φέραμε τη σύμβαση εδώ. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Όχι, γιατί δεν έγινε εκ των προτέρων η συνεννόηση με το ΑΣΕΠ, έτσι ώστε να είναι τα πράγματα λελυμένα; Άλλος ήταν ο στόχος εκεί. Τέλος πάντων, δεν πέρασε. Εάν η διατύπωση αυτή είναι πλήρης -θα τη δούμε, γιατί τώρα μας τη δώσατε- τέλος καλό όλα καλά. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε. 
      Αυτό που θέλω να πω, όμως, είναι ότι δεν καθυστερούν οι προσλήψεις λόγω ΑΣΕΠ. Πιστώσεις δεν διατίθενται και ο προγραμματισμός άργησε. Πολύ φοβούμαι, έστω και με αυτήν τη ρύθμιση που είπατε, τη συμφωνημένη με το ΑΣΕΠ, ότι πάλι χωρίς προσωπικό θα μείνουν τα νοσοκομεία, εάν δεν διατεθούν οι πιστώσεις. Κύριε Υπουργέ, πρέπει να συνεννοηθείτε με το συνάδελφό σας, τον Υπουργό Οικονομίας -εγώ τα έχω περάσει αυτά- πρέπει να πιέσετε. Γιατί αλλιώς όλο αυτό το νομοσχέδιο θα μείνει στον αέρα, διότι πουθενά δεν είναι γραμμένα στον προϋπολογισμό κονδύλια που μπορούν να στηρίξουν αυτό το νομοσχέδιο, είτε τους μισθούς είτε τις προσλήψεις. Άρα, το μπαλάκι είναι πάλι σε εσάς και στη σχέση σας με τον Υπουργό Οικονομίας, δηλαδή είναι πάλι στην Κυβέρνηση, που εάν θέλει να στηρίξει ουσιαστικά το ΕΣΥ, θα πρέπει να σας δώσει χρήματα, κύριε Υπουργέ. 
      Ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστώ, κύριε Γείτονα. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κύριε Πρόεδρε, παρακαλώ το λόγο. 
      ΠΡΟΕΔΡΕΥΩΝ (Βαΐτσης Αποστολάτος): Το λόγο έχει ο Υπουργός Υγείας και Κοινωνικής Αλληλεγγύης κ. Αβραμόπουλος. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Είπε ο κ. Γείτονας «τέλος καλό όλα καλά». Ξεκινώ, λοιπόν από αυτήν τη συμπερασματική του διατύπωση, για να του απαντήσω επί τροχάδην, κύριε Πρόεδρε, σε τρία σημεία. 
      Αναφέρθηκε στο δημόσιο και στον ιδιωτικό χαρακτήρα της υγείας. Κύριε Γείτονα, ξέρετε πάρα πολύ καλά από την εμπειρία σας ότι αυτό που σήμερα κάνουμε εδώ ενισχύει ακόμα περισσότερο τα δημόσια νοσοκομεία και βέβαια το δημόσιο χαρακτήρα της υγείας. Ανεβάζει τους δείκτες παραγωγικότητας, βελτιώνει τις συνθήκες εργασίας, τις σχέσεις των νοσοκομείων με τους ασθενείς, άρα ενδυναμώνει τη σχέση με την ελληνική κοινωνία. Ούτως ή άλλως το δημόσιο σύστημα υγείας έχει κατακτήσει μια ξεχωριστή θέση εμπιστοσύνης στα μάτια της ελληνικής κοινωνίας. Μην έχετε καμμία αμφιβολία, λοιπόν, ότι αυτό που είπα ισχύει. Το λέτε και εσείς, το λέμε όλοι, μην επανερχόμαστε κάθε φορά. Το δημόσιο χαρακτήρα της υγείας και τον ενισχύουμε και πάνω απ’ όλα, δεν τον διαπραγματευόμαστε. 
      Αναφερθήκατε και πάλι -επιμένετε σε αυτό- στη συλλογική σύμβαση που υπογράψαμε τον προηγούμενο χρόνο. Επί δύο ολόκληρα χρόνια εμείς διαπραγματευόμαστε με τα συλλογικά όργανα των γιατρών. Τότε δεν είχε προκύψει το μεγάλο αυτό πρόβλημα, η κρίση που αντιμετωπίζει σήμερα η παγκόσμια οικονομία. Παρ’ όλα αυτά –και παρακαλώ σημειώστε το αυτό- και παρά το γεγονός ότι με είχαν πολλοί συμβουλεύσει να μην προχωρήσουμε, με τα νέα δεδομένα που διαμορφώνει αυτή η δύσκολη οικονομική κατάσταση, εμείς το τολμήσαμε και προχωρήσαμε. Φέραμε εδώ τη σύμβαση –το επαναλαμβάνω για μία ακόμη φορά- διότι ακριβώς μέσα από αυτήν τη συζήτηση που προηγήθηκε και στις Επιτροπές, αλλά και εδώ στην Ολομέλεια βγαίνουν πολύ καλύτερα συμπεράσματα και αποτελέσματα. 
      Και ερωτώ, κύριε Γείτονα: Το άρθρο 4, το οποίο προκάλεσε πολλές αντιδράσεις μέσα στο χώρο της Βουλής, θα είχε βελτιωθεί εάν απλά είχαμε φέρει τη σύμβαση για κύρωση, δηλαδή ένα «ναι» ή ένα «όχι» από τη Βουλή και τίποτε άλλο; Όχι, βέβαια. 
      Είναι αλήθεια, όμως, ότι σχετικά με τα οικονομικά υπήρξε μια μικρή διαφορά της τάξεως του 5%. Προχθές σας παρουσίασα μία ολόκληρη κατάσταση για το πώς είχαν και το πώς θα έχουν μισθολογικά, με βάση τα νέα δεδομένα, τα των γιατρών.
      Και μόνο το γεγονός ότι και οι τέσσερις βαθμίδες –προσέξτε το αυτό- θα δεχθούν αύξηση που θα ξεκινάει από 500 μέχρι και 800 ευρώ, αν προσθέσει κάποιος και τα χρονοεπιδόματα, αντιλαμβάνεστε πόσο αισθητή είναι η βελτίωση των οικονομικών των γιατρών. Γιατί όλοι λέγαμε –και βέβαια δεν έπρεπε να αρκεστούμε σε αυτό- ότι ήταν κακές οι αποδοχές τους. Ε, δεν θα είναι πια. Θα χρειαστεί και στο μέλλον παραπάνω βελτίωση.
      Σε ό,τι αφορά τώρα τις προσλήψεις, επήλθε συνεννόηση με το ΑΣΕΠ -και εσείς το θέλατε και εμείς το θέλαμε- και η επιστολή που σήμερα σας κατετέθη και που μου εστάλη χθες από τον κ. Βέη, επιβεβαιώνει τα όσα σας είχα πει προχθές. Είναι όλα, λοιπόν, σε καλό δρόμο. 
      Κάτι τελευταίο για τις πιστώσεις. Αναφέρεστε συχνά, επειδή ακριβώς έχετε στο μυαλό σας –και πολύ καλά κάνετε- τις δραματικές εμπειρίες της εποχής σας, που πράγματι με υψηλό πνεύμα αγωνιστικότητας και επιμονής είχατε καταφέρει να τις ξεπεράσατε με τον τότε Υπουργό Οικονομικών, έχετε την εντύπωση ότι τα ίδια συμβαίνουν και σήμερα.
      Δεν υπάρχει κανένα πρόβλημα. Και οι πιστώσεις υπάρχουν και σας παραπέμπω στις χτεσινές δηλώσεις του κυρίου Πρωθυπουργού, ο οποίος ξεκαθάρισε για ακόμη μια φορά, ότι σε δυο τομείς, στην παιδεία και στην υγεία, θα έχουμε προσλήψεις. Αυτό σημαίνει ότι στην πράξη και ότι οι αντίστοιχες πιστώσεις έχουν εξασφαλιστεί.
      Για όλα, λοιπόν, αυτά που είπατε υπάρχουν οι πειστικές αυτές απαντήσεις, είμαστε σε καλό δρόμο και κλείνω πάλι με αυτό που είπατε, τέλος καλό, όλα καλά. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κ. Αβραμόπουλο.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους λοιπούς χώρους του Μεγάρου της Βουλής των Ελλήνων, είκοσι οκτώ μαθητές και μαθήτριες και τέσσερις συνοδοί καθηγητές από το Ιδιωτικό Γυμνάσιο των Εκπαιδευτηρίων Πολύτροπη Αρμονία.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Ο κ. Βολουδάκης από τη Νέα Δημοκρατία έχει το λόγο.
      ΜΑΝΟΥΣΟΣ-ΚΩΝΣΤΑΝΤΙΝΟΣ ΒΟΛΟΥΔΑΚΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, από όταν θυμάμαι τον εαυτό μου, υπήρχαν διαμαρτυρίες από τον κόσμο, από την κοινωνία, για την κατάσταση του Εθνικού Συστήματος Υγείας. Από όταν ήμουν μικρό παιδί, πραγματικά. Κεντρικά σημεία αυτής της διαμαρτυρίας ήταν πάντα προβλήματα που προέκυπταν και από ζητήματα της διαχείρισης του προσωπικού του Εθνικού Συστήματος Υγείας. Χαμηλές αποδοχές των γιατρών, ελλείψεις προσωπικού, ένα παράλογο σύστημα εφημεριών.
       Με το σχέδιο νόμου, το οποίο συζητούμε και ψηφίζουμε σήμερα, βελτιώνονται ουσιαστικά, ουσιαστικότατα, πολλές από τις παραμέτρους αυτών των προβλημάτων. Και με ιδιαίτερη χαρά άκουσα και από φωνές της Αντιπολίτευσης να αναγνωρίζεται αυτή η ουσιαστική πρόοδος και από την Αξιωματική Αντιπολίτευση και από άλλους χώρους, όπως άλλωστε και από τον μόλις κατελθόντα από του Βήματος πρώην Υπουργό του ΠΑΣΟΚ, τον κ. Γείτονα.
      Πρέπει να δούμε μερικά από τα επιμέρους σημεία, γιατί έχουν σημασία. Αυξάνονται οι αποδοχές των βασικών μισθών των ιατρών περισσότερο από 20%. Με τις εφημερίες είχε δημιουργηθεί ένα μεγάλο πρόβλημα με την κοινοτική οδηγία που έβαζε ένα όριο, το οποίο όριο, δεδομένων των ελλείψεων προσωπικού στη χώρα μας, αν εφαρμοζόταν, θα οδηγούσε σε έλλειψη ιατρών που θα κάνουν εφημερίες. Ε, αυτό λύνεται με την κλαδική συμφωνία που συμφωνήθηκε, μεταξύ του Υπουργείου και των ιατρών και που ενσωματώνεται στο σχέδιο νόμου, το οποίο συζητούμε. 
      Και το κυριότερο είναι αυτό το οποίο συνδέεται και με όλα τα άλλα, το ζήτημα των προσλήψεων. Έχουμε για πρώτη φορά μια ουσιαστική δέσμευση. Δυο χιλιάδες γιατροί προσλαμβάνονται μέσα στο 2009 και πεντέμισι χιλιάδες νοσηλευτές μέσα στην επόμενη τριετία. 
      Κυρίες και κύριοι συνάδελφοι, πριν από αρκετές μέρες, είχα μια συνάντηση με το σωματείο των νοσοκομειακών ιατρών των Χανίων. Μου έκανε, λοιπόν, εντύπωση ότι το πρώτο θέμα που έθεταν και το όριζαν οι ίδιοι, ως προτεραιότητα, ήταν το ζήτημα των προσλήψεων, δεν ήταν οι αποδοχές τους. Και δεν το έκαναν εκ του ασφαλούς, γιατί όταν κάναμε την κουβέντα αυτή ήταν ακόμη σε συζήτηση αρκετά από τα ζητήματα, τα οποία σήμερα είναι οριστικοποιημένα στο σχέδιο νόμου. Ενώ, συζητούντο και οι αποδοχές τους, έλεγαν οι άνθρωποι πρώτα μας καίει το ζήτημα των προσλήψεων, γιατί μόνο αν έχουμε αρκετούς ιατρούς μπορούμε να κάνουμε καλά τη δουλειά μας, πράγμα που και τους ίδιους βέβαια αφορά, αλλά και την κοινωνία ολόκληρη. 
      Αυτό, λοιπόν, το ζήτημα ρυθμίζεται κατά ένα τρόπο απολύτως ξεκάθαρο. Όμως, κύριε Υπουργέ, επιτρέψτε μου να πω ότι νομοθετικά ρυθμίζεται, αλλά στον τόπο μας πολύ συχνά το πρόβλημα δεν είναι η ύπαρξη νομοθετικών ρυθμίσεων, αλλά η εφαρμογή τους. Θα πρέπει, λοιπόν, να εξασφαλιστεί ότι αυτά τα οποία ο νόμος προβλέπει θα υλοποιηθούν στους χρόνους στους οποίους ο νόμος προβλέπει, πράγμα που βέβαια, ειδικά για τις προσλήψεις έχει να κάνει και με πολλά άλλα ζητήματα και κυρίως με την εξασφάλιση των πιστώσεων.
      Έρχομαι επιγραμματικά στο άρθρο 4. Αυτό το οποίο έχει απορροφήσει το μεγαλύτερο μέρος της προσοχής των συναδέλφων, ειδικά των ιατρών, είναι το ζήτημα των προαγωγών των γιατρών, το ονομαζόμενο πολυδιευθυντικό. Εδώ βλέπω, ότι τελικά λίγο ως πολύ μεγάλο μέρος της Βουλής και των κομμάτων συμφωνεί, με μία εξαίρεση κακοφωνίας, μια κακοφωνία από την πλευρά της Αξιωματικής Αντιπολίτευσης. Κάποιοι να λένε στην αρχή ότι συμφωνούν, άλλοι ότι διαφωνούν, μετά να λένε ότι συμφωνούν για την εξέλιξη και την προαγωγή όλων σε διευθυντές, ως προς το μισθό, αλλά όχι ως προς το βαθμό και βρέθηκε τώρα μία πατέντα –να το πω έτσι- κοινοβουλευτική, να λέει το κόμμα της Αξιωματικής Αντιπολίτευσης ότι συμφωνεί με το πνεύμα της ρύθμισης, συμφωνεί με την αρχή αυτή, αλλά δεν τους αρέσει η διατύπωση και γι’ αυτό δεν το ψηφίζουν. 
      Ξέρετε, σ’ αυτό τον κόσμο και ειδικά στα κοινοβουλευτικά δεδομένα που πρέπει να ψηφίσουμε ή να καταψηφίσουμε, οφείλουμε ….
      ΗΛΙΑΣ ΛΑΜΠΙΡΗΣ: Δεν είναι…
      ΜΑΝΟΥΣΟΣ-ΚΩΝΣΤΑΝΤΙΝΟΣ ΒΟΛΟΥΔΑΚΗΣ: Επιτρέψτε μου, κύριε συνάδελφε. 
      Τελικά λέμε ένα «ναι» ή ένα «όχι», το οποίο πρέπει να είναι ξεκάθαρο. 
      ΗΛΙΑΣ ΛΑΜΠΙΡΗΣ: Σ’ αυτό όχι.
      ΜΑΝΟΥΣΟΣ-ΚΩΝΣΤΑΝΤΙΝΟΣ ΒΟΛΟΥΔΑΚΗΣ: Επιτρέψτε μου, κύριε συνάδελφε, δεν σας διέκοψα.
      Εδώ είναι ένα πολύ κρίσιμο ζήτημα και επιτρέψτε μου, κύριε Υπουργέ, να πω ότι και εδώ έχουμε ένα θέμα κρίσιμο σε σχέση με την εφαρμογή. Καλή η νομοθεσία, αλλά πρέπει η εφαρμογή της, ως προς την προαγωγή των γιατρών, να εξασφαλίζει αυτό το οποίο για τη δική μας παράταξη είναι και ζήτημα αρχής. Αξιολόγηση παντού. Αυτή πρέπει να είναι ουσιαστική και να διασφαλίζεται και στην εφαρμογή. 
      Κύριε Υπουργέ, θα ήθελα να κάνω –και απευθύνομαι σε εσάς προσωπικά, ως εκ της θέσεώς σας, επειδή παρίσταστε αυτή τη στιγμή στη συζήτηση- μία αναφορά σε σχέση με ένα ζήτημα που δεν αφορά άμεσα το σχέδιο νόμου, αλλά έχει μεγάλη σημασία. 
      Υπήρχε ένα επίδομα τροφής για τους γιατρούς που υπηρετούν στα κέντρα υγείας της περιφέρειας, το οποίο τους κάλυπτε ένα μέρος των πρόσθετων εξόδων που έχουν υπηρετώντας μακριά από τα σπίτια τους. Με απόφαση του Ελεγκτικού Συνεδρίου κρίθηκε παράνομο αυτό το επίδομα, με αποτέλεσμα και να διακόπτεται η καταβολή του και να καλούνται οι γιατροί να επιστρέψουν χρήματα που σε πολλές περιπτώσεις είναι εκατοντάδες και χιλιάδες ευρώ χωρίς να έχουν καμμία ευθύνη οι ίδιοι.
      Κύριε Υπουργέ, αυτό πρέπει να ρυθμιστεί νομοθετικά άμεσα. Δεν είναι δυνατόν να επιβάλουμε σε γιατρούς που υπηρετούν μακριά από τα σπίτια τους, σε απομακρυσμένες περιοχές, με πραγματικά κρίσιμη σημασία για τη λειτουργία συνολικά του συστήματος υγείας και για την ευημερία στην περιφέρεια, ένα τέτοιο βάρος.
      Οφείλω να αναφερθώ και σε δύο ζητήματα του νομού μου, τα οποία έχουν πολύ μεγάλη σημασία για τη λειτουργία της δημόσιας υγείας. Το πιο κρίσιμο. Εδώ και τέσσερις μήνες το Νοσοκομείο των Χανίων δεν έχει διοικητή. Δεν μπορώ να καταλάβω ποιος είναι ο λόγος της τόσο μεγάλης καθυστέρησης. Αυτό που γνωρίζω, κύριε Υπουργέ, είναι ότι αυτή τη στιγμή καθυστερούν κρίσεις γιατρών επειδή δεν υπάρχει διοικητής να τις υπογράψει. Αυτό δεν μπορεί να συμβαίνει σήμερα. Ξέρω ότι έχετε στα χέρια σας πολλές εισηγήσεις γύρω από πρόσωπα, ξέρω ότι πολλές από αυτές αφορούν αξιολογότατα πρόσωπα και σας καλώ, πραγματικά σας απευθύνω έκκληση, να επιλέξετε ένα από αυτά τα πρόσωπα να τοποθετηθεί στη θέση αυτή. Δεν μπορεί να παρατείνεται αυτή η κατάσταση.
      Ένα τελευταίο ζήτημα και κλείνω, ΕΚΑΒ Χανίων. Έχει γίνει πολύ μεγάλη συζήτηση. Επρόκειτο να έχουμε, στην πρόσφατη προκήρυξη, θέσεις για τα Χανιά και δεν τις είδαμε. Αυτό το οποίο μας δόθηκε ως εξήγηση ήταν ότι για τα Χανιά υπάρχουν πολλές αιτήσεις μεταθέσεων από Χανιώτες που υπηρετούν αλλού και ότι ως εκ τούτου θα καλυφθούν τα κενά με μεταθέσεις. 
      Σύμφωνοι. Να διασφαλιστεί, όμως, ότι αυτές οι μεταθέσεις θα γίνουν άμεσα, ότι θα ξεκινήσει άμεσα η διαδικασία. Να ξέρουμε ότι στο χρόνο που θα γινόταν και με την προκήρυξη του ΑΣΕΠ, στον ίδιο χρόνο θα γίνει και με τη διαδικασία των μεταθέσεων, γιατί είναι δεδομένο ότι στα Χανιά μπορεί να αντιμετωπίζουμε πολύ μεγάλο πρόβλημα. Μπορεί να χαθεί κάποια ζωή κάποια στιγμή, λόγω ελλείψεως προσωπικού του ΕΚΑΒ και αυτό δεν είναι αποδεκτό σε καμμιά περίπτωση. 
      Αυτό που τελικά έχει σημασία, για να ανακεφαλαιώσω, είναι ότι συνολικά με το σχέδιο νόμου αυτό ρυθμίζονται πολύ κρίσιμα ζητήματα, βελτιώνονται ουσιαστικά. Το ακούσαμε από πολλές πλευρές, και από φωνές της Αξιωματικής Αντιπολίτευσης ακόμα. Και καλό είναι καμμιά φορά να έχουμε και το θάρρος να πούμε ότι, ναι, εδώ έγινε μια καλή ρύθμιση. Αυτό λέω, λοιπόν, κι εγώ και προφανώς υπερψηφίζω αυτό το σχέδιο νόμου και στα άρθρα.
      Ευχαριστώ.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κ. Βολουδάκη, στον οποίο θα πω με παρρησία ότι η Αντιπολίτευση όλη δεν ήταν υπέρ ενός «ναι» ή ενός «όχι» σε όλα. Η πολιτική αυτή είναι και το ξέρετε πάρα πολύ καλά. Ο Καβάφης στο «Μεγάλο Rifiuto» λέει: Mε ένα «ναι» ή με ένα «όχι». Είσαι χαμένος ούτως ή άλλως.
      Εμείς επιμένουμε στη θέση μας. 
      ΜΑΝΟΥΣΟΣ – ΚΩΝΣΤΑΝΤΙΝΟΣ ΒΟΛΟΥΔΑΚΗΣ: Με ένα «ναι» ή με ένα «όχι» ψηφίζεις. 
      ΠΡΟΕΔΡΕΥΩΝ (Βαΐτσης Αποστολάτος): Δεν ψηφίζουμε αυτήν την ώρα, αγαπητέ κύριε Βολουδάκη. 
      Συνεχίζουμε τη συζήτηση με τον κ. Παναγιώτη Ρήγα από το ΠΑΣΟΚ και το Νομό Κυκλάδων.
      Ορίστε, κύριε συνάδελφε.
      ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, επανελήφθησαν από πλευράς και της πολιτικής ηγεσίας του Υπουργείου και των συναδέλφων της Πλειοψηφίας βαρύγδουπες δηλώσεις και πολύ πομπώδεις εκφράσεις για να περιγράψουν αυτό που γίνεται, δηλαδή τη βελτίωση των συνθηκών εργασίας των γιατρών. Ακούσαμε για τομές και μεταρρυθμίσεις που βελτιώνουν το δημόσιο σύστημα υγείας, το Εθνικό Σύστημα Υγείας και ότι η ικανοποίηση των πολιτών για το Εθνικό Σύστημα Υγείας μεγεθύνεται. 
      Κύριε Υπουργέ, εδώ υπάρχει μία σύγχυση. Προφανώς πρέπει να συγκρίνετε τα νούμερα της δημοφιλίας σας, που πράγματι είναι υψηλά για εντελώς διαφορετικούς λόγους, με τα ποσοστά ικανοποίησης των πολιτών από το Εθνικό Σύστημα Υγείας. Τα ποσοστά ικανοποίησης των πολιτών από το Εθνικό Σύστημα Υγείας είναι ιδιαίτερα χαμηλά και ειδικότερα σε περιοχές, οι οποίες έχουν πρόσθετα προβλήματα, τα οποία ουδόλως αντιμετωπίζει το Εθνικό Σύστημα Υγείας, όπως λειτουργεί σήμερα.
      Χθες, στην Επιτροπή Νήσων και Ορεινών Περιοχών, είχαμε τη δυνατότητα να συζητήσουμε ακριβώς το θέμα: «Προβλήματα και προοπτικές υγείας στο νησιωτικό χώρο...». Στον νησιωτικό χώρο, το Εθνικό Σύστημα Υγείας αυτή τη στιγμή δεν δίνει απαντήσεις στη ζήτηση ποιοτικών υπηρεσιών υγείας από τους νησιώτες, δεν δίνει απαντήσεις σε πάρα πολλούς τομείς, δεν δίνει απαντήσεις στην πρόληψη, στην πρωτοβάθμια περίθαλψη, στη στελέχωση των υγειονομικών μονάδων, στον εξοπλισμό των υγειονομικών μονάδων, στις αεροδιακομιδές, δηλαδή σε κρίσιμους και νευραλγικούς τομείς που έχουν να κάνουν με την υγεία των πολιτών.
      Αναφέρετε ότι βελτιώνετε τις συνθήκες εργασίας των γιατρών. Και βεβαίως, οι συνθήκες εργασίας των γιατρών έχουν να κάνουν και με τις αμοιβές τους και με το ωράριο εργασίας. Έχουν να κάνουν, όμως, και με το γενικότερο περιβάλλον, με τη γενικότερη λειτουργία της μονάδας μέσα στην οποία υπηρετούν. Μονάδες, λοιπόν, υποστελεχωμένες, μονάδες όπου ο γιατρός που υπηρετεί εκεί εξαντλείται και κάτω από αντίξοες συνθήκες παρέχει την εργασία του. Και στο νησιωτικό χώρο, δυστυχώς, δεν φτάνει μόνο η μικρή αύξηση των μισθών που δίνετε στους γιατρούς. Χρειάζονται πρόσθετες άλλες ρυθμίσεις, θεσμικές και οικονομικές, που θα αναβαθμίσουν τη θέση του γιατρού, του νοσηλευτή, του εργαζόμενου στις μονάδες υγείας.
      Και μια και βάλατε ένα ζήτημα το οποίο είναι πολύ συγκεκριμένο και αφορά το πρόβλημα που θα δημιουργηθεί με το πλαφόν που μπαίνει στις αποδοχές των γιατρών και είπε ο κ. Παπαγεωργίου ότι θα ρυθμιστεί με εγκύκλιο, σας λέω λοιπόν ότι δεν θα ρυθμιστεί με εγκύκλιο, με εγκύκλιο θα δημιουργηθεί μεγαλύτερη σύγχυση και οι πάρεδροι θα έρθουν και δεν θα πληρώνουν πάλι. Για του λόγου το αληθές, σας λέω το εξής, ότι ούτε εσείς οι ίδιοι έχετε μέχρι σήμερα καταλάβει ποιο είναι το πλαφόν. Όταν έθεσα το θέμα στην προηγούμενη συνεδρίαση, μου είπατε ότι δεν είμαι διαβασμένος καλά, διότι το πλαφόν είναι 9.000 ευρώ. Υπάρχουν τα Πρακτικά που το επιβεβαιώνουν, 9.000 ευρώ μου λέτε ότι είναι. Εγώ αυτήν τη στιγμή καταθέτω στα Πρακτικά τη μισθοδοσία του Φεβρουαρίου διευθυντού περιφερειακού νησιώτικου νοσοκομείου, όπου φαίνεται ότι το πλαφόν από την πάρεδρο εκεί πέρα είναι 5.149 ευρώ. Πάνω από εκεί τους κόβει. Έρχεται ο κ. Καλογερόπουλος για να τους καθησυχάσει και λέει ότι το πλαφόν δεν είναι ούτε 9.000 ούτε 5.149, είναι 7.854 ευρώ. Τώρα τι από τα τρία ισχύει; Και εν πάση περιπτώσει, αν ισχύει αυτό που λέει ο κ. Καλογερόπουλος που μου κάνει νεύμα, σημαίνει ότι με εγκύκλιο δεν το κατοχυρώνετε, διότι οι επίτροποι θα έρθουν και θα δημιουργήσουν πρόβλημα. Θέλει νομοθετική κατοχύρωση αυτή η ρύθμιση. Θα πρέπει με κάποιο τρόπο να το λύσετε το θέμα για να μη δημιουργηθούν συγχύσεις. Σας το επαναλαμβάνω, θεωρώ ότι θα υπάρξει πρόβλημα. 
      (Στο σημείο αυτό ο Βουλευτής κ. Παναγιώτης Ρήγας καταθέτει για τα Πρακτικά το προαναφερθέντα έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
      Πέρα από το ζήτημα αυτό, υπάρχουν και άλλα θέματα, τα οποία αφορούν τα κίνητρα που πρέπει να δοθούν ειδικότερα στους γιατρούς και στο υπόλοιπο προσωπικό που εργάζεται σε περιοχές ειδικών, ιδιαίτερων συνθηκών. Όταν μιλάμε ως κοινωνία, ως πολιτεία, ως Κοινοβούλιο για την ανάγκη εφαρμογής νησιώτικων πολιτικών, σημαίνει ότι μία ισοπεδωτική ρύθμιση δεν ανταποκρίνεται στις ιδιαίτερες ανάγκες ενός ιδιαίτερου χώρου. Ο νησιώτικος, λοιπόν, χώρος δεν μπορεί να καλύπτεται από πλευράς ούτε κινήτρων ούτε αμοιβών ούτε θεσμικών ρυθμίσεων με τις ρυθμίσεις και τα κίνητρα που δίνονται σε όλες τις υπόλοιπες περιοχές για όλους τους υπόλοιπους συναδέλφους. Χρειάζεται, επομένως, πέρα από μία ισοπεδωτική λογική, να υπάρξουν ειδικές πολιτικές για το υγειονομικό προσωπικό στο νησιώτικο χώρο και αυτό δεν φαίνεται πουθενά ούτε διακρίνεται μέσα από τη φιλοσοφία σας. Θα πρέπει, λοιπόν να προσπαθήσουμε, ειδικότερα για εκείνες τις περιοχές όπου ιδιαίτερα προβλήματα προσδιορίζουν τη λειτουργία των υγειονομικών μονάδων, τα μέτρα που παίρνονται να ανταποκρίνονται ακριβώς σ’ αυτές τις ιδιαίτερες συνθήκες. 
      Γι’ αυτό, λοιπόν, πέρα από τις αυξήσεις των μισθών, θα πρέπει να δείτε τι θα γίνει με εκείνους τους γιατρούς όπου ως μονήρεις ειδικότητες καλύπτουν τμήματα και δεν έχουν τη δυνατότητα να πηγαίνουν για επιμόρφωση. Υπάρχουν γιατροί σε κέντρα υγείας και σε περιφερειακά νοσοκομεία που δεν τους επιτρέπεται να παρακολουθήσουν επιμορφωτικά σεμινάρια, διότι, αν φύγουν, δεν καλύπτει κανένας τη θέση τους. Υπάρχουν, λοιπόν, σοβαρά ζητήματα τα οποία δεν αντιμετωπίζονται ούτε με τη συλλογική σύμβαση που υπογράψατε ούτε με το νόμο που φέρατε. Αυτό, όμως, απαιτεί συγκεκριμένη πολιτική για την υγεία, πολιτική η οποία θα καλύπτει το σύνολο της υγείας και όχι αποσπασματικά να κλείνουμε το στόμα των γιατρών σήμερα για να μην φωνάζουν, αύριο των νοσηλευτών, μεθαύριο κάποιων άλλων. Χρειάζεται σχέδιο, χρειάζεται ανασυγκρότηση και ανασύσταση του Εθνικού Συστήματος Υγείας, χρειάζεται μία άλλη φιλοσοφία. Αυτή, λοιπόν, τη διαφορετική φιλοσοφία ούτε την καταθέτετε ούτε την προωθείτε.
      Κυρίως, κύριε Υπουργέ δεν το αποδεικνύετε, με την τροπολογία που εισάγετε για την ψυχική υγεία. Είναι πράγματι τραγική η κατάσταση και η υποβάθμιση του τομέα Ψυχικής Υγείας ειδικότερα στο νησιώτικο χώρο. Οι μονάδες ψυχικής υγείας στις Κυκλάδες αναστέλλουν τη λειτουργία τους. Η τοπική εφημερίδα σήμερα βγήκε μ’ έναν τίτλο: «Όταν η υγεία θέλει ψυχίατρο». Πραγματικά η κατάσταση είναι τραγική. Δεν μπορείτε να βλέπετε το θέμα λογιστικά. Δεν μπορεί οι ρυθμίσεις που κάνετε να έχουν σχέση μόνο με τη δημοσιονομική εξυγίανση και τη διαφάνεια. Θα πρέπει να σκεφθείτε και το ανθρώπινο πρόβλημα, θα πρέπει να σκεφθείτε το κοινωνικό πρόβλημα, θα πρέπει να σκεφθείτε το πρόβλημα των ανθρώπων που εργάζονται στον τομέα της ψυχικής υγείας.
      Άρα και στον τομέα της ψυχικής υγείας υπάρχει σοβαρό θέμα στο οποίο θα πρέπει να σκύψετε με προσοχή. 
      Όλες αυτές οι ρυθμίσεις που κάνετε είναι αλυσιτελείς, είναι ατελέσφορες και θεωρώ ότι ούτε αυτή τη φορά κατορθώσατε να κάνετε μια έστω μικρή ουσιαστική αλλαγή προς το καλύτερο των συνθηκών που υπάρχουν στις μονάδες υγείας του νησιώτικου χώρου. 
      Γι’ αυτό και είναι δικαιολογημένες οι παρατηρήσεις που έχουν καταθέσει οι συνάδελφοί μου, όπως είναι δικαιολογημένη και η θέση του κόμματός μας να μη στηρίξουμε επί της αρχής το νομοσχέδιο και να έχουμε σοβαρότατες αντιρρήσεις επί των ρυθμίσεων που με τα άρθρα του φέρνετε. 
      Σας ευχαριστώ. 
      (Στο σημείο αυτό ο Βουλευτής κ. Παναγιώτης Ρήγας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Χειροκροτήματα από την πτέρυγα του ΠΑΣΟΚ)
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κύριε Πρόεδρε, θα ήθελα το λόγο. 
      ΠΡΟΕΔΡΕΥΩΝ (Βαΐτσης Αποστολάτος): Ο κ. Υπουργός έχει το λόγο. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ευχαριστώ, κύριε Πρόεδρε. 
      Ο συνάδελφος επικέντρωσε, όπως ήταν αναμενόμενο εξάλλου, στην εκλογική του περιφέρεια, σε μια στιγμή που συζητούμε για ένα μείζονος σημασίας θέμα που αφορά στο Εθνικό Σύστημα Υγείας. Ωστόσο θα περίμενα από τον ίδιο, επειδή ξέρω την αγάπη για τον τόπο του –είναι αυτονόητη αυτή- να αναγνωρίσει κάποια νέα δεδομένα που έχουν διαμορφωθεί.
      Πρώτα απ’ όλα γίνεται «οργασμός» δουλειάς στις Κυκλάδες. Προϋπόθεση για την αναπτυξιακή προοπτική του νησιωτικού συμπλέγματος είναι η διαμόρφωση ενός περιβάλλοντος ασφάλειας και σιγουριάς για τους κατοίκους και τους χιλιάδες επισκέπτες. Είναι ένας από τους πρώτους προορισμούς. 
      Το θέσαμε σαν στρατηγική προτεραιότητα. Τούτη την ώρα που μιλάμε βρίσκεται σε εξέλιξη ένα τεράστιο έργο, αλλά και ένα μεγάλο κομμάτι του έχει ήδη παραδοθεί. Νέο νοσοκομείο τέθηκε σε λειτουργία πριν από περίπου δύο μήνες στη Νάξο. Το θεμελιώσαμε και το ολοκληρώσαμε. Στη Σύρο επίσης ολοκληρώνεται. 
      Θεμελιώθηκε νέο νοσοκομείο στη Σαντορίνη και έπεται η συνέχεια με νέο νοσοκομείο στην Πάρο, περιφερειακά ιατρεία, κέντρα υγείας, στην Κύθνο, παντού, σε όλα τα νησιά. «Οργασμός» δουλειάς. Και σε ό,τι αφορά το προσωπικό το παραλάβαμε στο 40% το 2004 και σήμερα έχει φτάσει στο 80% με 85%. 
      Αν όλα αυτά δεν είναι δείκτες που πείθουν για το ενδιαφέρον της Κυβέρνησης και της πολιτείας προς τις Κυκλάδες –την αγαπημένη τους περιοχή, αγαπημένη και σε εμάς- τότε τι είναι; Πιστεύω ότι ο κ. Ρήγας περισσότερο παρασύρθηκε από την κομματική λογική παρά από το πραγματικό συμφέρον της περιοχής του.
      Σε ό,τι αφορά τη διχογνωμία που πράγματι υπήρξε –και εμείς το παραδεχόμαστε- έπεται από το Υπουργείο Οικονομίας και Οικονομικών ειδική ρύθμιση, η οποία θα γίνει εντός των προσεχών ημερών σε ό,τι αφορά το πλαφόν. Συνεπώς και εκεί θα υπάρξει σύντομα απάντηση. Αυτά ήθελα να πω στον κύριο συνάδελφο. 
      Επίσης θέλω να του τονίσω, μιας και είναι προσφιλείς από ό,τι κατάλαβα σε αυτόν οι δημοσκοπήσεις, να τις διαβάζει καλύτερα. Θα δει ότι τα θέματα υγείας είναι πολύ χαμηλά. Και τώρα, με τα νέα δεδομένα που διαμορφώνονται με αυτή τη μεγάλη τομή, θα δείτε ότι σε λίγο καιρό από τώρα δεν θα υπάρχει κανένα πρόβλημα για την ελληνική κοινωνία.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κύριο Υπουργό.
      Το λόγο έχει ο κ. Έκτορας Νασιώκας από το ΠΑΣΟΚ για οκτώ λεπτά.
      ΕΚΤΟΡΑΣ ΝΑΣΙΩΚΑΣ: Κύριε Πρόεδρε, κυρίες και κύριοι συνάδελφοι, κύριε Υπουργέ, ο Παναγιώτης Ρήγας περιγράφοντας την κατάσταση στις Κυκλάδες έδινε σε μικρογραφία το τι συμβαίνει σήμερα στο σύστημα υγείας σ’ όλη τη χώρα. Και επειδή η νησιωτική περιοχή δεν έχει καμμία σχέση με τη στεριανή, τα προβλήματα είναι μεγαλύτερα, όση προσπάθεια και αν γίνεται. 
      Ο κομματικός πατριωτισμός ποτέ δεν καλύπτει –σε όλους εμάς πιστεύω, αλλά και στον Παναγιώτη Ρήγα- τη μεγαλύτερη ευθύνη που έχει για τον τόπο για τον οποίο μιλάει. Άρα ήταν ατυχής η απάντησή σας, κύριε Υπουργέ.
      Θέλω να ξεκινήσω την ομιλία μου αναφερόμενος στον προ-προηγούμενο ομιλητή, τον κ. Βολουδάκη, για να συμφωνήσω μαζί του, γι’ αυτό και αναφέρω και το όνομά του, αλλιώς δεν θα το ανέφερα.
      Η φράση «αξιολόγηση παντού», κύριε συνάδελφε, φαντάζομαι ότι μας βρίσκει όλους σύμφωνους, όπως και εμένα προσωπικά. Να υπάρχει όμως αξιολόγηση, γιατί πολλά χρόνια μιλάμε για αξιολόγηση και δεν κάνουμε τελικά. Αυτό δεν είναι ελάττωμα μιας παράταξης, είναι ευρύτερο της κοινωνίας μας.
      Δεύτερον, είναι τραγικό ο διοικητής του νοσοκομείου των Χανίων να «παραμένει» στα χαρτιά, δηλαδή να μην υπάρχει διοικητής και να μην αποφασίζει ο Υπουργός να τοποθετήσει. 
      Και θα περίμενα σ’ ένα από τα νομοσχέδια, κύριε Υπουργέ, να επαναφέρετε την αξιολογική πρόσληψη, την προκήρυξη, την επιτροπή, αυτό που καταργήσατε, όχι εσείς αλλά η Κυβέρνηση της Νέας Δημοκρατίας. Αντί να βελτιώσετε ένα σύστημα αξιοκρατικής πρόσληψης επαγγελματιών υγείας που θα διοικήσουν τα νοσοκομεία εσείς το καταργήσατε. 
       ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Το έχουμε ανακοινώσει. 
       ΕΚΤΟΡΑΣ ΝΑΣΙΩΚΑΣ: Το έχετε ανακοινώσει; Μα καταργήσατε το υπάρχον αντί να το βελτιώσετε, να δείτε τις ατέλειες και να τις βελτιώσετε, και τώρα, αφού πέρασαν πέντε χρόνια, λέτε: «το έχουμε ανακοινώσει»! Αυτό δεν βοηθάει κανέναν.
       Και τρίτον θα ήθελα να συμφωνήσω και να ενώσω τη φωνή μου με εκείνη των συναδέλφων και για το επίδομα σίτισης και το επίδομα ευθύνης των γιατρών που υπηρετούν στα κέντρα υγείας, για το οποίο πράγματι από το Ελεγκτικό Συνέδριο η διάταξη που υπήρχε έχει μπλοκαριστεί. Και όχι μόνο δεν πληρώνονται, αλλά ζητιούνται και πίσω. Έχω ακούσει τον κύριο Υφυπουργό να λέει –και χαίρομαι γι’ αυτό- ότι πρώτον, θα δώσει εγκύκλιο για να μην επιστραφούν τα χρήματα αυτά και ότι σύντομα θα ρυθμιστεί το θέμα. Προτείνω το εξής, κύριε Υπουργέ. Επειδή δεν χρειάζεται το Ελεγκτικό Συνέδριο, γιατί δεν είναι νέες πιστώσεις αλλά είναι αυτές που ήδη έχουν προβλεφθεί, είναι αυτές που υπάρχουν ήδη στον προϋπολογισμό, μπορείτε να το κάνετε με μια διάταξη στο άρθρο 3, παραδείγματος χάριν, όπου μιλάμε για το αφορολόγητο, που να λέει ότι το επίδομα ευθύνης και το επίδομα σίτισης είναι νόμιμα και δίνονται και ξεπερνιέται το θέμα. Όμως και σε κάθε περίπτωση, φέρτε το στο επόμενο νομοσχέδιο για να το κλείσουμε.
       Κύριε Υπουργέ, η Κυβέρνηση της Νέας Δημοκρατίας δεν τα πήγε καλά στον τομέα της Υγείας. Δεν χρειάζεται να κάνουμε περιγραφές εμείς. Να σας πω το εξής. Τα χρέη είναι 5,5 δισεκατομμύρια στα τέσσερα χρόνια της θητείας σας, 115.000.000 με 118.000.000 χρέη το μήνα. Τα πραγματικά χρέη –όχι τα χρέη των Ταμείων- είναι το 48% αυτών, δηλαδή 55.000.000 ευρώ το μήνα, όταν πριν από πέντε χρόνια τα πραγματικά χρέη ήταν 14.000.000 το μήνα, 393%. Δεν λέω για τις φαρμακευτικές δαπάνες, δεν λέω για τις σπατάλες, δεν λέω για τις προμήθειες πολλές εκ των οποίων είναι παράνομες. Άρα δεν τα πήγατε καλά. Και έχουμε κι ένα πρόβλημα πολύ σημαντικό, κύριε Υπουργέ, ότι αυτή η μεγάλη οικονομική κρίση και η κατάσταση της οικονομίας της χώρας μας είναι βέβαιο ότι θα πλήξει το κοινωνικό κράτος γενικότερα και το σύστημα υγείας ειδικότερα τα επόμενα χρόνια και άρα τα πράγματα είναι ακόμα πιο δύσκολα. Δεν πετύχαμε, έρχονται και δυσκολότερες συνθήκες. Έχουμε πρόβλημα, γι’ αυτό πρέπει να μιλήσουμε. Έχουμε υψηλού επιπέδου υπηρεσίες υγείας; Βεβαίως. Αυτό κυρίως οφείλεται στον πατριωτισμό των ιατρών, των νοσηλευτών, των άλλων εργαζομένων. Όμως και αυτοί φθάσανε στα όριά τους. Κι επειδή όλη σχεδόν την επαγγελματική ζωή μου ήμουν νοσοκομειακός γιατρός το γνωρίζω πολύ καλά από μέσα και ξέρω σήμερα πόσες δυσκολίες αντιμετωπίζουν. 
       Αναγκαστήκατε, κύριε Υπουργέ, να συζητήσετε με τους γιατρούς -σας ανάγκασε το προεδρικό διάταγμα 76/2005- και ακούστηκε και η φωνή των γιατρών. Γιατί και με τις απεργίες τους οι γιατροί λόγω της υψηλής υπευθυνότητός τους και της υποχρέωσης που οι ίδιοι νιώθουν πρώτα, να έχουν προσωπικό ασφαλείας, ποτέ δεν μπορούν να πιέσουν καμμία κυβέρνηση. Και φθάσαμε σε μια συλλογική σύμβαση. Και αυτή είναι μια θετική πορεία, την οποία είναι βέβαιο ότι χαιρετίζουμε, για την οποία προσπαθήσαμε, μιλήσαμε από την αρχή και πιστεύουμε κι εμείς και η παράταξη του ΠΑΣΟΚ.
       Τρία πράγματα προσπαθεί να ρυθμίσει, αφού αφήνει τις προμήθειες απέξω. Το πρώτο είναι το μισθολόγιο. Δεν είναι αυτό που συμφωνήθηκε. Είναι δύσκολες οι συνθήκες. Δεν είναι ικανοποιητικό είναι όμως θετικό, σημαντικό βήμα. Από το 1985 γνωρίζουν πολύ καλά οι γιατροί ότι μια αύξηση ανάλογη της σημερινής πήραν το 1997 και σήμερα έχουμε 2009. Κάθε δώδεκα χρόνια παίρνουν μια τέτοια αύξηση και αυτό είναι θετικό. 
       Δεύτερον, το άρθρο 5 ρυθμίζει τις προσλήψεις των νέων γιατρών. Κανένας δεν μπορεί να πει ότι στην Ελλάδα έχουμε λίγους γιατρούς στο σύστημα. Αυτό που είναι βέβαιο είναι ότι έχουμε μεγάλη ανισοκατανομή και χωροταξικά και σε ειδικότητες. Όμως χρειάζεται και ένας αριθμός γιατρών. Δύο χιλιάδες προσλήψεις, λοιπόν, το 2009. Γιατί δεν αναφέρονται οι 2.500 του 2010; Είναι πολύ σημαντικό θέμα, δέσμευση της πολιτείας, όποια και αν είναι αύριο, κύριε Υπουργέ. Γιατί αυτό δεν το βάλατε για το 2010; Τι καταλαβαίνει ο κόσμος; Καταλαβαίνει ότι θα μείνουμε στις πρώτες προσλήψεις, θα μείνουμε στις δύο χιλιάδες προσλήψεις του 2009, διότι τα περιοριστικά μέτρα που έρχονται και οι περικοπές των δαπανών του δημοσίου θα περιορίσουν επιπλέον τις δυνατότητες που θα έχει μια πολιτεία. Αυτό τι σημαίνει; Ότι αν ψηφιστεί ο νόμος εκ των πραγμάτων θα το επιβάλει; Όχι βέβαια. Όμως είναι μια επιπλέον δέσμευση και μια επιπλέον πίεση. 
       Τρίτον, όσον αφορά τους νοσηλευτές -για να μιλήσω για το πολυδιευθυντικό μετά και να κλείσω- δεσμευθήκατε για συλλογική σύμβαση με τους νοσηλευτές αλλά δεν την κάνατε. 
      Δεσμευτήκατε ότι θα δώσετε τα 176 ευρώ σε τέσσερις δόσεις. Δεν το κάνατε. Τα βαρέα και ανθυγιεινά είναι κολλημένα, όπως ήταν και πρώτα, στην Επιτροπή. 
      Σήμερα όμως σας ερωτώ. Γνωρίζετε πόσοι νοσηλευτές υπάρχουν στο σύστημα; Γιατί δεν είναι μόνο αυτοί που συνταξιοδοτούνται, κύριε Υπουργέ. Πέρυσι, το ΙΚΑ προσέλαβε 3.700 νοσηλευτές και ήταν ελκυστική η θέση, γιατί οι περισσότεροι –αν όχι όλοι- ήλθαν από το σύστημα. Ξέρετε γιατί; Γιατί ο μισθός στο ΙΚΑ είναι 1.200 ευρώ, ενώ στο σύστημα είναι μόνο 800 ευρώ. 
      Σήμερα, λοιπόν, όσες και όσοι νοσηλευτές συνταξιοδοτούνται, αυτοί δεν αντικαθίστανται και υπάρχει μεγάλο πρόβλημα. Λέτε ότι αυτό γίνεται. Όμως, πώς γίνεται; 
      Κλείνω, κύριε Πρόεδρε, με το πολυδιευθυντικό. Είμαι απ’ αυτούς που πιστεύουν απόλυτα στο πολυδιευθυντικό σύστημα, όχι γιατί το σημερινό σύστημα γέρασε –και έτσι είναι- όχι γιατί βρίσκονται πάρα πολλοί γιατροί και το σύστημα σε αδιέξοδο και το πολυδιευθυντικό δίνει διέξοδο, όχι γι’ αυτό, αλλά για να σπάσει η μονοκρατορία του ενός, να γίνει συλλογικότερη η προσπάθεια και δημοκρατικότερη η λειτουργία.
      Όμως, αυτό σημαίνει ότι πρέπει να δώσουμε την πραγματική διάσταση του πολυδιευθυντικού. Πραγματική διάσταση σημαίνει ότι οι διευθυντές θα έχουν εξειδικευμένο επιστημονικό έργο σε επίπεδο διευθυντού. Αυτό είναι το πρώτο και σημαντικό. Δεύτερον, σημαίνει ότι θα γίνουν οι καλύτεροι και, τρίτον, ότι η πραγματική αξιολόγηση θα είναι σε βάθος. 
      (Στο σημείο αυτό κτυπά το κουδούνι λήξεως του χρόνου ομιλίας του κυρίου Βουλευτή)
      Κλείνω, κύριε Πρόεδρε. 
      Για την ποιότητα των υπηρεσιών αγωνιζόμαστε. Όχι κλειστό σύστημα. Εδώ υπάρχουν δύο πράγματα. Αποδέσμευση βαθμού-μισθού τώρα, ανεξαρτήτως αν ψηφιστεί –και να ψηφιστεί- το πολυδιευθυντικό και, αν χρειάζεται, στοχευμένη εθελούσια έξοδος –αν χρειάζεται και όπου χρειάζεται- τώρα. 
      Βεβαίως, εσείς, κύριε Υπουργέ, ξέρετε το σύστημα πολύ καλύτερα, αλλά αν θέλετε να σας το περιγράψω με δυο λόγια. Το 2010, πέρα από τις νέες προσλήψεις που θα έχουν ή δεν θα έχουν ολοκληρωθεί, θα έχουμε περίπου 9.000 διευθυντές και 6.000 επιμελητές Β΄ και 9.000 ειδικευόμενους, συν τους καινούργιους που θα έχουν προσληφθεί αργότερα. 
      Αυτό δίνει μια διέξοδο, αλλά το σύστημά μας –όπως ξέρετε- θα ανανεωθεί την επόμενη δεκαετία πάνω από 60%. Οι διευθυντές θα φύγουν –το pick των διευθυντών- με κύριο χρόνο το 2012. Οι επιμελητές Α΄ και οι αναπληρωτές δεν φεύγουν μέχρι το 2017 και οι σημερινοί επιμελητές Β΄ το 2023. 
      (Στο σημείο αυτό κτυπά το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Βαΐτσης Αποστολάτος): Παρακαλώ ολοκληρώστε. 
      ΕΚΤΟΡΑΣ ΝΑΣΙΩΚΑΣ: Ολοκληρώνω, κύριε Πρόεδρε. 
      Το νέο σύστημα, λοιπόν, πρέπει να μην χτιστεί κατ’ εικόνα και καθ’ ομοίωση με το προηγούμενο και μετά από λίγα χρόνια να ξαναέχουμε τη γήρανση. 
      Σ’ αυτό, λοιπόν, πιστεύουμε ότι η κυβέρνηση του ΠΑΣΟΚ. που θα έλθει, αν ο λαός το αποφασίσει, θα υλοποιήσει το συγκεκριμένο νόμο, αλλά θα χτίσει έτσι –μετά από διάλογο με τους γιατρούς, τους κοινωνικούς φορείς κ.λπ. και το λαό- το κρίσιμο μέγεθος της αξιολόγησης και του νέου συστήματος, ούτως ώστε να μιλάμε για πραγματική αξιολόγηση –όπως ξεκίνησα την ομιλία μου- να μιλάμε για αναβάθμιση –και χρηματική αλλά και ηθική- των γιατρών και βεβαίως να μιλάμε για εκπαίδευση, εκπαίδευση διά βίου. 
      Ευχαριστώ πάρα πολύ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κ. Νασιώκα. 
      Κυρίες και κύριοι συνάδελφοι, γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα τρεις μαθητές και μαθήτριες και τρεις συνοδοί καθηγητές από το 59ο Γυμνάσιο Αθηνών. 
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Ο Υπουργός Υγείας και Κοινωνικής Αλληλεγγύης κ. Αβραμόπουλος έχει ζητήσει το λόγο για μια μικρή παρέμβαση. 
      Ορίστε, κύριε Υπουργέ, έχετε το λόγο. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ευχαριστώ, κύριε Πρόεδρε. Θα είμαι πολύ σύντομος. 
      Πρώτα απ’ όλα, θα θυμίσω στον κ. Νασιώκα πως σε ό,τι αφορά τους νοσηλευτές, γνωρίζετε ότι είναι διαρκής η ροή ανανέωσης του προσωπικού που απέρχεται για διάφορους λόγους, μεταξύ αυτών και η συνταξιοδότηση. 
      ΕΚΤΟΡΑΣ ΝΑΣΙΩΚΑΣ: Καθυστερεί, κύριε Υπουργέ. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Το πρόβλημα, λοιπόν, δεν ήταν ποτέ εκεί. Το πρόβλημα ήταν κατά πόσο ο υπάρχων αριθμός επαρκεί.
      Εμείς, λοιπόν, με αυτό που σήμερα κάνουμε εδώ, ενισχύουμε με αυτές τις έκτακτες διαδικασίες –και είδατε ότι συμφωνήσαμε και ως προς τις προδιαγραφές και τον τρόπο που θα γίνει αυτή η προκήρυξη- με 5.500 επιπλέον νοσηλευτές, κάτι που θα ανακουφίσει το σύστημα. Είμαστε, λοιπόν, σε πάρα πολύ καλό δρόμο.
      Τώρα, στο ερώτημά σας για το ποιος είναι ο ακριβής αριθμός, σας είπα ότι είναι συνεχής η ροή. Δεν υπάρχει η δυνατότητα σε πραγματικό χρόνο να ξέρει κάποιος με απόλυτη ακρίβεια. Το ξέρετε από την εποχή που ήσασταν στο Υπουργείο, το ξέρω κι εγώ τώρα. 
      Σε ό,τι αφορά όμως και σε κάτι άλλο που πολύ σωστά επισημάνατε, σας παραπέμπω σε παλαιότερη συζήτησή μας εδώ στη Βουλή, που έχει να κάνει με τα στελέχη διοίκησης του τομέα υγείας.
      Μας κληροδοτήθηκε από το παρελθόν μια κατάσταση, την οποία, δεν σας κρύβω ότι και προσωπικά, αλλά και γενικότερα πολιτικά, εμείς δεν εγκρίνουμε. Δεν μπορεί κάθε φορά δηλαδή που θα αλλάζει μια κυβέρνηση να αλλάζουν οι διοικήσεις των νοσοκομείων.
      Προωθήσαμε, λοιπόν και επίκειται έκδοση προεδρικού διατάγματος, βάσει του οποίου ενσωματώνεται στη Σχολή Δημόσιας Υγείας ειδικό τμήμα εκπαίδευσης διοίκησης στελεχών υγείας. Θα τελειώσουμε, λοιπόν, με κάτι που, αν θέλετε, ανεδείκνυε για πάρα πολλά χρόνια τη δύναμη της κομματοκρατίας στο Εθνικό Σύστημα Υγείας. Γιατί αυτά ήταν τα κριτήρια με τα οποία σε μεγάλο βαθμό γίνονταν παλαιότερα οι επιλογές.
      Τελειώνουμε, λοιπόν, με αυτό. Φαντάζομαι ότι όταν θα έρθει η ώρα, αυτό το σύστημα και θα το στηρίξετε και θα το επικροτήσετε και θα το χειροκροτήσετε.
      Σας ευχαριστώ.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κύριο Υπουργό.
      Ο Κοινοβουλευτικός Εκπρόσωπος του ΣΥΡΙΖΑ κ. Κουράκης έχει το λόγο για οκτώ λεπτά.
      ΑΝΑΣΤΑΣΙΟΣ ΚΟΥΡΑΚΗΣ: Ευχαριστώ, κύριε Πρόεδρε.
      Φαίνεται ότι η συζήτηση, τόσο στην Επιτροπή, όσο και στην Ολομέλεια είχε κάποιο αποτέλεσμα. 
      Κύριε Υπουργέ, θα πρέπει να το πω ευθύς εξ αρχής, τόσο σε εσάς, όσο και στον κύριο Υφυπουργό ότι η ρύθμιση που κάνετε, όσον αφορά την πρόσληψη του νοσηλευτικού προσωπικού με το ΑΣΕΠ είναι θετική. Και αυτό θα πρέπει να το αναγνωρίσει κάποιος.
      Εμείς είχαμε κατηγορήσει την κατ’ εξαίρεση πρόσληψη με δικές μας υποψίες για πελατειακές και άλλες σχέσεις. Έρχεσθε και δίνετε μία απάντηση και λέτε «όχι, δεν είναι αυτό, είναι αυτό που μας λέει το ΑΣΕΠ και ο κ. Βέης». Πραγματικά, μας δώσατε μια απάντηση θα έλεγα αποστομωτική στο σημείο αυτό.
      Επίσης, πρέπει να το ομολογήσω και δημοσίως ότι, ενώ στο σχέδιο νόμου που φέρατε για τις πεντέμισι χιλιάδες προσλήψεις νοσηλευτικού προσωπικού δεν λέγατε ότι θα προσληφθούν, όπως ήταν στη σύμβαση για τους γιατρούς, αλλά ότι δύνανται να προσληφθούν έως πεντέμισι χιλιάδες, το διορθώνετε και λέτε ότι θα προσληφθούν. Επομένως, φεύγει και άλλη μια καχυποψία και επίσης το αναγνωρίζω. Είναι τελείως διαφορετικό το «δύνανται να προσληφθούν έως πεντέμισι χιλιάδες» και άλλο να λέμε «θα προσληφθούν πεντέμισι χιλιάδες». Πάρα πολύ ωραία.
      Στην ίδια λογική θα ήθελα μια ανάλογου τύπου απάντηση, όσον αφορά τη διάρκεια της σύμβασης. Η διάρκεια της σύμβασης σ’ αυτό που υπογράφτηκε με τους γιατρούς είναι ότι είναι ετήσια από 1.1.2009 έως 31.12.2009. Αυτό, όμως, που φαίνεται εδώ, στο άρθρο 8, είναι ότι μετά την πάροδο έτους από την έναρξη ισχύος του παρόντος νόμου, θα ξεκινήσουν οι διαπραγματεύσεις μεταξύ του Υπουργείου Υγείας και Κοινωνικής Αλληλεγγύης και ΟΕΝΓΕ για την επικαιροποίηση των ρυθμίσεων.
      Εδώ, όπως καταλαβαίνετε, επικρέμεται μια καχυποψία, η οποία είναι ανάλογου τύπου με τις προηγούμενες. Εγώ θα ήθελα μια πάρα πολύ γενναία ρύθμιση, αν το εννοείτε, ότι η διάρκεια της σύμβασης θα είναι ετήσια και ότι θα αρχίσουν οι διαπραγματεύσεις γύρω στον Οκτώβριο ή εν πάση περιπτώσει, μέχρι τέλους του έτους, αλλά εντός διμήνου ή τριμήνου ρητά να το ορίσετε. Θα ήμουν εξαιρετικά ευτυχής αν γινόταν αυτό και θεωρώ καρδιά της σημερινής συζήτησης για το νομοσχέδιο τη διάρκεια της σύμβασης. Το ίδιο θεωρούν και οι γιατροί μας.
      Πραγματικά, θα ήθελα να ήμουν στη θέση να απονείμω τον έπαινο που απένειμα προηγουμένως με τις δύο προηγούμενες ρυθμίσεις και στο σημείο αυτό. Θα το θεωρούσα ένα δείγμα γενναιότητας ότι πραγματικά ανταποκρίνεται σε αυτό που έχετε στο μυαλό σας και όχι αυτό που εμείς θα λέμε, αν τηρηθεί η υπάρχουσα ρύθμιση, ότι πιθανόν θέλετε αυτή η κατάσταση να παραμείνει εσαεί και οψέποτε γίνει κάποια άλλη ρύθμιση. Θα ήθελα την απάντησή σας επ’ αυτού.
      Σχετικά με το ιατρικό προσωπικό πρέπει να πούμε ότι πρώτον, δεν περιλαμβάνετε τις δυόμισι χιλιάδες. Επειδή έχω ακούσει μια αιτιολόγηση του τύπου ότι δεν μπορούμε να ξέρουμε στον προϋπολογισμό του 2010 τι θα γίνει με τους δυόμισι χιλιάδες γιατρούς, θα έλεγα ότι το ίδιο πράγμα θα μπορούσε να ισχύει και για τους νοσηλευτές. Οι πεντέμισι χιλιάδες θα προσληφθούν εντός τριετίας. Με την ίδια λογική, θα μπορούσαμε περίφημα να πούμε τα ίδια και για τις δυόμισι χιλιάδες που χρειάζονται επιπλέον.
      Το λέω αυτό, διότι οι δύο χιλιάδες ίσα-ίσα που θα καλύψουν, κύριε Υπουργέ, τις αποχωρήσεις και τις συνταξιοδοτήσεις των γιατρών. Εάν δεν προσληφθούν οι άλλες δυόμισι χιλιάδες δεν κάνουμε τίποτα. Και μάλιστα θα έλεγα ότι ο τρόπος με τον οποίο λέτε για τις δύο χιλιάδες δε μας αρέσει.
      Λέτε, δηλαδή, στο άρθρο 5: «προγραμματίζεται να προσληφθούν δύο χιλιάδες γιατροί». Γιατί όχι: «θα προσληφθούν δύο χιλιάδες γιατροί»; Όπως σας είπα προηγουμένως, ορθώς διορθώσατε «στο νοσηλευτικό προσωπικό». Εάν πραγματικά είναι στη λογική σας, διώξτε μας και τις δύο αυτές παρανοήσεις.
      Το τρίτο αφορά τη φορολόγηση των εφημεριών. Αφού στη σύμβαση αναφέραμε ότι θα υπάρχει μία φορολόγηση μετά τις τέσσερις εφημερίες, δεν θα υπάρχει φορολόγηση. Εδώ, δεν καταλαβαίνω γιατί δεν το υιοθετείτε, πράγμα που αναφέρεται στη σύμβαση με την ΟΕΝΓΕ.
      Επίσης και εκεί αναφέρεται ρητά ότι θα υπάρχει μία προσέγγιση της αμοιβής της υπερωριακής απασχόλησης μ’ αυτή που ισχύει στο δημόσιο. Γιατί δεν το επαναλαμβάνουμε; Ήταν πράγμα που περιλαμβανόταν στη σύμβαση με την υπογραφή σας, την οποία κάνατε με την ΟΕΝΓΕ. Θέλω να πιστεύω ότι αυτά τα σημεία δεν κοστίζουν και τόσο πολύ, απλώς δείχνουν το μέγεθος της αξιοπιστίας. 
      Είπατε, βέβαια, σχετικά με την οικονομική κρίση ότι επί δύο χρόνια ερχόσασταν σε διαπραγμάτευση. Ναι, δύο χρόνια όντως ήσασταν σε μία διαπραγμάτευση και η οικονομική κρίση με σφοδρότητα ενέσκηψε τους τελευταίους μήνες, αλλά την 1η Δεκεμβρίου υπογράψατε. Από την 1η Δεκεμβρίου μέχρι την ημέρα που κατατέθηκε το νομοσχέδιο, δεν έγιναν τρομακτικά πράγματα στο επίπεδο της οικονομικής κρίσης που να δικαιολογούν μία υποχώρηση, έστω μικρή, στο θέμα των μισθών. Μεγαλώνει, όμως, όταν πάμε στο ζήτημα της φορολόγησης των εφημεριών και της αντιστοίχησης με την υπερωριακή απασχόληση που πάει στο δημόσιο.
      Και ερχόμαστε στο θέμα του πλαφόν. Εκεί, η κατάσταση πραγματικά είναι η εξής. Εγώ δέχομαι ότι είπατε ότι θα πρέπει εκδοθεί μία εγκύκλιος για να αποδείξετε και εδώ την αξιοπιστία σας, αλλά πρέπει να ξέρουμε ότι υπάρχει νόμος ο οποίος απαγορεύει την παρακολούθηση των αλλαγών που υπάρχουν στο μισθολόγιο των γιατρών σε σχέση με άλλες κατηγορίες, όπως είναι οι Βουλευτές ή οι γιατροί, κ.λπ..
      Επομένως, η άρση του νόμου γίνεται μόνο με νομοθετική ρύθμιση, κύριε Υπουργέ και δεν γίνεται με εγκύκλιο. Πολύ φοβάμαι ότι ο τρόπος που χρησιμοποιείτε τη λύση του ζητήματος δια της εγκυκλίου είναι παράκαμψη και αποφυγή του θέματος και όχι επίλυση του ζητήματος αυτού.
      Επίσης, αναφέρθηκαν και άλλοι συνάδελφοι στο επίδομα σίτισης και στη στάση που τήρησε το Ελεγκτικό Συνέδριο. Θέλω να πιστεύω ότι στο νέο νομοσχέδιο που θα φέρετε σε λιγάκι –και θα ήθελα να το ακούσω- αυτό θα λυθεί.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Και τέλος, όσον αφορά αυτό που είπατε ότι αν είχε έρθει αυτούσια η σύμβαση, δεν θα είχαμε ορισμένες βελτιώσεις, όπως είναι η βελτίωση της πρόσληψης των γιατρών με το 20% των προσλήψεων, θα έλεγα ότι δεν είναι τόσο θετική ρύθμιση. Κατ’ αρχήν δίνει το απόλυτο δικαίωμα στις διοικήσεις να αποφασίζουν για κάτι τέτοιο και, δεύτερον, ας μην ξεχνάμε ότι ουσιαστικά μπορούν να προσληφθούν οι διευθυντές που έχουν μόνο τέσσερα από τη λήψη της ειδικότητας. Μιλάμε, δηλαδή, για μία διαδικασία η οποία δεν οδηγεί σε τόσο μεγάλη αξιοκρατία, όση θέλετε και υποστηρίζετε.
      Σε κάθε περίπτωση, εάν είχατε φέρει τη συλλογική σύμβαση όπως είχε υπογραφεί με τους γιατρούς, θα έλεγα ότι θα μπορούσε να εξυπηρετηθεί το πνεύμα και το δικό σας και των γιατρών. Όμως, να αναγνωρίσουμε ότι αυτό που γίνεται σήμερα εδώ δεν είναι αποτέλεσμα μίας καλής διάθεσης του Υπουργείου και της Νέας Δημοκρατίας και της Κυβέρνησης που μετά από πέντε χρόνια αποφασίζει να λύσει χρόνια ζητήματα. Υποχρεωθήκατε, κύριε Υπουργέ –πρέπει να το πούμε απολύτως καθαρά- και από τις μεγάλες κινητοποιήσεις και από τη σύμπνοια και την ενωτική διάθεση των γιατρών και από την αναγκαιότητα να προσαρμοστείτε στις επιταγές που επέβαλε η οδηγία της Ευρωπαϊκής Ένωσης, γιατί αλλιώς δεν θα μπορούσε να λειτουργήσει τίποτα σε επίπεδο εφημεριών.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Σας λέω ότι εμείς θα θέλαμε και επιμένουμε οι απαντήσεις που θα δώσετε μετά και από τη συζήτηση με όλους τους συνάδελφους, να προσεγγίσουν όσο γίνεται περισσότερο στη σύμβαση την οποία είχατε τιμήσει με την υπογραφή σας μαζί με την ΟΕΝΓΕ.
      Σας ευχαριστώ.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κ. Κουράκη από το ΣΥΡΙΖΑ. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κύριε Πρόεδρε, σας παρακαλώ, θα μπορούσα να έχω το λόγο;
      ΠΡΟΕΔΡΕΥΩΝ (Βαΐτσης Αποστολάτος): Βεβαίως, κύριε Υπουργέ, έχετε το λόγο.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ευχαριστώ.
      Πρώτα απ' όλα, τιμά τον κ. Κουράκη και το Συνασπισμό το γεγονός ότι με παρρησία αναγνώρισε και την καλή πίστη και την καλή προαίρεση της Κυβέρνησης σε ό,τι αφορά τη νομοθετική της πρωτοβουλία στα σημεία τα οποία υπογράμμισε.
      Δεν θα αναφερθώ στα υπόλοιπα σημεία της ομιλίας του. Απλώς, θα ήθελα να απαντήσω σ’ αυτό που αφορά τη χρονική διάρκεια. 
      Η ρύθμιση προβλέπει σε ένα χρόνο από τώρα να γίνει νέα διαπραγμάτευση. Το χρονικό διάστημα μέσα στο οποίο θα ολοκληρωθεί αυτή η διαπραγμάτευση θα οριστεί με ακρίβεια και θα είναι για τρεις μήνες. 
      ΑΝΑΣΤΑΣΙΟΣ ΚΟΥΡΑΚΗΣ: Θα καταθέσετε τροπολογία, κύριε Υπουργέ; 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Μάλιστα. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Βαΐτσης Αποστολάτος): Σας ευχαριστούμε. 
      Το λόγο έχει ο κ. Ηλίας Καρανίκας από το ΠΑΣΟΚκαι μετά έχει ζητήσει το λόγο ο κ. Αστέριος Ροντούλης. 
      ΗΛΙΑΣ ΚΑΡΑΝΙΚΑΣ: Ευχαριστώ, κύριε Πρόεδρε. 
      Εγώ θα ήθελα να ξεκινήσω την ομιλία μου με τη σάτιρα. Πολλές φορές η σάτιρα με μία εικόνα, με περισσότερες από χίλιες λέξεις αποτυπώνει την πραγματικότητα. Μητρόπουλος σήμερα: «Η υγεία στο κρεβάτι της εντατικής θεραπείας». Παριστάμενος ο Υπουργός αναρωτιέται: «Τα νοσοκομεία δεν έχουν γάζες, δεν έχουν γιατρούς, δεν έχουν νοσηλευτές». Τι κάνετε, κύριε Υπουργέ; Τι περιμένετε; Η απάντηση του κυρίου Υπουργού; «Τα κανάλια»! Αυτό δείχνει βέβαια –και δεν είναι δικό μου μόνο- ότι μας νοιάζει πολύ περισσότερο η εικόνα παρά η ουσία. 
      Θα ήθελα να πω στον κύριο Υπουργό ότι όπως αναγνώρισε τη γενναιότητα του συναδέλφου του ΣΥΡΙΖΑ, γιατί δεν αναγνωρίζει και ο ίδιος ότι σύρθηκε στη διαπραγμάτευση –ουσιαστικά σύρθηκε να φέρει αυτό το νόμο- μετά ακριβώς από τις απεργιακές κινητοποιήσεις; 
      Θα ήθελα, όμως, να πω δύο-τρία πράγματα γενικά, γιατί στην επιτροπή είχε ερωτηθεί ένας εκπρόσωπος φορέα το εξής: «Συμφωνείτε μ’ αυτό που γράφει η ανακοίνωση της ΟΕΝΓΕ περί αναξιοπιστίας του Υπουργού, περί ανακολουθίας του Υπουργείου»; Και εκείνος απάντησε «ασφαλώς και συμφωνώ». Τώρα που η ΟΕΝΓΕ υπογράφει, παρ’ ότι δεν είναι η σύμβαση εδώ, δεν είναι αναξιόπιστη; Τι είναι; Τιμά το λόγο της και την υπογραφή της; Γιατί δεν έχει ομόφωνη θέση; 
      Το πιο σωστό θα ήταν να έρθει η σύμβαση όπως την είχαν υπογράψει -σύμβαση είναι μεταξύ εργαζομένων και Υπουργείου και η Πλειοψηφία υπάρχει από την Κυβέρνηση, εκτός αν υποκρύπτετε ότι δεν υπάρχει- και να την ψηφίσετε να τελειώνει η ιστορία και να φέρετε το «νομοσχέδιο-σκούπα», όπως λέτε το επόμενο που θα έρθει σ’ ένα μήνα, για να περάσετε τα υπόλοιπα. 
      Πάντως, συνειδητή ή ασυνείδητη η απαξίωση του ΕΣΥ από την Κυβέρνηση, είναι όντως γεγονός. Πηγή κακοδαιμονίας βέβαια, γιατί το κοινωνικό κράτος για τη Νέα Δημοκρατία είναι χαμηλά στην ατζέντα, όπως και η υγεία και η παιδεία. 
      Και βέβαια, εδώ θα ήθελα πάλι να τονίσω για τη διαφορά, για την «ψιλικατζίδικη» διαφορά, ουσιαστικά. 
      Ένας συνάδελφος μίλησε για 8.000.000 -ενώ άλλοι λένε ότι είναι 15.000.000- σε έναν προϋπολογισμό του Υπουργείου ο οποίος είναι 6,4 δισεκατομμύρια. Τι είναι; Γιατί δεν την έφερνε τότε ολόκληρη; Διότι όντως οι μισθοί, οι αποζημιώσεις που παίρνουν οι γιατροί είναι ελάχιστες. Και βέβαια, μην μας ρωτήσουν από πότε έχουν να πάρουν. Ναι, πήραν το 1997, αλλά το 2000-2004 υπήρχαν άλλες προτεραιότητες. Συμφωνούμε, λοιπόν, ότι δεν πήραν, αλλά τότε οι προτεραιότητες ήταν άλλες. Και αυτό το ξέρετε πάρα πολύ καλά. 
      Αυτά ήθελα να πω γενικά. Βέβαια, θα τονίσω και εγώ το επίδομα διατροφής. Οι γιατροί που εφημερεύουν στα νοσοκομεία τρώνε μέσα στα κέντρα υγείας όπου δεν υπάρχει εστιατόριο, δεν υπάρχει τίποτα και παίρνουν ένα επίδομα 35 ευρώ. Ε, έλεος! Σιγά τα πολλά λεφτά! Θα έπρεπε να δίνεται και όχι να τους ζητάνε τώρα να τα επιστρέψουν πίσω. Και βέβαια, για το πλαφόν μίλησαν άλλοι και δεν θα σταθώ σ’ αυτό. 
      Ας πάμε τώρα σ’ ένα-ένα τα άρθρα. 
      Τι γίνεται στις θέσεις που υπηρετεί ένας γιατρός; Πώς θα καλυφθεί το σαρανταοκτάωρο; Πώς θα καλυφθούν οι εφημερίες και ειδικά όταν δίνεται ρεπό την επόμενη μέρα; Άρα, σε μία απομακρυσμένη περιοχή σήμερα έχουμε παιδίατρο ή ουρολόγο και αύριο δεν έχουμε, επειδή εφημέρευε; Ποια είναι τα κίνητρα για να πάνε σε απομακρυσμένες περιοχές; Εμείς είχαμε τουλάχιστον το κίνητρο του επικουρικού. Στις έξι χιλιάδες τόσες προσλήψεις σ’ αυτά τα πέντε χρόνια, το 11% μόνο ήταν στην περιφέρεια. 
      Για εκεί δημιουργήθηκαν οι θέσεις των επικουρικών και όχι για την Αθήνα και τη Θεσσαλονίκη και όχι για τις Πανεπιστημιακές Κλινικές ή τις μεγάλες κλινικές. Αλλά δυστυχώς, ρουσφετολογικά όλοι υπηρετούν στα μεγάλα κέντρα. 
      Η προχειρότητα του νομοσχεδίου; Διελκυστίνδα δύο ετών και συζητήσεις. Τι άλλο δείχνει όταν είναι χειρόγραφο αυτό εδώ που κρατάω; Ότι είναι της τελευταίας στιγμής. Πρώτον, δείχνει την προχειρότητα και δεύτερον, ότι ο ίδιος ο Υπουργός δεν ξέρει τι θέλει. Δεν είχε αποφασίσει τι θέλει, γι’ αυτό και δέχεται τροποποιήσεις μέχρι την τελευταία στιγμή. Είναι προς τιμήν του, αλλά αυτός δεν είναι κοινοβουλευτικός τρόπος λειτουργίας ενός Υπουργού. Υπάρχει πολύ προχειρότητα.
      Έρχομαι τώρα στο άρθρο 4. Εκεί κι αν υπάρχει προχειρότητα! Πόσες φορές έκανε πίσω μπρος ο Υπουργός; Πόσες παλινωδίες έκανε; Να κάνουμε διακομματική επιτροπή, να το φέρουμε σ’ ένα χρόνο, την άλλη μέρα ξανά ήρθε με διαφορετικές θέσεις. Αυτό τι άλλο δείχνει, πέρα από το ότι ο ίδιος δεν έχει πειστεί εάν αυτό είναι το σωστό ή είναι το άλλο το σωστό, εάν αυτό πρέπει να προτείνει ή να υποστηρίξει το άλλο; Γιατί σε τελική ανάλυση, εδώ νομοθετείς και νομοθετείς διά μακρόν. Να, γιατί αναγκάζονται οι επόμενες κυβερνήσεις και ενδεχομένως η επόμενη κυβέρνηση να αναστείλει πολλά από αυτά. Και θα συμφωνήσω με τον συνάδελφο κ. Βολουδάκη που λέει να υπάρχει αξιολόγηση παντού, κρίση σε όλα τα επίπεδα. Μια ζωή δίνουμε εξετάσεις σε τελική ανάλυση, δεν κατάλαβα γιατί όχι κι εδώ. Για να υπάρχει ένα κίνητρο και οικονομικό, αλλά και κίνητρο προαγωγής για τον κάθε γιατρό, να γίνεται ο άριστος. Να έχει τουλάχιστον το κίνητρο τουλάχιστον μεθαύριο να πολεμάει γι’ αυτό, να γίνει καλύτερος από τον άλλον. 
      Έρχομαι στην παράγραφο Β΄ που λέει ότι είναι ανοικτή η διαδικασία μόνο για τις θέσεις των επιμελητών Β΄. Από κει και πέρα, το 20%. Ποιος με βεβαιώνει ότι αυτό το 20% δεν είναι ρουσφετολογικό; Ποια είναι η πραγματική εικόνα; Με ποιο τρόπο βγαίνει το 20%; Και κάτι ακόμα. Το 20% γιατί μόνο στις κενούμενες θέσεις και όχι και σ’ αυτές που δημιουργούνται για πρώτη φορά, να είναι ανοικτό και όχι να περιμένουν πότε θα εξελιχθούν; 
      Έρχομαι στην τρίτη παράγραφο. Θα συμφωνήσω με την Βουλευτή του ΛΑΟΣ. Εάν δεν τηρηθούν τα χρονοδιαγράμματα, τι προβλέπει το νομοσχέδιο; Προβλέπει κυρώσεις πουθενά; Όχι. Και τα προηγούμενα νομοσχέδια προέβλεπαν ότι θα τηρούνταν ορισμένα χρονικά περιθώρια, αλλά δεν τηρήθηκαν ποτέ.
      Όταν διεκδικεί ένας υψηλόβαθμος με πολλά προσόντα μία θέση και μπαίνει από τη θέση του επιμελητού Β΄, την παίρνει τη θέση του νεαρού συναδέλφου. Κρατάει όμως, τη θέση του και γίνεται αυτόματα διευθυντής. Πώς κατοχυρώνεται ο μικρός, ο νέος συνάδελφος και πώς γίνεται η ανανέωση που λέτε, κύριε Υφυπουργέ; Γιατί μ’ αυτό τον τρόπο, είτε από επαρχία αλλά με υψηλόβαθμη θέση είτε άλλοι από το πανεπιστήμιο, να το πω έτσι, με πολύ περισσότερα προσόντα μπαίνουν στον εισαγωγικό βαθμό του Β΄. Μα, είναι αυτό ίση μεταχείριση; Να γιατί λέω ότι η προχειρότητα είναι στο μεγαλείο της! 
      Τι γίνεται με τις θέσεις των επιμελητών Γ΄; Μην ξεχνάμε ότι οι επικουρικοί έχουν δικαίωμα ανανέωσης για πέντε χρόνια. Μπαίνουν μέσα για να μπουν χωρίς κρίση ή όχι; Ή είναι μόνο για άλλους, όπως είναι οι οδοντίατροι που θεωρούνται επιμελητές Γ΄; Δεν το διευκρινίζει σωστά.
      Έρχομαι στο άρθρο 6, στα οικονομικά. Λίγα είναι για τους γιατρούς, ας μην το συζητάμε. Εμείς τουλάχιστον αυτό πιστεύουμε, ότι οι γιατροί για το χρόνο, για τον κόπο, για τα έξοδα, για το πότε ηλικιακά μπαίνουν στο σύστημα, για τις ποιοτικές υπηρεσίες τις οποίες προσφέρουν λίγα παίρνουν. Και βέβαια έχουμε τις εξομοιώσεις των επιμελητών με τις αντίστοιχες των πανεπιστημιακών. 
      Έρχομαι στο άρθρο 8 για να τελειώνω. Οι νοσηλευτές και οι νοσηλεύτριες –το έχουμε πει κι άλλη φορά- από πότε έχουν να πάρουν ρεπό σε πολλά νοσοκομεία; Γιατί στους γιατρούς επιβάλλετε να πάρουν μέσα στην εβδομάδα το ρεπό; 
      Και η έννοια του ρεπό είναι να ξεκουραστείς μετά από μια πάρα πολύ βαριά εφημερία. Οι νοσηλευτές κάνουν και ένα μήνα να πάρουν τα ρεπό τους και πολύ περισσότερο μερικές φορές, γιατί είναι πάρα πολύ λίγοι. 
      Και βέβαια δεν μπορεί η ημερομηνία γέννησης να αποτελεί κριτήριο εξέλιξης. Και μια τροποποίηση που γίνεται στην παράγραφο 5 για την ΕΝΕ, η οποία δημιουργήθηκε με νόμο του 2006 και το ξέρετε, της δίνετε όλα τα προσόντα να κρίνει, να αξιολογεί, να βαθμολογεί. Γιατί; Γιατί έχει σύμβαση με ένα ιδιωτικό κολλέγιο της Κύπρου. Αυτή είναι η αλήθεια. Καταργήστε το, γιατί αυτό είναι φαυλότητα! 
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κ. Καρανίκα.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε Πρόεδρε, το λόγο.
      ΠΡΟΕΔΡΕΥΩΝ (Βαΐτσης Αποστολάτος): Ορίστε, έχετε το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Θέλω να απαντήσω στον συνάδελφο τον κ. Καρανίκα, ο οποίος εξακολουθεί να κινείται όπως είχα χαρακτηρίσει την πρώτη μέρα, με το ένα πόδι στη μία βάρκα και με το άλλο πόδι στην άλλη βάρκα. Μου είχατε πει τότε για εξάρθρωμα του ώμου. Όχι, το ισχίο είναι ο κίνδυνος. Δεν είναι το εξάρθρωμα του ώμου. 
      Έρχεστε από τη μια μεριά και μας λέτε ότι αθετούμε εμείς και η ΟΕΝΓΕ την υπογραφή για τη σύμβαση και θέλετε να υπογραφεί η σύμβαση ατόφια και διαθέτετε τα υπόλοιπα επτά λεπτά της ομιλίας σας στο να κριτικάρετε το τι περιελάμβανε η σύμβαση, τι ατέλειες είχε. Αυτά δεν συνδιάζονται, αγαπητέ συνάδελφε. Να εξηγηθούμε.
      Κάθε φορά μιλάτε –και σας έχω απαντήσει- για έξι χιλιάδες επικουρικούς γιατρούς. Κάθε χρόνο ανανεώνονται χίλιοι εκατό ή καινούργιοι ή των ιδίων. Να το διευκρινίσουμε γιατί μένουν εντυπώσεις. Και όταν δίνετε συνεντεύξεις λέτε τα ίδια, μιλάτε για έξι χιλιάδες. Και το 87% το 2008 στην Περιφέρεια και το 13% στην Αθήνα για εξειδικευμένα κέντρα.
      Μη σηκώνετε τα χέρια. Κάντε μία επίκαιρη ερώτηση ή ερώτηση, αν θέλετε, να πάρετε γραπτώς την απάντηση για να αποκαθιστούμε την πραγματικότητα, να μη μένουν εντυπώσεις. Γιατί για τις εντυπώσεις ενδιαφέρεστε και για τίποτα άλλο. 
      Άκουσα τους άλλους συναδέλφους που κινήθηκαν στο πνεύμα που επιβάλλει η σημερινή συζήτηση απ’ όλες τις πλευρές και από την παράταξή σας. Εσείς παραμένετε εξαίρεση.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστώ τον κύριο Υπουργό.
      ΗΛΙΑΣ ΚΑΡΑΝΙΚΑΣ: Κύριε Πρόεδρε, το λόγο επί προσωπικού.
      ΠΡΟΕΔΡΕΥΩΝ (Βαΐτσης Αποστολάτος): Θα σας δώσω το χρόνο. Παρακαλώ να είστε σύντομος.
      ΗΛΙΑΣ ΚΑΡΑΝΙΚΑΣ: Κύριε Υφυπουργέ, στις βάρκες παθαίνουμε εξάρθρημα erecta. Το γράφουν τα βιβλία. Ένα το κρατούμενο.
      Ένα δεύτερο. Χαίρομαι να αποτελώ αυτό που είπατε, γιατί βέβαια δεν ήρθαμε εδώ να κάνουμε τον καλό! Ήρθαμε να κάνουμε κριτική στην Κυβέρνηση και σ’ αυτά που κουβαλάει. Γιατί όντως αυτά που φέρνετε υπό ψήφιση είναι όχι απλά νομοσχέδια, αλλά προχειρότητα.
      Οι επικουρικοί είναι όντως ανανεωμένοι. Εγώ μίλησα για σύνολο στην πενταετία. Άρα, πέντε χρόνια από χίλιους εκατό, έχουμε σχεδόν έξι χιλιάδες. Τελεία και παύλα! Αυτό είναι γεγονός. Και δεν είναι μόνο στην επαρχία.
      Σας ευχαριστώ πολύ.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κ. Καρανίκα.
      Ο κ. Κωνσταντίνος Αϊβαλιώτης από τον Λαϊκό Ορθόδοξο Συναγερμό έχει το λόγο για οκτώ λεπτά.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κύριε Πρόεδρε.
      Κυρίες και κύριοι Βουλευτές, παρακολουθήσαμε μια μονομαχία μεταξύ δύο αξιοπρεπέστατων ανθρώπων και κορυφαίων γιατρών. Εντάξει, ήταν ενδιαφέρον. Για τον κύριο Υπουργό έχω πει πολλά καλά στο παρελθόν. Να πω και για τον κ. Καρανίκα, τον οποίο εκτιμώ ιδιαίτερα για την προσφορά που έχει ως γιατρός στο ΕΣΥ. Είδα, όμως, ότι είναι και πολύ ψυχωμένος. Βρέθηκε και στη Γάζα, πριν λίγο καιρό, για να βοηθήσει τα θύματα του ισραηλινού εθνικισμού, όλους αυτούς που υπέφεραν στη Γάζα.
      Κύριε Υπουργέ, ο κ. Αποστολάτος ανέφερε στις τοποθετήσεις του απ’ όλες αυτές τις μέρες που γίνεται η συζήτηση, ότι λείπουν είκοσι τρεις χιλιάδες γιατροί και νοσηλευτές, δηλαδή πέντε χιλιάδες γιατροί και δεκαοκτώ χιλιάδες νοσηλευτές. Εσείς φαίνεται ότι θα προσλάβετε επτάμισι χιλιάδες, δηλαδή δύο χιλιάδες γιατρούς και πεντέμισι χιλιάδες νοσηλευτές. Άρα, θα υπάρχει και πάλι χονδρικά ένα έλλειμμα δέκα χιλιάδων. Και ο κ. Αποστολάτος εξήγησε ότι θα συνταξιοδοτηθούν στο μεταξύ γιατροί και νοσηλευτές, άρα ουσιαστικά πάλι περίπου στα ίδια ερχόμαστε. Δηλαδή μοιάζει σαν ένα βαρέλι χωρίς πάτο αυτή η διαδικασία στελέχωσης των νοσοκομείων! 
      Κάτι πρέπει να γίνει γιατί είκοσι τρεις χιλιάδες είναι το έλλειμμα, επτάμισι χιλιάδες θα είναι οι συνολικές προσλήψεις και οπότε πάλι θα έχουμε πρόβλημα στη στελέχωση.
       
      Νομίζω ότι παραμένει η εκκρεμότητα, εκτός αν κάνω λάθος, της μη ένταξης των νοσηλευτών στα βαρέα και ανθυγιεινά επαγγέλματα. 
      Έχω μπροστά μου την επιστολή –σίγουρα θα την έχετε πάρει- από τον Εθνικό Σύνδεσμο Νοσηλευτών, Συνδικαλιστική Ομοσπονδία Νοσηλευτικού Προσωπικού, Νοσηλευτές Αποφοίτων ΤΕΙ και Αποφοίτων Νοσηλευτικής. Ελπίζω η ρύθμιση που κάνατε με τους πεντέμισι χιλιάδες νοσηλευτές να τους ικανοποιεί. Διότι βλέπω στην επιστολή ότι ζητούν να γίνουν εκτός ΑΣΕΠ, με νόμιμες βέβαια διαδικασίες, οι προσλήψεις αυτών των πεντέμισι χιλιάδων, χωρίς να υπάρχει το διάστημα των έξι μηνών για να βγει η υπουργική απόφαση και χωρίς να περιμένουν τρία χρόνια για να γίνουν οι πεντέμισι χιλιάδες προσλήψεις. Ελπίζω η ρύθμιση που φέρατε να τους ικανοποιεί και να καλυφθούν γρήγορα οι ανάγκες. 
      Τώρα, η βαθμολογική εξέλιξη. Νομίζω ότι κανείς δεν είναι εναντίον της βαθμολογικής εξέλιξης των γιατρών. Η βαθμολογική εξέλιξη όμως, πρέπει να υπάρχει με διαφάνεια γιατί έχει ταλαιπωρηθεί το ΕΣΥ από τον κομματισμό και γιατί όχι, να αντιγράψουμε –ας μη φοβόμαστε τη λέξη- τα επιτυχημένα πρότυπα βαθμολογικής εξέλιξης των άλλων χωρών της Ευρωπαϊκής Ένωσης. 
      Οφείλω να πω συγχαρητήρια για την άρση της αδυναμίας που υπήρχε σχετικά με την αστική ευθύνη των πανεπιστημιακών γιατρών. Υπήρχαν γιατροί δύο ταχυτήτων, νοσοκομειακοί και πανεπιστημιακοί, οι μεν καλύπτονταν, οι άλλοι δε όχι. Είναι θετικό και σας συγχαίρω για την επέκταση της αστικής κάλυψης και στους πανεπιστημιακούς γιατρούς οι οποίοι επίσης κουράζονται στα νοσοκομεία. 
      Τώρα, συναφής με την παροχή υψηλού επιπέδου υπηρεσιών υγείας, είναι ασφαλώς και η υγιής κατάσταση των ασφαλιστικών ταμείων για την οποία μιλήσαμε χθες, με αφορμή την πρόταση νόμου του ΚΚΕ. Εκεί ο Βουλευτής του ΚΚΕ ο κ. Κανταρτζής έκανε το λάθος να μιλήσει περί ρατσιστών ακραίων και κάτι τέτοια, αυτά τα γνωστά. Το λάθος του ΚΚΕ εδώ είναι τετραπλό. 
      Πρώτον, το ΚΚΕ εμφανίζεται ως ιδεολογικός «φουσκωτός» της Νέας Δημοκρατίας, αφού είναι γνωστό ότι αναπαράγει τις κουταμάρες περί των δήθεν άκρων και τα υπόλοιπα. 
      Δεύτερον, το ΚΚΕ ξεχνά ότι ως το κατ’ εξοχήν άκρο του πολιτικού μας συστήματος, συνεργάστηκε κυβερνητικά με τη Νέα Δημοκρατία την περίοδο ’89-’90.
      Τρίτον, η ανεκδιήγητη αναφορά του ΚΚΕ για ρατσιστές κ.λπ., πάει να βρικολακιάσει κάτι που είναι ανύπαρκτο. Δεν υπάρχουν ρατσιστές, τους βρικολακιάζει όμως το ΚΚΕ με αυτές τις αναφορές, κάτι που υπάρχει μόνο στη φαντασία του. 
      Και τέταρτον, ξεχνά το ΚΚΕ ότι εμείς χτυπήσαμε το ρατσισμό στην πράξη. Ορίστε, η κ. Αράπογλου, η Βουλευτής Β΄ Πειραιώς του ΛΑΟΣ, άτομο με ειδικές ανάγκες, κωφάλαλη, πρώτη Βαλκανιονίκης στα 100 μέτρα. Πώς δηλαδή χτυπάς το ρατσισμό όταν δεν έχεις Βουλευτή, όπως το ΚΚΕ, άτομο με ειδικές ανάγκες; Εμείς αποδείξαμε ότι χτυπάμε τον κοινωνικό ρατσισμό και τον αποκλεισμό στην πράξη. Φέραμε την ελληνική νοηματική γλώσσα. Ορίστε, ο διερμηνέας της ελληνικής νοηματικής γλώσσας μέσα στο Κοινοβούλιο. Αυτή τη στιγμή μεταδίδει το Τηλεοπτικό Κανάλι της Βουλής και βλέπουν και άτομα με ειδικές ανάγκες το διερμηνέα της ελληνικής νοηματικής γλώσσας. Οφείλεται στην κ. Αράπογλου, δηλαδή στο ΛΑΟΣ. Επαναλαμβάνω ότι είναι άτομο με ειδικές ανάγκες και Βαλκανιονίκης εκτός όλων των άλλων. Είναι γυναίκα, κωφάλαλη και Βαλκανιονίκης. Έχει τιμήσει την πατρίδα μας κερδίζοντας τα 100 μέτρα –εκτός αν κάνω λάθος, κυρία Αράπογλου- στην Τουρκία, χρυσό μετάλλιο στη Βαλκανιάδα. 
      Πού είναι οι δικοί σας Βουλευτές στο ΚΚΕ που είναι άτομα με ειδικές ανάγκες και κάνετε τους προοδευτικούς; Άρα, τις ατάκες περί ρατσισμού σάς τις επιστρέφουμε. 
      Και ο κ. Κανταρτζής έκανε και το λάθος να καταθέσει και ένα περίεργο έγγραφο το οποίο έγραφε 21 βαθμούς φαρενάιτ! Είπα ότι το ΝΑΤ βούλιαξε επί Ανδρέα Παπανδρέου, διότι έβαλαν τους επαναπατριζόμενους από τις τέως κουμουνιστικές χώρες και πήραν συντάξεις. Και κατέθεσε το ΚΚΕ ένα έγγραφο με 21 βαθμούς φαρενάιτ! Εγώ ήξερα ότι το ΚΚΕ είναι στους 0 βαθμούς κελσίου. Κανείς δεν κατάλαβε τι ανέφερε. 
      Εγώ λέω ότι το ΝΑΤ βούλιαξε γιατί φόρτωσαν ανθρώπους που δεν δικαιούνταν σύνταξη στο ΝΑΤ και γι’ αυτό το ΝΑΤ πήγε εκεί που πήγε. Ήταν δε, τόση η ζημιά, ώστε ακόμη και η γνωστή δημοσιογράφος, η κ. Άννα Παναγιωταρέα αρθρογράφησε γι’ αυτό το θέμα τον Ιούλιο του 2002 στο «ΕΘΝΟΣ» με επιχειρήματα, με στοιχεία. Είπε η κ. Παναγιωταρέα την αλήθεια γι’ αυτό και ο «ΡΙΖΟΣΠΑΣΤΗΣ» της απάντησε βέβαια με «ήξεις αφήξεις». Εδώ έχω και το δημοσίευμα του «ΡΙΖΟΣΠΑΣΤΗ» που απαντάει στην κ. Παναγιωταρέα η οποία επιχειρηματολόγησε και απέδειξε ότι η συνταξιοδότηση επαναπατριζόμενων από την τέως Σοβιετική Ένωση ήταν η αιτία διάλυσης του ΝΑΤ. Σας ενοχλεί αυτό που λέει η κ. Παναγιωταρέα. Σας ενοχλεί εσάς το ΚΚΕ αυτό που λέμε εμείς στο ΛΑΟΣ, κάτι που είναι αλήθεια. Άρα, ο απών κ. Κανταρτζής μπορεί να δει ότι πράγματι το ψέμα έχει κοντά ποδάρια και παρακαλώ πολύ να μην ξύνεστε στη γκλίτσα του τσομπάνη, γιατί θα έχετε πάντα πληρωμένες απαντήσεις από το ΛΑΟΣ.
      Ευχαριστώ. 
      (Χειροκροτήματα από την πτέρυγα του ΛΑΟΣ)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κ. συνάδελφο.
       Συνεχίζουμε με τον κ. Χατζή Οσμάν Αχμέτ από το ΠΑΣΟΚ.
      Ορίστε, έχετε το λόγο για οκτώ λεπτά. 
      ΑΧΜΕΤ ΧΑΤΖΗ ΟΣΜΑΝ: Ευχαριστώ, κύριε Πρόεδρε.
      Κυρίες και κύριοι συνάδελφοι, η Κυβέρνηση ισχυρίζεται ότι το υπό ψήφιση σχέδιο νόμου θα φέρει τη μεγαλύτερη μεταρρύθμιση στο χώρο της υγείας στη χώρα μας. Για μια ακόμα φορά η Κυβέρνηση είναι εγκλωβισμένη πίσω από τις πόρτες των Υπουργείων και του Μαξίμου και δεν βλέπει τι γίνεται στην κοινωνία μας, δεν ακούει την κραυγή του λαού. 
      Αν όντως το σχέδιο νόμου που φέρατε προς ψήφιση, κύριε Υπουργέ, είναι καινοτόμο και προοδευτικό, τότε μπορείτε να μας πείτε γιατί έχει ξεσηκωθεί όλος ο ιατρικός κόσμος στη χώρα μας; Γιατί απεργούν οι ιατροί; Γιατί διαμαρτύρεται το νοσηλευτικό προσωπικό των νοσοκομείων; 
      Στο χώρο της υγείας η Κυβέρνηση δεν διαθέτει εθνικό σχεδιασμό. Τις συνέπειες αυτής της πολιτικής τις εισπράττουν καθημερινά οι πολίτες μας με τον πιο άσχημο τρόπο. Διότι όταν ο πολίτης έχει την ανάγκη νοσοκομειακής φροντίδας, τότε η πολιτεία, αντί να τον αγκαλιάσει, του γυρίζει την πλάτη. Πού είναι το κράτος πρόνοιας;
      Για να υπάρξει ουσιαστική μεταρρύθμιση στο χώρο της υγείας χρειάζονται ολοκληρωμένες παρεμβάσεις και εφαρμοσμένες πολιτικές παρεμβάσεις που θα καλύπτουν όλο το φάσμα του Εθνικού Συστήματος Υγείας και θα δώσουν βιώσιμες λύσεις σε προβλήματα, χωρίς να δημιουργούν καινούργια. Γιατί αυτό κάνετε, κύριε Υπουργέ. 
      Σε ό,τι αφορά το σχέδιο νόμου, μαθαίνουμε από τους συναδέλφους της Επιτροπής Κοινωνικών Υποθέσεων ότι άλλα συζητήθηκαν στην επιτροπή, άλλα καλούμαστε να ψηφίσουμε σήμερα. Ο Υπουργός είχε δεσμευτεί να συνομιλήσει εκ νέου με τους γιατρούς. Ούτε αυτό έγινε. Για να λειτουργήσει το σύστημα του ΕΣΥ πρέπει να έχουμε μια βασική αρχή στο νου μας, που είναι ο σεβασμός στο λειτούργημα του γιατρού, του νοσηλευτικού και άλλου προσωπικού. Με αυτό τον τρόπο θα εξασφαλιστούν καλύτερες υπηρεσίες υγείας για τον πολίτη, αλλά και η επιβίωση του ΕΣΥ.
      Η ελληνική πολιτεία, πιστή στην πάγια τακτική της, να αγνοεί τους ίδιους της τους νόμους όποτε τη βολεύει, όλα αυτά τα χρόνια υποχρέωνε τους γιατρούς, ανεξάρτητα από τη θέληση και τη συναίνεσή τους, να εργάζονται κατά μέσο όρο εβδομήντα-ογδόντα ώρες εβδομαδιαίως.
      Κυρίες και κύριοι συνάδελφοι, θα σας μεταφέρω την εικόνα που επικρατεί στο χώρο της υγείας της εκλογικής μου περιφέρειας, τη Ροδόπη. Πρώτα απ’ όλα, για το Σισμανόγλειο Νομαρχιακό Γενικό Νοσοκομείο Κομοτηνής, τι να πω, κύριε Υπουργέ; Ότι οι ασθενείς της Ροδόπης προσφεύγουν στο Νοσοκομείο της Αλεξανδρούπολης, γιατί αισθάνονται ανασφάλεια; Ότι το νοσοκομείο παίρνει βραβείο ακαταλληλότητας σε υποδομές, ιατρικά μηχανήματα, συνθήκες νοσηλείας; Ότι το λιγοστό ιατρικό και νοσηλευτικό προσωπικό καταβάλλει υπεράνθρωπες προσπάθειες, χωρίς να έχει υποστήριξη από πουθενά; Ότι από το 2006 είχατε εξαγγείλει την κατασκευή ενός νέου σύγχρονου νοσοκομείου στην Κομοτηνή και έκτοτε έχουν περάσει τρία χρόνια εμπαιγμών και υποσχέσεων στον αέρα, χωρίς να έχει γίνει το παραμικρό για την κατασκευή του; Οι ελλείψεις σε ιατρικό και νοσηλευτικό προσωπικό είναι τεράστιες, τόσο στο νοσοκομείο της Κομοτηνής, στο κέντρο υγείας, όσο και στα ιατρεία του ορεινού όγκου της Οργάνης και του Κέδρου, ενώ το Νοέμβριο του 2006 εκδόθηκε η κοινή υπουργική απόφαση βάσει της οποίας συστήθηκαν θέσεις ιατρικού και νοσηλευτικού προσωπικού στα ιατρεία της Οργάνης και του Κέδρου. Μέχρι σήμερα το Υπουργείο δεν προέβη σε καμμία ενέργεια για την προκήρυξη των θέσεων μέσω ΑΣΕΠ. Με ποιον τρόπο θα μας εγγυηθεί ο Υπουργός ότι το παρόν σχέδιο νόμου θα εφαρμοστεί και ότι όντως θα υπάρξουν προσλήψεις από τη στιγμή που έχουμε τόσο πρόσφατα παραδείγματα ψήφισης και μη εφαρμογής νόμων; Επί έξι χρόνια η Κυβέρνηση όχι μόνο δεν έκανε επιπλέον προσλήψεις, αλλά δεν φρόντισε ούτε να αναπληρώσει τους γιατρούς που έφυγαν από το ΕΣΥ λόγω σύνταξης ή λόγω παραίτησης. 
      Λέμε «ναι» σε ένα πολυδιευθυντικό σύστημα με αξιολόγηση του συνολικού έργου κάθε κλινικής και με διαφάνεια στη λειτουργία της, σ’ ένα σύστημα χωρίς κομματικές παρεμβάσεις στα συμβούλια επιλογής προσωπικού, όπου ο έκτος επιλέγεται και ο πρώτος τρέχει στη δικαιοσύνη, όπου οι κλινικές δεν θα παραμείνουν «τσιφλίκια» των διευθυντών και οι γιατροί ολίγοι, χωρίς δικαίωμα επαγγελματικής εξέλιξης. Η απροθυμία των γιατρών να στελεχώσουν τα νοσοκομεία της περιφέρειας και ειδικά των παραμεθόριων περιοχών, όπως ο Νομός Ροδόπης, είναι λόγος για να θεσπιστούν κίνητρα, όχι υποχρεωτικά οικονομικής φύσης, αλλά κίνητρα μοριοδότησης για γρηγορότερη βαθμολογική εξέλιξη. 
      Η θέση του ΠΑΣΟΚ είναι ξεκάθαρη. Το ΠΑΣΟΚ προωθεί και υποστηρίζει τα δικαιώματα των εργαζομένων στα νοσοκομεία, την προστασία και την εξέλιξη των γιατρών με αδιαφανή και αντικειμενικά κριτήρια. Το ΠΑΣΟΚ έχει δεσμευτεί ότι θα είναι κοντά στον πολίτη και κυρίως κοντά στον άρρωστο, στον ασθενή, στις οικογένειές τους, σ’ αυτούς που έχουν περισσότερο ανάγκη από φροντίδα και στήριξη. Πρέπει να δώσουμε όλοι μαζί το «φιλί της ζωής» στο ΕΣΥ. Κύριε Υπουργέ, πολύ φοβάμαι ότι με τα σχέδια νόμου που φέρνετε προς ψήφιση κάτι τέτοιο δεν είναι εφικτό.
       Σας ευχαριστώ.
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κ. Χατζή Οσμάν.
       Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Χαραλάμπους.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Κύριε Πρόεδρε, έχω βέβαια λίγη κοινοβουλευτική εμπειρία, αλλά σ’ αυτήν τη λίγη κοινοβουλευτική εμπειρία έχω δει πολλές φορές το Προεδρείο, όταν τοποθετούνται Βουλευτές και είναι σαφώς εκτός θέματος, να τους διακόπτει και να τους επαναφέρει στην τάξη. 
      Ο Βουλευτής του ΛΑΟΣ, που μίλησε πριν, ήταν σαφώς εκτός θέματος. Μιλούσε για ένα χθεσινό θέμα, για μία πρόταση νόμου που το Κομμουνιστικό Κόμμα Ελλάδας έφερε για τα ασφαλιστικά…
      ΠΡΟΕΔΡΕΥΩΝ (Βαΐτσης Αποστολάτος): Εσείς μπορείτε να μιλήσετε επί του θέματος, κύριε συνάδελφε, για να μην πέσετε στο ίδιο λάθος; 
       ΧΑΡΑΛΑΜΠΟΣ ΧΑΡΑΛΑΜΠΟΥΣ: Όχι βεβαίως. Θα πρέπει –και αναγκάζομαι να χρησιμοποιήσω τον πολύτιμο χρόνο που έχω- να απαντήσω.
       ΠΡΟΕΔΡΕΥΩΝ (Βαΐτσης Αποστολάτος): Είναι ακατάλληλος και ο χρόνος και ο χώρος για να ανακινήσετε το θέμα αυτό.
       ΧΑΡΑΛΑΜΠΟΣ ΧΑΡΑΛΑΜΠΟΥΣ: Όταν λοιπόν το επιτρέπετε εσείς, θα κοιτάξετε και ποιος ήρξατο πρώτος χείρας αδίκων. Θα πρέπει λοιπόν σαν κοινοβουλευτικός…
       ΠΡΟΕΔΡΕΥΩΝ (Βαΐτσης Αποστολάτος): Σας ανταποδίδω αυτό που είπα και για το οποίο δεν έχετε κανένα δικαίωμα.
       ΧΑΡΑΛΑΜΠΟΣ ΧΑΡΑΛΑΜΠΟΥΣ: Τι είπατε;
       ΠΡΟΕΔΡΕΥΩΝ (Βαΐτσης Αποστολάτος): Δεν έχετε δικαίωμα αυτήν την ώρα να είστε εκτός θέματος, όταν στηλιτεύετε ακριβώς αυτό το θέμα.
       ΧΑΡΑΛΑΜΠΟΣ ΧΑΡΑΛΑΜΠΟΥΣ: Είναι ολοφάνερο, κύριε Πρόεδρε, ότι πρέπει να απαντήσω στη λασπολογία που εκτοξεύτηκε και που με δική σας ευθύνη αφήσατε να εκτοξευθεί. 
       Είπε λοιπόν ο Βουλευτής του ΛΑΟΣ ότι…
       ΑΣΤΕΡΙΟΣ ΡΟΝΤΟΥΛΗΣ: …(Δεν ακούστηκε)
       ΧΑΡΑΛΑΜΠΟΣ ΧΑΡΑΛΑΜΠΟΥΣ: Κύριε συνάδελφε, πολύ θα θέλατε ο ΛΑΟΣ με τη λαθροχειρία που επιχειρείτε να εμφανίζεται και να πάει μέσα στον κόσμο και να γίνει «ΛΑΟΣ»…
       ΠΡΟΕΔΡΕΥΩΝ (Βαΐτσης Αποστολάτος): Είναι απαράδεκτο αυτό που κάνετε, είτε ετυμολογικά είτε με τον τόνο είτε με το παιχνίδι που κάνετε.
       ΧΑΡΑΛΑΜΠΟΣ ΧΑΡΑΛΑΜΠΟΥΣ: Για να γίνει όμως «ΛΑΟΣ» πρέπει…
       ΠΡΟΕΔΡΕΥΩΝ (Βαΐτσης Αποστολάτος): Δεν έχετε το δικαίωμα να το κάνετε αυτό.
       ΑΣΤΕΡΙΟΣ ΡΟΝΤΟΥΛΗΣ: Αυτό το ντελίριο δεν μπορεί να συνεχίζεται. Πρόκειται περί ντελιρίου!
       ΧΑΡΑΛΑΜΠΟΣ ΧΑΡΑΛΑΜΠΟΥΣ: Κοιτάξτε να δείτε. Επιτρέψατε σ’ έναν Βουλευτή…
       ΠΡΟΕΔΡΕΥΩΝ (Βαΐτσης Αποστολάτος): Απορώ…
       ΧΑΡΑΛΑΜΠΟΣ ΧΑΡΑΛΑΜΠΟΥΣ: Μην απορείτε, κύριε Πρόεδρε.
       ΠΡΟΕΔΡΕΥΩΝ (Βαΐτσης Αποστολάτος): Δηλαδή κρίνετε αυτήν την ώρα τι;
       ΧΑΡΑΛΑΜΠΟΣ ΧΑΡΑΛΑΜΠΟΥΣ: Μας είπε βεβαίως μέχρι και ότι «ξυνόμαστε στη γκλίτσα του βοσκού», χρησιμοποιώντας…
       ΠΡΟΕΔΡΕΥΩΝ (Βαΐτσης Αποστολάτος): Κι εσείς θεωρείτε…
       ΧΑΡΑΛΑΜΠΟΣ ΧΑΡΑΛΑΜΠΟΥΣ: Δεν μου απαντάτε.
       ΠΡΟΕΔΡΕΥΩΝ (Βαΐτσης Αποστολάτος): Επαναλαμβάνω. Αυτό για το οποίο ζητήσατε το λόγο.
       ΧΑΡΑΛΑΜΠΟΣ ΧΑΡΑΛΑΜΠΟΥΣ: Θα μου επιτρέψετε να μιλήσω;
       ΠΡΟΕΔΡΕΥΩΝ (Βαΐτσης Αποστολάτος): Μιλήστε, επί του θέματος όμως.
       ΧΑΡΑΛΑΜΠΟΣ ΧΑΡΑΛΑΜΠΟΥΣ: Αλήθεια;
       ΠΡΟΕΔΡΕΥΩΝ (Βαϊτσης Αποστολάτος): Μα, όταν λέτε ότι δεν μίλησε επί του θέματος και κάνετε το ίδιο λάθος, είναι αστείο.
       ΧΑΡΑΛΑΜΠΟΣ ΧΑΡΑΛΑΜΠΟΥΣ: Όταν, κύριε Πρόεδρε, επιτρέπετε να βρίζει ένα ολόκληρο κόμμα, το Κομμουνιστικό Κόμμα της Ελλάδας, ένας ομοϊδεάτης σας από το ίδιο κόμμα, θα μου απαγορεύσετε εμένα να απαντήσω;
      ΑΣΤΕΡΙΟΣ ΡΟΝΤΟΥΛΗΣ: Να λέτε «ΛΑΟΣ», όμως. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Η λαθροχειρία που επιχειρείτε να περάσει στον κόσμο ότι είστε ταυτόσημοι με τον ελληνικό λαό δεν πιάνει. 
      ΑΣΤΕΡΙΟΣ ΡΟΝΤΟΥΛΗΣ: Εκφράζουμε τα αισθήματα του ελληνικού λαού. Σας αρέσει ή δεν σας αρέσει. Και είστε εκτός θέματος τώρα. 
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Είστε ένα κόμμα δημαγωγικό. Λαϊκισμό εκφράζετε και πολύ απέχετε από τον ελληνικό λαό. Πολύ απέχετε από τον ελληνικό λαό… 
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, συνεχίστε. 
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Είπε, λοιπόν, κύριε Πρόεδρε, ο προλαλήσας Βουλευτής του Λαϊκού Ορθόδοξου Συναγερμού ότι ο Κοινοβουλευτικός Εκπρόσωπος του Κομμουνιστικού Κόμματος χθες, ο κ. Αχιλλέας Κανταρτζής, έλεγε ψέματα για το ΝΑΤ, γιατί ο ίδιος ο Βουλευτής του ΛΑΟΣ είπε ότι το ΝΑΤ βουλιάζει επειδή ο Ανδρέας Παπανδρέου με τη συνενοχή του Κομμουνιστικού Κόμματος της Ελλάδας και των άλλων κομμάτων της Αριστεράς ενέγραφε σαν συνταξιούχους στο ΝΑΤ όσους πολιτικούς πρόσφυγες γύριζαν από τις σοσιαλιστικές χώρες. 
      Και αυτό το αντέκρουσε με επιχειρήματα ο Κοινοβουλευτικός Εκπρόσωπος, αφού κατέθεσε έγγραφο του ΝΑΤ ότι μόνο είκοσι ένας πρόσφυγες από τις πρώην σοσιαλιστικές χώρες είναι εγγεγραμμένοι στο ΝΑΤ. Παρ’ όλα αυτά συνεχίζει το ίδιο παραμύθι. Γιατί το συνεχίζει; Γιατί βέβαια δεν θέλει να τα βάλει με αυτούς που πραγματικά έχουν βουλιάξει το ΝΑΤ, που είναι το εφοπλιστικό κεφάλαιο και που οι κυβερνήσεις δεν τολμούν να τα βάλουν μαζί τους. 
      Εκεί είναι η ουσία. Χαϊδεύετε τους εφοπλιστές, χαϊδεύετε το μεγάλο κεφάλαιο, επιτίθεστε με δόλια, αν θέλετε, επιχειρήματα και όταν ο Κοινοβουλευτικός Εκπρόσωπος του ΚΚΕ δεν είναι εδώ για να του καταλογίσετε χίλια μύρια. Ε, δεν θα περάσει. 
      ΑΣΤΕΡΙΟΣ ΡΟΝΤΟΥΛΗΣ: Εδώ ήταν. Και να φροντίσει να είναι αν δεν ήταν. 
       ΠΡΟΕΔΡΕΥΩΝ (Αναστάσιος Νεράντζης): Κύριε Ροντούλη, σας παρακαλώ. Αφήστε το συνάδελφό μας να μιλήσει.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Ήταν χθες, κύριε Ροντούλη, που συζητιόταν το θέμα και θα μπορούσατε να το απαντήσετε αντρίκια. Αλλά μια ζωή τα ίδια πράγματα κάνετε. 
      ΑΣΤΕΡΙΟΣ ΡΟΝΤΟΥΛΗΣ: Τι λέει τώρα; Επί προσωπικού, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Κύριε Ροντούλη, σας παρακαλώ, αφήστε να προχωρήσει η συζήτηση. Να ολοκληρώσει την αγόρευσή του και μετά θα πούμε, ότι θέλετε. Να ολοκληρώσει.
      Παρακαλώ, κύριε Χαραλάμπους, χωρίς αιχμές ολοκληρώστε τη σκέψη σας. Είστε ένας ήπιος άνθρωπος. 
      ΔΗΜΗΤΡΙΟΣ ΛΙΝΤΖΕΡΗΣ: Του έθιξε τον ανδρισμό, κύριε Πρόεδρε.
      ΑΣΤΕΡΙΟΣ ΡΟΝΤΟΥΛΗΣ: Τέσσερα παιδιά έχω. 
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Δεν ήσασταν, κύριε Πρόεδρε, και δικαιολογημένα…
      ΠΡΟΕΔΡΕΥΩΝ (Αναστάσιος Νεράντζης): Παρακολουθούσα εγώ από το κλειστό κύκλωμα. Είμαστε όλοι υπό παρακολούθηση κοινοβουλευτική! Ορίστε. 
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Επ’ ευκαιρίας θα ήθελα να πω δυο λόγια στον κ. Λεβέντη, που μόνιμα και συνέχεια λέει ότι δεν καταλαβαίνει τη θέση του ΚΚΕ και που βλέπει το ΚΚΕ τις κοινοτικές οδηγίες. Κατ’ αρχάς, κύριε Λεβέντη, είναι δυο οι οδηγίες. Του 1993 και του 2000. Η μια χειρότερη απ’ την άλλη. Και οι δυο διευθετούν το χρόνο, ρυθμίζουν ό,τι επιτρέπεται. Ακόμα και δεκατρείς ώρες το εικοσιτετράωρο να δουλεύουν οι εργαζόμενοι. Διευθετούν το χρόνο σε βάθος ενός έτους να γίνεται έλεγχος αν τηρούνται τα σαρανταοκτάωρα και τα πενηνταεξάωρα. Βέβαια, με τη σύμβαση εργασίας λέγεται ότι αυτό το πράγμα παρακάμπτεται. 
      Αλήθεια όμως, πόσο θα παίζουμε κρυφτούλι με την Ευρωπαϊκή Ένωση; Πόσο; Παρακάμπτεται προσωρινά. Κάποια στιγμή όταν οι οδηγίες της Ευρωπαϊκής Ένωσης, που υποστηρίζετε, θα εφαρμοστούν, τότε πραγματικά η αχλάδα θα έχει πίσω την ουρά! Τότε βέβαια θα υπάρξει και η διευθέτηση όχι μόνο σε βάθος χρόνου αλλά θα έρθει –το είπα και πριν και το λέω ξανά ότι δεν εκφοβίζουμε τους γιατρούς, τους προειδοποιούμε- και ο ανενεργός και ο ενεργός χρόνος. Και θα εφημερεύει ο γιατρός σε ενεργή εφημερία αλλά βέβαια θα πληρώνεται για δέκα-δώδεκα ώρες όσες, δηλαδή, θα δουλεύει πραγματικά. Όταν θα κοιμάται, όταν θα αναπαύεται, όταν θα είναι στη βιβλιοθήκη αυτός δεν θα θεωρείται ενεργός χρόνος.
      Κύριε Υπουργέ, σας είπα πριν για τους γιατρούς στις πανεπιστημιακές κλινικές, τους γιατρούς όμως του ΕΣΥ, από εντελώς διαφορετική άποψη. 
      Αυτή τη στιγμή με νόμο που πέρασε επί ΠΑΣΟΚ, ισχύει ότι αν λείπει από μία πανεπιστημιακή κλινική ο καθηγητής, τον αντικαθιστά μέλος ΔΕΠ. Αυτό σημαίνει ότι μπορεί –θεωρητικά, αλλά μπορεί- να τον αντικαταστήσει ένας λέκτορας, που μπορεί να έχει έναν ή δύο μήνες προϋπηρεσία. Ο λέκτορας, λοιπόν…
      ΗΛΙΑΣ ΛΑΜΠΙΡΗΣ: Δεν ισχύει αυτό.
      ΠΑΝΑΓΙΩΤΗΣ ΣΚΑΝΔΑΛΑΚΗΣ: Αυτό δεν ισχύει.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Μου το έχουν πει, χιλιάδες με έχουν πάρει τηλέφωνο και συμφοιτητές μου, οι οποίοι παρά τα τριάντα χρόνια υπηρεσίας που έχουν –αλλά είναι γιατροί του ΕΣΥ- στην ίδια πανεπιστημιακή κλινική, για να πάρουν δύο μέρες κανονική άδεια, πρέπει να τους υπογράψει ο λέκτορας. Αυτό πραγματικά θα έπρεπε να διορθωθεί. Διορθωνόταν με το άρθρο 4 ως είχε, με την αντιστοιχία. Κάτω από την πίεση του πανεπιστημιακού κατεστημένου το αποσύρατε.
      ΠΑΝΑΓΙΩΤΗΣ ΣΚΑΝΔΑΛΑΚΗΣ: Κύριε Πρόεδρε, να ανακαλέσει. 
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Σε τι να ανακαλέσω; Σας έβρισα;
      ΠΑΝΑΓΙΩΤΗΣ ΣΚΑΝΔΑΛΑΚΗΣ: Είμαστε πανεπιστημιακοί και δεν είμαστε κατεστημένο.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Σας έβρισα;
      ΠΡΟΕΔΡΕΥΩΝ (Αναστάσιος Νεράντζης): Κύριε Χαραλάμπους…
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Εσείς ειδικά δεν είστε κατεστημένο. Ανακαλώ για εσάς, όχι…
      ΗΛΙΑΣ ΛΑΜΠΙΡΗΣ: Μήπως είμαι εγώ;
      ΠΑΝΑΓΙΩΤΗΣ ΣΚΑΝΔΑΛΑΚΗΣ: Ούτε οι άλλοι συνάδελφοι.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Όχι βέβαια. 
      ΠΡΟΕΔΡΕΥΩΝ (Αναστάσιος Νεράντζης): Καλώς. Είναι πειστική η εξήγησή σας.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Κύριε Υπουργέ, το πόσο πρόχειρο είναι το νομοσχέδιο φαίνεται και από την αρίθμηση…
      ΠΡΟΕΔΡΕΥΩΝ (Αναστάσιος Νεράντζης): Σαφώς θα εξαιρείτε και τον κ. Γιαννόπουλο, το συνάδελφό μας.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Όλους εδώ.
      Αναφέρομαι, λοιπόν, στο άρθρο για το νοσηλευτικό προσωπικό. Ήταν άρθρο 8. Πολλοί ομιλήσαντες συνάδελφοι αναφερόντουσαν στο άρθρο 8, που αφορούσε το νοσηλευτικό προσωπικό. Έγινε άρθρο 9. Πάλι κάποιοι από τους συναδέλφους μιλούσαν για το άρθρο 9, αλλά αναφερόντουσαν στο ίδιο άρθρο. Έγινε άρθρο 10.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Εμείς, λοιπόν, θεωρούμε ότι οι βελτιώσεις που κάνατε, μπορεί να είναι προς τη σωστή κατεύθυνση, αλλά δεν λύνουν το βασικό πρόβλημα. Το βασικό πρόβλημα είναι οι τεράστιες ελλείψεις νοσηλευτικού προσωπικού, που τις αποδέχεστε.
      ΠΡΟΕΔΡΕΥΩΝ (Αναστάσιος Νεράντζης): Κύριε Χαραλάμπους, θα σας παρακαλέσω να ολοκληρώσετε. Υπάρχουν ακόμα εννέα συνάδελφοι για να ομιλήσουν. Έχει τελειώσει ο χρόνος σας.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Κλείνω, κύριε Πρόεδρε.
      Δεκαοκτώ χιλιάδες λέει ο Υπουργός. Εμείς λέμε είκοσι πέντε χιλιάδες. Είναι το κατ’ εξοχήν βαρύ και ανθυγιεινό επάγγελμα. Παρ’ όλα αυτά, όμως, λέτε ότι σε βάθος τριών χρόνων θα προσλάβετε πεντέμισι χιλιάδες νοσηλεύτριες.
      Εμείς γι’ αυτόν και μόνο το λόγο δεν θέλουμε να γίνουμε συνένοχοι και καταψηφίζουμε αυτό το άρθρο.
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, παρακαλώ, το λόγο επί προσωπικού.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ τον κ. Χαραλάμπους.
      Ορίστε, κύριε Ροντούλη, πείτε μας σε τι συνίσταται το προσωπικό.
      ΑΣΤΕΡΙΟΣ ΡΟΝΤΟΥΛΗΣ: Νομίζω ότι είναι οφθαλμοφανές πού συνίσταται. Μίλησε περί ανδρισμού στο Λαϊκό Ορθόδοξο Συναγερμό. Να σας πω, κύριε Χαραλάμπους, ότι εγώ έχω τέσσερα παιδιά...
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Κι εγώ έχω τρία.
      ΑΣΤΕΡΙΟΣ ΡΟΝΤΟΥΛΗΣ: Να σας πω, όμως, και κάτι άλλο. Αυτά που λέτε περί ανδρισμού, θα πρέπει να τα σκεφτείτε και δεύτερη φορά, διότι κατά έμμεσο τρόπο υποβιβάζετε τη γυναίκα.
      Ένα δεύτερο, κύριε Πρόεδρε. Δεν θα καταστήσουμε ούτε θα ανεχθούμε το Κομμουνιστικό Κόμμα Ελλάδος να γίνει ο ανάδοχος, ο νονός του Λαϊκού Ορθόδοξου Συναγερμού. Τους αρέσει, δεν τους αρέσει, θα μάθουν να λένε «ΛΑΟ΄Σ». Το αν ταυτιζόμαστε ή όχι με το λαϊκό αίσθημα κι αν μεταφέρουμε στην Αίθουσα αυτή τα αισθήματα του κόσμου, αυτό ας το κρίνει ο πολίτης, πάντως όχι το Κομμουνιστικό Κόμμα Ελλάδος.
      Και να συμπληρώσω και κάτι τρίτο. Επειδή λάβρος επιτέθηκε κατά επιχειρηματιών, κατά του κέρδους κ.λπ., να του θυμίσω ότι ο μεγαλύτερος επιχειρηματίας αυτήν τη στιγμή στην Ελλάδα είναι το Κομμουνιστικό Κόμμα με τις επιχειρήσεις του.
      Ευχαριστώ, κύριε Πρόεδρε.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Κύριε Πρόεδρε, παρακαλώ, το λόγο.
      ΠΡΟΕΔΡΕΥΩΝ (Αναστάσιος Νεράντζης): Κύριε Χαραλάμπους, έχετε το λόγο για ένα λεπτό, για να διευκρινίσετε το πού πάει ο «ανδρισμός», διότι μεταξύ πολυτέκνων γίνεται η διαμάχη. Ο κ. Ροντούλης είναι Πρόεδρος των Πολυτέκνων Λαρίσης με τέσσερα παιδιά, εσείς έχετε τρία παιδιά. Παρακαλώ διευκρινίστε ότι το «ανδρισμός» ελέχθη με πολιτική προσέγγιση και όχι με καμμία άλλη.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Κύριε Πρόεδρε, αν ανατρέξετε στα Πρακτικά, θα δείτε ότι δεν ανέφερα τη λέξη «ανδρισμός».
      ΑΣΤΕΡΙΟΣ ΡΟΝΤΟΥΛΗΣ: Ανατρέξτε.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Ανέφερα τη λέξη «αντρίκια». Η λέξη «αντρίκια» προέρχεται από το «ανδρείος». 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ πάρα πολύ.
       ΑΣΤΕΡΙΟΣ ΡΟΝΤΟΥΛΗΣ: Να τα πάρετε πίσω. Δεν θα σας κάνουμε ανάδοχο του ΛΑΟΣ.
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, κύριε Ροντούλη. Το θέμα θεωρείται λήξαν.
      Η Βουλευτής Κορινθίας κ. Αθηνά Κόρκα-Κώνστα ζητεί άδεια ολιγοήμερης απουσίας στο εξωτερικό. Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Αναστάσιος Νεράντζης): Συνεπώς η Βουλή ενέκρινε τη ζητηθείσα άδεια.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής, σαράντα δύο μαθήτριες και μαθητές, καθώς και οκτώ συνοδοί καθηγητές από το Γυμνάσιο και τις λυκειακές τάξεις της Δόμβραινας Θηβών.
      Η Βουλή σας καλωσορίζει.
      (Χειροκροτήματα απ’ όλες τις πτέρυγες της Βουλής)
      Να εξηγήσουμε στα παιδιά και τους συνοδούς τους ότι γίνεται νομοθετική εργασία. Συζητάμε ένα νομοσχέδιο αρμοδιότητας του Υπουργείου Υγείας. 
      Ακούτε τους Βουλευτές από την Αντιπολίτευση να καταθέτουν τις απόψεις τους, ενώ από την πλευρά της Κυβερνήσεως είναι εδώ ο Υπουργός, κ. Δημήτρης Αβραμόπουλος και ο Υφυπουργός κ. Παπαγεωργίου. 
      Σας ευχόμαστε καλή πρόοδο στις σπουδές σας. 
      Το λόγο έχει ζητήσει ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς ο κ. Αλέξανδρος Αλαβάνος. 
      Ορίστε, κύριε Πρόεδρε, έχετε το λόγο για οκτώ λεπτά. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Κύριε Πρόεδρε, πιστεύω ότι θα είμαι σύντομος. 
      Κατ’ αρχάς, με την ευκαιρία που βρίσκομαι στο Βήμα, θα ήθελα να αναφερθώ σε ένα άλλο ζήτημα και να καλέσω την Κυβέρνηση –σας παρακαλώ, κύριε Υπουργέ, εάν μπορείτε να τα μεταφέρετε και στον κύριο Υπουργό Εσωτερικών και στον Πρωθυπουργό- να σκεφθεί για μία ακόμα φορά την πρόταση που έχει κάνει η Κοινοβουλευτική Ομάδα του ΣΥΡΙΖΑ. για τη δημιουργία μιας διακομματικής επιτροπής που θα μελετήσει το θέμα της Αστυνομίας και συνολικά, εάν θέλετε, όλων των οργανισμών σχετικά με τη διαφύλαξη της ασφάλειας και της τάξης, συμπεριλαμβανομένου και του μηχανισμού που υπάρχει μέσα στις φυλακές, διότι νομίζω ότι τα κρούσματα τα οποία έχουμε είναι πολλαπλά, ακραία, επικίνδυνα κι έχουν σχέση με ανθρώπινες ζωές. Είδαμε την υπόθεση των φυλακών αυτές τις ημέρες, τη χειροβομβίδα στα Εξάρχεια, είδαμε ένα φρουρό φυλακών, αν δεν κάνω λάθος, στο Νομό Χανίων να χρησιμοποιεί το όπλο του και να υπάρχουν νεκροί. Νομίζω ότι δεν πάει άλλο. Θα έλεγα ότι αυτή η διακομματική επιτροπή μπορεί και να δει επί της ουσίας το πρόβλημα, αλλά να είναι και ένα μήνυμα προς την κοινωνία ότι όλες οι πολιτικές δυνάμεις, σύμφωνα με την πρόταση που έχει κάνει η Ομοσπονδία Αστυνομικών, είναι έτοιμες να συζητήσουν σε βάθος και σοβαρά αυτό το πρόβλημα. 
      Έρχομαι τώρα στο θέμα του νομοσχεδίου, το οποίο έχει περάσει, όπως είδαμε, διάφορες φάσεις. Να θυμίσω ότι για εμάς είναι κάτι σημαντικό, κατ’ αρχάς, το ότι είχαμε και έχουμε τη σύμβαση ανάμεσα σε μια κατηγορία εργαζομένων στο δημόσιο, τους γιατρούς του ΕΣΥ, και το δημόσιο. Έχουμε πει ότι αυτό είναι μια τομή, ένα σημαντικό βήμα προς τα μπροστά, το οποίο θα έπρεπε να το σεβαστούμε αναλόγως. Και με αυτήν την έννοια, θα έπρεπε ακριβώς η νομοθετική ρύθμιση που περνά να εκφράζει αυτά που συμφωνήθηκαν ανάμεσα στον Υπουργό και στους γιατρούς από την άλλη πλευρά. 
      Παρ’ όλα αυτά, είδαμε να γίνεται μια στροφή -μεγαλύτερη είχαμε συναντήσει στην Επιτροπή Κοινωνικών Υποθέσεων απ’ ό,τι γίνεται τελικά- διότι έγιναν πραγματικά μερικές διορθώσεις. Είχαμε εκπλαγεί και από το μεγάλο μέρος της Κοινοβουλευτικής Ομάδας της Νέας Δημοκρατίας, από τον τρόπο που αντέδρασε στη σύμβαση, αλλά εκπλαγήκαμε ακόμη περισσότερο από τον τρόπο που αντέδρασε η Αξιωματική Αντιπολίτευση. Είδαμε εδώ –θα πω εγώ τη γνώμη μου και είναι ένας πολιτικός χαρακτηρισμός- να εκφράζεται ένα κατεστημένο διευθυντικό, μεγαλοϊατρικό, απέναντι στα στοιχειώδη δικαιώματα που διεκδικούν οι γιατροί. Νομίζω ότι θα έπρεπε να προσέξουμε μέσα στη Βουλή. Και θα έπρεπε να προσέξουμε, διότι η Βουλή και οι Βουλευτές γιατροί ίσως να είναι εν αμαρτίαις. 
      Και θα αναφέρω το εξής εδώ, το οποίο δεν ξέρω κατά πόσο είναι γνωστό ευρύτερα στην κοινωνία, ίσως στους γιατρούς να είναι γνωστό. Υπάρχει ειδική νομοθετική ρύθμιση, με την οποία οι Βουλευτές γιατροί που δεν εκλέγονται, γίνονται αυτοδικαίως, χωρίς καμμία κρίση, διευθυντές του ΕΣΥ. Είναι μία νομοθετική ρύθμιση την οποία είχε περάσει παλαιότερη κυβέρνηση του ΠΑΣΟΚ, με συνέπεια σήμερα να υπάρχει αριθμός μη εκλεγέντων Βουλευτών –οκτώ έχω από τον κατάλογο του ΠΑΣΟΚ, δύο από τη Νέα Δημοκρατία- που έγιναν διευθυντές του ΕΣΥ, χωρίς καμμιά κρίση, ορισμένοι χωρίς καν να ανήκουν ποτέ στο ΕΣΥ. Ορισμένοι απ’ αυτούς είναι και νυν Βουλευτές, οι οποίοι ήταν εκλεγμένοι, σε κάποια αναμέτρηση δεν εξελέγησαν, σήμερα επανεκλέγηκαν και είναι μέλη της Βουλής. 
      Ρωτώ: Από πού και ως πού ο Βουλευτής έχει τέτοια δικαιώματα; Και όχι μόνο ο γιατρός Βουλευτής, διότι, αν θέλετε, αυτή η ρύθμιση πριν από ένα, ενάμιση μήνα, επεκτάθηκε για όλους τους Βουλευτές οι οποίοι επανέρχονται στο δημόσιο και οι οποίοι χωρίς κρίση αναδεικνύονται σε υψηλότερους βαθμούς, με συνέπεια σήμερα να υπάρχει μια ακραία κατάσταση. 
      Όλη η πορεία των γιατρών, εδώ και δεκαετίες, έχει ακολουθήσει μια εντελώς διαφορετική κατεύθυνση και αποτέλεσμα. Δηλαδή, είχαμε και έχουμε την ίδια στιγμή, μέσα από κομματικές και αναξιοκρατικές κρίσεις, γιατρούς οι οποίοι είχαν γίνει διευθυντές και την ίδια στιγμή, της ίδιας γενιάς, γιατρούς οι οποίοι δεν υπολείπονταν σε τίποτα, παρά μόνο στους θεσμούς τους με τα κόμματα, να παραμένουν επιμελητές Β΄. Κάνω λάθος; Είναι εδώ εκπρόσωποι της ΟΕΝΓΕ και της ΕΙΝΑΠ, οι οποίοι το έχουν βιώσει αυτό το ζήτημα. Και τη στιγμή που έφθανε, μέσα από τη συλλογική σύμβαση, να λυθεί αυτό το πρόβλημα, είδαμε δυστυχώς όλες αυτές τις αντιδράσεις.
      Εμείς θέλουμε να πούμε –και αναφέρθηκε από όλους τους συναδέλφους που μίλησαν και από τον εισηγητή μας τον κ. Λεβέντη- ότι σε ορισμένα άρθρα συμφωνούμε, σε ορισμένα άρθρα έχουμε επιφυλάξεις και σε ορισμένα άρθρα έχουμε διαφωνίες. Αυτό οφείλεται στο ότι δεν ακολουθήθηκε και υπήρξε απομάκρυνση από την υπογεγραμμένη σύμβαση ανάμεσα στις δύο πλευρές.
      Στη συνέχεια της συζήτησης θέλω να πω ότι θεωρούμε σημαντική τη διόρθωση πως το νοσηλευτικό προσωπικό θα προσληφθεί με βάση τους κανόνες του ΑΣΕΠ. Θεωρούμε θετική τη διόρθωση ότι η πρόσληψη των νοσηλευτών δεν έχει ένα όριο ενός αριθμού το οποίο πρέπει να προσεγγίσει, αλλά ορίζεται ως αριθμός. Θεωρούμε θετική την τοποθέτηση για τον ετήσιο χαρακτήρα της σύμβασης. Είναι, όμως, μία υπουργική τοποθέτηση που, αν δεν κάνω λάθος, έγινε σε παρέμβαση που είχε κάνει ο συνάδελφος κ. Κουράκης και εμείς θα θέλαμε να διασφαλιστεί αυτό. 
      Έχουμε μία μεγάλη απορία στο εξής: Για ποιο λόγο, όσον αφορά τους νοσηλευτές, ορίζεται –και σωστά, ανεπαρκής αριθμός- ένας αριθμός προσλήψεων ο οποίος υπερβαίνει το ένα έτος -αν δεν κάνω λάθος είναι μέσα σε μία διετία- και δεν γίνεται το ίδιο για τους γιατρούς, ενώ στη συλλογική σύμβαση είχε γίνει; Για ποιο λόγο αυτή η διαφορετική μεθοδολογία; Σας εκθέτει, κύριε Υπουργέ. Δηλαδή, στους νοσηλευτές δεν περιορίζεστε στο ένα έτος, βάζετε ένα μακρύτερο ορίζοντα, ενώ στους γιατρούς, παρ’ ότι έχετε υπογράψει στη σύμβαση ένα συγκεκριμένο αριθμό με τους φορείς των γιατρών του ΕΣΥ, περιορίζεστε στον ένα χρόνο; 
      Με αυτήν την έννοια, προκειμένου να υπάρχει συνέπεια από την πλευρά σας και να μην υπάρχει, αν θέλετε, η καχυποψία ότι είναι έπεα πτερόεντα αυτά που υπογράφηκαν στη σύμβαση, νομίζω ότι πρέπει να γίνει και η απαραίτητη διόρθωση. 
      Τέλος, θέλω να πω ότι θεωρούμε ανεπαρκές το νομοσχέδιο, αλλά θεωρούμε ότι σε ένα βαθμό τίθενται κάποια ζητήματα και πιστεύουμε ότι ως Συνασπισμός Ριζοσπαστικής Αριστεράς, κάποιες στιγμές εντελώς μόνοι και μέσα σ’ αυτήν την Αίθουσα, δώσαμε μία μάχη η οποία δεν οδηγείται σε μία πλήρη νίκη, αλλά δεν οδηγείται και στην ήττα.
      Ευχαριστώ πολύ.
      (Χειροκροτήματα από την πτέρυγα του ΣΥΡΙΖΑ)
      ΠΡΟΕΔΡΕΥΩΝ (Αναστάσιος Νεράντζης): Σας ευχαριστώ.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κύριε Πρόεδρε, παρακαλώ το λόγο για μία παρέμβαση. 
      ΠΡΟΕΔΡΕΥΩΝ (Αναστάσιος Νεράντζης): Ορίστε, έχετε το λόγο για τρία λεπτά.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ευχαριστώ, κύριε Πρόεδρε.
      Άκουσα με ιδιαίτερη προσοχή τον Πρόεδρο κ. Αλαβάνο και σε ένα γενικό συμπέρασμα βλέπω ότι επικροτεί την όλη διαδικασία που ακολουθήθηκε και η οποία, κύριε Πρόεδρε, δεν θα είχε ακολουθηθεί εάν είχαμε –όπως είπα πρωτύτερα, κατά τη διάρκεια της απουσίας σας- απλώς καταθέσει τη συλλογική σύμβαση για επικύρωση με ένα «ναι» ή με ένα «όχι» της Βουλής.
      Έγιναν βελτιώσεις -και εσείς ο ίδιος τις υπενθυμίσατε νωρίτερα- προς τη σωστή κατεύθυνση. 
      Όσον αφορά το χρονοδιάγραμμα της σύμβασης αυτής, όπως είπαμε πρωτύτερα απαντώντας στον κ. Κουράκη, θα προβλεφθεί ώστε μετά το τέλος του έτους που προβλέπεται από το νομοσχέδιο, να δοθεί μια περίοδος τριών μηνών κατά τη διάρκεια των οποίων θα διαπραγματευτούμε και βεβαίως θα καταλήξουμε. Δεν το αφήσαμε δηλαδή εις τας ελληνικάς καλένδας! 
      Σε ό,τι αφορά τους γιατρούς, κατά βάση έχετε δίκιο. Θα ήθελα όμως με τη σύμφωνη γνώμη τη δική σας και του Προεδρείου να μιλήσω για ένα δευτερόλεπτο εκτός Πρακτικών. Επιτρέπετε, κύριε Πρόεδρε; 
      ΠΡΟΕΔΡΕΥΩΝ (Αναστάσιος Νεράντζης): Εκτός Πρακτικών δεν γίνεται, κύριε Υπουργέ. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ξέρετε τι θέλω να πω. Είναι κάτι που πρέπει να σας ομολογήσω. 
      ΠΡΟΕΔΡΕΥΩΝ (Αναστάσιος Νεράντζης): Μας ακούνε όλοι, η συνεδρίαση μεταδίδεται απευθείας. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Καταλαβαίνετε τι λέω. Να μην έχει επίσημο χαρακτήρα. 
      Τα δημοσιονομικά δεδομένα μάς επιβάλλουν μια συγκεκριμένη αντιμετώπιση του αριθμού των υπό πρόσληψη γιατρών. Θα τηρηθεί στο ακέραιο αυτό. Δίνουμε το χρονοδιάγραμμα αυτών των δύο χρόνων. Ξεκινάμε από τις δύο χιλιάδες προσλήψεις και έπεται συνέχεια. Δηλαδή αυτό που είχαμε συμφωνήσει με τους γιατρούς και αυτό που περιλαμβάνεται και στην αρχική μας σύμβαση θα τηρηθεί. Απλώς κατανόηση λόγω της δημοσιονομικής ευαισθησίας της εποχής. 
      Και όταν είπα πρωτύτερα «εκτός Πρακτικών», εννοώ ότι αυτό το κομμάτι δεν θέλω να έχει επίσημο χαρακτήρα. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε πολύ. 
      ΔΗΜΗΤΡΙΟΣ ΛΙΝΤΖΕΡΗΣ: Κύριε Πρόεδρε, θα ήθελα το λόγο επί προσωπικού.
      ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε συνάδελφε, έχετε το λόγο για δύο λεπτά. 
      ΔΗΜΗΤΡΙΟΣ ΛΙΝΤΖΕΡΗΣ: Ο Πρόεδρος του Συνασπισμού Ριζοσπαστικής Αριστεράς είπε επί λέξει ότι πολλοί από τους γιατρούς που βρίσκονται εδώ μέσα τελούν εν αμαρτίαις. Θέλησε προφανώς –το εξήγησε μετά- να αναφερθεί σε κάποια διάταξη που στο παρελθόν κυβέρνηση είχε νομοθετήσει -και δεν ξέρω τι ψήφιζε ο Συνασπισμός τότε σε σχέση με αυτήν τη ρύθμιση- ότι όσοι γιατροί δεν εκλέγονται Βουλευτές, μπορούν να πάρουν κάποια θέση στο Εθνικό Σύστημα Υγείας. Θέτει δηλαδή ένα άλλο ζήτημα τώρα. Φαντάζομαι ότι τη ρύθμιση αυτή θα την έκαναν χρήση ελάχιστοι γιατροί, δυο, τρεις, πέντε δεν ξέρω πόσοι. Πάντως δεν αφορά τους ευρισκόμενους στην Αίθουσα.
      Θα ήθελα λοιπόν, να τον παρακαλέσω, γιατί και ο λαϊκισμός έχει τα όριά του. Το ζήτημα το τι θα κάνουν οι γιατροί όταν θα πάψουν να είναι Βουλευτές είναι προσωπικό. Εάν θέλει, ας καταθέσει ο Συνασπισμός ένα σχέδιο νόμου, να αναιρέσει αυτά τα προνόμια. Όμως είναι άλλο θέμα. Έχει να κάνει με το τι θα κάνουν οι Βουλευτές, όταν γενικώς δεν εκλέγονται. 
      Ας αφήσει, λοιπόν, το ότι τελούμε εν αμαρτία. Εγώ δεν αισθάνομαι καμμία αμαρτία. Θεωρώ το επάγγελμα που ασκούσα τιμή. Προσπάθησα με κάθε τρόπο να το ασκώ και τώρα και η Πλειοψηφία της Βουλής μου έδωσε αυτό το δικαίωμα. 
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο κ. Αλαβάνος για δύο λεπτά για να διευκρινίσει τι εννοούσε. Είναι προφανές ότι δεν είχε πρόθεση να μειώσει κανέναν από εμάς, αλλά ας τον ακούσουμε. 
      Ορίστε, κύριε Αλαβάνο. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Ευχαριστώ, κύριε Πρόεδρε. 
      Μίλησα για το θεσμό του Βουλευτή γιατρού ο οποίος αξιοποιεί ή εν δυνάμει μπορεί να αξιοποιήσει μια εντελώς χαριστική, απαράδεκτη, αδικαιολόγητη, φωτογραφική για τους Βουλευτές διάταξη, όπου θα γινόταν διευθυντής του ΕΣΥ χωρίς να ανήκει καν στο ΕΣΥ, ενώ οι άλλοι γιατροί θα ήταν βητάδες. Δεν ήθελα να διαβάσω τα ονόματα. Λυπάμαι. Προκαλεί ο κ. Λιντζέρης.
      ΝΙΚΟΛΑΟΣ ΠΑΠΑΔΗΜΑΤΟΣ: Να διαβάσετε τους εκφραστές του ιατρικού κατεστημένου, κύριε Πρόεδρε, που είπατε προηγουμένως. 
      ΔΗΜΗΤΡΙΟΣ ΛΙΝΤΖΕΡΗΣ: Κύριε Πρόεδρε…
      ΠΡΟΕΔΡΕΥΩΝ (Αναστάσιος Νεράντζης): Κύριε Λιντζέρη, παρακαλώ δεν έχετε το λόγο. 
      Κύριε Αλαβάνο, η απάντησή σας θα αναφέρεται, επί των αιτιάσεων, που θεώρησε ότι τον πλήττουν ο κ. Λιντζέρης. Παρακαλώ να μην επεκταθούμε σε άλλα θέματα. Ο κ. Λιντζέρης θεώρησε ότι οι «εν αμαρτίαις» περιλαμβάνουν και εκείνον, έτσι γενικώς, και θεώρησε τον εαυτό του θιγέντα. Παρακαλώ να διευκρινίσετε αυτό το θέμα. Να μην μπούμε σε άλλα θέματα. 
      ΔΗΜΗΤΡΙΟΣ ΛΙΝΤΖΕΡΗΣ: Ας αφήσει τα εν αμαρτίαις. 
      ΠΡΟΕΔΡΕΥΩΝ (Αναστάσιος Νεράντζης): Κύριε Λιντζέρη, σας παρακαλώ. 
      Ελάτε, κύριε Αλαβάνο. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Κύριε Πρόεδρε, θα συγκρατηθώ. Με τη γνώμη και των συναδέλφων μου, δεν θα διαβάσω τα ονόματα, γιατί δεν είναι προς τιμήν των συγκεκριμένων ανθρώπων. Υπάρχουν όμως και υπάρχει νυν Βουλευτής, κεντρικό στέλεχος εδώ στο ΠΑΣΟΚ, ο οποίος έχει αξιοποιήσει αυτήν τη ρύθμιση.
      ΠΡΟΕΔΡΕΥΩΝ (Αναστάσιος Νεράντζης): Είναι φανερό ότι δεν επρόκειτο για τον κ. Λιντζέρη. Το θέμα θεωρείται λήξαν. 
      Επιστρέφουμε στον κατάλογο, τον οποίο έχουμε παραμελήσει και δικαίως διαμαρτύρονται οι εγγεγραμμένοι συνάδελφοι.
      Το λόγο έχει ο Βουλευτής της Νέας Δημοκρατίας στο Νομό Φθιώτιδας, ο καθηγητής κ. Θανάσης Γιαννόπουλος.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Επήλθε η ηρεμία, αλλά είμαι υποχρεωμένος ως γιατρός να πω ότι οι ευρισκόμενοι γιατροί εδώ στο Κοινοβούλιο δεν είναι εν αμαρτίαις. Χάρηκα όμως από τον Πρόεδρο του ΣΥΡΙΖΑ που με παρρησία δέχθηκε τουλάχιστον ότι η Νέα Δημοκρατία, η Κυβέρνηση, έφερε αυτήν την κύρωση της σύμβασης των εργασιακών σχέσεων των γιατρών, ασχέτως βέβαια εάν το ΠΑΣΟΚ λοιδορεί την Κυβέρνηση ότι σύρθηκε κάτω από τις ευρωπαϊκές επιταγές να υπογράψει μια τέτοια σύμβαση. Αλλά ιστορικά, επειδή αναφέρθηκε και η διάταξη αυτή των γιατρών, η διάταξη αυτή είναι του ’89 επί μακαρίτη γιατρού, του Κτενά, για να τα γνωρίζετε. Όσοι έκαναν χρήση αυτών των διατάξεων, εδώ είμαστε, κύριε Αλαβάνε, αν θέλετε, φέρτε πρόταση. Εγώ είμαι αντίθετος γιατροί Βουλευτές να καταλαμβάνουν σε κοινοβουλευτική αποτυχία κάποια θέση διευθυντού σε προσωποπαγή θέση. Φέρτε την πρόταση να την ψηφίσουμε. Δεν έχουμε καμμία αντίρρηση. Ούτε μπαίνουμε σε ονοματολογίες συναδέλφων. 
      Είμαι όμως υποχρεωμένος να πω ότι χαίρομαι για τις διορθώσεις και τροποποιήσεις που έγιναν εκ μέρους του Υπουργού όσον αφορά το να συμπεριληφθούν οι πανεπιστημιακοί στο άρθρο 1 και στο άρθρο 2. Πράγματι, η προσθήκη αυτή στο άρθρο 1 είναι για να δημιουργήσει συνθήκες ευρύθμου λειτουργίας των εφημεριών, διότι δεν θα μπορούσαν να εφημερεύσουν και τα περιφερειακά πανεπιστημιακά νοσοκομεία, ιδιαίτερα δε τα νοσοκομεία του κέντρου «Αττικό», «Λαϊκό», «Ιπποκράτειο» κ.λπ..
      Επίσης, θέλω να χαιρετίσω ιδιαίτερα το θέμα της προσθήκης της τελευταίας παραγράφου περί αστικής ευθύνης των πανεπιστημιακών μέσα στο νοσοκομεία του Εθνικού Συστήματος Υγείας, κάτι που αποτελεί μία έκφραση καλής θέλησης, της τροπολογίας των Γιαννόπουλου-Σκανδαλάκη με γενικό αριθμό 499 και ειδικό αριθμό 59. Και θα πρέπει να ξέρετε, κύριοι Υπουργοί, ότι υπάρχουν εκκρεμότητες στο δικαστήριο που εκποιούνται σπίτια συναδέλφων πανεπιστημιακών για το malpractice το γνωστό, όπως υπάρχει. 
      Επίσης, στο άρθρο 2, στην προσθήκη που έγινε, θα ήθελα να το δείτε, κύριε Υπουργέ, διότι τεχνικά αποτελεί ένα πρόβλημα. Ναι μεν συμπεριλαμβάνονται οι πανεπιστημιακοί στη διατύπωση την οποία δίνετε, αλλά, επειδή οι πανεπιστημιακοί γιατροί έχουν ιδιαίτερο ωράριο εργασίας που προβλέπεται από το Υπουργείο Παιδείας, θα ήθελα στην παράγραφο 2, ακριβώς του άρθρου 2, εδώ που λέει: «ύστερα από κάθε ενεργό εφημερία παρέχεται στον ιατρό νοσοκομειακό ή πανεπιστημιακό», διότι, εάν μπει η λέξη «πανεπιστημιακό» στην πρώτη παράγραφο, θα δημιουργήσει προβλήματα όσον αφορά το θέμα του Υπουργείου Παιδείας που έχουμε ένα διαφορετικό ωράριο εργασίας.
      Για το επίμαχο άρθρο 4 είχα εκφράσει τις διάφορες άλλες σκέψεις και παρατηρήσεις και αυτό γιατί; Διότι τεχνικά έχει ορισμένα προβλήματα υλοποίησης στο άρθρο αυτό, πώς θα γίνει, πώς θα λειτουργήσει, πότε θα αρχίσει, από πού θα αρχίσει, από ποια νοσοκομεία, από ποιες κλινικές. Όπως επίσης στο άρθρο αυτό περιλαμβάνεται ότι στη γενική συνέλευση του τομέα στα νοσοκομεία που υπάρχουν πανεπιστημιακές κλινικές θα πρέπει να συμπεριληφθεί ένας εκπρόσωπος των πανεπιστημιακών κλινικών. Δεν είναι δυνατόν «Λαϊκό Νοσοκομείο» με έξι πανεπιστημιακές κλινικές, «Ιπποκράτειο» με πέντε πανεπιστημιακές κλινικές, «Αττικό Νοσοκομείο» με πανεπιστημιακές κλινικές, να μη συμπεριλαμβάνεται ένας εκπρόσωπος από την πανεπιστημιακή κοινότητα. Δεν αλλάζει σε τίποτα. Απλούστατα δημιουργεί μία εύρυθμη λειτουργία και δεν δημιουργεί προϋποθέσεις ανταγωνιστικότητας μεταξύ γιατρών του ΕΣΥ και πανεπιστημιακών γιατρών.
      Όσον αφορά σε κάποιες τεχνικές παρατηρήσεις επί του συγκεκριμένου επίμαχου άρθρου 4, το 20% που αναφέρετε πρέπει να συγκεκριμενοποιηθεί. Πώς θα πάει; Επί του συνόλου των θέσεων; Επί κάποιων θέσεων μέσα σε κάθε νοσοκομείο; Σε τι ποσόστωση θα είναι αυτό το 20%, το οποίο είναι μεν σωστό, δεν θέλω να κάνω ανάλυση τι και πώς θα μπορούσε να υπάρξει. 
      Όσον αφορά την αξιολόγηση, πώς είναι δυνατόν να γίνει όταν οι εισηγητές θα λάβουν τις προθέσεις μόνο των ενδιαφερομένων και θα αξιολογήσουν, τι; Το βιογραφικό σημείωμα; Βάσει ποίων δεδομένων; Εδώ ήταν η δική μου ένσταση, ότι θέλουμε πραγματικά βιογραφικά σημειώματα, τα οποία να αναδεικνύουν το μέγεθος του έργου που έχει επιτελεστεί μέσα στο νοσοκομείο από τους συγκεκριμένους συναδέλφους που κρίνονται και παράλληλα να υπάρξουν κριτήρια αξιολόγησης βάσει του επιστημονικού έργου και όχι βάσει της ηλικίας και του χρόνου που έχουν στο σύστημα. 
      Βέβαια, όπως θα καταλάβετε, οι διευθυντές που θα γίνουν –κάτι ανάλογο με τις πανεπιστημιακές σχολές, την ιατρική σχολή- θα είναι τιτουλάριοι διευθυντές, για να χρησιμοποιήσουμε και θρησκειολογική ορολογία. 
      Ο συντονιστής διευθυντής, πρότασή μου είναι –δεν ξέρω αν τελικά θα τύχει της αποδοχής- να είναι σε ανοικτή διαδικασία, να μπορεί στη θέση του συντονιστή διευθυντή να λάβει μέρος και ένας συνάδελφος που έρχεται από το εξωτερικό, που δεν μπορεί να μπει. Αναφέρθηκε το όνομα Τζάκης. Φανταστείτε να τον βάλουμε να γίνει επιμελητής Β΄! 
      Επίσης, και άλλοι πανεπιστημιακοί μπορούν να φύγουν από το πανεπιστήμιο και να εμπλουτίσουν κατ’ αυτόν τον τρόπο το Εθνικό Σύστημα Υγείας, που έχει ανάγκη να εμπλουτιστεί από ό,τι το καλύτερο διαθέτει επιστημονικά και ιατρικά η χώρα μας. 
      Οι κρίσεις πώς θ’ αρχίσουν; Έχω μία πρόταση, κύριοι Υπουργοί. Οι κρίσεις πρέπει να αρχίσουν από τους συναδέλφους αυτούς που έχουν χρόνια και έχουν ήδη κριθεί. Να μην αρχίσουν κρίσεις από συναδέλφους οι οποίοι δεν εκρίθησαν ποτέ, αλλά από επιμελητές Β΄ έχουν βρεθεί να είναι αναπληρωτές διευθυντές. 
      Αυτά είναι τεχνικά στοιχεία, τα οποία θα μπορέσουν να δώσουν μία καλύτερη φόρμα στο επίμαχο άρθρο 4, διότι ναι μεν εγώ το πιστεύω το άρθρο 4, το πολυδιευθυντικό, έχω όμως –συμπαθάτε με- ορισμένες ενστάσεις. Πραγματικά θέλω να λειτουργήσει όπως λειτουργεί στο πανεπιστήμιο. Είχα δεσμευτεί πάνω σ’ αυτή την αρχή μου όταν συζητούσα με τους συναδέλφους συνδικαλιστές, γιατρούς του ΕΣΥ. 
      Θα πρέπει να δείτε, κύριε Υπουργέ, το ζήτημα να επανέλθει η εξουσιοδότηση που θα δώσει το νομοθετικό Σώμα σε εσάς, στον Υπουργό, να μπορεί με υπουργικές αποφάσεις να διαμορφώνει κάποια τεχνικά στοιχεία μέσα στην όλη εφαρμογή αυτού του νόμου. Άρα, λοιπόν, θα πρέπει να επαναφέρετε αυτή την τελευταία παράγραφο που ήταν στο άρθρο 4, για να δοθεί η πιο εύρυθμη λειτουργία. 
      Θα μου επιτρέψετε να κάνω μια πολύ μικρή αναφορά στο θέμα των τροπολογιών. Σεβαστή η άποψη της Κυβέρνησης, δεν δέχεται τροπολογίες. Να το σεβαστούμε. Θα μου επιτρέψετε, όμως, να σας κεντρίσω τη μνήμη σε αυτό που είχατε δεσμευτεί όσον αφορά το συν είκοσι κλίνες στο π.δ.235. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Υπάρχει ένα μεγάλο πρόβλημα ιδιαίτερα στις ψυχιατρικές κλινικές. Έκλεισε η κλινική του Συνούρη και είναι διακόσιοι πενήντα ψυχασθενείς στο δρόμο. Δεν ξέρω πού θα πάνε από τα ασφαλιστικά ταμεία. 
      Έχω καταθέσει μία τροπολογία. Κύριε Υπουργέ, σας δίνεται μία δυνατότητα. Η διάταξη στο άρθρο 8 είναι συγκεκριμένη. Έγινε μεγάλη συζήτηση. Η επιστολή του κ. Βέη, δεν έκανε τίποτε άλλο παρά να επικυρώσει τη συμφωνία που υπήρξε και την αγαστή συνεργασία του Υπουργείου Υγείας με τον κ. Βέη, ο οποίος είναι λαμπρότατος. Όμως, τεχνικά έχει πρόβλημα.
      Όσο και να του δώσετε εσείς -όπως είχατε δώσει όταν κι εγώ ήμουν στο Υπουργείο- τα είκοσι άτομα και μέσα σε ένα τρίμηνο διεκπεραιώθηκε η 11Κ του 2006 και πάλι θα έχουμε δυσκολίες όσον αφορά την πρόσληψη προσωπικού, διότι το ΑΣΕΠ δεν είναι τίποτε άλλο παρά ένας αξιόλογος αξιοποιητής αξιολογικών δεδομένων, αλλά είναι και ένας συντελεστής δυσκολίας λόγω των δημοσιονομικών προβλημάτων που υπάρχουν, διότι μετά θα πρέπει να εγκριθούν οι θέσεις από το Γενικό Λογιστήριο. 
      Πάρτε λοιπόν, κύριε Υπουργέ, εάν θέλετε, την τροπολογία την οποία έχουμε καταθέσει –και την είχα καταθέσει και στο προηγούμενο νομοσχέδιο- κι η οποία δεν είναι τίποτε άλλο παρά επικουρικό νοσηλευτικό προσωπικό, όπως είναι το επικουρικό βοηθητικό προσωπικό, με 1,5% επί του προϋπολογισμού των ανελαστικών δαπανών μισθοδοσίας, και κατ’ αυτόν τον τρόπο και με μόνο κριτήριο το χρόνο στον ΟΑΕΔ θα έχετε μέσα σε ενάμιση μήνα πρόσληψη για δώδεκα μήνες, με θητεία, προσωπικού σε όλα τα νοσοκομεία. Και έρχεται ο διαγωνισμός με το άρθρο 8…
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Αναστάσιος Νεράντζης): Κύριε Γιαννόπουλε, σας παρακαλώ. Πρέπει να τελειώσετε. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ:...να βρει νοσηλευτές μέσα στα νοσοκομεία. Έτσι θα σας δοθεί μια μεγάλη δυνατότητα μονάδες, κλινικές και τμήματα να στελεχωθούν με προσωπικό. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Γιαννόπουλε.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Και επειδή ακούστηκε και για τα δημοσιονομικά, είναι γενναία η απόφαση της Κυβέρνησης και του Υπουργού όσον αφορά τον αριθμό των προσλήψεων. 
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, κύριε Γιαννόπουλε, σας παρακαλώ.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Τελειώνω, κύριε Πρόεδρε. 
      Και ας μην ξεχνάμε ότι στη Γερμανία σήμερα έχουν κλείσει πάρα πολλά περιφερειακά νοσοκομεία λόγω της οικονομικής κρίσεως και έχουν απολυθεί γιατροί από το σύστημα που επικρατεί στη Γερμανία. Γι’ αυτό, λοιπόν, είπα ότι πρέπει να χαιρετίσουμε θαρραλέα την απόφαση αυτή του Υπουργού. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε πολύ. Προς στιγμήν μου δώσατε την εντύπωση ότι κάνατε το «Γερμανό» στις εκκλήσεις μου! 
      Το λόγο έχει ζητήσει ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Ροντούλης. Κύριε Ροντούλη, συναινείτε να προηγηθεί ο κ. Παπαδημάτος, ο οποίος προωθήθηκε προς το Βήμα;
      ΑΣΤΕΡΙΟΣ ΡΟΝΤΟΥΛΗΣ: Είναι στη διακριτική σας ευχέρεια, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Ας μιλήσει ο κ. Παπαδημάτος τότε αφού ο κ. Ροντούλης είναι πάντοτε συνεπής. Και μέχρις ότου ανέλθει στο Βήμα ο συνάδελφός μας κ. Παπαδημάτος σας ανακοινώνω, κύριοι συνάδελφοι, ότι ο Βουλευτής Επικρατείας κ. Σπυρίδων Κουβέλης ζητεί άδεια ολιγοήμερης απουσίας στο εξωτερικό. Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς η Βουλή ενέκρινε τη ζητηθείσα άδεια. 
      Ορίστε, κύριε Παπαδημάτο, έχετε το λόγο για οκτώ λεπτά. 
      ΝΙΚΟΛΑΟΣ ΠΑΠΑΔΗΜΑΤΟΣ: Ευχαριστώ, κύριε Πρόεδρε, και ειλικρινά λυπάμαι που θα δώσω μια συνέχεια στην προηγούμενη αναφορά του Προέδρου της Κοινοβουλευτικής Ομάδας του ΣΥΡΙΖΑ για τους «εν αμαρτίαις γιατρούς», που δεν ήταν η αναφορά μόνο στους διευθυντές των νοσοκομείων μετά τη βουλευτική ιδιότητα αλλά είχε αναφορά και στους άλλους, και θα τον παρακαλούσα να κοιτάξει τα αρχεία του κόμματός του και θα βρει πολλούς μεγαλογιατρούς και ιδιωτικού και δημόσιου τομέα, πολλούς πανεπιστημιακούς, «προσκυνημένους» ή μη, και από εκεί και πέρα…Εκτός κι αν αυτοί είναι το καλό κατεστημένο και όλοι εμείς οι άλλοι είμαστε το κακό κατεστημένο. Καλό είναι αναφορές τέτοιες, που χρήζουν απάντησης, να μη λέγονται και μάλιστα σ’ αυτό το διαμέτρημα και το επίπεδο κοινοβουλευτικών ανδρών, όπως είναι ο Πρόεδρος της Κοινοβουλευτικής Ομάδας του ΣΥΡΙΖΑ. 
      Κύριοι συνάδελφοι, θεωρώ ότι συζητώντας κατ’ άρθρον το νομοσχέδιο που έρχεται προς ψήφιση πραγματικά, αντικειμενικά αν το δούμε στην ιστορία στο χώρο της υγείας από ψηφίσεως του ΕΣΥ, είναι το πρώτο και το σημαντικότερο νομοσχέδιο, σε σχέση με τις εφημερίες από τη μία πλευρά και από την άλλη πλευρά σε σχέση με το «πολυδιευθυντικό», που έρχεται στη Βουλή. Έχουν έρθει κι άλλα. Κανένα δεν ακούμπησε τις εφημερίες μέχρι σήμερα. Κι έρχεται να λύσει ένα χρόνιο πρόβλημα στο χώρο των γιατρών, τέτοιο που ταλάνιζε για δεκαετίες και το συνδικαλιστικό κίνημα αλλά, αν θέλετε, και τα Υπουργεία Υγείας και τους Υπουργούς Υγείας όλων των προηγουμένων κυβερνήσεων. Λύνεται οριστικά το πρόβλημα. 
      Παράλληλα, σε ό,τι αφορά τα κενά που μπορεί να δημιουργούνται κατά καιρούς κυρίως στα νοσοκομεία της επαρχίας, είναι γεγονός ότι μετά τη δυνατότητα που έχουμε να υπογράφει ένας γιατρός αν θέλει να κάνει παραπάνω εφημερίες απ’ αυτές που το πλαφόν του ωραρίου επιβάλλει, θα μπορεί κάλλιστα να τις κάνει, άρα θα μπορούμε να καλύψουμε αν όχι όλα –που το εύχομαι- πάντως σημαντικότατο αριθμό των κενών που θα υπάρχουν και στα περιφερειακά κυρίως νοσοκομεία. 
      Πέρα απ’ αυτό θεωρώ ότι μέσα από την εφημερία το άλλο που πρέπει κανείς να δει είναι η εκπαίδευση. Μιλάμε για το ΕΣΥ του παρόντος και του χθες και δεν έχουμε πιάσει ουσιαστικά να συζητήσουμε για το ΕΣΥ του αύριο. Και το ΕΣΥ του αύριο δεν είναι οι διευθυντές. Το ΕΣΥ του αύριο είναι οι φοιτητές Ιατρικής και οι ειδικευόμενοι του σήμερα και του αύριο, θέμα που δεν το έχουμε ακουμπήσει κι ουσιαστικά έχουμε μεγάλα, μα πάρα πολύ μεγάλα προβλήματα. 
      Σε ό,τι αφορά το άρθρο 2 με το ωράριο, εγώ θεωρώ ότι εκτός από τους πολιτικούς και οι γιατροί είναι μία κατηγορία εργαζομένων που δεν έχουν ωράριο. Και από τη μια μεριά είναι καλή η κοινωνική προσφορά και είναι πλέον βέβαιο ότι στις οριακές στιγμές των κρισίμων περιστατικών σε ασθενείς, ο γιατρός δεν πρόκειται ποτέ να κοιτάξει το ρολόι του, αλλά όμως και αυτό μοιραία θα είναι ένα λειτουργικό πρόβλημα που θα δημιουργηθεί. Και αν αυτές οι ώρες είναι πάνω από το ωράριο, θεωρώ ότι μέσα από τη συζήτηση και των γιατρών, αλλά και της εκάστοτε ηγεσίας, μπορεί να βρεθεί μια μέση λύση. Είναι πλέον βέβαιο ότι το επτάωρο, το επίσημο ωράριο, δεν μπορεί σε κάποιες στιγμές, στη λήξη του ή στην αρχή του, να λειτουργήσει, γιατί έτσι είναι η ιατρική. Δεν μπορούμε να την αλλάξουμε εμείς.
      Σε ό,τι αφορά το άρθρο 3, δεν έχω να πω τίποτα. Το αφορολόγητο είναι κάτι που αν μπορεί από την πλευρά του το Υπουργείο, θα το προχωρήσει. Και με τα δεδομένα της οικονομικής κρίσης που υπάρχει σήμερα, αν τα μεγέθη είναι εφικτά, νομίζω ότι μπορούμε να προχωρήσουμε και σε έναν αριθμό εφημεριών αφορολόγητων πάνω από το πλαφόν.
      Σε ό,τι αφορά το άρθρο 5 και το άρθρο 6 και σε σχέση με τους διορισμούς των γιατρών και των νοσηλευτριών, η πρώτη διευκρίνιση είναι ότι έχουμε σε εξέλιξη και προκηρύξεις σήμερα και για νοσηλεύτριες και για γιατρούς που είναι έξω από τους δύο χιλιάδες γιατρούς και τις πεντέμισι χιλιάδες νοσηλεύτριες. Δεύτερη διαπίστωση είναι ότι πλέον είναι βέβαιο ότι δεν φτάνουν ούτε οι δύο χιλιάδες ούτε οι πεντέμισι χιλιάδες. 
      Αλλά από την άλλη πλευρά θα πρέπει να συνειδητοποιήσουμε το εξής. Χρεώστε οι της Αντιπολίτευσης τα πέντε χρόνια της Νέας Δημοκρατίας. Μα, αν στα πέντε χρόνια υπήρχαν διορισμοί, τότε θα σας έλεγα και εγώ που ανήκω στη Νέα Δημοκρατία ότι οι ευθύνες είναι στα πέντε τελευταία χρόνια. Ξέρετε, όμως, από ιδρύσεως του ΕΣΥ τι γίνεται με τους διορισμούς στο χώρο της υγείας και σε επίπεδο γιατρών και νοσηλευτικού και παραϊατρικού προσωπικού και με τη διόγκωση της βιοϊατρικής τεχνολογίας που ήρθε και προσέθεσε σήμερα στα νοσοκομεία άγνωστα μέχρι πριν δεκαπέντε χρόνια επιστημονικά πεδία. 
      Παλιότερα, στα νοσοκομεία τα εργαστήρια ήταν στα ισόγεια και στα υπόγεια και κάλυπταν λιγότερο από το 1/3 της εκτάσεως του νοσοκομείου. Σήμερα δεν ξέρω αν το 1/3 της εκτάσεως στα σύγχρονα νοσοκομεία, τα τριτοβάθμιας περίθαλψης, το καλύπτουν οι κλίνες και αν δεν καλύπτουν τα 2/3 τα εργαστήρια.
      Στέκομαι για οικονομία χρόνου και στο άρθρο 4, που θεωρώ ότι είναι μια τομή. Το πολυδιευθυντικό είναι μια αναγκαιότητα. Από εκεί και πέρα θέλει συζήτηση, όσον αφορά τη στελέχωση, την αξιολόγηση και τη λειτουργία του.
      Και ένα από τα ερωτήματα που βάζω πρώτα στον εαυτό μου είναι το εξής: Έχουμε μια κλινική, ιδιαίτερα στα μεγάλα αστικά κέντρα, με πάρα πολλούς διευθυντές. Σίγουρα, για να είναι ένας διευθυντής έχει και μια εξειδικευμένη γνώση. Και χρειαζόμαστε την εξειδικευμένη γνώση και χρειαζόμαστε και το αντίστοιχο εργαστήριο ή την αντίστοιχη μονάδα. Αυτές τις μονάδες, πώς θα τις χτίσουμε; Θα λειτουργούμε με βάση το γιατρό που έχουμε και έχει την εξειδικευμένη γνώση ή θα στείλουμε μονάδες –και αυτή είναι η προσωπική μου τοποθέτηση- ανάλογα με τις ανάγκες που έχουμε και βλέποντας γενικά τον υγειονομικό χάρτη της Ελλάδος; Και αυτό για να αποφύγουμε και αυτόν τον υδροκεφαλισμό του κέντρου που παράλληλα η εξειδικευμένη γνώση, όσο απομακρυνόμαστε από τα μεγάλα αστικά κέντρα και από εκεί που έχουμε ιατρικές, ελλείπει παντελώς.
      Θέλω να κάνω και ένα σχόλιο. Άκουσα πολλές φορές από συναδέλφους για το μισθολόγιο των γιατρών, σε σχέση με το πλαφόν του αρεοπαγίτη. Νομίζω ότι αυτό ήδη από τη φύση του και μετά από τις γενναίες αυξήσεις που πήραν οι δικαστικοί, εκλείπει. Δεν φαντάζομαι ότι υπάρχει σήμερα γιατρός οποιασδήποτε βαθμίδας που αθροιστικά οι εφημερίες και ο μισθός του μπορεί να υπερβαίνει το σημερινό μισθό του αρεοπαγίτη. Θεωρώ ότι είναι ένας σχολιασμός και μια αρνητική τοποθέτηση, σε σχέση με το νομοσχέδιο, που σήμερα δεν ισχύει.
      Τελειώνω με την επιθυμία και με την προσπάθεια από την πλευρά μου, όσον καιρό είμαι Βουλευτής, να αγωνιστώ για το ΕΣΥ του παρόντος και του μέλλοντος. Και το παρόν και το μέλλον νοσεί.
      Κύριε Υπουργέ, για το νομοσχέδιο αυτό είστε άξιος συγχαρητηρίων. Και είστε άξιος συγχαρητηρίων, γιατί μέσα από το διάλογο και μέσα από τη συναίνεση καταλήξαμε εδώ. Ξεκινήσαμε από την επιτροπή με εκ διαμέτρου αντίθετες απόψεις και αν θέλετε, σε μερικά άρθρα και από εμάς που ανήκουμε στη Νέα Δημοκρατία. Αλλά επειδή κατανοήσατε ότι υπήρχε και λογική και ήταν τα αιτήματα δίκαια, φτάσαμε σε ένα σημείο που δεν υπάρχει καμμία, μα καμμία απολύτως διαφωνία.
      Ως επόμενο βήμα νομίζω –χωρίς κανείς να κάνει προτροπές, αλλά έτσι σαν επιθυμία ή σαν βούληση ενός νέου Βουλευτή γιατρού- ότι πρέπει να δείτε το θέμα των ειδικευομένων. 
      Καταστρέφονται γενιές ειδικευομένων αυτήν τη στιγμή στον τόπο μας. Δεν υπάρχει και δεν είναι δυνατόν να τελειώνει χειρουργική ειδικότητα ένας γιατρός στα σαράντα δύο του, στα σαράντα τρία του χρόνια. Είναι τελειωμένος επιστημονικά και δεν προσφέρει τίποτα, μα τίποτα, ούτε στον εαυτό του ούτε στο κοινωνικό σύνολο. 
      Προχωρήστε και στο νομοσχέδιο για την πρωτοβάθμια φροντίδα υγείας. Είναι εκείνο που θα έλθει να ολοκληρώσει αυτές τις παρεμβάσεις και τις τομές που κάνατε σήμερα με το νομοσχέδιο που φέρατε στη Βουλή. 
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε και για τη συντομία σας, κύριε συνάδελφε. 
      Γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα έξι μαθητές και μαθήτριες και δύο συνοδοί καθηγητές από το Γυμνάσιο Νεάπολης Αγρινίου. 
      Η Βουλή σας καλωσορίζει και σας εύχεται να έχετε πρόοδο. 
      (Χειροκροτήματα από όλες τις πτέρυγες της Βουλής)
      Σας ενημερώνουμε ότι σήμερα έχουμε ημέρα νομοθετικού έργου. Συζητάμε ένα νομοσχέδιο που αφορά την υγεία. Ακούτε τις απόψεις που παραθέτουν οι Βουλευτές των Κομμάτων και από την πλευρά της Κυβερνήσεως θα απαντήσουν ο Υπουργός κ. Αβραμόπουλος και ο Υφυπουργός κ. Παπαγεωργίου.
      Το λόγο έχει ο Κοινοβουλευτικός Εκπρόσωπος του Λαϊκού Ορθόδοξου Συναγερμού, ο πάντα ευγενής κ. Ροντούλης, για οκτώ λεπτά. Και το λέω αυτό, διότι έδωσε τη θέση του στον προηγούμενο συνάδελφο να μιλήσει. 
      Ελάτε, κύριε Ροντούλη. 
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε. 
      Αγαπητοί συνάδελφοι, παρακολουθήσαμε στην Αίθουσα τους εξαίρετους διπλωματικούς χειρισμούς του κυρίου Υπουργού, σε σημείο μάλιστα που εγώ διερωτήθην, «δεν θα έπρεπε να είναι ο κ. Αβραμόπουλος Υπουργός Εξωτερικών;», αντί...
      ΠΡΟΕΔΡΕΥΩΝ (Αναστάσιος Νεράντζης): Μην ξεχνάτε ότι είναι διπλωμάτης και η ιδιότητα αυτή τον συνοδεύει διά βίου. 
      ΑΣΤΕΡΙΟΣ ΡΟΝΤΟΥΛΗΣ: Θα το στοιχειοθετήσω. 
      Κύριε Υπουργέ, είπατε ότι παρ’ όλη την οικονομική κρίση που υπάρχει –και είναι αναμφισβήτητο αυτό και πανθομολογούμενο- ο αγαπητός Πρωθυπουργός της χώρας εξαίρεσε τις προσλήψεις που θα γίνουν στον τομέα της παιδείας και της υγείας. 
      Μάλιστα, είπατε μετ’ επιτάσεως ότι ενώ κάποιοι σας πίεζαν περί του αντιθέτου, δείξατε μία ανθεκτική στάση και συμπεριφορά και προχωρείτε σε επτάμισι χιλιάδες προσλήψεις νοσηλευτικού και ιατρικού προσωπικού. Δεν είπατε, όμως, την αλήθεια ή την αποφύγατε κατά διπλωματικό τρόπο. 
      Η αλήθεια είναι η εξής, αγαπητοί συνάδελφοι: Η πίεση από την Ευρωπαϊκή Επιτροπή από την πλευρά της Ευρωπαϊκής Ένωσης είχε γίνει ανυπόφορη πλέον. Σας εστάλη προειδοποιητική επιστολή, ναι ή όχι; Με άλλα λόγια, «την ανάγκη ποιήσατε φιλοτιμία». 
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Το προεδρικό διάταγμα το έχει υπογράψει η Κυβέρνηση. 
      ΑΣΤΕΡΙΟΣ ΡΟΝΤΟΥΛΗΣ: Άρα, λοιπόν, εφόσον δεχθήκατε αυτή την προειδοποιητική επιστολή που μιλούσε για παραπομπή της Ελλάδος στο Δικαστήριο των Ευρωπαϊκών Κοινοτήτων, θα μπορούσατε να κάνετε κάτι το διαφορετικό; Τα πράγματα είχαν φθάσει στο απροχώρητο. 
      Άρα, λοιπόν, θέλατε-δεν θέλατε, κινηθήκατε κατά αυτονόητο τρόπο. Εγώ νομίζω ότι θέλατε, αλλά μην ξεχνάμε την παράμετρο της Ευρωπαϊκής Ένωσης και τις πιέσεις που ασκούσε χρόνια τώρα για την κατάσταση στο ελληνικό σύστημα υγείας, για το οποίο βέβαια δεν ευθύνεστε εσείς. Τεράστιες είναι και οι ευθύνες του ΠΑΣΟΚ –για να μην ξεχνιόμαστε. 
      Επίσης, τι άλλο κάνατε, κύριε Υπουργέ; Είπατε το εξής: «Θα πρέπει να δούμε» –όσον αφορά το μισθολόγιο τώρα- «τι έπαιρναν και τι παίρνουν.» Όμως, υπάρχει και η άλλη οπτική του θέματος, για την οποία πρέπει να δώσετε μία εξήγηση, που λέει το εξής: «Τι συμφωνήσατε να πάρουν και τι παίρνουν».
      Και το ερώτημα είναι ένα. Όταν συμφωνήσατε τα ποσά που συμφωνήσατε στην κλαδική συλλογική σύμβαση με την ΟΕΝΓΕ –διότι συμφωνήσατε κάποια ποσά- ο Υπουργός Εθνικής Οικονομίας και Οικονομικών ήταν ενήμερος; Το είχατε συζητήσει πριν; Διότι αν το είχατε συζητήσει και είχε συμφωνήσει, τότε γιατί αρχίζουν τα ποσά να χαμηλώνουν και στη συνέχεια αρχίζουν να ανεβαίνουν, δηλαδή να γίνεται μία παλινδρόμηση; 
      Αν είχατε συμφωνήσει, θα έπρεπε να είναι τα αρχικά ποσά της κλαδικής συλλογικής συμβάσεως. Εκτός και εάν δεν είχατε συμφωνήσει, πράγμα που σημαίνει μεγίστη δυσλειτουργία στην Κυβέρνηση. Ή για να το πω διαφορετικά, πίεση του Αβραμόπουλου, προκειμένου –θέλουν, δεν θέλουν- κάποιοι να προχωρήσουν κάποια πράγματα στο ΕΣΥ. 
      Και αυτό περιποιεί τιμή για εσάς, κύριε Υπουργέ. Όμως, μην πάτε να καλύψετε κάποιους οι οποίοι πιθανόν να θέλουν να κινηθούν σε άλλες κατευθύνσεις ή να φέρουν προσκόμματα σε αυτά που εσείς θέλετε να κάνετε. 
      Άρα, λοιπόν, το ερώτημα παραμένει και θα πρέπει να το απαντήσετε. Όταν μιλούσατε με τους γιατρούς, με το συνδικαλιστικό τους όργανο, υπήρχε ή δεν υπήρχε η συνεννόηση με τον Υπουργό Οικονομίας και Οικονομικών; Αυτό είναι το ερώτημα. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Με την κρίση δεν υπήρχε η συνεννόηση. 
      ΑΣΤΕΡΙΟΣ ΡΟΝΤΟΥΛΗΣ: Ναι, αλλά η παγκόσμια οικονομική κρίση υπήρχε, ενώ ήταν εν εξελίξει οι συνεννοήσεις που είχατε. Μα, δύο χρόνια συζητούσατε. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Δύο χρόνια πριν υπήρχε κρίση; 
       ΑΣΤΕΡΙΟΣ ΡΟΝΤΟΥΛΗΣ: Δηλαδή τους τελευταίους μήνες από τον Οκτώβριο και μετά, δεν συζητούσατε. Είχατε κόψει τους διαύλους. Μα, άλλα λέγατε στην επιτροπή. Μην πέφτετε τώρα σε αντιφάσεις. 
      Έρχομαι, όμως, τώρα, όσον αφορά τις διατάξεις για το νοσηλευτικό προσωπικό, να πω το εξής: Θετικότατες οι αλλαγές που κάνατε και σας τιμούν. Μάλιστα, έχετε το θάρρος –και το έχουμε προσέξει σε εσάς- κοινοβουλευτικού άντρα που εντός της Αιθούσης λέει, «αυτό θα αλλάξει». Δίδετε ουσία στον κοινοβουλευτικό διάλογο και αυτό περιποιεί τιμή για εσάς και πάλι. 
      Όμως, θέλω να σας πω κάτι για τους νοσηλευτές. Τόσον καιρό τώρα λέμε τι θα γίνει με την ένταξή τους στα βαρέα και ανθυγιεινά. Κάποτε είχε βγει και δελτίο Τύπου δικό σας από το Υπουργείο, όπου έλεγε ότι πιέζει ο Αβραμόπουλος προκειμένου να ενταχθούν στα βαρέα και ανθυγιεινά και μάλιστα υπήρξε και παρέμβαση δική σας στην επιτροπή που ασχολείται με το ζήτημα αυτό. 
      Θα πρέπει να δοθεί μία απάντηση. Θα μου πείτε ότι είναι ευθύνη ενός άλλου Υπουργείου. Ναι, αλλά στο δικό σας Υπουργείο αυτοί οι άνθρωποι εργάζονται. Στο δικό σας Υπουργείο προσφέρουν τις υπηρεσίες τους. Άρα, λοιπόν, εγώ θέλω να ξέρω –και θα ξεκαθαρίσει το θέμα- ποιες είναι οι ενέργειες Αβραμόπουλου, οι πρωτοβουλίες Αβραμόπουλου, η πίεση που ασκεί –αν θέλετε- ο Υπουργός Υγείας στην κατεύθυνση της ένταξης των νοσηλευτών και των νοσηλευτριών στα βαρέα και ανθυγιεινά. Διότι κατανοείτε, κύριε Υπουργέ, ότι υπάρχει μία μεγάλη αδικία. Στον ιδιωτικό τομέα είναι ενταγμένοι στα βαρέα και ανθυγιεινά. Εδώ, στο δημόσιο, γιατί όχι; 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Δεν έχει ανοίξει ο διάλογος ακόμα. 
      ΑΣΤΕΡΙΟΣ ΡΟΝΤΟΥΛΗΣ: Ναι, αλλά εγώ θέλω να ξέρω ο Αβραμόπουλος τι κάνει σε αυτήν την κατεύθυνση, για να ακούσουν και οι νοσηλευτές και οι νοσηλεύτριες. 
      Βεβαίως, θα σας θέσω και ένα άλλο θέμα που πρέπει να το δείτε πάρα πολύ σοβαρά και αφορά την Ένωση Νοσηλευτών Ελλάδος. Η Ένωση Νοσηλευτών Ελλάδος, κύριε Υπουργέ, δεν είναι ένα συνδικαλιστικό όργανο. Δημιουργήθηκε το 2004 και είναι ένα επαγγελματικό όργανο των νοσηλευτών. Σαν να λέμε «επιμελητήριο», σαν να λέμε «δικηγορικός σύλλογος», σαν να λέμε «Τεχνικό Επιμελητήριο Ελλάδος». Έτσι είναι και η ΕΝΕ. 
      Ζητά, λοιπόν, η Ε.Ν.Ε., όσον αφορά τα μεταπτυχιακά που θα πρέπει να έχουν αντανάκλαση σε ισότιμα επαγγελματικά δικαιώματα, να έχει η ίδια την ευθύνη αναγνώρισης της ισοτιμίας επαγγελματικών δικαιωμάτων. Σας το έχουν ζητήσει και εγγράφως και απάντηση δεν έχουν λάβει. Το ερώτημα είναι γιατί να γίνεται αυτό με το ΤΕΕ όσον αφορά τα επαγγελματικά δικαιώματα των μηχανικών, με το δικηγορικό σύλλογο ή με άλλους φορείς και με ένα νομικό πρόσωπο δημοσίου δικαίου, όπως είναι η ΕΝΕ, να μην της αναγνωρίζεται αυτό το δικαίωμα. Θα είναι μία πρόοδος, αν προχωρήσουμε σ’ αυτήν την κατεύθυνση και θα πρέπει να δείτε το ζήτημα με τη δέουσα προσοχή. 
      Βεβαίως, υπάρχει και το ζήτημα του αιτήματος που έχουν διατυπώσει οι πολύτεκνες οικογένειες. Σας το θέτω. Έχω συζητήσει και με τον κύριο Υφυπουργό, ο οποίος μου είπε ότι στο αμέσως προσεχές νομοσχέδιο θα υπάρξει ρύθμιση, προκειμένου να υπάρχει μία παρακράτηση των 3 ευρώ το δίμηνο όχι μόνο, κύριε Υφυπουργέ, από τα επιδόματα που παίρνουν οι πολύτεκνοι, αλλά και από την ισόβια τιμητική σύνταξη, προκειμένου να μην ταλαιπωρούμε αυτή τη μάνα και να μη δίνει 54 ευρώ μαζεμένα. 
      Άρα, στο επόμενο νομοσχέδιο είμαι βέβαιος ότι θα τηρηθούν οι δεσμεύσεις σας. 
      Ευχαριστώ πολύ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ κύριε Ροντούλη. 
      Το λόγο έχει ο Βουλευτής του ΠΑΣΟΚ στη Β΄ Περιφέρεια Πειραιά, ο γιατρός κ. Δημήτριος Λιντζέρης. 
      ΔΗΜΗΤΡΙΟΣ ΛΙΝΤΖΕΡΗΣ: Ευχαριστώ, κύριε Πρόεδρε. 
      Οφείλω μία διευκρίνιση σε σχέση με τα λεγόμενα του προλαλήσαντος συναδέλφου, μια και από ότι καταλαβαίνω και το ΛΑΟΣ έχει προσχωρήσει στην αντιπολιτευτική τακτική του ΚΚΕ και του Συνασπισμού, ότι όλοι ίδιοι είσαστε. 
      Να του θυμίσω λοιπόν, ότι το ΠΑΣΟΚ είναι περήφανο, γιατί εκ του μηδενός δημιούργησε το Εθνικό Σύστημα Υγείας, ένα σύστημα που άντεξε στο χρόνο, ένα σύστημα που χρειάζεται καθημερινή φροντίδα και διαφοροποίηση, όσον αφορά τη δράση του σε σχέση με τα καινούργια δεδομένα, όποτε γίνονται. Αλλά, όμως, η πολιτική αυτή δεν έχει καμμία σχέση με τη σημερινή εγκατάλειψη που υπάρχει και που βιώνουμε καθημερινά.
      Σκοπός λοιπόν, του Εθνικό Συστήματος Υγείας, κύριε Πρόεδρε, δεν μπορεί παρά να είναι η υψηλής ποιότητας, η ίση και η δωρεάν περίθαλψη σε όλο τον ελληνικό λαό. Συμφωνώ ότι η υγεία δεν έχει χρώμα και έτσι πρέπει να την αντιμετωπίζουμε. Εκείνο όμως που αναμφίβολα έχει χρώμα είναι οι πολιτικές που εφαρμόζονται για την υγεία. Γι’ αυτό, μακριά μεν από εμένα, ο κομματικός πατριωτισμός, αλλά θα συμβούλευα την Κυβέρνηση να αφήσει μακριά όλες εκείνες τις κορόνες και όλες εκείνες τις πλαστές πραγματικότητες, που θέλει να μας πείσει ότι υπάρχουν σήμερα στο Εθνικό Σύστημα Υγείας. Γιατί ακούστε, το νομοσχέδιο ούτε τομή είναι, ούτε μείζον είναι, ούτε μεγίστη μεταρρύθμιση είναι. 
      Σε εκείνο που έρχεται να απαντήσει, για να λέω τα πράγματα με το όνομά τους, έστω και ψιθυριστά, είναι σε ένα πολύ σημαντικό ζήτημα, αυτό του μισθολογίου των γιατρών. Και να σας θυμίσω ότι είναι ο μόνος κλάδος εργαζομένων που έχει να σημειωθεί στις τάξεις του κάποιας μορφής αύξηση, εδώ και δέκα χρόνια. 
      Να θυμίσω επίσης, κύριε Υπουργέ, ότι αυτοί που πρωτοσχεδίασαν το Εθνικό Σύστημα Υγείας, όταν ξεκίνησε τότε, οι αμοιβές των γιατρών που δέχθηκαν να καταστούν λειτουργοί αυτού του συστήματος ήταν διπλάσιες ίσως και πολλαπλάσιες σε σχέση με αυτά που παίρνουν οι συνάδελφοί τους, οι οποίοι δεν είναι γιατροί και λειτουργούν στον ευρύτερο δημόσιο τομέα, κάτι το οποίο στην πορεία του χρόνου καταλύθηκε. 
      Έτσι λοιπόν, εκείνο που μπορώ να πω είναι ότι έστω και ψιθυριστά η αύξηση η οποία επιτυγχάνεται μέσω του νομοσχεδίου στους γιατρούς, πρέπει να αντιμετωπιστεί πολύ θετικά και να επαινεθεί. 
      Ψιθυριστά επίσης απαντάει σε ένα άλλο αίτημα, που αποτελεί αίτημα και των γιατρών και τον οποίο απολύτως το εγκολπώνομαι. Είναι το αίτημα του πολυδιευθυντικού συστήματος. Ένα πολυδιευθυντικό σύστημα που θα απολέσει από τους διευθυντές τη δυνατότητα μονοκρατορίας, θα δώσει δυνατότητες εξέλιξης και θα δημιουργήσει νέες προοπτικές στην ομαλή λειτουργία του ιατρικού επαγγέλματος μέσα στο νοσοκομείο. 
      Θέλω να πω και κάτι ακόμα, κύριε Υπουργέ. Το έχω καταθέσει και στην Επιτροπή Μορφωτικών Υποθέσεων. Υπάρχει αναμφίβολα ένα τέλμα στην εξέλιξη και στην λειτουργία των γιατρών του Εθνικού Συστήματος Υγείας. Γιατί να μην δείτε ένα σύστημα γενναίας εθελουσίας εξόδου, όπως εφαρμόζεται κατά καιρούς σε διάφορους άλλους κλάδους εργαζομένων; 
      Σε συνεργασία με τους γιατρούς λοιπόν να δείτε εκείνες τις προϋποθέσεις, ούτως ώστε και να ανανεωθεί και να δημιουργηθούν καινούργιες δυνατότητες εμπλουτισμού με νέο προσωπικό. 
      Ο χώρος της υγείας, κύριε Πρόεδρε, αναμφίβολα δεν προσφέρεται για ανταγωνισμούς, αλλά για συναγωνισμό θα έλεγα, προσφοράς. Αυτό κάνουμε, γι’ αυτό και καταθέτουμε προτάσεις. Όμως, ένα μέτρο, ένα νομοθέτημα, ένα άρθρο πρέπει κανείς να το εξετάσει στο γενικότερο πολιτικό πλαίσιο και στη γενικότερη πολιτική κατάσταση που υπάρχει στη χώρα, όπως επίσης και στην πολιτική που εφαρμόζεται στο χώρο της υγείας. 
      Υπάρχει κάποιος πέραν του κυρίου Υπουργού στη χώρα μας, που να μην αναγνωρίζει ότι το ΕΣΥ χειμάζεται; 
      Υπάρχει κάποιος που να μην αναγνωρίζει ότι οι δημόσιες δαπάνες για την υγεία στη χώρα μας ελαττώνονται και αντιθέτως αυξάνονται οι ιδιωτικές; 
      Υπάρχει κάποιος που να μην αντιλαμβάνεται ότι υπάρχει μείζον ζήτημα στις προμήθειες, υπάρχει μείζον ζήτημα όσον αφορά ακόμα και τα απλά αναλώσιμα υλικά, που είναι απαραίτητα όμως, στην άσκηση του ιατρικού λειτουργήματος;
      Μήπως υπάρχει κάποιος πέραν του κυρίου Υπουργού, που δεν βλέπει ότι τα χρέη προς τα ελληνικά νοσοκομεία έχουν φθάσει ήδη στο δυσθεώρητο ύψος των 5.000.000.000 περίπου ευρώ, ενώ ρυθμίστηκαν μόλις το 2005 και είχαν μηδενιστεί;
      Υπάρχει κάποιος που να μη βλέπει ότι οι χρηματοδοτήσεις για την ψυχική υγεία από την Ευρωπαϊκή Ένωση έχουν σταματήσει και οσονούπω θα αντιμετωπίσετε πρόβλημα σ’ αυτό τον τομέα της ιατρικής, κύριε Υπουργέ;
      Υπάρχει κάποιος που αισθάνεται περήφανος ότι στη χώρα μας υπάρχουν Μονάδες Εντατικής Θεραπείας, οι οποίες όμως είναι κλειστές; 
      Και όλα αυτά μετά τη δική σας έλευση πριν πέντε χρόνια, που ως σωτήρες θα λύνατε τα προβλήματα.
      Υπάρχει κάποιος που να πει ότι επί πέντε χρόνια προσθέσατε έστω ένα μέτρο στην καλύτερη πρωτοβάθμια περίθαλψη του ελληνικού πληθυσμού; 
      Υπάρχει ένας, κύριε Πρόεδρε, που θα μπορούσε να μας πει ότι είναι ομαλή η ροή των προσλήψεων του ιατρικού προσωπικού; Καθυστερούν τα ΣΚΕΙΟΠΝΙ. Αντιθέτως, κάνετε χρήση ενός νόμου για τους επικουρικούς ιατρούς. Ε, ας βάλουμε και λίγο ρουσφετάκι από τη στιγμή που αφήνουμε στην άκρη το αντικειμενικό σύστημα προσλήψεων!
      Και να σας πω και δυο κουβέντες μόνο για το Γενικό Κρατικό Νοσοκομείο Πειραιά.
      Κύριε Πρόεδρε, μιας και είμαστε στην ίδια εκλογική περιφέρεια, φαντάζομαι τα ίδια θα σας λένε και σας.
      Δέκα χειρουργεία έχει το Γενικό Κρατικό Νοσοκομείο Πειραιά. Λειτουργούν τα πέντε. Αν δείτε τα χειρουργεία πέρυσι σε σχέση με φέτος, παρουσιάζουν μείωση 40%. Αυτό σημαίνει ότι υπάρχει ένα πολύ μεγάλο κομμάτι ιατρικού προσωπικού το οποίο παροπλίζεται επί της ουσίας, επειδή δεν υπάρχει προσωπικό να το λειτουργήσει. Εκεί ακριβώς, λοιπόν, εδώ και πέντε χρόνια είναι το κέλυφος ενός ΤΕΠ, Τμήματος Επειγόντων Περιστατικών. Όταν θα το λειτουργήσετε -φαντάζομαι δεν θα το λειτουργήσετε εσείς, θα το λειτουργήσει η επόμενη Κυβέρνηση- θα θέλει επιδιορθώσεις, γιατί έχει παλιώσει.
      Κύριε Πρόεδρε, θα σας έχουν πει προφανώς ότι το Κέντρο Υγείας Σαλαμίνας περίπου είναι κλειστό γιατί δεν έχει προσωπικό να λειτουργήσει.
      Τέλος, κύριε Υπουργέ, σας ζητάει η ΟΕΝΓΕ με μία επιστολή της, να επαναφέρετε εκείνο το κομμάτι της κλαδικής σύμβασης που είχατε υπογράψει, αλλά δεν το περιλάβατε στο νόμο τον οποίο συζητάμε σήμερα, ότι επί αρνητικής αξιολόγησης του γιατρού για την εξέλιξή του στον επόμενο βαθμό, δύναται να αιτήσει νέα αξιολόγηση μετά δύο έτη. Και επί νέας αρνητικής αξιολόγησης, οι αποδοχές μεν του απονέμονται, ο βαθμός, όμως, όχι.
      Πιστεύω ότι πρέπει να το επαναφέρετε αυτό, γιατί με αυτό τον τρόπο μία έστω μικρή δικλίδα ασφαλείας, όσον αφορά την αξιολόγηση και την αξιοκρατία, ίσως θα μπορούσε να λειτουργήσει.
      Εν κατακλείδι θέλω να πω ότι το Εθνικό Σύστημα Υγείας χρειάζεται, για να μπορέσεις να το λειτουργήσεις και να το επεκτείνεις, να το φροντίζεις και να το αγαπάς. Φαίνεται ότι η σημερινή Κυβέρνηση δεν διακατέχεται από τέτοια θετικά αισθήματα για το Εθνικό Σύστημα Υγείας. Θα τα επαναφέρουμε μετά τις επόμενες εκλογές.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε.
      Έχει ζητήσει το λόγο ο κύριος Υπουργός και τον δικαιούται. Αλλά παρακαλώ τον κύριο Υπουργό, επειδή η κ. Παπακώστα που έπεται, προεδρεύει μιας επιτροπής, να δεχτεί να μιλήσει η κ. Παπακώστα, η οποία βρίσκεται στο Βήμα σε αντιμετάθεση με τον συνάδελφό μας τον κ. Κωνσταντόπουλο και μετά να ακολουθήσει ο κύριος Υπουργός.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαρίστως, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ πολύ, κύριε Υπουργέ.
      Η κ. Παπακώστα έχει το λόγο για οκτώ λεπτά.
      ΑΙΚΑΤΕΡΙΝΗ ΠΑΠΑΚΩΣΤΑ ΣΙΔΗΡΟΠΟΥΛΟΥ: Ευχαριστώ, κύριε Υπουργέ.
      Κύριε Πρόεδρε, αγαπητοί συνάδελφοι, έλαβα το λόγο για να τοποθετηθώ συγκεκριμένα για έξι ζητήματα. 
      Το πρώτο έχει να κάνει με το ν. 3454/2006, αγαπητοί συνάδελφοι, όπου εκεί ορίζεται ότι οι ανάπηροι τρίτεκνοι γονείς θεωρούνται ως πολύτεκνοι. Θεωρώ ότι πρέπει να φροντίσουμε και να μεριμνήσουμε και για τους τρίτεκνους γονείς οι οποίοι έχουν ανήλικο παιδί με αναπηρία 67% και άνω. Κύριε Υπουργέ, αγαπητοί συνάδελφοι, θεωρώ ότι αποτελεί παραδοχή όλων των πτερύγων της Βουλής ότι οι άνθρωποι αυτοί, οι οικογένειες αυτές βρίσκονται σε εξίσου δύσκολη θέση. Κατά συνέπεια, λοιπόν, θεωρώ ως στοιχείο εκ των ων ουκ άνευ για την ισότητα του νόμου και για την ισότητα, όσον αφορά τις ρυθμίσεις, το να υπάρξει νομοθετική πρόβλεψη για το ζήτημα αυτό, δηλαδή για τους τρίτεκνους γονείς, οι οποίοι έχουν ανήλικο παιδί με αναπηρία από 67% και άνω. Αυτό είναι το πρώτο θέμα.
      Το δεύτερο θέμα: Έχουμε αθλητές οι οποίοι λόγω των επιδόσεών τους έχουν υποβάλει αίτηση διορισμού το 2005 και εφεξής ως φοιτητές και σήμερα ως έχοντες πτυχίο ιατρικής να μην μπαίνουν στη διαδικασία αναμονής δύο χρόνων της δοκιμαστικής περιόδου, αλλά να τοποθετούνται σε θέσεις ειδικευόμενων ιατρών ως υπεράριθμων.
      Η τρίτη παρατήρησή μου έχει σχέση με μία τροπολογία που είχα καταθέσει και στο παρελθόν, κύριε Πρόεδρε. Δεν την κατέθεσα πάλι. Θεώρησα σκόπιμο και χρήσιμο να την επαναφέρω δια ζώσης σήμερα σε τούτη εδώ την Αίθουσα της Εθνικής μας Αντιπροσωπείας και αφορά το εξής ζήτημα, κύριε Υπουργέ: Οι πολύτεκνοι και οι τρίτεκνοι ή τέκνα πολυτέκνων και τριτέκνων οι οποίοι έχουν πτυχίο ιατρικής και είναι εγγεγραμμένοι σε λίστα αναμονής για λήψη ειδικότητας να μπορούν, εφόσον βεβαίως το επιθυμούν, να τοποθετηθούν άμεσα για ειδίκευση ως άμισθοι υπεράριθμοι σε κλινική του πλησιέστερου πανεπιστημιακού ή κρατικού νοσοκομείου του τόπου μόνιμης κατοικίας τους. Θεωρώ πως αυτή είναι μία νομοθετική λύση και ρύθμιση η οποία δεν κοστίζει τίποτα και η οποία λύνει ένα πρόβλημα που είναι υπαρκτό. 
      Πρέπει να σας επισημάνω ένα τέταρτο σημείο που έχει να κάνει με το θέμα της πρωτοβάθμιας φροντίδας υγείας. Αντιλαμβάνομαι ότι ο παρών νόμος είχε να επιλύσει και στη φιλοσοφία του περιείχε το συγκεκριμένο πλαίσιο διατάξεων το οποίο μας παρουσιάζεται με πρωτοβουλία σας από το καθ’ ύλην αρμόδιο Υπουργείο στην Εθνική μας Αντιπροσωπεία. Αυτό το θεωρώ στοιχείο sine qua non, για να μπορέσουμε πραγματικά να προωθήσουμε στο Εθνικό μας Σύστημα Υγείας εκείνα τα αναγκαία και ικανά μέτρα που και το αγκαλιάζουν και το στηρίζουν –διότι αυτή είναι η πρόθεση, αλλά και η πολιτική βούληση της Κυβέρνησης- και τα ζητήματα που έχουν να κάνουν με την πρωτοβάθμια φροντίδα υγείας που είναι εξαιρετικά κρίσιμα και σημαντικά.
      Κύριε Πρόεδρε, αγαπητοί συνάδελφοι, ένα άλλο ζήτημα που θέλω να επισημάνω –το άκουσα και από προλαλήσαντες συναδέλφους από άλλες πτέρυγες της Βουλής και είναι σωστό- είναι αυτό που έχει να κάνει με την παρακράτηση της συνδρομής των πολυτέκνων στα σωματεία τους. Εδώ θέλω να σας πω το εξής: Εδώ μπορεί να περιληφθεί τώρα –γιατί είναι σε διαδικασία η εξέλιξη των νομοθετικών μας εργασιών στην Ολομέλεια της Βουλής- στο άρθρο 16 του παρόντος υπό ψήφιση νομοσχεδίου η εξής διάταξη, η εξής διατύπωση: Να προσθέσουμε στο πρώτο εδάφιο μετά τη λέξη «επίδομα» την φράση «και τη σύνταξη». Κατά συνέπεια έτσι θα λύσουμε το πρόβλημα που έχει δημιουργήσει ήδη μεγάλη αναταραχή μεταξύ των πολύτεκνων οικογενειών από 1/1/2007 όπου, όταν αυτοί προσέρχονται για τη θεώρηση των ταυτοτήτων τους ο ένας δεν καταβάλλει συνδρομή στην οργάνωση, ενώ ο άλλος καταβάλλει 54 ευρώ. Με την διατύπωση που σας προτείνω στο άρθρο 16, δηλαδή να προστεθεί η φράση «και τη σύνταξη», νομίζω ότι επιλύεται ένα πρόβλημα το οποίο λογικά τίθεται και το οποίο θεώρησα εύλογο να μεταφέρω στην Εθνική μας Αντιπροσωπεία για να μπορέσουμε να το επιλύσουμε.
      Ένα άλλο κρίσιμο ζήτημα –και είναι το τελευταίο το οποίο θέλω να επισημάνω, κύριε Πρόεδρε, αγαπητοί συνάδελφοι- είναι το εξής: Υπάρχει ένα αίτημα από την ΕΝΕ, από τους νοσηλευτές οι οποίοι τι ζητούν; Ζητούν το αυτονόητο, κατά τη γνώμη μου, δηλαδή την αναγνώριση των τίτλων τους από την Ένωση των Νοσηλευτών, δηλαδή από τον οικείο σύλλογο για επαγγελματική αναγνώριση.
      Πρέπει να σας πω εδώ ότι υπήρξε το εξής νομοθετικό, να το πω έτσι, κενό, το οποίο δημιούργησε το πρόβλημα. Ποιο είναι αυτό; Η ιδιαιτερότητα που αφορά την Ένωση Νοσηλευτών Ελλάδος είναι ότι θα αναγκαστούμε να νομοθετήσουμε με τον τρόπο που σας είπα προηγουμένως, γιατί; Γιατί η Ένωση Νοσηλευτών Ελλάδος, κύριε Υπουργέ, συστήθηκε μετά την εφαρμογή του π.δ. 165/2000 και όπως είναι λογικό δεν αναφερόταν σε αυτό καθ’ ότι δεν υπήρχε τότε ως νομικό πρόσωπο δημοσίου δικαίου και άρα για πρακτικούς λόγους δεν συμπεριελήφθη.
      Κατά συνέπεια, λοιπόν, λέω ότι η συγκεκριμένη προσθήκη της παραγράφου 7 στο σχέδιο νόμου που αφορά την ΕΝΕ, δηλαδή την Ένωση Νοσηλευτών Ελλάδος, τι αποτελεί; Αποτελεί ουσιαστικά συμπλήρωση των αρμοδιοτήτων της ως επιμελητηρίου επαγγελματικής ένωσης και σε καμμία περίπτωση –το υπογραμμίζω- δεν υπεισέρχεται σε ζητήματα για τα οποία έχουν αρμοδιότητα άλλοι φορείς -και εξηγούμαι, δηλαδή ο ΔΟΑΤΑΠ για τις ακαδημαϊκές αναγνωρίσεις τίτλων σπουδών- και ούτε βεβαίως θίγει το δημόσιο χαρακτήρα της ελληνικής τριτοβάθμιας εκπαίδευσης.
      Με αυτές τις παρατηρήσεις για το υπό ψήφιση νομοσχέδιο, κύριε Πρόεδρε, έχω κλείσει την τοποθέτησή μου ενώπιον της Εθνικής Αντιπροσωπείας και ελπίζω από την πλευρά της Κυβέρνησης που είχε και τη νομοθετική πρωτοβουλία να τύχουν της ανάλογης νομοθετικής μεταχείρισης, ώστε να ευδοκιμήσουν και να είναι πλέον οι διατάξεις αυτές νόμος του κράτους στο υπό ψήφιση νομοσχέδιο το οποίο ευελπιστώ ότι όλες οι πτέρυγες της Βουλής τελικώς θα υπερψηφίσουμε. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κυρία Παπακώστα.
      Το λόγο έχει ο Υπουργός Υγείας ο κ. Δημήτρης Αβραμόπουλος.
       ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ευχαριστώ, κύριε Πρόεδρε.
      Κυρίες και κύριοι συνάδελφοι, όλες αυτές τις ημέρες της συζήτησης και ήταν τέσσερις στον αριθμό, γεγονός που από μόνο του αποδεικνύει τη σπουδαιότητα του νομοθετήματος για το ΕΣΥ, ακούσαμε και το κυριότερο λάβαμε υπ’ όψιν μια σειρά από εποικοδομητικές προτάσεις των συναδέλφων από όλες τις πτέρυγες. Εκτιμώ ότι είμαστε πλέον στην τελική ευθεία, για να καταλήξουμε σε κάτι πολύ σημαντικό για το οποίο όλοι είχαμε ο καθένας ξεχωριστά το δικό του μέρισμα συμμετοχής στο να φτάσουμε σε ένα αποτέλεσμα. Και το αποτέλεσμα αυτό ικανοποιεί πάνω από όλα τους νοσοκομειακούς γιατρούς, τους οποίους αφορά κατά προτεραιότητα, αλλά και τους νοσηλευτές.
      Κυρίες και κύριοι συνάδελφοι, δεν σας κρύβω ότι ως αρμόδιος Υπουργός αισθάνομαι πραγματικά μεγάλη την τιμή να βάζω την υπογραφή μου κάτω από αυτή την πρωτοβουλία. Και το λέω, διότι η εκκρεμότητα υπήρχε από το 1993 και καμμία Κυβέρνηση πριν δεν είχε τολμήσει να βάλει τέλος σε μία απαράδεκτη κατάσταση που προσέβαλε βάναυσα το σώμα των γιατρών και αναπόφευκτα προκαλούσε δυσλειτουργία στο Εθνικό Σύστημα Υγείας.
      Είναι η δική μας Κυβέρνηση που δεν περιορίστηκε στην, αν θέλετε, διαχειριστική αντιμετώπιση του προβλήματος, αλλά έδωσε και λύση, λύση που επαναλαμβάνω εκκρεμούσε από το 1993. Και είναι το νομοσχέδιο που συζητούμε μία βαθιά τομή, η μεγαλύτερη αφότου ιδρύθηκε το Εθνικό Σύστημα Υγείας, καθώς αλλάζουν δραστικά οι όροι απασχόλησης και οι αμοιβές των γιατρών, σε μία περίοδο –δεν πρέπει να το παραγνωρίζουμε αυτό- γενικευόμενης οικονομικής κρίσης, που σε πολλές χώρες του κόσμου γίνονται συλλήβδην απολύσεις και συρρίκνωση αποδοχών. Και πολύ σωστά προ ολίγου ο κ. Γιαννόπουλος αναφέρθηκε στο παράδειγμα της Γερμανίας, όπου έκλεισαν νοσοκομεία. 
      Στο μέσο αυτής, της χειρότερης οικονομικής κρίσης που συγκλονίζει την παγκόσμια οικονομία, ακούσατε χθες τον Πρωθυπουργό της Ελλάδος να δηλώνει ξεκάθαρα ότι η υγεία και η παιδεία μένουν εκτός των μέτρων λιτότητας. Αυτό αναδεικνύει το αίσθημα ευθύνης, αλλά και την κοινωνική ευαισθησία της Κυβέρνησης μπροστά σε αυτή την κατάσταση. Όταν μιλάμε για ριζική βελτίωση των όρων απασχόλησης των γιατρών, δεν αναφερόμαστε μονάχα στις μισθολογικές ενισχύσεις που είναι οι σημαντικότερες που δόθηκαν ποτέ στους γιατρούς. Μιλάμε και για τις φορολογικές ελαφρύνσεις και το κυριότερο για την αποσυμπίεση του φόρτου εργασίας τους.
      Επί της ουσίας τώρα, στο άρθρο 1 εξασφαλίζουμε ρητά την απρόσκοπτη λειτουργία των νοσοκομείων και την ομαλή εκτέλεση του προγράμματος των εφημεριών.
      Αυτό για να μη δημιουργείται καμμία αμφιβολία και να μη γίνονται δεύτερες σκέψεις που πάνω απ’ όλα τορπιλίζουν την δημόσια υγεία. Το σημαντικότερο είναι ότι εξασφαλίζουμε την απρόσκοπτη εκτέλεση του προγράμματος εφημεριών χωρίς να εφαρμόζουμε ελαστικά ωράρια και ελαστικές σχέσεις εργασίας. Και το τηρήσαμε αυτό, σαν το αναλάβαμε ως δέσμευση απέναντι στους γιατρούς. Και πανηγυρικά το δηλώνουμε μέσα από τη διάταξη αυτού του νόμου. 
      Στο άρθρο 2 ικανοποιούμε το πάγιο και δίκαιο αίτημα των γιατρών για καθιέρωση επτάωρου τακτικού πρωινού ωραρίου. Και το κάνουμε αυτό γνωρίζοντας ότι για τους γιατρούς μας, πέρα από κάποια υπερωριακή μισθολογική ενίσχυση, έχει καθαρά σημειολογική, συμβολική και μόνον αξία. Πέραν αυτού, για πρώτη φορά ρητά χορηγούμε ρεπό, ημερανάπαυση, στους γιατρούς μετά από κάθε εφημερία. Είναι ένα μέτρο αναγκαίο, που εξασφαλίζει την ανάπαυση των γιατρών μας και εγγυάται την ποιοτική παροχή ιατρικών υπηρεσιών. 
      Με το άρθρο 3 θεσπίζουμε φορολογικές ελαφρύνσεις για τους γιατρούς μας και είμαστε οι πρώτοι που το κάνουμε, χωρίς να περιοριζόμαστε, όπως ήταν η πάγια τακτική σε απλές και ανέξοδες υποσχέσεις. Είναι μάλιστα χαρακτηριστικό ότι θεσπίζουμε το αφορολόγητο του επιδόματος βιβλιοθήκης. Το μέτρο αυτό, πέρα από την μισθολογική ενίσχυση των γιατρών μας, βρίσκεται σε απόλυτη συνέπεια με την προτεραιότητά μας, που είναι η διαρκής επιμόρφωσή τους. 
      Άρθρο 4. Με το άρθρο αυτό καθιερώνουμε το νέο σύστημα οργάνωσης και λειτουργίας ιατρικής υπηρεσίας. Και ας κάνουμε εδώ μερικές βασικές παραδοχές. Ποιο ήταν μέχρι σήμερα το βασικό, αν όχι το βασικότερο πρόβλημα στην διαδικασία κάλυψης των κενών; Η βραδεία λειτουργία των συμβουλίων επιλογής των ΣΚΕΙΟΠΝΙ και ήταν αναμενόμενο αυτό, καθώς ο αριθμός τους ήταν εξαιρετικά περιορισμένος και οι αιτήσεις πάρα πολλές. 
      Στην απαράδεκτη αυτή κατάσταση, που όλοι παραδέχονταν, αλλά κανείς δεν έκανε κάτι, δίνουμε τέλος. Προβλέπουμε να υπάρχουν συμβούλια επιλογής σε κάθε νοσοκομείο. Άρα και οι κρίσεις θα είναι ταχύτατες και τα κενά θα καλύπτονται άμεσα. Ποιο ήταν επίσης ακόμα ένα πρόβλημα, που όλοι παραδέχονται ότι υπάρχει. Το θέμα της σύνθεσης των συμβουλίων. Και σε αυτό δίνουμε απάντηση αλλάζοντας την σύνθεσή τους κατά τρόπο που και τον κυρίαρχο ρόλο του νοσοκομείου εξασφαλίζουμε, αλλά και αδέκαστους κριτές σε κάθε περίπτωση τοποθετούμε με κληρώσεις, που γίνονται σε επίπεδο υγειονομικής περιφέρειας. Τέρμα, λοιπόν, στην παρασκηνιακή συναλλαγή, στην κομματοκρατία, στα ρουσφέτια και στις πιέσεις. 
      Μέσα από το γόνιμο διάλογο προβλέπουμε και την δυνατότητα μέχρι και το 20% των θέσεων που προκηρύσσονται να είναι σε βαθμό διαφορετικό απ’ αυτόν του επιμελητή Β΄, τη λεγόμενη πύλη εισόδου. Δίνουμε έτσι τη δυνατότητα σε πολλούς άξιους επιστήμονές μας από την Ελλάδα και την αλλοδαπή να έχουν το απαραίτητο κίνητρο για να υπηρετήσουν το Εθνικό Σύστημα Υγείας. 
      Με το νέο σύστημα προβλέπουμε ότι οι προσλήψεις γίνονται με συγκριτική αξιολόγηση και με βάση κριτήρια που ο ν. 2519/97 είχε καθιερώσει. Δεν έχω ακούσει κανέναν, καθ’ όλη τη διάρκεια της συζήτησης που γίνεται σε αυτό το χώρο, να αμφισβητεί τα κριτήρια αυτά. Για το λόγο αυτό και το διατηρούμε. 
      Θεσπίζουμε επίσης τη θέση του συντονιστή διευθυντή. Τη θέση αυτή την καλύπτουμε μέσα από ανοιχτή προκήρυξη. Καλείται λοιπόν, μέσα από συγκριτική αξιολόγηση. 
      Συμφωνούμε στην πειθαρχία, στην οργάνωση και στην εύρυθμη λειτουργία των κλινικών. Ποιος διαφωνεί; Αλλά αυτό χρειάζεται ομόνοια, συνεργασία, κατανόηση και αλληλοεκτίμηση. Χρειάζεται σύνθεση ιδεών. Συναίνεση δράσεων. Αυτό επιτυγχάνουμε. 
      Εμείς, κυρίες και κύριοι συνάδελφοι, δεν ενεργούμε με γνώμονα τα κατεστημένα συμφέροντα. Μακριά από εμάς συντηρητικές αντιλήψεις. Καλό και συμφέρον είναι το δημόσιο καλό. Είναι το καλό της δημόσιας υγείας και αυτό υπηρετούμε. Βελτιωτικές παρεμβάσεις είναι πάντα χρήσιμες και πάντα καλοδεχούμενες. Το αποδείξαμε καθ’ όλη τη διάρκεια αυτής της συζήτησης στην πράξη. Και είμαστε πάντα ανοιχτοί για συζήτηση. 
      Σε ό,τι αφορά στις προσλήψεις η διάταξη είναι σαφής. Μέσα στο πρώτο χρονικό διάστημα των έξι μηνών προγραμματίζονται προσλήψεις δύο χιλιάδων γιατρών. Πριν από λίγο έδωσα και παραπάνω εξηγήσεις γι’ αυτό. Γιατί όπως ρητά έχουμε πει και το λέμε στον νόμο, η κατανομή των προσλήψεων γίνονται με βάση τον προγραμματισμό, προκειμένου να καλυφθούν τα κενά. Οι διατάξεις του νόμου έχουν συνέπεια και συνέχεια μεταξύ τους. 
      Σε ό,τι αφορά στις επόμενες δυόμισι χιλιάδες προσλήψεις, αυτές θα γίνουν στο επόμενο χρονικό διάστημα και σε βάθος διετίας, όπως προβλέπει η συμφωνία μας με τους νοσοκομειακούς γιατρούς. Σεβόμαστε την συμφωνία μαζί τους, τηρούμε την υπογραφή μας. 
      Προβλέπουμε, επίσης, τη συνέχιση των διαπραγματεύσεων μετά την πάροδο έτους, για την τροποποίηση του νόμου με νέα μας συμφωνία. Η διάρκεια των νέων διαπραγματεύσεων θα οριστεί τρεις μήνες με Υπουργική Απόφαση. Στο τέλος του άρθρου 8 προστέθηκε, δε και η σχετική πρόβλεψη.
      Κυρίες και κύριοι συνάδελφοι, είναι –και πρέπει να το εννοούμε όταν το λέμε- η μεγαλύτερη θεσμική νίκη του Εθνικού Συστήματος Υγείας. Και αυτή δεν έχει κανείς την πολυτέλεια ούτε να την παραγνωρίσει ούτε να την υποτιμήσει.
      Και επαναλαμβάνω, όλοι σε αυτήν την Αίθουσα πρέπει να είμαστε υπερήφανοι -και πρώτη η Κυβέρνηση- γιατί ακριβώς τολμήσαμε να προχωρήσουμε ακριβώς εκεί που δεν τόλμησαν άλλοι πριν, σε μία σπουδαία κίνηση και μέσα από μία σχέση αγαστής συνεργασίας και συνεννόησης που κράτησε για πολύ καιρό –πρέπει να το πούμε- με τη συνδικαλιστική ηγεσία των νοσοκομειακών γιατρών.
      Με το άρθρο 10 προβλέπουμε την πρόσληψη, δε και νοσηλευτικού προσωπικού για την κάλυψη των αναγκών των ΕΣΥ και οι πεντέμισι χιλιάδες προσλήψεις, που προβλέπουμε, είναι πέρα από το συνήθη προγραμματισμό. Αυτό για να μην αφήνουμε περιθώρια παρερμηνειών.
      ΕΜΜΑΝΟΥΗΛ ΣΚΟΥΛΑΚΗΣ: Πέραν;
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Πέραν των προγραμματισμένων σε ετήσια βάση, των τακτικών προσλήψεων και με βάση τα όσα συζητήσαμε μέχρι σήμερα εδώ.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Σε σχέση, δε, με τις κραυγές περί παράκαμψης δήθεν του ΑΣΕΠ, εμείς ζητήσαμε από την αρχή υπεύθυνη πρόταση. Και κατετέθησαν υπεύθυνες προτάσεις. Μολονότι η διάταξη του άρθρου 10 καλύπτει απόλυτα το ρόλο του ΑΣΕΠ, εμείς κάνουμε ένα βήμα παραπάνω και υιοθετούμε την πρόταση του ΑΣΕΠ, όπως διατυπώθηκε μετά από συνεννόησή μας με τον κ. Βέη και με βάση την επιστολή, που κατατέθηκε ήδη στα Πρακτικά και η οποία μου εστάλη χθες.
      Ήρθε, λοιπόν και η ώρα για όλους εσάς, κυρίες και κύριοι συνάδελφοι, να αποδείξετε τη συνέπεια των λόγων με τις πράξεις σας. Καλούμεθα σήμερα όλοι να ψηφίσουμε τη ρύθμιση αυτή, όπως και όλο το νομοσχέδιο. 
      Στο νομοσχέδιό μας αυτό, επίσης, ενσωματώνουμε μία τροπολογία. Αφορά στην ψυχική υγεία και εξασφαλίζει πόρους και διαδικασίες ελέγχου για την ψυχιατρική μεταρρύθμιση. 
      Κυρίες και κύριοι, το νομοσχέδιό μας είναι η σπουδαιότερη τομή που έγινε από συστάσεως του Εθνικού Συστήματος Υγείας, το οποίο στο ξεκίνημά του φέρει την υπογραφή –το επαναλαμβάνω- της τότε κυβέρνησης του ΠΑΣΟΚ και σπουδαίων προσωπικοτήτων, που το οραματίστηκαν, το δούλεψαν, το έστησαν. Η αρχιτεκτονική, όμως, του Εθνικού Συστήματος Υγείας δεν ολοκληρώθηκε ποτέ. Αυτό γίνεται επί ημερών μας.
      (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Υπουργού)
      Αν μου επιτρέπετε, κύριε Πρόεδρε.
      Αποδεικνύουμε έτσι στην πράξη τη συνέχεια, τη διάρκεια και την αντοχή των πολιτικών και των στρατηγικών που εφαρμόζουμε για τη δημόσια υγεία στον τόπο. Και σε τελικές γραμμές όλοι συμφωνούμε στη βάση κάποιων αρχών που διέπουν τη λειτουργία του.
      Η ψήφιση δε αυτού του νομοσχεδίου είναι η καταλληλότερη ευκαιρία για να αποδείξετε κι εσείς ότι αποδέχεστε στην πράξη την πρόταση για συναίνεση. Και «πεδίον δόξης λαμπρόν» η δημόσια υγεία. 
      Ποτέ δεν αμφισβητήσαμε σε κανέναν από εκείνους που προηγήθηκε ημών σε αυτή τη θέση, την ευαισθησία, τη διάθεση να προσφέρει, αφήνοντας χρήσιμο έργο πίσω του. Σε καμμία κυβέρνηση. Το ίδιο ζητούμε κι από εσάς, σε μία μάλιστα στιγμή που όπως η συζήτηση που προηγήθηκε σε αυτές τις αίθουσες ανέδειξε αδυναμία ισχυρών και πειστικών προσχημάτων ή επιχειρημάτων για διαφωνία. Σε τελευταία ανάλυση, όλοι έχουμε συμφωνήσει ότι το Εθνικό Σύστημα Υγείας έχει κλείσει έναν πρώτο κύκλο ζωής, πρέπει να περάσει σε μία καινούργια εποχή και το πρώτο βήμα είναι αυτό που σήμερα σημειώνεται χάρη στη συνθετική, συναινετική δουλειά που προέκυψε κατά τη διάρκεια της κουβέντας που προηγήθηκε.
      Κλείνω, λέγοντάς σας ότι πράγματι αισθάνομαι ότι είναι μεγάλη τιμή -και μοιράζομαι μαζί σας και αισθήματα περηφάνιας- που καταφέραμε ως Βουλή των Ελλήνων να κάνουμε ένα βήμα μπροστά. Θέλω να πιστεύω ότι αυτό θα αποτυπωθεί και στο τελικό αποτέλεσμα που έχει να κάνει με την ψήφιση αυτού του νομοσχεδίου.
      Οι Έλληνες γιατροί, οι νοσηλευτές, οι εργαζόμενοι στο Εθνικό Σύστημα Υγείας μπορούν να αισθάνονται ασφαλείς και σίγουροι ότι η Βουλή των Ελλήνων και πρώτη η Κυβέρνηση ανταποκρίνεται με υπευθυνότητα, σοβαρότητα και ευαισθησία στην υψηλή τους αποστολή. Διαμορφώνουμε ένα νέο τοπίο πιο διάφανο, ένα τοπίο χρηστής διαχείρισης των οικονομικών της Υγείας. Και όλα όσα έχουμε εξαγγείλει και ανακοινώσει, μην έχετε καμμία αμφιβολία ότι γίνονται πράξη, θεμελιώνοντας μία καινούργια εποχή για το Εθνικό Σύστημα Υγείας, μία καινούργια εποχή εμπιστοσύνης στις σχέσεις ανάμεσα στην ελληνική κοινωνία και στο δημόσιο –επαναλαμβάνω- σύστημα Υγείας, του οποίου το δημόσιο χαρακτήρα –για μία ακόμα φορά τονίζω- κανείς, μα κανείς δεν πρόκειται ποτέ να θέσει σε διαπραγμάτευση.
      Ευχαριστώ πολύ για την προσοχή σας και σας καλώ να ψηφίσετε το νομοσχέδιο, που είναι η μεγαλύτερη τομή και μία ιστορική στιγμή για όλους μας εν όψει των μεγάλων ευθυνών μας απέναντι στην υγεία και στην ελληνική κοινωνία. Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ζητήσει ο Πρόεδρος κ. Απόστολος Κακλαμάνης. 
      Ορίστε, κύριε Πρόεδρε, έχετε το λόγο. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, κάνει λάθος ο κύριος Υπουργός, όταν επιστρέφει στο παρελθόν της παρατάξεώς του, της Νέας Δημοκρατίας, γιατί δεν είναι καθόλου πιο ρόδινο από το παρόν της πολιτικής της Κυβέρνησης της Νέας Δημοκρατίας και στον τομέα της υγείας, τον οποίο και αφορά το συζητούμενο νομοσχέδιο. 
      Θέλω να υπενθυμίσω στον κύριο Υπουργό ότι ο νόμος για την ίδρυση του Εθνικού Συστήματος Υγείας καταψηφίστηκε μέσα σε αυτήν την Αίθουσα από τη Νέα Δημοκρατία και ότι έκτοτε ήτο συνεχής η αντίδραση της Νέας Δημοκρατίας ως Αντιπολίτευσης στην εφαρμογή του νόμου, μιας επανάστασης που συντελέστηκε στη χώρα μας, στη μεταρρύθμιση στην υγεία, όπως και στη μεταρρύθμιση στην παιδεία, τομείς που αποτελούν βασικούς πυλώνες του κοινωνικού κράτους που δημιούργησε πενήντα χρόνια μετά την ύπαρξή του στις σκανδιναβικές χώρες το Πανελλήνιο Σοσιαλιστικό Κίνημα στην Ελλάδα.
       Όταν ήλθε, όπως ήλθε, η Νέα Δημοκρατία στην εξουσία, μετά το 1989, με την Κυβέρνηση Μητσοτάκη, είχαμε τη συστηματική και νομοθετική υπονόμευση, αλλά και βαρύτατα πλήγματα σε βάρος του Εθνικού Συστήματος Υγείας. Ανέπνευσε το Σύστημα, ανασυγκροτήθηκε. Δυστυχώς, η αντίληψη που εξακολουθούν να έχουν σήμερα η Κυβέρνηση και φυσικά και η Πλειοψηφία του Σώματος για την υπόθεση της υγείας, όπως και για ολόκληρο το κοινωνικό κράτος, είναι η αντίληψη του περίφημου νεοφιλελευθερισμού, που καταρρέει μεν, αλλά στο μεταξύ έχει σωρεύσει ερείπια σε όλους τους τομείς, όπου οι αντιλήψεις του -κυριολεκτικά ξεπερασμένες αντιλήψεις- στην πράξη αποδείχθηκαν καταστροφικές και ζούμε σε ολόκληρη πλέον την Ευρώπη, την Αμερική, σε ολόκληρο τον κόσμο, το πόσο στοίχισαν και στοιχίζουν αυτές οι ιδέες. Είναι οι αντιλήψεις, από τις οποίες εμπνέεται ακόμα η Κυβέρνηση, ότι τα πάντα είναι υπόθεση αγοράς, τα πάντα είναι υπόθεση που μπορεί κάλλιστα να προωθηθεί από τον περίφημο ιδιωτικό τομέα. Αυτές τις αντιλήψεις, που σήμερα καταρρέουν -το τονίζω- και στις μητροπόλεις του νεοφιλελευθερισμού, στην Αμερική και στην Ευρώπη, αυτές εφαρμόζει η σημερινή Κυβέρνηση.
      Κύριε Πρόεδρε, εάν δούμε σειρά πράξεων, εάν δούμε και αυτό ακόμα εδώ το νομοσχέδιο -στα ελάχιστα θετικά σημεία, γιατί πράγματι εμείς δεν καταψηφίζουμε όλα τα άρθρα του νομοσχεδίου, υπάρχουν διατάξεις τις οποίες υιοθετούμε- και το πνεύμα του και ο κορμός του και η αντίληψή του είναι η περιγραφή, εάν θέλετε και της εμπιστοσύνης που είτε οι συνδικαλιστικές οργανώσεις, είτε διάφοροι φορείς, είτε εργαζόμενοι μέσα στο Εθνικό Σύστημα Υγείας έχουν δείξει στην Κυβέρνηση και στην παρούσα πολιτική ηγεσία του Υπουργείου. 
      Είχε θιγεί ο κύριος Υπουργός, όταν ο εισηγητής μας πρώτα και ο Κοινοβουλευτικός μας Εκπρόσωπος ανέφεραν την έκφραση «καρνάβαλος» για το νομοσχέδιό του. 
      Εάν, κύριε Πρόεδρε, η συλλογική σύμβαση που υπέγραψε ο κύριος Υπουργός -και μας είπε προ ολίγου ότι τιμά τις συμφωνίες του με αυτό το νομοσχέδιο, και την υπογραφή του- παραβληθεί διάταξη προς διάταξη, λέξη, προς λέξη με το νομοσχέδιο όπως κατατέθηκε, όπως διαμορφώθηκε με αλλεπάλληλες τροποποιήσεις, χωρίς, όμως να δεχθεί ούτε τροπολογία, ούτε καμμία συγκεκριμένη πρόταση αλλαγής, κυρίως από την πλευρά της Αντιπολιτεύσεως που ασκεί την κριτική που δικαιούται και οφείλει να ασκήσει, τότε θα θεωρήσει πολύ επιεική, με την εικόνα που τελικώς έχει αυτό το νομοσχέδιο, εάν μιλάμε για την κύρωση μιας συλλογικής σύμβασης που σύμφωνα με το ν. 1876, είναι ο νόμος που εισηγήθηκα ως Υπουργός Εργασίας για το καθεστώς των συλλογικών διαπραγματεύσεων, δεν υπογράφεται από τον κατ’ εξοχήν αρμόδιο, τον Υπουργό Οικονομικών, ως αυτή τη στιγμή μιλάμε, νομοθετούμε, θα ψηφίσει η πλειοψηφία ένα νομοσχέδιο το οποίο θα είναι στον αέρα. Μας προειδοποίησε ο κύριος Υπουργός πριν και μας είπε να μην γραφεί στα Πρακτικά.
      Κύριε Υπουργέ, εγώ σας σέβομαι και πράγματι η προσπάθεια που κάνετε είναι όσο μπορείτε να στρογγυλεύετε τα πράγματα. Αλλά ότι λέγεται στη Βουλή ακούγεται από ολόκληρο τον ελληνικό λαό και αντικειμενικά, αν θέλετε, όχι στις προθέσεις σας, δεν είμαι σε θέση να «τάζω νεφρούς και καρδίας», αλλά είναι σαν να υποτιμάτε τη νοημοσύνη μας όταν μας λέτε –και θα το πείτε ασφαλώς αύριο και στην κοινή γνώμη και στον Τύπο όταν θα σας κατηγορούν όπως μέχρι τώρα, ότι άλλα λέτε και άλλα κάνετε, όπως σας είπε στην ομιλία του ο συνάδελφος, καθηγητής κ. Λαμπίρης- θα λέτε «ναι, είχα πει στη Βουλή ότι υπάρχει μία αναστολή και αυτή η αναστολή έχει τίτλο «δημοσιονομικές ανάγκες». 
      Εγώ ρωτώ: Υπήρχε δημοσιονομικό πρόβλημα το 2004, το 2005, το 2006, το 2007, το 2008; Τι έγιναν όλα αυτά τα χρόνια; Αν οι υποσχέσεις και οι δηλώσεις του κ. Νικήτα Κακλαμάνη και οι δικές σας είχαν πραγματοποιηθεί, θα έπρεπε να είχαμε κάνει εισαγωγή γιατρών και νοσηλευτών από άλλες χώρες.
       Πώς θα εμπιστευτούμε, λοιπόν, μία Κυβέρνηση η οποία είναι στο στάδιο της αποχώρησης, όπως φαίνεται από τις ευθύνες διακυβέρνησης του τόπου, η οποία επέδειξε την ελαχίστη –να μην πω ανύπαρκτη- αξιοπιστία;
      Εγώ κοίταξα την έκθεση που συνοδεύει το νομοσχέδιό σας. Ο κρατικός προϋπολογισμός του Υπουργείου Υγείας συγκεκριμένα θα καλύψει όλες αυτές τις προβλέψεις. Αλλά τον προϋπολογισμό τον διαβάσατε, ψηφίστηκε. Είναι και αυτός στον αέρα. Εγώ θα περίμενα μία και μόνη δέσμευση από εσάς. Ότι αυτή τη στιγμή που μιλάμε έχετε ουσιαστικά τον προγραμματισμό για τις προσλήψεις που θα τεθεί υπ’ όψιν αυτής της μικτής επιτροπής, ώστε να είναι δυνατή η πρόσληψή τους μέσα σε έξι μήνες, όπως έχετε υποσχεθεί και όπως γράφει το νομοσχέδιό σας. Δεν θα γίνει. Φυσικά η προθεσμία δεν είναι αποκλειστική. Απλώς, θα σωρευτούν και οι ελπίδες και οι προσδοκίες και οι υποσχέσεις σε χιλιάδες, μυριάδες νέων επιστημόνων σε όλες τις άλλες προσδοκίες και δεσμεύσεις με τις οποίες ψωνίζετε πολιτικά το κόμμα που κυβερνά σήμερα τη χώρα, κύριε Πρόεδρε και το οποίο μιλάει σήμερα για δημοσιονομικές δυσκολίες, ο κύριος Υπουργός, όταν ξέρουμε ότι πήρε 5.000.000.000 τη δαπάνη του φαρμάκου και την πήγε στα 10.000.000.000, για παράδειγμα.
      Και υπογράφει μία απόφαση εδώ ο κύριος Υπουργός. Είναι η απόφαση 2717 της 31/12/2008, κύριε Υπουργέ, με την οποία ενδιαφέρεστε ουσιαστικά για τις φαρμακοβιομηχανίες. Περικόπτετε σε βάρος των μη ασφαλισμένων ασθενών που θα έρχονται στα φαρμακεία και θα παίρνουν με 35% επιβάρυνση το φάρμακό τους, προσδοκώντας σε κάποια έκπτωση από το φαρμακοποιό και μεταφέρετε ουσιαστικά στις ιδιωτικές κλινικές και φυσικά στις φαρμακοβιομηχανίες από όπου προμηθεύονται κατευθείαν στη χονδρική τιμή τα φάρμακα και τα δημόσια νοσοκομεία, αλλά και ο ιδιωτικός τομέας. Θα παρακαλέσω, αν θέλετε -γιατί βλέπω όπως με παρακολουθείτε σαν να μην το έχετε πλήρως υπ’ όψιν- έστω και αργά να δείτε αυτό το πράγμα. 
      Κύριε Πρόεδρε, κλείνω θεωρώντας ότι ο κύριος Υπουργός, εάν πράγματι εννοεί όσα μας λέει, έστω και ελάχιστα, περί διαλόγου εδώ και συνεννόησης, θα λάβει υπ’ όψιν αυτήν την καταγγελία που υπογράφουν όλες οι οργανώσεις των νοσηλευτών, των Τ.Ε.Ι. και των πανεπιστημίων μας γι’ αυτήν τη φωτογραφική διάταξη που έρχεται ως παράπλευρη απώλεια και του νόμου, για τα περίφημα κολέγια. Τούτη εδώ όμως είναι διάταξη «ντροπής». Το να δίνουμε σε ένα οποιοδήποτε σωματείο που του βάλαμε τη σφραγίδα του νομικού προσώπου δημοσίου δικαίου το δικαίωμα να μπορεί να συναλλαγεί οποιοσδήποτε του σωματείου αυτού, της ΕΝΕ, με εντός ή εκτός της χώρας σχολές και «πανεπιστήμια» που θα δίνουν μεταπτυχιακούς τίτλους σπουδών, αυτό για τη Βουλή, αν το ψηφίσει, θα είναι ντροπή. Σας παρακαλώ να το αποσύρετε αυτό. Υπάρχει θεσμός ο οποίος διαβαθμίζει, κρίνει τους τίτλους σπουδών, και των βασικών σπουδών και των μεταπτυχιακών και των διδακτορικών τίτλων. Αλλοίμονο, αν και αυτά τα δίνουμε στους ιδιώτες ανευθύνως. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Πρόεδρε.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κύριε Πρόεδρε, μπορώ να έχω το λόγο για μία σύντομη παρέμβαση;
      ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Υπουργέ, έχετε το λόγο για μία σύντομη παρέμβαση δύο λεπτών.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ευχαριστώ.
      Θα ήθελα απευθυνόμενος στον τέως Πρόεδρο της Βουλής των Ελλήνων να του πω ότι καθ’ όλη τη διάρκεια των έντεκα λεπτών που μίλησε διείδα μία πραγματικά για μένα περίεργη άρνηση αυτού του κλίματος που κυριαρχεί στη Βουλή. Εγώ πριν από λίγο μίλησα, κύριε Πρόεδρε, και με ακούσατε. Παρακολούθησα τις εργασίες από την πρώτη κιόλας μέρα, όπως και οι περισσότεροι εκ των συναδέλφων. Για να είμαι ειλικρινής, δεν σας είδα τις προηγούμενες ημέρες. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, μην κάνετε τέτοιους υπαινιγμούς. Σας βεβαιώ ότι από την πρώτη μέρα παρακολουθώ όλες τις συνεδριάσεις.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Μου επιτρέπετε; Δεν σας είδα. Λέω μήπως δεν έχετε πληροφορηθεί κάτι. Σας παρακαλώ μην με διακόπτετε.
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ δεν σας το επιτρέπω αυτό, γιατί δεν έχετε δώσει εσείς τέτοια δείγματα. Αφήστε τους υπαινιγμούς. Δείγματα παρουσίας δεν τα έχετε δώσει. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Δεν έχω δώσει ποτέ αρνητικά δείγματα, αλλά ας μην κάνουμε δειγματοληψία….
      ΠΡΟΕΔΡΕΥΩΝ (Αναστάσιος Νεράντζης): Παρακαλώ πολύ. Η κοινοβουλευτική επιμέλεια του κ. Κακλαμάνη είναι γνωστή.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κύριε Πρόεδρε, μου επιτρέπετε να απαντήσω επί της ουσίας; 
      ΑΠΟΣΤΟΛΟΣ ΚΑΚΛΑΜΑΝΗΣ: Παρακολουθώ όλες τις συνεδριάσεις και μακάρι εσείς και για τα νομοσχέδιά σας να είστε συνεχώς παρών. Δεν συνέβη αυτό. Σας ενδιαφέρουν πιο πολύ οι τηλεοράσεις. 
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε Κακλαμάνη. Είναι γνωστή η κοινοβουλευτική επιμέλεια του κ. Κακλαμάνη. Αντιλήφθηκα ότι ο Υπουργός υπενόησε, μήπως δεν έχετε παρακολουθήσει ένα συγκεκριμένο σημείο της συνεδρίασης.
      ΑΠΟΣΤΟΛΟΣ ΚΑΚΛΑΜΑΝΗΣ: Να μας κάνει τώρα ο κύριος Αβραμόπουλος μάθημα κοινοβουλευτικής τάξης…
      ΠΡΟΕΔΡΕΥΩΝ (Αναστάσιος Νεράντζης): Ελάτε, κύριε Υπουργέ. 
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, τον άκουσα.
      ΠΡΟΕΔΡΕΥΩΝ (Αναστάσιος Νεράντζης): Εντάξει, αλλά αυτό εννόησε. Είναι γνωστό άλλωστε. 
      Ας προχωρήσουμε. Παρακαλώ, κύριε Υπουργέ.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Θα ήθελα, λοιπόν, να μπω σε δύο θέματα ουσίας.
      Πρώτον, σε ό,τι αφορά το συγκεκριμένο νομοσχέδιο, αναφέρθηκε ο κ. Κακλαμάνης στην περίοδο αυτή των πέντε χρόνων της δικής μας διακυβέρνησης. Δεν αναφέρθηκε όμως καθόλου στην περίοδο του ’93, που εξεδόθη η κοινοτική οδηγία. Τότε δεν υπήρχαν άλλοι λόγοι; Για ποιο λόγο η Κυβέρνηση του ΠΑΣΟΚ τότε δεν προχώρησαν σε μία συγκεκριμένη πρωτοβουλία και αυτά που κάνουμε σήμερα να είχαν γίνει το 1993-1994 που, αν θέλετε, ήταν και καλύτερες οι οικονομικές συνθήκες; 
      ΑΠΟΣΤΟΛΟΣ ΚΑΚΛΑΜΑΝΗΣ: Κακώς, κάκιστα. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Σας τιμά που το λέτε, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Ναι, κακώς.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Σε ό,τι αφορά τώρα το χρονοδιάγραμμα που έχει τεθεί για τις προσλήψεις, γι’ αυτό αναφέρθηκα πρωτύτερα, μήπως και δεν είστε ενήμερος κάποιου εγγράφου που μας ήρθε και κατετέθη χθες στα Πρακτικά από τον κ. Βέη…
      ΑΠΟΣΤΟΛΟΣ ΚΑΚΛΑΜΑΝΗΣ: Ορίστε, εδώ το έχω! 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Τι λέει, λοιπόν, ο κ. Βέης;
      ΑΠΟΣΤΟΛΟΣ ΚΑΚΛΑΜΑΝΗΣ: Ορίστε, κύριε Υπουργέ! 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κύριε Πρόεδρε!
      ΑΠΟΣΤΟΛΟΣ ΚΑΚΛΑΜΑΝΗΣ: Για να καταλάβετε ότι πρέπει να σέβεστε αυτούς που έχετε απέναντί σας! 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κύριε Κακλαμάνη, μην εκνευρίζεστε. Αφήστε με σας παρακαλώ. 
      Τι λέει, λοιπόν, αυτό το έγγραφο;
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, μην διακόψετε ξανά, κύριε Κακλαμάνη. Κύριε Πρόεδρε, παρακαλώ να μην ξαναδιακόψετε. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Εγώ αναφέρομαι στα θέματα ουσίας. 
      ΑΠΟΣΤΟΛΟΣ ΚΑΚΛΑΜΑΝΗΣ: Το βλέπετε; Αυτό σας διαψεύδει, που λέτε ότι δεν το έχω υπ’ όψιν μου.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Τι λέει το έγγραφο που έχετε στα χέρια σας; 
      ΑΠΟΣΤΟΛΟΣ ΚΑΚΛΑΜΑΝΗΣ: Είναι το έγγραφο του κ. Βέη που λέτε ότι δεν το έχω υπ’όψιν μου. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Τι λέει, κύριε Πρόεδρε; 
      ΠΡΟΕΔΡΕΥΩΝ (Αναστάσιος Νεράντζης): Κύριε Πρόεδρε, σας παρακαλώ. Δεν γίνεται έτσι η συζήτηση. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Λέει ότι το ΑΣΕΠ αναλαμβάνει…
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, μην απευθύνεστε στον κ. Κακλαμάνη παρακαλώ, στη Βουλή απευθύνεστε. Σας παρακαλώ πάρα πολύ. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ευχαριστώ. Με συγχωρείτε, κύριε Πρόεδρε. 
      Θέλω, λοιπόν, να σας πω ότι το έγγραφο αυτό ξεκάθαρα μέσα λέει ότι μέσα σε χρονικό διάστημα έξι μηνών θα προσληφθούν οι πεντέμισι χιλιάδες νοσηλευτές κάτω από όρους, προϋποθέσεις και προδιαγραφές ΑΣΕΠ, κάτι το οποίο προέκυψε…
      ΑΠΟΣΤΟΛΟΣ ΚΑΚΛΑΜΑΝΗΣ: Αν θα προσληφθούν, εξαρτάται από τα λεφτά! Εάν εσείς δεν έχετε λεφτά, το ΑΣΕΠ.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κύριε Πρόεδρε!
      Μου επιτρέπετε, κύριε Πρόεδρε; 
      ΠΡΟΕΔΡΕΥΩΝ (Αναστάσιος Νεράντζης): Κύριε Πρόεδρε, σας παρακαλώ πάρα πολύ να μην ξαναδιακόψετε. 
      ΑΠΟΣΤΟΛΟΣ ΚΑΚΛΑΜΑΝΗΣ: Αλλά δεν μπορεί να υποτιμάται η νοημοσύνη μας εδώ! 
      ΠΡΟΕΔΡΕΥΩΝ (Αναστάσιος Νεράντζης): Ναι, αντιλαμβάνομαι, αλλά σας παρακαλώ, δεν μπορεί να γίνει έτσι συζήτηση. Σας παρακαλώ, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Το ΑΣΕΠ λέει ότι θα κάνει την επιλογή. Αν θα διοριστούν ή όχι, εξαρτάται από…
      ΠΡΟΕΔΡΕΥΩΝ (Αναστάσιος Νεράντζης): Κύριε Πρόεδρε, δεν είμαι διατεθειμένος να συνεχίσω αυτήν την κατάσταση. Εγώ δεν είμαι διακοσμητικό στοιχείο εδώ μέσα. 
      ΑΠΟΣΤΟΛΟΣ ΚΑΚΛΑΜΑΝΗΣ: Έχετε δίκιο, αλλά ο Υπουργός …
      ΠΡΟΕΔΡΕΥΩΝ (Αναστάσιος Νεράντζης): Έχω δίκιο, αλλά πρέπει να το βρω κάποτε το δίκιο μου. Σας παρακαλώ πάρα πολύ. Ξέρετε πόσο σας εκτιμώ και προσωπικά, είναι γνωστό αυτό. Μην ξαναδιακόψετε. 
      ΑΠΟΣΤΟΛΟΣ ΚΑΚΛΑΜΑΝΗΣ: Ναι, αλλά ο Υπουργός τι λέει. 
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, σας παρακαλώ, μην απευθύνεστε προσωπικά σε κανέναν εκ των συναδέλφων. 
      Συνεχίστε. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κύριε Πρόεδρε, σε ό,τι αφορά, λοιπόν, τις προσλήψεις αυτές, θα γίνουν. Και τα κονδύλια έχουν διατεθεί και χθες δια στόματος του κυρίου Πρωθυπουργού δόθηκε ξεκάθαρα ένα μήνυμα προς την ελληνική κοινωνία ότι παρά τις δυσμενείς συνθήκες που η συγκυρία έχει φέρει, σε ό,τι αφορά προσλήψεις για την παιδεία και την υγεία δεν πρόκειται σε καμμία περίπτωση να εφαρμοστούν όροι λιτότητας. Αυτά απαντούν από μόνα τους, είναι λέξεις ευθύνης με πολιτικές ευθύνης. Και σε τελευταία ανάλυση σε ό,τι αφορά αυτό το νομοσχέδιο, επειδή πράγματι εγώ πιστεύω ότι είναι μία βαθιά μεγάλη τομή, έρχεται σε συνέχεια όλων των πρωτοβουλιών που είχαν αναπτυχθεί στο παρελθόν. 
      Και κάτι τελευταίο, μια και έγινε αναφορά πριν. Δημόσια, πριν και από την πρώτη κιόλας ημέρα που ξεκίνησε αυτή η συζήτηση είπα και επαναλαμβάνω ότι περιποιεί μεγάλη τιμή τότε που ξεκίνησε η ιστορία του ΕΣΥ. Είναι πρωτοβουλία της τότε Κυβέρνησης, αλλά η αρχιτεκτονική του δεν ολοκληρώθηκε. Δεν το λέω εγώ, το έχουν πει διαπρεπείς προσωπικότητες από το χώρο του ΠΑΣΟΚ, μεταξύ αυτών και ο κ. Παρασκευάς Αυγερινός. Τώρα, λοιπόν, που κάνουμε ένα βήμα μπροστά, γιατί να μην το χαιρετήσουμε; Δεν καταλαβαίνω. Τόσο πολύ έχει ριζώσει σε αυτό το χώρο η αντιπολιτευτική διάθεση, που δεν μπορεί να ξεπεράσει ακόμη και θέματα που μας ενώνουν; Για όνομα του Θεού! Ποιος δεν θέλει τη συναίνεση και τη συνεργασία; Και σε τελευταία ανάλυση, μια και απευθυνόμαστε στον κόσμο, γιατί αυτός μας παρακολουθεί και μας κρίνει, αυτό ζητάει από την Βουλή των Ελλήνων: συνεννόηση, συνεργασία, συνθετικά αποτελέσματα και αυτό φέρνει το νομοσχέδιο αυτό. Μας τιμά όλους, τιμά όλες τις πτέρυγες και όλους όσους συμφωνούν με αυτήν την άποψη. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υπουργέ. 
      Κυρίες και κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίαση, αφού προηγουμένως ξεναγήθηκαν στους χώρους του Μεγάρου της Βουλής, είκοσι οκτώ μαθήτριες και μαθητές και δύο συνοδοί καθηγητές από το Γυμνάσιο Νεάπολης Αγρινίου. Είναι το δεύτερο τμήμα. 
      Η Βουλή σας καλωσορίζει. 
      (Χειροκροτήματα απ’ όλες τις πτέρυγες της Βουλής) 
      Σήμερα συζητάμε ένα νομοσχέδιο του Υπουργείου Υγείας. Ακούτε τις απόψεις τις οποίες εκφράζουν οι διάφοροι Βουλευτές των κομμάτων και απαντά από πλευράς Κυβερνήσεως ο Υπουργός κ. Αβραμόπουλος. 
      Το λόγο έχει ο Κοινοβουλευτικός Εκπρόσωπος του ΠΑΣΟΚ, ο κ. Χρήστος Παπουτσής. 
      Ορίστε, κύριε Παπουτσή. 
      ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, η αλήθεια είναι ότι όλοι κρινόμαστε. Και κρινόμαστε όλοι σε κάθε φάση της πολιτικής μας διαδρομής και σε κάθε στιγμή της κοινοβουλευτικής μας παρουσίας. Με αυτήν την λογική κρίνεται και η Κυβέρνηση, κρίνεται η Νέα Δημοκρατία, κρίνεται η παράταξη, κρίνονται οι Υπουργοί που την εκφράζουν. 
      Και γίνομαι συγκεκριμένος. Ακούσαμε σήμερα από τον κύριο Υπουργό, τον κ. Αβραμόπουλο, ότι είναι πάρα πολύ περήφανος γιατί προχωρά σε μια μεγάλη μεταρρυθμιστική τομή, σε μια μεγάλη αλλαγή, η οποία μάλιστα είναι και επαναστατική αλλαγή. 
      Σε τι όμως; Στο Εθνικό Σύστημα Υγείας, το οποίο Εθνικό Σύστημα Υγείας, όπως προηγουμένως εξαιρετικά ο Πρόεδρος κ. Κακλαμάνης τόνισε, ήταν το πεδίο της μεγάλης σύγκρουσης της Νέας Δημοκρατίας με τις κυβερνήσεις του ΠΑΣΟΚ σε όλες τις φάσεις της διαδρομής από συστάσεως Εθνικού Συστήματος Υγείας μέχρι σήμερα. Μάχες εκ του συστάδην, προσπάθειες διαρκείς και συστηματικές για την αποδόμηση του Εθνικού Συστήματος Υγείας, προσπάθειες συστηματικές και διαρκείς για την ενίσχυση του ιδιωτικού τομέα στην υγεία, για την εμπορευματοποίηση της υγείας.
      Και έρχεται σήμερα ο κύριος Υπουργός και λέει «είμαι περήφανος γιατί ως Υπουργός προχωρώ σε μια μεγάλη τομή, σε μια μεγάλη μεταρρύθμιση για την ενίσχυση του Εθνικού Συστήματος Υγείας». Είναι έτσι άραγε; Ενισχύεται το Εθνικό Σύστημα Υγείας; 
      Καθ’ όλην τη διάρκεια των συζητήσεων επί της αρχής, αλλά και επί των άρθρων, ο εισηγητής μας κ. Λαμπίρης και όλοι οι συνάδελφοι του ΠΑΣΟΚ που έλαβαν το λόγο, με τεκμηριωμένο, με συστηματικό τρόπο απέδειξαν ότι οι προσπάθειες που γίνονται από την πλευρά της Κυβέρνησης είναι προσπάθειες που το ολιγότερον δεν είναι απολύτως ειλικρινείς. 
      Γιατί αν ήταν ειλικρινής, τότε από την πρώτη στιγμή θα είχε τιμήσει την υπογραφή της και θα είχε φέρει στη Βουλή τη σύμβαση την οποία υποτίθεται ότι υπέγραψε –όχι υποτίθεται, υπέγραψε- με την Ομοσπονδία των Νοσοκομειακών Γιατρών. Είχαμε συνεχείς αλλαγές, μεταλλάξεις της Κυβέρνησης και των θέσεων της, φτάνοντας μέχρι σήμερα. 
      Βεβαίως χαιρετίζουμε το γεγονός ότι επιτέλους ο κ. Αβραμόπουλος και η Κυβέρνησή του, η Κυβέρνηση της Νέας Δημοκρατίας αποφάσισε να εγκαταλείψει το σχεδιασμό για την παράκαμψη του ΑΣΕΠ όσον αφορά τις προσλήψεις. 
      Το ερώτημα είναι όμως, αυτή η μεγάλη μεταρρύθμιση -που σήμερα το δεχτήκατε- σημαίνει ότι εξαφανίζει από τη σκέψη μας και αποσύρει από τη σκέψη μας τα ερωτηματικά που δημιουργήθηκαν όταν προσπαθήσατε και επιχειρήσατε την παράκαμψη του ΑΣΕΠ; Το λέω αυτό ως παράδειγμα για το πώς κρίνεται η αξιοπιστία του πολιτικού και της Κυβέρνησης. 
      Ερώτημα δεύτερο. Επί τόσο καιρό -και θα μου επιτρέψετε να πω επί πέντε χρόνια- ακούμε από την Κυβέρνηση της Νέας Δημοκρατίας –γιατί για μένα δεν είναι προσωπικά τα θέματα- συνεχώς διακηρύξεις, μεταρρυθμίσεις στα λόγια, αλλά μεταρρυθμίσεις δεν βλέπουμε. 
      Ρωτώ, λοιπόν, συγκεκριμένα, κύριε Υπουργέ. Δοθείσης της οικονομικής κατάστασης, δοθέντος του γεγονότος ότι ο προϋπολογισμός που ψήφισε η Βουλή έχει γίνει κόσκινο, από την ίδια την Κυβέρνηση και τον Πρωθυπουργό της, δοθέντος ότι ήδη η Ευρωπαϊκή Επιτροπή έχει θέσει σε αμφισβήτηση το Πρόγραμμα Ανάπτυξης και Σταθερότητας το οποίο καταθέσατε, τούτων δοθέντων μπορείτε να μου πείτε αν μπορεί κάποιος εδώ συνάδελφος στη Βουλή να θεωρήσει ως αξιόπιστη τη δήλωση του Υπουργού Υγείας ότι υπάρχουν τα κονδύλια για τη χρηματοδότηση, για την ανάληψη δηλαδή του δημοσιονομικού κόστους αυτού του νομοσχεδίου; 
      Ρωτώ, είστε σε θέση να παρακαλέσετε τον αρμόδιο Υπουργό Οικονομικών να δεσμευτεί με μία δήλωσή του ότι πράγματι αναλαμβάνει το κόστος αυτό; Η έκθεση του Γενικού Λογιστηρίου, όπως και πάλι σωστά επεσήμανε ο Πρόεδρος κ. Κακλαμάνης, αναφέρει ότι οι δαπάνες θα καλυφθούν από τον προϋπολογισμό του Υπουργείου Υγείας. 
      Ρωτώ, πού είναι ο προϋπολογισμός του Υπουργείου Υγείας; Ρωτούμε συνέχεια, σε ποια γραμμή του προϋπολογισμού; Δεν παίρνουμε απάντηση, δεν υπάρχουν πουθενά, όχι μόνο σήμερα αλλά από τη συζήτηση επί του προϋπολογισμού. Ο κ. Σκουλάκης μάλιστα θυμάμαι έδινε μάχες καθημερινώς. Επέμενε…
      ΑΠΟΣΤΟΛΟΣ ΚΑΚΛΑΜΑΝΗΣ: Δέκα εκατομμύρια για προσλήψεις. Τριακόσια άτομα…
      ΧΡΗΣΤΟΣ ΠΑΠΟΥΤΣΗΣ: Βεβαίως, δέκα εκατομμύρια. Ουδέποτε πήραμε απάντηση. 
      Και το ερώτημα είναι, ποιον προσπαθείτε να κοροϊδέψετε; Τη Βουλή των Ελλήνων, την Ομοσπονδία των Νοσοκομειακών Γιατρών, οι οποίοι με καλή τη πίστη έρχονται σ’ ένα διάλογο για την υπογραφή μιας συλλογικής σύμβασης; 
      Όταν όμως η συλλογική σύμβαση, την οποία δεν φέρατε να νομοθετήσετε –γιατί περί αυτού πρόκειται- βρίσκεται στον αέρα σε όλα τα σημεία της, τότε δεν καταλαβαίνω γιατί ζητάτε από τη Βουλή να χαιρετήσει τη μεγάλη επανάσταση την οποία κάνατε και την οποία προωθείτε δια της νομοθετικής σας πρωτοβουλίας. 
       Δεύτερο θέμα: Αφορά το νοσηλευτικό προσωπικό, τη νοσηλευτική κοινότητα. Προβλέπονται πεντέμισι χιλιάδες νοσηλευτές, με την ειδική διαδικασία, για τρία χρόνια. Αυτό είναι το νομοσχέδιο. Σας άκουσα προηγουμένως πάλι να νομοθετείτε δια του λόγου σας, ότι αυτά αφορούν τις επιπλέον προσλήψεις του προγραμματισμού. Δηλαδή, για να γίνω σαφής, θέλετε να πείτε ότι πέραν των κενών που υπάρχουν αυτή τη στιγμή και πέραν των κενών που δημιουργούνται και θα δημιουργηθούν από τις συνταξιοδοτήσεις και τις αποχωρήσεις, πέραν αυτών θα υπάρχουν πεντέμισι χιλιάδες νέες προσλήψεις το 2009 και μέχρι τα επόμενα τρία χρόνια; Εάν ναι, παρακαλώ εκφωνήσατε την αντίστοιχη διατύπωση για να περιληφθεί στο νομοσχέδιο και στο συγκεκριμένο άρθρο. Εάν όχι, μην επιμένετε να κρίνετε την Αντιπολίτευση για την κριτική την οποία σας ασκούμε. Γιατί σας ασκούμε κριτική καλή τη πίστη, γιατί γνωρίζουμε ότι όλα αυτά τα οποία λέτε στην πραγματικότητα είναι στον «αέρα». Και επιπλέον, γιατί δεν απαντάτε ποιες είναι οι απώλειες που θα έχει το σύστημα από τις συνταξιοδοτήσεις και πώς θα καλυφθούν; Κανείς δεν ξέρει. Θα πάρουμε –λέει- πεντέμισι χιλιάδες. Πόσοι θα φύγουν για να πάρουμε πεντέμισι χιλιάδες, πόσοι στην τριετία;
       ΕΜΜΑΝΟΥΗΛ ΣΚΟΥΛΑΚΗΣ: Η τριετία ισχύει;
       ΧΡΗΣΤΟΣ ΠΑΠΟΥΤΣΗΣ: Και επιπλέον είναι και το περίφημο άρθρο 9 παράγραφος 7 -άρθρο 10 όπως είναι τώρα- όσον αφορά την ΕΝΕ και τη δυνατότητα την οποία δίνετε για την αναγνώριση την επαγγελματική των μεταπτυχιακών μάλιστα σπουδών. Ρωτώ το εξής: Έχετε ακούσει, κύριε Υπουργέ, τίποτα για το Πανεπιστήμιο «Frederick University» της Κύπρου; Έχουν έλθει εις γνώση σας οι πληροφορίες ότι ορισμένα μέλη του διοικητικού συμβουλίου, της διοικούσας επιτροπής της ΕΝΕ είναι και μέλη ή καθηγητές στο συγκεκριμένο «Frederick University» της Κύπρου, το οποίο δεν αναγνωρίζεται στην Ελλάδα από τις εντεταλμένες από το κράτος αρχές για την ακαδημαϊκή αναγνώριση των τίτλων; Έχετε ακούσει τίποτα; Όχι. Σας ανησυχεί μήπως η διατύπωση αυτή του άρθρου 9 παράγραφος 7, σύμφωνα με την οποία, δίδεται το δικαίωμα στην ΕΝΕ να προχωρά στην επαγγελματική αναγνώριση των μεταπτυχιακών προγραμμάτων και των αντίστοιχων τίτλων σπουδών; Λέει: «…η πραγματοποίηση υπό την αιγίδα των εκπαιδευτικών προγραμμάτων και επιστημονικών εκδηλώσεων που αφορούν τη νοσηλευτική επιστήμη και τέχνη και η μοριοδότηση για επαγγελματικούς σκοπούς των προγραμμάτων αυτών με μεταπτυχιακές εκπαιδευτικές μονάδες». Εσείς δεν έχετε ακούσει ότι έχει θέσει υπό την αιγίδα της η ΕΝΕ, ήδη από την προσωρινή διοικούσα επιτροπή, το συγκεκριμένο πανεπιστήμιο στην Κύπρο, το «Frederick University»;
       ΑΠΟΣΤΟΛΟΣ ΚΑΚΛΑΜΑΝΗΣ: Προσωρινή, διορισθείσα από το Υπουργείο. 
       ΧΡΗΣΤΟΣ ΠΑΠΟΥΤΣΗΣ: Τη διορισθείσα, βεβαίως. 
      Αυτά, λοιπόν, είναι ερωτήματα τα οποία θίγουν την αξιοπιστία σας. Αν πράγματι ενδιαφέρεστε κι ήταν ειλικρινής η προσπάθειά σας να οικοδομήσετε μια εικόνα αξιοπιστίας για την Κυβέρνηση, αποσύρετε τη συγκεκριμένη διάταξη από το νομοσχέδιο. 
       Τέλος, κύριε Πρόεδρε –και ολοκληρώνω- θα ήθελα να αναφερθώ σε μια παρέμβαση, σήμερα το πρωί, του Προέδρου του Συνασπισμού κ. Αλαβάνου, ο οποίος κατ’αρχάς εξήγησε για πολλοστή φορά τις συνεχείς μεταλλάξεις στις θέσεις του Συνασπισμού όσον αφορά το νομοσχέδιο και όσον αφορά τις θέσεις του σχετικά με τη ρύθμιση όχι των θεμάτων που αφορούν το μισθολογικό των γιατρών, όχι των θεμάτων που αφορούν τις εφημερίες αλλά κυρίως τις διατάξεις που αφορούν τη λειτουργία, τις δομικές αλλαγές οι οποίες αφορούν το παρόν και το μέλλον του Εθνικού Συστήματος Υγείας. Εν πάση περιπτώσει, δικαίωμά του είναι και μέσα στην κοινοβουλευτική ζωή όλα αυτά καλά είναι και καλό είναι να υπάρχουν και να υπάρχουν και υπαναχωρήσεις. Και εμείς πολλές φορές χρειαζόμαστε το χρόνο να σκεφθούμε για να ισορροπήσουμε σε νέες θέσεις κι αυτή είναι η κοινοβουλευτική διαδικασία. Από εκεί και πέρα, όμως, όταν επιλέγουμε διάφορα επικοινωνιακά συνθήματα, όταν επιλέγουμε το λαϊκισμό προκειμένου να καλύψουμε τις δικές μας αλλαγές και να στείλουμε αλλού τη συζήτηση θεωρώ ότι είναι απαράδεκτο και δεν αρμόζει ούτε στις αξίες, ούτε στο αξιακό πλαίσιο, ούτε στις αρχές της Αριστεράς. Και γίνομαι συγκεκριμένος. Κατηγορήθηκαν ορισμένοι συνάδελφοι Βουλευτές του ΠΑΣΟΚ και της Νέας Δημοκρατίας οι οποίοι έκαναν χρήση των διατάξεων του νόμου, σύμφωνα με τις οποίες όταν χάνουν την έδρα τους, όταν σταματούν, όταν ο λαός επιλέγει να μην είναι πλέον Βουλευτές δίνει ο νόμος του κράτους τη δυνατότητα να ενταχθούν στο Εθνικό Σύστημα Υγείας. 
      Ο κύριος Πρόεδρος του Συνασπισμού, βεβαίως, ξέχασε να μας πει ότι αφορά προσωποπαγείς θέσεις. Αντίθετα, επιχειρηματολόγησε λέγοντας ότι εκείνοι θα πάρουν χωρίς αξιολόγηση τις θέσεις των επιμελητών Β΄, οι οποίοι σήμερα περιμένουν να βρουν τη θέση τους, για να αξιολογηθούν. 
      Πρόκειται, λοιπόν, περί προσωποπαγών θέσεων, περί θέσεων οι οποίες σταματούν να υπάρχουν, εξαφανίζονται, από τη στιγμή που αποχωρούν οι συγκεκριμένοι ιατροί από την υπηρεσία. 
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, ολοκληρώστε. 
      ΧΡΗΣΤΟΣ ΠΑΠΟΥΤΣΗΣ: Κι ερωτώ: τι ακριβώς μας λέει ο κύριος Πρόεδρος του Συνασπισμού; Τι ακριβώς μας λέει; Ότι οι γιατροί δεν θα έπρεπε να επιλέξουν το Εθνικό Σύστημα Υγείας; Θα έπρεπε να επιλέξουν τον ιδιωτικό τομέα; Θα έπρεπε να επιλέξουν τα ιδιωτικά ιατρεία; 
      Είναι μομφή αυτό για έναν συνάδελφο Βουλευτή, τον οποίο τίμησε και εξέλεξε ο ελληνικός λαός στην Αίθουσα και στη συνέχεια επιλέγει να επανέλθει στο Εθνικό Σύστημα Υγείας, σηματοδοτώντας ακριβώς τη σημασία και την ποιότητα, εν πάση περιπτώσει, που αναγνωρίζει για τη λειτουργία του συστήματος; 
      Δεν αντιλαμβανόμαστε αυτού του είδους την πολιτική. Θεωρούμε ότι είναι μακριά και ξένη από τις παραδόσεις της Αριστεράς. Γι’ αυτό και θεωρούμε το θέμα λήξαν. 
      Σε κάθε περίπτωση, όμως, θέλω να πω ότι σε θέματα που έχουν ήδη νομιμοποιηθεί στη συνείδηση του κόσμου και επιπλέον έχουν περάσει μέσα από τη διαδικασία και τη βάσανο της κοινοβουλευτικής διαδικασίας, καλό θα είναι να είμαστε περισσότερο προσεκτικοί κάθε φορά. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Παπουτσή. 
      Το λόγο έχει ο Βουλευτής του ΣΥΡΙΖΑ κ. Μπανιάς. 
      ΠΑΝΑΓΙΩΤΗΣ ΑΔΡΑΚΤΑΣ: Κύριε Πρόεδρε, έχω ζητήσει το λόγο!
      ΠΡΟΕΔΡΕΥΩΝ (Αναστάσιος Νεράντζης): «Δεν χάνετε το τρένο», θα είστε ο αμέσως επόμενος. 
      ΙΩΑΝΝΗΣ ΜΠΑΝΙΑΣ: Ευχαριστώ, κύριε Πρόεδρε. 
      Καμιά φορά φαίνεται ότι όχι μόνο έξω στην κοινωνία, αλλά και στη Βουλή, οι λέξεις χάνουν το πραγματικό τους νόημα. Να κατηγορηθεί τώρα η Αριστερά για λαϊκισμό, μετά από όσα έχουν γίνει σ’ αυτή τη χώρα –ας πάρουμε από το ’74 και μετά- είναι, θα έλεγα, τουλάχιστον πρόκληση. 
      Ο κύριος Κοινοβουλευτικός Εκπρόσωπος του ΠΑΣΟΚ προφανώς προκλήθηκε από το γεγονός ότι βρέθηκε αυτό το τετραήμερο των συζητήσεων το ΠΑΣΟΚ σε κάποια σύγχυση και βέβαια και από το γεγονός ότι έχουμε συνεχείς αλλαγές και επαναφορές, σε ό,τι αφορά το νομοσχέδιο και το αποδεικτικό στοιχείο είναι αυτές οι τροπολογίες που κατατίθενται κάθε μέρα σχεδόν. 
      Κυρίες και κύριοι συνάδελφοι, συζητάμε ένα πολύ σημαντικό νομοσχέδιο και δυστυχώς το συζητάμε με το Εθνικό Σύστημα Υγείας σε απαξίωση, στα όρια της νευρικής κρίσης και της χρεοκοπίας. Δεν είναι αυθαίρετη αυτή η διαπίστωσή μας. Προκύπτει αβίαστα από όλα τα δεδομένα που υπάρχουν στο χώρο της υγείας. 
      Πρώτο δεδομένο είναι πως οι δαπάνες του κράτους για την υγεία βρίσκονται σε απαράδεκτα χαμηλά επίπεδα. Παρίας η υγεία για το κράτος. Κατ’ επανάληψη ως ΣΥΡΙΖΑ έχουμε προτείνει να αυξηθούν σημαντικά αυτές οι δαπάνες για την υγεία. Μιλήσαμε και για διπλασιασμό. Και δεν το κάναμε ανεύθυνα. Έχουμε υποδείξει και το πού θα βρεθούν οι αναγκαίοι πόροι. 
      Δείτε τι κάνει ο νέος Πρόεδρος των Ηνωμένων Πολιτειών ο Ομπάμα. Ακούσαμε σήμερα στις ειδήσεις ότι θα επιβάλει –λέει- έκτακτους φόρους στα ανώτατα οικονομικά στρώματα, για να ενισχύσει τον τομέα της υγείας στις Ηνωμένες Πολιτείες της Αμερικής. 
      Κι εσείς, κύριοι της Κυβέρνησης, δεν το τολμάτε αυτό και δεν είναι ότι φοβόμαστε την Ευρωπαϊκή Ένωση, που και αυτό θα μπορούσαμε να το παρακάμψουμε, αλλά είναι διότι αυτή είναι η φιλοσοφία σας για το θέμα της υγείας, όπως είναι και για το θέμα της παιδείας. Υποτίμηση. Απαξίωση.
      Το δεύτερο δεδομένο είναι πως η Ελλάδα είναι πρωταθλήτρια στην Ευρώπη στη διαπλοκή και στη διαφθορά, σύμφωνα με τις εκτιμήσεις της Επιτροπής Διεθνούς Διαφάνειας, και στην πρώτη σειρά των χώρων διαφθοράς είναι, δυστυχώς, τα νοσοκομεία, κύριε Υπουργέ. 
      Νομίζω ότι πρέπει επειγόντως να κάνουμε ό,τι χρειάζεται, για να αλλάξει το συντομότερο δυνατό αυτή η εικόνα, αυτή η πραγματικότητα, που κυρίως μας προσβάλλει, αλλά ταυτόχρονα μας εκθέτει και στην ελληνική κοινωνία και διεθνώς. 
      Το τρίτο δεδομένο είναι πως η ιδιωτικοποίηση προχωρά με γοργούς ρυθμούς και στο χώρο της υγείας. Τα στοιχεία που έδωσε το ΙΝΕ/ΓΣΕΕ-ΑΔΕΔΥ με την έκθεσή τους για το 2008 για το πώς προχωρά η ιδιωτικοποίηση στο χώρο της υγείας, αναμφισβήτητα μαρτυρούν γι’ αυτό το πράγμα. 
      Και όλα αυτά τα χρόνια που βρίσκεστε στην εξουσία, κύριοι της Νέας Δημοκρατίας, είναι δεδομένο ότι απαξιώσατε και υποβαθμίσατε σημαντικά αυτόν τον κρίσιμο για την κοινωνία μας τομέα. Δεν το κάνατε τυχαία. Το κάνατε διότι οι ιδιωτικοποιήσεις όλων των τομέων της οικονομικής και κοινωνικής μας ζωής είναι η φιλοσοφία σας, είναι το πιστεύω σας και το παρακολουθούμε να γίνεται με συστηματικό τρόπο όλα αυτά τα χρόνια.
      Τέταρτο δεδομένο. Και τα δύο κόμματα εξουσίας, και η Νέα Δημοκρατία και το ΠΑΣΟΚ χρησιμοποιούν ως εργαλείο τις πελατειακές σχέσεις, προκειμένου να αναπαράγουν την εξουσία τους. Και ο τομέας της υγείας, δυστυχώς, είναι ένα από τα θύματα αυτής της λογικής και αυτής της επιλογής. 
      Με αυτό το κριτήριο στο παρελθόν έχουν γίνει πολλές δεκάδες χιλιάδες προσλήψεις. Τώρα ελπίζουμε ότι το ΑΣΕΠ –και ακούσαμε με χαρά από τον κύριο Υπουργό ότι θα περάσουν οι νέες προσλήψεις από τη διαδικασία του ΑΣΕΠ- θα αποτελεί μια εγγύηση για να μην επαναληφθεί αυτό το φαινόμενο.
      Πέμπτο και τελευταίο δεδομένο. Εξαιτίας των προαναφερθέντων, η κατάσταση των νοσοκομείων στη χώρα μας είναι από κακή έως πολύ κρίσιμη σε ορισμένες περιπτώσεις. Και τη «νύφη» γι’ αυτήν την κατάσταση, γι’ αυτήν την πραγματικότητα, την πληρώνουν και οι ασθενείς και οι γιατροί και το νοσηλευτικό προσωπικό. Μερικά χαρακτηριστικά παραδείγματα:
      Το Νοσοκομείο της Πάτρας, όλα σχεδόν τα μεγάλα νοσοκομεία της χώρας λειτουργούν ως χώροι παροχής πρωτοβάθμιας περίθαλψης. 
      Το Νοσοκομείο της Ρόδου λειτουργεί με σοβαρές ελλείψεις σε ιατρικό και νοσηλευτικό προσωπικό και με το οργανόγραμμα του παλιού νοσοκομείου, ενώ τώρα το καινούργιο νοσοκομείο είναι, τουλάχιστον, διπλάσιο σε επιφάνεια και με πολλές νέες κλινικές, σε σχέση με το παλιό νοσοκομείο. 
      Στο Νοσοκομείο της Ζακύνθου, γιατροί εφημερεύουν απλήρωτοι πολλούς μήνες τώρα και η διοίκηση του νοσοκομείου κάνει –προσέξτε το αυτό- έκκληση στον πατριωτισμό των γιατρών και στον όρκο του Ιπποκράτη που έχουν δώσει οι γιατροί.
      Το Νοσοκομείο Κατερίνης έχει καταντήσει γεφύρι της Άρτας. Η καθυστέρηση στις εργασίες έφερε την απένταξη του έργου από το Γ΄ Κοινοτικό Πλαίσιο Στήριξης. 
      Και τέλος, στο Γενικό Νοσοκομείο Άρτας το πρόγραμμα εφημεριών δεν πληροί τις προϋποθέσεις ασφαλούς λειτουργίας και οι γιατροί έχουν προσφύγει στη δικαιοσύνη. Σε αυτό το καθεστώς βρισκόμαστε σήμερα στο Γενικό Νοσοκομείο της Άρτας. Ο πραγματικός, ο ουσιαστικός λόγος είναι ότι δεν χορηγείται το κονδύλι που απαιτείται για την κάλυψη των εφημεριών.
      Με όλα αυτά τα δεδομένα είναι φυσιολογικό ότι συζητείται αυτό το νομοσχέδιο εν μέσω αγωνιστικών κινητοποιήσεων των γιατρών, ιδίως των νοσοκομειακών. 
      Καλά κάνουν οι γιατροί, διότι δεν είστε φερέγγυοι, κύριε Υπουργέ, δεν είναι φερέγγυα η Κυβέρνηση. Οι συνεχείς παλινωδίες, οι υπαναχωρήσεις, όλα αυτά που βλέπουμε σήμερα και παρακολουθούμε να γίνονται, πραγματικά δεν αφήνουν περιθώρια για να υπάρξουν οι εγγυήσεις για τη φερεγγυότητα.
      Επιπλέον, η οικονομική κρίση προκαλεί πρόσθετες ανησυχίες -και όχι μόνο στον κλάδο των νοσοκομειακών γιατρών και των γιατρών γενικότερα- για το αν η Κυβέρνηση θα υλοποιήσει αυτά που θα αποφασιστούν με το παρόν νομοσχέδιο ή στο όνομα της ανάγκης να υπάρξουν περικοπές στις δημόσιες δαπάνες, θα υπάρξουν θυσίες και στον κοινωνικά ευαίσθητο τομέα της υγείας.
      Σε ό,τι αφορά τις προσλήψεις γιατρών και νοσηλευτικού προσωπικού, θα θέλαμε πολύ πιο σαφείς διαβεβαιώσεις από την πλευρά του Υπουργού και του Υπουργείου και για τα χρονοδιαγράμματα αλλά και για την πραγματοποίηση αυτών των δεσμεύσεων. Γιατί πολύ καλά ξέρουμε ότι και πολλές άλλες φορές, από νομοσχέδια και νόμους που ψηφίστηκαν από τη Βουλή, υπήρξαν δεσμεύσεις, αλλά στο όνομα κάποιων σκοπιμοτήτων δεν τηρήθηκαν αυτές οι δεσμεύσεις.
      Θεωρούμε ότι το πολυδιευθυντικό σύστημα είναι ένα χρήσιμο σύστημα. Απλώς πρέπει να υπάρξει και εδώ μία εγγύηση ότι δεν θα μπει και αυτό στη λογική των πελατειακών σχέσεων.
      Τέλος, κύριε Πρόεδρε, όσον αφορά το μισθολογικό, πιστεύουμε ότι σε σχέση με το έργο που προσφέρουν οι νοσοκομειακοί γιατροί, οι αμοιβές τους είναι πολύ χαμηλές. Η αφαίρεση, εξάλλου, του αφορολογήτου για τις επιπλέον εφημερίες, αποτελεί μία ρύθμιση που επιβαρύνει. Δώρον-άδωρον οι επιπλέον εφημερίες από έναν αριθμό και πέρα!
      Κύριε Υπουργέ, εάν το νομοσχέδιο ήταν πιο τολμηρό, θα μπορούσε να συμβάλει ώστε να γίνει ένα σημαντικό βήμα για την αλλαγή της κατάστασης στο χώρο της υγείας. Θα μπορούσε, πράγματι, να αποτελέσει τομή, αλλά με πολύ διαφορετικές ρυθμίσεις. Η υγεία κατά τη γνώμη μας δεν μπορεί να είναι οικονομικά διαπραγματεύσιμο αγαθό.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ευχαριστώ, κύριε Πρόεδρε.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
       ΠΡΟΕΔΡΕΥΩΝ (Αναστάσιος Νεράντζης): Κι εγώ ευχαριστώ, κύριε συνάδελφε.
      Το λόγο έχει ο Βουλευτής Ηρακλείου της Νέας Δημοκρατίας κ. Αυγενάκης.
      ΕΛΕΥΘΕΡΙΟΣ ΑΥΓΕΝΑΚΗΣ: Ευχαριστώ πολύ, κύριε Πρόεδρε. 
      Κύριε Υπουργέ, κυρίες και κύριοι συνάδελφοι, η αποτελεσματική λειτουργία του τομέα της υγείας αποτελεί βασική προτεραιότητα για κάθε κυβέρνηση. Δυστυχώς, στη χώρα μας, οι πρακτικές του παρελθόντος και η συνεχής αδυναμία να αγγίξουμε βασικά προβλήματα αυτού του τομέα έχει δημιουργήσει μία πολύ δύσκολη κατάσταση. 
      Δεν είναι πρόθεσή μου να αρχίσω να απαριθμώ τα μεγάλα λάθη του παρελθόντος και να επιρρίπτω ευθύνες ή να ψάχνω να βρω ποιος, πότε και σε τι έφταιξε. Προσωπική μου γνώμη είναι ότι επιτέλους πρέπει να συζητήσουμε και μάλιστα να συζητήσουμε σοβαρά. Όμως, το πιο σημαντικό εδώ πέρα από τη συζήτηση είναι να αποφασίσουμε και να πράξουμε χωρίς μικροκομματικές σκοπιμότητες για τα θέματα που απασχολούν τον τομέα της υγείας και να λάβουμε σαφή και συγκεκριμένα μέτρα για την αντιμετώπιση των εκκρεμών ζητημάτων. 
      Στο πλαίσιο αυτό συζητούμε και σήμερα το παρόν νομοσχέδιο του Υπουργείου Υγείας, το οποίο αριθμεί μία σειρά ζητημάτων θεμελιώδους σημασίας για τους νοσοκομειακούς γιατρούς και τους όρους απασχόλησής τους. Σ’ αυτήν την κατεύθυνση, το σχέδιο νόμου αντανακλά το περιεχόμενο της ειδικής συλλογικής σύμβασης, όπως προβλέπεται από το παράγωγο κοινοτικό δίκαιο και το εθνικό που το ενσωματώνει. Προέκυψε μετά από εξαντλητικό και εποικοδομητικό διάλογο του Υπουργείου με τους εκπροσώπους και τα θεσμικά όργανα των νοσοκομειακών γιατρών. Με το εν λόγω σχέδιο νόμου, η πολιτεία εκπληρώνει τις υποχρεώσεις της που απορρέουν από την Οδηγία 2034, καθώς και τα προεδρικά διατάγματα 88/1999 και 76/2005 αναφορικά με τα ανώτατα επιτρεπτά όρια εργασίας. Ρυθμίζει θέματα που απασχολούν κι έρχονται να ικανοποιήσουν πάγια και χρόνια αιτήματα των γιατρών. 
      Κυρίες και κύριοι συνάδελφοι, θεωρώ ότι το συγκεκριμένο σχέδιο νόμου αποτελεί μία πολύ σοβαρή νομοθετική πρωτοβουλία –όμως, είναι η μισή- για τη βελτίωση του Εθνικού Συστήματος Υγείας. Είναι απλώς η αρχή. Δεν λύνουμε επιπλέον ουσιαστικά αιτήματα του χώρου της υγείας και επιμελώς αποφεύγουμε να χρησιμοποιήσουμε μεγάλους και πηχυαίους τίτλους και χαρακτηρισμούς. 
      Ως εκ τούτου, βρίσκω σωστές τις μισθολογικές βελτιώσεις των νοσοκομειακών γιατρών. Σωστή είναι και η μισθολογική εξέλιξη, η επιστημονική πρόοδος και η υπηρεσιακή αναβάθμισή τους από ένα σύστημα που διέπεται από αυστηρά επιστημονικά κριτήρια και διαφανείς αξιοκρατικές διαδικασίες επιλογής. Σωστές και απολύτως απαραίτητες είναι και οι νέες προσλήψεις γιατρών και νοσηλευτικού προσωπικού που προβλέπονται για την ουσιαστική ανανέωση και την κάλυψη λειτουργικών κενών του ΕΣΥ.
      Βεβαίως, το συγκεκριμένο νομοσχέδιο δεν αποτελεί πανάκεια. Δεν είναι η μαγική λύση που με μιας θα λύσει όλα τα προβλήματα. Όμως, σίγουρα αποτελεί ένα σημαντικό βήμα. Επαναλαμβάνω είναι ένα σημαντικό βήμα. 
      Επιτρέψτε μου στο σημείο αυτό να κάνω και μία ουσιαστική παρατήρηση. Άκουσα από πολλούς συναδέλφους στις συζητήσεις της προηγούμενης εβδομάδας να ασκείται έντονη κριτική σε σχέση με τις αποκλίσεις από την κλαδική σύμβαση που είχε υπογραφεί τον περασμένο Δεκέμβριο. 
      Όπως όλοι μας γνωρίζουμε, αγαπητοί συνάδελφοι, όπως το γνωρίζουν και όλοι οι πολίτες, οι οικονομικές συνθήκες έχουν αλλάξει από τότε. Και, δυστυχώς, έχουν αλλάξει προς το χειρότερο. Συνεπώς η διεθνής οικονομική κρίση που έχει κτυπήσει την πόρτα μας –και σίγουρα τότε που ξεκίνησε η συζήτηση, κρίση δεν υπήρχε καν σαν σενάριο- επιβάλλει κάποιες μικρές οικονομικές παρεκκλίσεις από το αρχικό πλάνο. 
      Επιτρέψτε μου, όμως, μία απόπειρα ερμηνείας της συγκεκριμένης στάσης αλλά και του γεγονότος ότι στις συζητήσεις της προηγούμενης εβδομάδας οι τόνοι ανέβηκαν, όπως εξάλλου και σήμερα, ενώ από ορισμένους συναδέλφους της Αξιωματικής Αντιπολίτευσης ακούστηκαν και ορισμένοι ατυχείς χαρακτηρισμοί. 
      Αυτά τα γεγονότα είναι ενδεικτικά, κατά τη γνώμη μου, ότι η Αξιωματική Αντιπολίτευση βρίσκεται σε μία φανερή αδυναμία να αντιτάξει μία εναλλακτική πολιτική. Οι κατηγορίες και τα μεγάλα λόγια που δεν περιέχουν καμμία εναλλακτική πρόταση, δεν πείθουν κανέναν. Και σίγουρα δεν πείθουν τους Έλληνες πολίτες, αλλά πολύ περισσότερο δεν πείθουν τους νοσοκομειακούς γιατρούς. 
      Αντίθετα προς το κλίμα αυτό, η ηγεσία του Υπουργείου και κατ’ επέκτασιν η Κυβέρνηση, καταθέτει τις συγκεκριμένες ρυθμίσεις που ικανοποιούν πάγια και χρόνια μισθολογικά και θεσμικά αιτήματα των νοσοκομειακών γιατρών και αναβαθμίζουν τις συνθήκες και τους όρους παροχής ιατρικών υπηρεσιών με τελικό αποδέκτη τους πολίτες. 
      Σε κάθε περίπτωση οι προβλεπόμενες ρυθμίσεις συνθέτουν το πλαίσιο μιας από τις σημαντικότερες μεταρρυθμίσεις από την αρχή της ιδρύσεως του ΕΣΥ. Θέλει, όμως, και άλλη δουλειά ακόμα. Ο τομέας της υγείας απαιτεί τομές και παρεμβάσεις, απαιτεί σύγκρουση, κύριε Υπουργέ, με τα οικονομικά συμφέροντα, με τις εταιρείες προμηθειών, ιατρικών ειδών, με ορισμένους από τους εργαζόμενους από τον διοικητικό και υγειονομικό τομέα, αλλά απαιτεί σύγκρουση και με τη νοοτροπία του Έλληνα που έχει παγιώσει αρνητική άποψη για το χώρο της υγείας.
      Σίγουρα όλα αυτά το νομοσχέδιο δεν τα λύνει. Είναι, όμως, μία αρχή που θέλει και συνέχεια. Και με ειλικρίνεια απευθύνομαι σε όλες τις πτέρυγες της Αίθουσας και στην ηγεσία του Υπουργείου. Είμαστε διατεθειμένοι να την κάνουμε τη σύγκρουση αυτή, ή θα μείνουμε σε μία διαχείριση με κύριο συστατικό τη διαχείριση της καλής εικόνας με επικοινωνιακά και διπλωματικά τεχνάσματα και όχι κινήσεις ουσίας και κυρίως, με αποτέλεσμα.
      Σε σχέση με τις συγκεκριμένες διατάξεις του εν λόγω νομοσχεδίου, επιτρέψτε μου να αναφερθώ πολύ σύντομα σε ορισμένες πολύ σημαντικές κατά την κρίση μου ρυθμίσεις.
      Με τις διατάξεις, λοιπόν, του πρώτου κεφαλαίου ρυθμίζεται το επτάωρο τακτικό ωράριο των γιατρών και τους χορηγείται ημέρα ανάπαυσης μετά από κάθε ενεργό εφημερία. Κατ’ αυτόν τον τρόπο, κατοχυρώνονται σημαντικά αντισταθμιστικά οφέλη για την ξεκούραση των γιατρών ώστε να παρέχουν καλύτερες υπηρεσίες και να είναι αποδοτικότεροι κατά την άσκηση των καθηκόντων τους. Επιπροσθέτως, το πρόγραμμα των εφημεριών των νοσοκομειακών γιατρών και των ειδικευομένων θα καταρτίζεται σύμφωνα με τις κείμενες διατάξεις και το πρώτο άρθρο της κλαδικής σύμβασης.
      Αξιοσημείωτο είναι επίσης ότι στο αμέσως επόμενο διάστημα σχεδιάζεται η πρόσληψη συνολικά τεσσερισήμισι χιλιάδων γιατρών στο Εθνικό Σύστημα Υγείας. Δύο χιλιάδες θα προσληφθούν μέσα στο επόμενο εξάμηνο, από τους οποίους οι χίλιοι πεντακόσιοι θα είναι ειδικευμένοι σε βαθμό επιμελητή β΄, προκειμένου να καλύψουν άμεσα τα οργανικά κενά των νοσοκομείων, έτσι ώστε μέσα σε σύντομο χρονικό διάστημα το πρόγραμμα των εφημεριών να εκτελείται απρόσκοπτα.
      Επιτρέψτε μου, όμως, να κάνω μία σύντομη αναφορά σε μία τροπολογία που έχω καταθέσει και που δεν άκουσα κανένα σχόλιο από μέρους σας, κύριε Υπουργέ, προκειμένου να ρυθμιστεί το ζήτημα της συνέχισης της καταβολής επιδόματος τροφής των γιατρών του ΕΚΑΒ και των ιατρών που υπηρετούν στα κέντρα υγείας της χώρας μας. Σημειώστε ότι στους γιατρούς του ΕΣΥ που υπηρετούν στα κέντρα υγείας όπου δεν λειτουργεί κουζίνα, τους καταβάλλεται μηνιαίο επίδομα τροφής ύψους 35 ευρώ. Πρόσφατα, η συγκεκριμένη καταβολή επιδόματος κρίθηκε ως μη νόμιμη από ορισμένους επιτρόπους υγείας, όπως συνέβη και στο Νομό Ηρακλείου, με αποτέλεσμα να ζητηθεί από τους γιατρούς που έλαβαν το επίδομα να επιστρέψουν το σύνολο του ποσού. Αν είναι δυνατόν!
      Θεωρώ επομένως αναγκαία την τροποποίηση της παραγράφου 2 του άρθρου 26 του ν.3204/2003, προκειμένου να διατηρηθεί το επίδομα τροφής που καταβάλλεται στο εν λόγω ιατρικό προσωπικό.
      Κυρίες και κύριοι συνάδελφοι, η αδράνεια δεκαετιών και οι πολιτικές του παρελθόντος έχουν αναγκάσει τους γιατρούς να δουλεύουν κάτω από ιδιαίτερα αντίξοες συνθήκες και με μισθό που δεν αναλογεί στην κοινωνική τους προσφορά, ούτε βέβαια και στο επιστημονικό τους έργο. Η βελτίωση των παρεχόμενων υπηρεσιών υγείας, καθώς και των όρων και των συνθηκών απασχόλησης των νοσοκομειακών γιατρών αποτελεί τη μοναδική επιλογή.
      Το παρόν νομοσχέδιο δείχνει τη διάθεση να προχωρήσει το Υπουργείο Υγείας σε βαθιές τομές, αλλαγές και μεταρρυθμίσεις, για να διαμορφώσει ένα περιβάλλον για τη δημόσια υγεία που και οι λειτουργοί της θα ασκούν το λειτούργημά τους κάτω από συνθήκες αξιοπρέπειας, αλλά το κυριότερο, θα παρέχονται υψηλής ποιότητας υπηρεσίες στους Έλληνες πολίτες. Το θέμα είναι, το κάνουμε; Ελπίζω σύντομα, κύριε Υπουργέ, γιατί το πρόβλημα στο χώρο της υγείας εξελίσσεται και γιγαντώνεται. Και η κοινωνία περιμένει από εμάς σωστή διαχείριση και αποτέλεσμα.
      Να πω και κάτι τελευταίο. Η προκήρυξη πρόσληψης του νοσηλευτικού προσωπικού ας ενεργοποιηθεί, γιατί αρκετός κόσμος την περιμένει μετά από τόσες και τόσες ανακοινώσεις και εξαγγελίες.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Βουλευτής Πιερίας κ. Γεώργιος Κωνσταντόπουλος, πρώην Υφυπουργός Υγείας.
      Πριν πάρει το λόγο ο κύριος συνάδελφος, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων τριάντα τρεις μαθήτριες και μαθητές καθώς και ένας συνοδός-καθηγητής από το Γενικό Λύκειο Κρεμαστής Ρόδου. 
      Η Βουλή σας καλωσορίζει.
      (Χειροκροτήματα απ’ όλες τις πτέρυγες της Βουλής)
      Σήμερα συζητάμε νομοσχέδιο του Υπουργείου Υγείας. Ακούγονται οι γνώμες των Βουλευτών και απαντά από την πλευρά της Κυβερνήσεως η πολιτική της ηγεσία. Συμπίπτει αυτήν την ώρα, που συζητείται αυτό το νομοσχέδιο, να παρευρίσκεται στην Αίθουσα του Κοινοβουλίου ο Βουλευτής Δωδεκανήσου και συμπατριώτης σας από τη Ρόδο, ο κύριος Καραμάριος.
      Ο κ. Κωνσταντόπουλος έχει το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, κύριοι συνάδελφοι, για δεύτερη εβδομάδα συζητάμε ένα κρίσιμο νομοσχέδιο το οποίο είναι πράγματι μία μεταρρύθμιση, η σημαντικότερη μεταρρύθμιση θα έλεγα στο χώρο του Εθνικού Συστήματος Υγείας, όπως το ζούμε, τουλάχιστον, τα τελευταία χρόνια.
      Προηγήθηκε μια συστηματική δουλειά που έγινε εκ μέρους των νοσοκομειακών γιατρών και της πολιτικής ηγεσίας του Υπουργείου Υγείας και Κοινωνικής Αλληλεγγύης για αρκετούς μήνες. Μια έντονη διαπραγμάτευση, μια δημόσια διαβούλευση επάνω στην περιβόητη συμφωνία των νοσοκομειακών γιατρών με το Υπουργείο Υγείας και Κοινωνικής Αλληλεγγύης.
      Τα θέματα τα οποία ρυθμίστηκαν ήταν πάγια αιτήματα των νοσοκομειακών ιατρών. Μπορώ να πω, επειδή γνωρίζω το θέμα, ότι ήταν ένα όνειρο των νοσοκομειακών γιατρών για δεκαετίες και τα αποτελέσματα φάνηκαν σ’ αυτήν τη σύμβαση. Είχα πει και στην επί της αρχής συζήτηση ότι ποιος μπορεί να πει «όχι» σε ένα νομοσχέδιο το οποίο βάζει ταφόπλακα στα ελαστικά ωράρια των νοσοκομειακών γιατρών; Ποιος μπορεί να πει «όχι» σε ένα νομοσχέδιο το οποίο μιλάει για είκοσι τέσσερις ώρες ανάπαυση μετά από τριάντα έξι, σαράντα οκτώ ή εβδομήντα δύο ώρες εφημερία; Ποιος μπορεί να πει «όχι» στο νέο μισθολόγιο των νοσοκομειακών γιατρών. Ποιος μπορεί να πει «όχι» στο πολυδιευθυντικό σύστημα έτσι όπως έρχεται και έτσι όπως ρυθμίστηκε και στη σύμβαση και στο τελικό νομοσχέδιο από όλο το φάσμα των νοσοκομειακών γιατρών αλλά και εδώ στη Βουλή από τους συναδέλφους. 
      Νομίζω ότι η πολιτική ηγεσία του Υπουργείου Υγείας και Κοινωνικής Αλληλεγγύης εξήντλησε όλες τις δυνατότητες που είχε ώστε να φέρει στην τελική του μορφή στην επί των άρθρων συζήτηση ένα νομοσχέδιο το οποίο ικανοποιεί τη συντριπτική πλειοψηφία πλέον των νοσοκομειακών γιατρών και στο θέμα του μισθολογίου και στα θέματα της ανέλιξής τους και σε ειδικότερα θέματα, τα οποία ρυθμίζουν εν τέλει τις σχέσεις εργασίας των νοσοκομειακών γιατρών. 
      Και φυσικά δεν είναι τυχαίο ότι και το Προεδρείο, η ηγεσία της Ομοσπονδίας Νοσοκομειακών Ιατρών Ελλάδος συμφωνεί, συμπαρίσταται, βρίσκεται εδώ κοντά στην πολιτική ηγεσία. Και είναι πρωτόγνωρο το φαινόμενο η πολιτική ηγεσία του Υπουργείο Υγείας και Κοινωνικής Αλληλεγγύης μαζί με τους νοσοκομειακούς γιατρούς να θέλει να ψηφιστεί το νομοσχέδιο το οποίο συζητάμε, στην επί των άρθρων συζήτηση. 
      Φυσικά θα μπορούσαμε να είχαμε κάνει πολύ περισσότερα. Νομίζω, όμως, ότι είναι μια πολύ καλή αρχή το ότι βρισκόμαστε σήμερα εδώ. Και απευθύνω μια έκκληση προς όλες τις πτέρυγες της Βουλής ιδιαίτερα στους συναδέλφους γιατρούς, να πουν το μεγάλο «ναι», να είναι και αυτοί εδώ μαζί με την πλειοψηφία και το ΠΑΣΟΚ και το Κομμουνιστικό Κόμμα Ελλάδος και ο ΣΥΡΙΖΑ και ο Λαϊκός Ορθόδοξος Συναγερμός, ώστε σε όλα τα άρθρα ουσιαστικά να υπάρχει μια ευρύτατη συναίνεση. Έτσι και ο ιατρικός κόσμος να μπορεί και να σας κοιτάει στα μάτια και να τους κοιτάτε στα μάτια, κύριοι συνάδελφοι. Γιατί το Εθνικό Σύστημα Υγείας έτσι όπως διαμορφώνεται, ισχυροποιείται σε μια δύσκολη εποχή, σε μια δύσκολη ανταγωνιστική εποχή ιδιαίτερα με το ιδιωτικό σύστημα υγείας. Ένα Εθνικό Σύστημα Υγείας το οποίο χρειάζεται γιατρούς υπερήφανους, γιατρούς με αξιοπρέπεια, γιατρούς οι οποίοι να θέλουν και να μπορούν να δουλέψουν στα πλαίσια του Εθνικού Συστήματος Υγείας.
      Αλήθεια, πώς θα εφαρμόσουμε το νέο προεδρικό διάταγμα και τις νέες κοινοτικές οδηγίες με το υπάρχον σύστημα; Διαφωνεί κανείς ότι θέλει ενίσχυση; Ότι οι εφημερίες της επαρχίας ιδιαίτερα θέλουν ενίσχυση; Ότι τα νοσοκομεία της επαρχίας θέλουν και άλλους γιατρούς και μάλιστα σε μάχιμες ειδικότητες; 
      Μπορεί να διαφωνήσει κανείς ότι αυτά που προβλέπει και η σύμβαση και το νομοσχέδιο, ότι νέες προσλήψεις θα γίνουν σύμφωνα με μια διαπραγμάτευση και με τις οδηγίες της Ομοσπονδίας Νοσοκομειακών Ιατρών, η οποία γνωρίζει πολύ καλά σε ποια νοσοκομεία υπάρχουν ελλείψεις, ποια νοσοκομεία δεν μπορούν να τρέξουν τις νέες εφημερίες με το νέο καθεστώς;
      Ή θέλετε μήπως να αποφασίζει μόνον το Υπουργείο, η οδός Αριστοτέλους, για τις τοποθετήσεις αυτές, πού θα γίνουν, πότε θα γίνουν, σε ποια νοσοκομεία, σε ποιες κλινικές; Και φυσικά το χρονικό διάστημα το οποίο δίνει ο νομοθέτης, το Υπουργείο Υγείας και Κοινωνικής Αλληλεγγύης, σήμερα, για τη διακομματική επιτροπή, για το άρθρο 4, θα μας δώσει τη δυνατότητα να συζητήσουμε και αυτά τα οποία είπαμε στην Επιτροπή Κοινωνικών Υποθέσεων για τη δημιουργία ακαδημαϊκών κλινικών, για τη δημιουργία ακαδημαϊκών νοσοκομείων, για το θεσμό του κλινικού καθηγητή, όλα αυτά τα θέματα τα οποία μας απασχόλησαν, μας απασχολούν τα τελευταία χρόνια και στα οποία πρέπει να δώσουμε μια ουσιαστική απάντηση σε έναν ολόκληρο κόσμο που μας ακούει.
      Κυρίες και κύριοι συνάδελφοι, και στο μισθολογικό και στο φορολογικό και στα υπόλοιπα θέματα δόθηκαν ουσιαστικές απαντήσεις. Φτάσαμε στο μάξιμουμ των δυνατοτήτων που μπορούσε να δώσει και συναίνεσε και άκουσε και μπορώ να πω ότι είναι πρωτόγνωρο αυτό το Υπουργείο Υγείας και Κοινωνικής Αλληλεγγύης που το νομοσχέδιο το οποίο είχε έρθει στην Επιτροπή Κοινωνικών Υποθέσεων είναι ουσιαστικά αλλαγμένο, σε πολλά σημεία βελτιωμένο προς όφελος των νοσοκομειακών γιατρών.
      Το επιτελείο του Υπουργείου Υγείας και Κοινωνικής Αλληλεγγύης σημείωσε και δεν σημείωσε απλώς για να τα πετάξει μετά στον κάδο των αχρήστων, αυτά που σημείωσε τις βελτιωτικές προτάσεις τόσο των νοσοκομειακών γιατρών όσο και των Βουλευτών της Πλειοψηφίας και της Μειοψηφίας, τις άκουσε πολύ καλά και βελτίωσε το νομοσχέδιο.
      Όσον αφορά τις τροπολογίες οι οποίες έχουν κατατεθεί, επειδή δεν θα μιλήσω επί των τροπολογιών, κύριε Πρόεδρε, θα μου επιτρέψετε να πω ότι υπάρχει μια τροπολογία για την ψυχική υγεία, η οποία δίνει λύση ουσιαστικά μια τροπολογία η οποία είναι όχι μόνο προς τη σωστή κατεύθυνση σε ένα πρόβλημα των νομικών προσώπων ιδιωτικού δικαίου που υλοποιούν ένα μεγάλο φάσμα της ψυχιατρικής μεταρρύθμισης και υπήρχαν τα τελευταία χρόνια τεράστια προβλήματα χρηματοδότησης με τη δημιουργία του οργάνου που προτείνεται στην τροπολογία η οποία κατατέθηκε, ένα μείζον θέμα το οποίο χρόνιζε, οδηγείται στη λύση του και δημιουργείται ένας επιπλέον πυλώνας και χρηματοδότησης, αλλά και ελέγχου πάνω από όλα της χρηματοδότησης και της καλής λειτουργίας των νομικών προσώπων ιδιωτικού δικαίου που υλοποιούν την ψυχιατρική μεταρρύθμιση κάτι το οποίο χρωστούσαμε και οφείλαμε να το είχαμε κάνει τα περασμένα χρόνια. Έγινε η προεργασία τον περασμένο χρόνο και έρχεται τώρα ως τροπολογία στο συζητούμενο νομοσχέδιο, ώστε να δοθεί και μια λύση ουσιαστική για τη βιωσιμότητα πάνω από όλα των νομικών προσώπων ιδιωτικού δικαίου που υλοποιούν την ψυχιατρική μεταρρύθμιση στη χώρα μας.
      Φυσικά και ψηφίζω το νομοσχέδιο αυτό και εύχομαι όλες οι πτέρυγες της Βουλής να συμφωνήσουν και να συναινέσουν. Αυτό το νομοσχέδιο θα είναι προϊόν συναίνεσης όλων των πολιτικών κομμάτων.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κ. Κωνσταντόπουλο.
      Κύριε Σκουλάκη, επιτέλους ήρθε η σειρά σας να άρουμε την ανυπομονησία σας!
      Ο Βουλευτής Χανίων του ΠΑΣΟΚ ο κ. Μανώλης Σκουλάκης έχει το λόγο για οκτώ λεπτά.
      Κύριε Αδρακτά, θα περιμένετε κι άλλο. Η ευγένεια σας, σας έφαγε!
      ΕΜΜΑΝΟΥΗΛ ΣΚΟΥΛΑΚΗΣ: Θα με ανεχθείτε λίγο, κύριε Πρόεδρε.
      Κύριε Πρόεδρε, αγαπητέ κύριε Υφυπουργέ, θα ξεκινήσω από αυτό που άκουσα σήμερα από το στόμα του Υπουργού. Είπε «παρά τις κραυγές που ακούστηκαν, εμείς ακούσαμε τα μηνύματα της Βουλής, των γιατρών και φέραμε αυτές τις αλλαγές». Τι κραυγές δηλαδή; Όταν διαμαρτυρόμαστε έντονα, αυτό το βαπτίζει ο κύριος Υπουργός «κραυγές»; 
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Κραυγές αγωνίας!
      ΕΜΜΑΝΟΥΗΛ ΣΚΟΥΛΑΚΗΣ: Και το είπε για να πει τη μεγάλη επιτυχία του, ότι έφερε τη διάταξη για το νοσηλευτικό προσωπικό. Η μεγαλύτερη δικαίωση του ΠΑΣΟΚ είναι αυτή. Ξέρετε πόσα χρόνια το παλεύουμε αυτό; Αφορά και εσάς, κύριε Γιαννόπουλε –και μη γελάτε- γιατί ήσασταν τότε στο Υπουργείο. Ο κ. Κακλαμάνης ξεκίνησε τη μάχη εναντίον του ΑΣΕΠ και του ΠΑΣΟΚ που δεν θέλει, δεν συμφωνεί να παρακαμφθεί το ΑΣΕΠ για το νοσηλευτικό προσωπικό και τότε είχαμε κάνει την πρώτη μας παρέμβαση στη Βουλή μαζί με τον κ. Τσούρα, τον τότε Βουλευτή, στις 15-9-2004. 
      Τι απάντηση πήραμε από τον τότε αρμόδιο Υφυπουργό, για να δείτε πώς γράφεται η ιστορία; Ακούστε. Λέει: «Σας γνωρίζουμε ότι δεν υφίσταται ούτε δυνατότης, ούτε πρόθεση νομοθετικής παράκαμψης των αντικειμενικών και αξιοκρατικών κριτηρίων του ν. 2190/1994». Από τότε το έχουμε επικαλεστεί αυτό και εγώ και συνάδελφοί μας πάρα πολλές φορές και στον τότε Υπουργό Υγείας κύριο Κακλαμάνη και στον επόμενο Υπουργό Υγείας. Αρκετές φορές στην Επιτροπή Κοινωνικών Υποθέσεων του λέγαμε: «Κύριε Υπουργέ, δεν γίνεται να παρακαμφθεί το ΑΣΕΠ. Γιατί το λέτε αφού ξέρετε ότι είναι συνταγματική διάταξη και δεν μπορεί να παρακαμφθεί;» επικαλούμενοι αυτήν την απάντηση. Ο Υπουργός μας απαντούσε: «Θα μου απαγορεύσετε εμένα να αγωνιώ για τα νοσοκομεία; Εγώ θέλω παράκαμψη για γρήγορες προσλήψεις». 
      Ήλθε η διαδικασία στην επιτροπή. Εδώ θέλω να ξεκαθαρίσω κάτι. Κύριε Υφυπουργέ, είχατε ανοιχτά τα αυτιά σας. Μου το είπατε: «Σε άκουσα». Εγώ ζήτησα αυτό ακριβώς στην τοποθέτησή μου στην Επιτροπή Κοινωνικών Υποθέσεων δύο φορές, μία προκήρυξη πανελλαδική με ευθύνη του ΑΣΕΠ, όσες θέσεις είναι, μία αίτηση, μία αξιολόγηση. Δεσμεύεται το ΑΣΕΠ –έτσι, τουλάχιστον, μας είχε πει- ότι θα δώσει αποτελέσματα, πίνακα διοριστέων σε πέντε, το πολύ έξι μήνες. Θέλω πραγματικά να δηλώσω εδώ στο Κοινοβούλιο ότι είχατε ανοιχτά τα αυτιά σας. Με καλέσατε και μου είπατε: «Είναι πολύ σοβαρό αυτό που είπες, το μελετάμε». 
       Δεν έφτανε, όμως, αυτό, κύριε Υπουργέ. Έπρεπε να στείλει γράμμα ο Πρόεδρος του ΑΣΕΠ και είναι προς τιμήν του. Έκανε το υπέρτατο καθήκον του και έστειλε γράμμα στον Πρόεδρο της Βουλής. Απάντησε ο Υπουργός. Δεν ήταν η απάντηση τώρα η λύση. Τελικά η δεύτερη επιστολή του κυρίου Βέη υιοθετήθηκε και είναι αυτό που λέγαμε. Τεσσεράμισι χρόνια παλεύουμε γι’ αυτό το πράγμα. Μία προκήρυξη, μία αίτηση για να μην παρατηρούνται τα φαινόμενα που είδαμε στο «Ελπίς» -τα ξέρετε, κύριε Υπουργέ- που είδαμε στο άλλο νοσοκομείο. Έχω τα στοιχεία εδώ, ας μην τα διαβάζω αυτά τα πράγματα γιατί δεν τιμούν…
       ΑΘΑΝΑΣΙΟΣ ΓΙΑΝΝΟΠΟΥΛΟΣ: Είχε γίνει με την 11Κ/6. Μία αίτηση είχε γίνει.
       ΠΡΟΕΔΡΕΥΩΝ (Αναστάσιος Νεράντζης): Θα έχετε χρόνο μετά και θα φιλονικείτε με το Προεδρείο. Προσέξτε το.
       ΕΜΜΑΝΟΥΗΛ ΣΚΟΥΛΑΚΗΣ: Τελειώνω, κύριε Πρόεδρε.
       Ας πάμε σε ένα άλλο θέμα τώρα. Αυτή είναι, λοιπόν, η καταξίωση των ανεξάρτητων αρχών, των θεσμών, η καταξίωση της διαφάνειας, της αξιοκρατίας, ή, αν θέλετε, και η δική μας δικαίωση που παλεύουμε τόσα χρόνια για να σας πείσουμε ότι η μόνη λύση είναι αυτή.
       Δεύτερον. Δεν ήταν κραυγές όταν σας λέγαμε ότι το σύστημα το κάνετε κλειστό, κύριε Υφυπουργέ, και μπορεί να μπαίνει μόνο ως επιμελητής β΄ ο γιατρός στο σύστημα. Ήταν σωστό, ήταν κραυγή αγωνίας. Βλέπαμε πού οδηγείται το σύστημα. Φέρατε το 20% να μπορεί να διορίζεται στο βαθμό της κενούμενης θέσης, αλλά δεν μας το έχετε ξεκαθαρίσει. Έως 20%. Τι πάει να πει αυτό το έως 20%; Ξεκαθαρίστε το. Να θυμάστε τι δυσκολίες θα αντιμετωπίσετε. Τα είπε ο κύριος Γιαννόπουλος και πολλοί συνάδελφοι της Νέας Δημοκρατίας και απ’ όλες τις πτέρυγες ανέφεραν τις δυσκολίες εφαρμογής των διατάξεων. Ποιος θα αποφασίζει, κύριε Υπουργέ, πού θα διοριστούν οι δύο χιλιάδες; Λέτε για επιτροπή –αν το λέω καλά- Υπουργείου και ΟΕΝΓΕ. Ποιος θα βάλει τις προτεραιότητες; 
      Γιατί δεν κάνετε το άλλο που σας είπα προχθές; Καταργήστε το θεσμό των επικουρικών γιατρών στις πόλεις για να μας πείσετε ότι θα αναγκαστείτε να διορίσετε μόνιμους γιατρούς. Είναι χίλιοι πεντακόσιοι περίπου μονίμως ανακυκλούμενοι επικουρικοί γιατροί. Περιορίστε τους μόνο στις ακριτικές περιοχές, στις νησιωτικές περιοχές, στις δύσβατες περιοχές, στις άγονες προκηρύξεις που θα πηγαίνουν γιατροί. Τώρα δεν πάνε, γιατί πάνε στις πόλεις. Καταργήστε, λοιπόν, το θεσμό σταδιακά, έτσι ώστε να υποχρεωθούν οι γιατροί να πάρουν μόνιμες θέσεις, για να ξεπεράσουν τα προβλήματα οι γιατροί που δεν θα φτάνουν. Και να θυμάστε ότι πάλι θα έχουν προβλήματα. 
      Ειδικά, δε, στην επαρχία θα έχουμε άλλα προβλήματα, με το πλαφόν. 
      Δείτε το, γιατί όπου υπάρχουν μονήρεις κλινικές, υπάρχει περίπτωση να ξεπεράσουν οι γιατροί τις αποδοχές του Προέδρου του Αρείου Πάγου. Δείτε το. Θέλει προσοχή. Μη φτάσουμε στο σημείο να τους ζητούμε τα λεφτά πίσω, όπως ζητάει σήμερα το ελεγκτικό συνέδριο 2.000 ευρώ από τους γιατρούς των κέντρων υγείας, που είναι το επίδομα…
      ΑΣΤΕΡΙΟΣ ΡΟΝΤΟΥΛΗΣ: Και του ΕΚΑΒ.
      ΕΜΜΑΝΟΥΗΛ ΣΚΟΥΛΑΚΗΣ: Ναι και του ΕΚΑΒ.
      …είναι αναδρομικά, επιστροφή του επιδόματος διατροφής πέντε χρόνων. Για όνομα του Θεού!
      Κύριε Υπουργέ –να επανέλθω, γιατί το παρέλειψα- είπατε, πεντέμισι χιλιάδες θέσεις νοσηλευτικού προσωπικού πέραν των προγραμματισμένων. Εγώ δεν το κατάλαβα. Το ανέδειξε ο κ. Παπουτσής, ο Κοινοβουλευτικός μας Εκπρόσωπος. Αν θέλετε, διευκρινίστε το μας. Να σας παρακαλέσω, αν όχι σε τούτο το νομοσχέδιο, στο επόμενο, βάλτε μία διάταξη να απαγορεύεται η μετάταξη νοσηλευτικού προσωπικού σε διοικητικό προσωπικό. Γίνονται πάρα πολλές. Θα μου πείτε, δεν έχουν ανάγκη τα νοσοκομεία από διοικητικό προσωπικό; Έχουν. Έχουν, όμως, μεγαλύτερες ανάγκες σε νοσηλευτικό προσωπικό.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και δεύτερον, για να ξεκαθαρίσουμε τα πράγματα, υπάρχει νόμος, κύριε Υπουργέ, ο οποίος λέει ότι η θέση η οποία κενούται λόγω συνταξιοδότησης ή άλλης αποχώρησης, μπορεί να προκηρύσσεται χωρίς την έγκριση της 3μελούς εξ Υπουργών επιτροπής. Μαζεύετε μία φορά το χρόνο όλες τις κενούμενες θέσεις από συνταξιοδότηση ή αποχώρηση από άλλη αιτία και κάντε μία χωριστή προκήρυξη. Μόνο τότε θα μας πείσετε ότι εν πάση περιπτώσει βλέπετε πολύ σοβαρά το θέμα της κάλυψης των κενών θέσεων νοσηλευτικού προσωπικού.
      Και κλείνω, κύριε Πρόεδρε, με το εξής: άκουσα προχθές, με μία ανακοίνωση, το Υπουργείο –αν δεν είναι έτσι, διορθώστε με- να δικαιολογείται για τα χρέη των νοσοκομείων κ.λπ., ότι έτσι ήταν και στο παρελθόν και ότι εν πάση περιπτώσει αυτά είναι χρέη των ταμείων. Δεν είναι έτσι τα πράγματα. Σας λέω μόνο ότι σήμερα τα χρέη είναι πενήντα – πενήντα. Και αυτό είναι το άσχημο. Πενήντα των ταμείων, πενήντα τα υπόλοιπα. Ένα μεγάλο ποσοστό είναι εξωσυμβατικές προμήθειες. 
      (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
      Η σημερινή παρέμβαση, κύριε Υπουργέ, θα ήταν πραγματικά μεγάλη παρέμβαση, αν φέρνατε παράλληλα ρύθμιση των χρεών των νοσοκομείων, μία διάταξη ούτως ώστε να προσπαθήσετε να μην αναπαράγονται τα χρέη, γιατί ο νόμος των προμηθειών δεν αποδίδει, όπως βλέπετε. Κι ας φέρνατε και μία διάταξη να εφαρμοστεί η Πρωτοβάθμια Φροντίδα…
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, κύριε Σκουλάκη.
      ΕΜΜΑΝΟΥΗΛ ΣΚΟΥΛΑΚΗΣ: Αυτό ήταν όλο. Αν το κάνατε αυτό, θα λέγαμε ότι είναι μεγάλη παρέμβαση.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Σκουλάκη.
      ΕΜΜΑΝΟΥΗΛ ΣΚΟΥΛΑΚΗΣ: Τελειώνοντας, λέω μία φράση, την οποία είπαν και οι συνάδελφοί μου των Χανίων. Έλεος! Τεσσερισήμισι μήνες το Νοσοκομείο Χανίων δεν έχει διοικητή. Για όνομα του Θεού! Βρείτε ένα από τα στελέχη, που υπάρχουν στο χώρο της Νέας Δημοκρατίας –γιατί αυτό είναι το μοναδικό κριτήριο- βρείτε έναν άνθρωπο, διορίστε τον, να τον στηρίξουμε κι εμείς…
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, κύριε Σκουλάκη.
      ΕΜΜΑΝΟΥΗΛ ΣΚΟΥΛΑΚΗΣ: Χρωστά 70.000.000 ευρώ το νοσοκομείο. Βρίσκεται σε κατάρρευση, κύριε Υπουργέ. Για όνομα του Θεού!
      Να είστε καλά. Ευχαριστώ, κύριοι συνάδελφοι, για την υπομονή σας.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κ. Σκουλάκη.
      Κύριε Αδρακτά, θα πάρετε τώρα το λόγο;
      ΠΑΝΑΓΙΩΤΗΣ ΑΔΡΑΚΤΑΣ: Ένας συνάδελφος έχει μείνει να μιλήσει. Θα πάρω το λόγο μετά.
      ΠΡΟΕΔΡΕΥΩΝ (Αναστάσιος Νεράντζης): Θέλετε στο τέλος. Αυτό πια δεν είναι ευγένεια. Είναι αποθέωση. Απομένουν, όμως, άλλοι δύο συνάδελφοι. Δεν είναι άλλος ένας.
      Το λόγο έχει ο Βουλευτής του ΠΑΣΟΚ κ. Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Δυστυχώς, σήμερα η μέρα ήταν πολύ φορτωμένη. Υπήρχαν επιτροπές. Υπήρχε και η ακρόαση του διοικητού της Τραπέζης της Ελλάδος. Όπως καταλαβαίνετε, λοιπόν, μοιράσαμε το χρόνο μας ανάμεσα στην Ολομέλεια και στις επιτροπές.
      Συζητάμε τα άρθρα αυτού του νομοσχεδίου, επί του οποίου κάναμε κριτική όταν συζητούσαμε επί της αρχής. Και εξηγήσαμε για ποιο λόγο καταψηφίσαμε αυτό το νομοσχέδιο επί της αρχής, γιατί θεωρούμε ότι μπορεί να κινούνται κάποια από τα άρθρα προς τη σωστή κατεύθυνση, το Εθνικό Σύστημα Υγείας, όμως, στην Ελλάδα επί εποχής Νέας Δημοκρατίας έχει ξεχαρβαλωθεί. 
      Και δεν είναι βαριά η έκφραση που σας λέω, είναι η αλήθεια. 
      Η καρδιά αυτού του νομοσχεδίου ποια είναι; Το πολυδιευθυντικό σύστημα. Θα έλεγα αυτό που είπε και ο κ. Νασιώκας, αλλά και άλλοι γιατροί, συνάδελφοι μέσα σε αυτήν την Αίθουσα, ότι δίνει μια διέξοδο το πολυδιευθυντικό σύστημα στην ασφυξία η οποία υπάρχει μέσα στην εξέλιξη των γιατρών. Μπαίνει κάποιος επιμελητής β΄ και αν δεν υπάρξει άλλη θέση για να κάνει τα χαρτιά του, μένει εκεί. 
      Όμως, ποια είναι η διαφωνία μας; Το έλλειμμα της χώρας αυτήν τη στιγμή βρίσκεται στην έλλειψη αξιοκρατίας και αξιολόγησης. Και τίθεται το ζήτημα. Πώς θα αξιολογείται ο μελλοντικός διευθυντής, όταν κατά βάση όλα αρχίζουν και τελειώνουν στο διοικητή του νοσοκομείου, ο οποίος είναι διορισμένος; Καταργήσατε το σύστημα εκείνο -οι προηγούμενοι από εσάς, αλλά πάντως στην περίοδο της Νέας Δημοκρατίας- όπου ο διοικητής του νοσοκομείου επιλεγόταν από μια επιτροπή. Μάλιστα, υπήρχαν και υποεπιτροπές της Βουλής. Το καταργήσατε. Τώρα πάλι γίνονται οι παλιοί πρόεδροι, όπως παίρναμε «τσιμπητό» κάποιον παλαιότερα και τον κάναμε πρόεδρο. Άλλαξε αυτό το σύστημα, φέραμε κάτι άλλο και τώρα ξανά εσείς το φέρατε πίσω. 
       Άρα, λοιπόν, η κρίση των γιατρών δεν θα γίνει με επιστημονικά κριτήρια, θα γίνει με το κατά πόσο είναι κολλητός και αρεστός στον εκάστοτε διοικητή του νοσοκομείου. Αυτό είναι ένα έλλειμμα. 
      Έρχομαι στο άρθρο 4, στην παράγραφο β΄. Λέτε εδώ ότι «κάθε θέση που κενώνεται προκηρύσσεται από το νοσοκομείο εντός ενός μηνός υποχρεωτικά». Ώσπου να ακολουθηθεί αυτή η διαδικασία η θέση αυτή μείνει κενή. Άρχισε ήδη να υπάρχει δυσλειτουργία στο τμήμα και στο νοσοκομείο. 
      Θα σας πρότεινα, λοιπόν, για να είμαστε και πιο αντικειμενικοί, να βάλετε την εξής φράση στο τέλος της β΄ περιπτώσεως του άρθρου 4, ότι «ο ιατρός που κενώνει τη θέση δεν μετακινείται πριν έρθει ο αντικαταστάτης του». Να παραμείνει στη θέση του μέχρι που να έρθει ο αντικαταστάτης του, ώστε να μπορεί να υπάρχει εύρυθμη λειτουργία στο νοσοκομείο και στο τμήμα. Εγώ σας λέω ότι νομοθετικά μπορεί να λυθεί. 
      Έρχομαι στο άρθρο 5, στο οποίο λέτε ότι θα πάρετε χίλιους πεντακόσιους επιμελητές β΄ και άλλους πεντακόσιους γιατρούς, δηλαδή δύο χιλιάδες στο σύνολο, εντός του πρώτου εξαμήνου από την έναρξη ισχύος του παρόντος. Γιατί βάζετε το εξάμηνο; Άμεσα από την ισχύ του νόμου, από τη στιγμή που γράφεται στην Εφημερίδα της Κυβερνήσεως. Πάτε στο εξάμηνο και αν ακολουθηθούν οι διαδικασίες, θα φθάσουμε στον ενάμιση χρόνο. Θα φορτωθεί το όλο ζήτημα, ενώ τα νοσοκομεία αυτήν τη στιγμή γονατίζουν, βογκούν κυριολεκτικά από άποψη ελλείψεως γιατρών και εσείς το πάτε στις καλένδες. Θα μου πείτε: Καλά, κύριε Σγουρίδη, ψηφίζεται ο νόμος τώρα και τι έγινε, σε ένα εξάμηνο και ένα εξάμηνο ακόμη θα πάμε στο χρόνο». Όμως, είναι πέντε χρόνια αυτή η ιστορία. Η υπόσχεση της Νέας Δημοκρατίας ήταν ότι «θα προσλάβω άμεσα γιατρούς». Άμεσα. Είναι, όμως, πέντε χρόνια και πάμε στον έκτο. 
       Έρχομαι τώρα στη διάταξη εκείνη, την οποία θεωρώ απαράδεκτη. Είναι η διάταξη για το νοσηλευτικό προσωπικό. Δεν την θεωρώ απαράδεκτη, επειδή θα πάρετε νοσηλευτικό προσωπικό. Καλώς θα πάρετε. Θα έλεγα, επίσης, ότι, όπως οι γιατροί παίρνουν τις εφημερίες τους, κάποια στιγμή θα πρέπει και οι νοσηλευτές να παίρνουν τις εφημερίες τους. Υπάρχουν νοσηλευτές οι οποίοι είναι φορτωμένοι πάνω από ένα χρόνο εφημερίες. Είστε γιατρός κύριε Υφυπουργέ και το ξέρετε. 
      Έρχομαι, λοιπόν, σε αυτήν τη διάταξη. Τι λέει ο νόμος του ΑΣΕΠ, τον οποίο γνωρίζουμε όλοι μας;
      Λέει ότι γίνεται προκήρυξη για πρόσληψη προσωπικού στο δημόσιο και στον ευρύτερο δημόσιο τομέα η οποία ελέγχεται από το ΑΣΕΠ να είναι σύννομη με το ν. 2190/94 και τις τροποποιήσεις του νόμου αυτού. Ποιος κάνει το διαγωνισμό; Δεν το κάνει το ΑΣΕΠ. Το διαγωνισμό τον κάνει ο φορέας, ο δήμος, η δημόσια επιχείρηση. Αυτός είναι ο φορέας, αυτός κάνει τον διαγωνισμό. Και σε περίπτωση ενστάσεων παρεμβαίνει το ΑΣΕΠ. Και σας λέει και ο πρόεδρος του ΑΣΕΠ με ένα χαρτί. Εγώ σε ενάμιση μήνα αυτό το πράγμα θα το έχω ξεκαθαρίσει, εφ’ όσον βιάζεστε πολύ. 
      Εσείς, όμως, επιμένετε στη διάταξη. Και επιμένετε στη διάταξη για δύο λόγους. Πρώτον, θεωρώ ότι είναι αδιαφανής ο τρόπος με τον οποίο θα προσληφθούν αυτοί οι νοσηλευτές. Θα έχουν χαρακτηριστικά μπλε γραβάτα ή μπλε σκουφάκι διότι θα είναι μόνο από αυτήν την παράταξη. Και δεύτερον, οι ενστάσεις που θα γίνουν από όλους τους υπόλοιπους θα ξαναπάνε στον ίδιο φορέα και όχι στο ΑΣΕΠ. Αυτό είναι το ζήτημα. Το ζήτημα είναι ότι ο φορέας θα κρίνει κατά πόσο οι ενστάσεις είναι σύννομες και πρέπει να τις δεχθούμε ή όχι. 
      Και μάλιστα για τη διαχείριση της ελπίδας που κάνετε είναι η παρ. 5 του άρθρου 9 όπου λέτε ότι η διαδικασία πρόσληψης των προηγουμένων παραγράφων ισχύει κατ’ εξαίρεση για μία τριετία. Τι σημαίνει για μία τριετία; Για μία τριετία σημαίνει ότι λέτε μεν ότι τώρα θα πάρετε πέντε χιλιάδες νοσηλευτές αλλά στην ουσία θα έχετε το δικαίωμα να τους πάρετε μέσα σε τρία χρόνια. Στα τρία χρόνια ποιος ζει, ποιος πέθανε. Τα νοσοκομεία, όμως, βρίσκονται σε πολύ δεινή κατάσταση. 
      Σας ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ πολύ, κύριε Σγουρίδη και γιατί τηρήσατε το χρόνο. 
      Τώρα, θα μιλήσει ο κ. Κατρίνης ο οποίος είναι και ο τελευταίος εξ αυτών που θα πρωτολογήσουν. 
      Πριν λάβει το λόγο, θέλω να ανακοινώσω στο Σώμα ότι από τα Άνω Δυτικά Θεωρεία παρακολουθούν τη συνεδρίαση αφού πρώτα ξεναγήθηκαν στους χώρους του Μεγάρου της Βουλής 6 σπουδάστριες και σπουδαστές και ένας συνοδός-καθηγητής από το «ΙΕΚ ΞΥΝΗ» Πειραιά.
      Η Βουλή σας καλωσορίζει και εγώ προσωπικά, ως Βουλευτής Πειραιώς, αισθάνομαι ιδιαίτερη ευχαρίστηση που είστε σήμερα μαζί μας και παρακολουθείτε τη συζήτηση πάνω σε ένα νομοσχέδιο του Υπουργείου Υγείας.
      (Χειροκροτήματα απ’ όλες τις πτέρυγες της Βουλής)
      Ο κ. Κατρίνης έχει το λόγο για οκτώ λεπτά. 
      ΜΙΧΑΗΛ ΚΑΤΡΙΝΗΣ: Ευχαριστώ, κύριε Πρόεδρε.
      Θα ήθελα να ξεκινήσω να σχολιάσω λίγο την ατυχή επίθεση του Προέδρου της Κοινοβουλευτικής Ομάδας του ΣΥΡΙΖΑ απέναντι στο ΠΑΣΟΚ με αφορμή το δικαίωμα των Βουλευτών να διορίζονται στο ΕΣΥ. Προφανώς ο Πρόεδρος του ΣΥΡΙΖΑ σε ένα παραλήρημα επίθεσης και μη αντιλαμβανόμενος ότι η δημοσκοπική του φθορά και πτώση σε καμμία των περιπτώσεων δεν μπορεί να ανακάμψει εις βάρος του ΠΑΣΟΚ εστίασε σε ένα θέμα. Όμως, δεν μας μίλησε γι’ αυτό που είχα αναφέρει και στην επί της αρχής συζήτηση, που για μένα είναι και σημαντικότερο σε σχέση με το ρόλο των Βουλευτών και των πολιτικών στο σύστημα υγείας, για τους εν ενεργεία Βουλευτές ή και Υπουργούς οι οποίοι είναι συνεργάτες οι ίδιοι ή συγγενικά τους πρόσωπα με ιδιωτικές κλινικές και μεγάλα διαγνωστικά κέντρα και αν αυτοί εξυπηρετούν τους στόχους του Εθνικού Συστήματος Υγείας ή εξυπηρετούν τους δικούς τους στόχους.
      Επίσης, θλίβομαι όταν ακούω και συναδέλφους να βιάζονται να υπερασπιστούν αυτήν την άποψη. Όμως, δεν μας λένε για πανεπιστημιακούς γιατρούς, καθηγητές οι οποίοι, ενόσω είναι Βουλευτές ή ενόσω είναι Υπουργοί ή Υφυπουργοί, εξελίσσονται βαθμολογικά από βαθμίδα σε βαθμίδα. Προφανώς προλαβαίνουν μαζί με τα κοινοβουλευτικά τους καθήκοντα να ασκούν και ερευνητικά και πανεπιστημιακά καθήκοντα και μιλάνε εκ του ασφαλούς.
      Κύριε Πρόεδρε, ο Υπουργός για μία ακόμα φορά μαζί με τον κύριο Υφυπουργό ήρθε να παρουσιάσει τη συλλογική σύμβαση ως τη σωτηρία του Εθνικού Συστήματος Υγείας. Δεν αντιλαμβάνεται τη δραματική κατάσταση στην οποία βρίσκεται ο χώρος της υγείας, κατάσταση που εδώ και πολύ καιρό έχει μονοπωλήσει τα Μέσα Μαζικής Ενημέρωσης. Είπε ένας συνάδελφος πριν και το αναφέρουν σήμερα έγκυρα δημοσιογραφικά πρακτορεία, ότι τα νοσοκομεία και ο χώρος της υγείας θεωρείται ο σημαντικότερος μετά την πολιτική χώρος διαφθοράς. 
      Δεν αναφέρθηκε στο θέμα των προμηθευτών και των χρεών. Ήδη σήμερα κατατέθηκε αγωγή 100.000.000 ευρώ από προμηθευτή στο Υπουργείο, γιατί δεν έχουν υλοποιηθεί οι δεσμεύσεις του Υπουργείου απέναντι στα χρέη. Δεν είπε τίποτα για τις μεγάλες λίστες αναμονής και τις δυσλειτουργίες του ΕΚΑΒ. Σήμερα δημοσίευμα εφημερίδας αναφέρει ότι χρειάζονται τουλάχιστον πέντε μέρες για να ανευρεθεί κρεβάτι στη μονάδα, ενώ το ΕΚΑΒ ξέρετε, κύριε Υπουργέ, ότι λειτουργεί το απόγευμα χωρίς γιατρούς και μόνο με διασώστες. Και βέβαια για το ευαίσθητο κομμάτι της κοινωνικής προστασίας ο πρώην Υπουργός ο κ. Κωνσταντόπουλος υπερασπίστηκε τη σωστή ρύθμιση για το θέμα της ψυχιατρικής μεταρρύθμισης και των τμημάτων που λειτουργούν, δεν ανέλαβε όμως τις ευθύνες του για τις μεγάλες ελλείψεις που εδώ και χρόνια παρατηρούνται. 
      Και, βεβαίως, είναι πολύ σημαντική η μισθολογική αύξηση, η οποία γίνεται στους γιατρούς, αν και, βεβαίως, απέχει από την αρχική συμφωνία με την ΟΕΝΓΕ. Και εμείς συμφωνούμε ότι οι γιατροί που είναι η καρδιά του Εθνικού Συστήματος Υγείας θα πρέπει να αμείβονται σωστά και θα πρέπει να αμείβονται γενναία και ότι υπάρχει διαχρονική και διακομματική ευθύνη γι’ αυτό και, βεβαίως, οι γιατροί του Εθνικού Συστήματος Υγείας, κύριε Υπουργέ, δεν έχουν καμμία σχέση με τους γιατρούς που δραστηριοποιούνται και σε νομικά πρόσωπα ιδιωτικού δικαίου εποπτευόμενα από το Υπουργείο και κάθε μεσημέρι φεύγουν με σακούλες χρημάτων και δεν έχουν καμμία σχέση βεβαίως με τους λειτουργούς που είναι οι γιατροί του Εθνικού Συστήματος Υγείας και οι οποίοι, πραγματικά, θα πρέπει να αναγνωριστεί ο αγώνας και η αξιοπρέπειά τους. Βεβαίως, υπάρχει ένα μελανό σημείο, τι γίνεται με το νοσηλευτικό προσωπικό. Προχθές ήμουν στον «Άγιο Σάββα» στη μονάδα εντατικής θεραπείας και οι νοσηλευτές με ρωτούσαν με αγωνία: «Γιατί εμείς μένουμε εκτός; Γιατί ο δικός μας αγώνας δεν αναγνωρίζεται; Γιατί εμείς και το υπόλοιπο παραϊατρικό προσωπικό δεν παίρνουμε τίποτα;». Άρα, θα πρέπει να μην είναι αποσπασματική η αναγνώριση των λειτουργών του δημοσίου συστήματος υγείας, αλλά συνολική. 
      Για το άρθρο 4, νομίζω ότι το ΠΑΣΟΚ έχει ξεκαθαρίσει τη θέση του. Ζητάει αποσύνδεση του βαθμού από το μισθολόγιο, ζητάει αξιολόγηση ουσιαστική και ζητάει, βεβαίως, ενίσχυση μ’ ένα νέο αξιόλογο επιστημονικό προσωπικό, κύριε Υπουργέ, να σταματήσει επιτέλους η προϋπηρεσία και τα χρόνια εμπειρίας να είναι το βασικό κριτήριο προαγωγής, όχι μόνο στο ΕΣΥ, και στο δημόσιο τομέα. Υπάρχει μία ανακοίνωση την οποία φαντάζομαι έχετε λάβει από τη Γενική Ένωση Ιατρικής που αφορά το άρθρο 4. Ζητάνε εκεί που λέτε «το 20% των κενούμενων θέσεων» να προστεθεί «κενών ή και νέων θέσεων» αναφερόμενοι σε πολυδύναμα περιφερειακά ιατρεία, κέντρα υγείας ή καινούργιες κλινικές που δημιουργούνται που και με βάση τη ρύθμιση αυτή θα πρέπει να περάσει αρκετό διάστημα, ώστε να υπάρξει διευθυντής. Και το λέω αυτό γιατί, παραδείγματος χάρη, στο Κέντρο Υγείας Ζαχάρως στο Νομό Ηλείας, το οποίο ακόμα δεν έχει εγκαινιάσει ο Υπουργός, άγνωστο για ποιο λόγο, όταν δημιουργηθεί, δεν θα υπάρχει διευθυντής, θα υπάρχει, λοιπόν, ένα κενό. Θα πρέπει αυτό να το προβλέψετε. 
      Και παίρνοντας ευκαιρία από το Κέντρο Υγείας Ζαχάρως, θέλω να πω, κύριε Υπουργέ, ότι θα πρέπει κάποια στιγμή να σταματήσει αυτός ο τραγέλαφος άρχοντες Τοπικής Αυτοδιοίκησης να ανακοινώνουν την ίδρυση κέντρων υγείας, περιφερειακών ιατρείων κατόπιν ενεργειών τους. Δεν υπάρχει κανένας σχεδιασμός, καμμία τεκμηρίωση, καμμία μελέτη σε σχέση με τις αναγκαίες μονάδες υγείας και όλα γίνονται στη βάση της τοπικής πολιτικής πίεσης ή στη βάση προσωπικής διευθέτησης. Πριν από δύο μήνες παρουσίασε ο Υπουργός Υγείας το χάρτη υγείας και τι ήταν αυτός ο χάρτης υγείας; Ήταν η αναφορά των μονάδων υγείας που λειτουργούν σήμερα. Δεν ήταν η αναγκαιότητα και σε ποιο μοντέλο πρωτοβάθμιας, δευτεροβάθμιας δημόσιας υγείας θα πρέπει να πάμε. Πρέπει, λοιπόν, κάποια στιγμή να σταματήσει αυτό το πράγμα και θα πρέπει οποιαδήποτε ομάδα δημιουργείται να περνάει μέσα από επιστημονική τεκμηρίωση. 
      Στο άρθρο 5, για τις χίλιες πεντακόσιες θέσεις ειδικευμένων, προφανώς οι άλλες πεντακόσιες, κύριε Υπουργέ, αναφέρονται σε ειδικευόμενους και είναι σωστό να αυξηθεί ο αριθμός των ειδικευόμενων, όμως δεν παίρνετε κανένα μέτρο για να σταματήσει επιτέλους το μεγάλο πρόβλημα του χρόνου αναμονής που αναγκάζει πολλούς νέους επιστήμονες να φεύγουν στο εξωτερικό. Υπάρχει διαρροή, υπάρχει υποαπασχόληση, υπάρχει ανεργία. Και βεβαίως είστε αντιφατικοί, κύριε Υπουργέ, όταν στο προηγούμενο νομοσχέδιο στο άρθρο 8 φροντίσατε για τους γιατρούς που υπηρετούσαν σε θέσεις ειδικών θέσεων να διορίζονται κατ’ εξαίρεση και υπεράριθμοι και να μην περιμένουν για ειδικότητα.
      Στο άρθρο 8, για το νοσηλευτικό προσωπικό, σωστό το μέτρο της απαγόρευσης μετακίνησης και ειδικά, κύριε Υπουργέ, στα ιδρύματα της πρόνοιας, στα οποία όποιοι διορίζονται μετά από ένα μήνα ψάχνουν αφορμή και ευκαιρία να φύγουν. Κάτι ανάλογο υπάρχει και στην έδρα του νομού μας στο ΚΕΠΕΠ Λεχαινών. Και βεβαίως πρέπει να δώσουμε και περαιτέρω κίνητρα στο νοσηλευτικό προσωπικό που διορίζεται σ’ αυτές τις μονάδες, αλλά από την άλλη, κύριε Υπουργέ, είναι τελείως αντιφατικό, τη στιγμή που θεσπίζεται αυτό το μέτρο -πριν από μερικούς μήνες θεσπίσατε διάταξη που επιτρέπατε σε νοσηλευτικό προσωπικό που υπηρετεί σε νομικά πρόσωπα ιδιωτικού δικαίου, όπως το ΕΡΡΙΚΟΣ ΝΤΥΝΑΝ»- να μπορεί να μεταταγεί στο δημόσιο, είτε στο Υπουργείο, είτε σε νοσοκομεία, ενώ, λοιπόν, πριν από μερικούς μήνες δίνατε αυτήν τη δυνατότητα, τώρα στο νοσηλευτικό προσωπικό που θα διοριστεί δεν δίνεται τη δυνατότητα μετακίνησης. Θα πρέπει να έχετε μία συγκεκριμένη και σταθερή πολιτική. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Εσείς λέτε όχι, να μην το κάνουμε; 
      ΜΙΧΑΗΛ ΚΑΤΡΙΝΗΣ: Είπα ότι συμφωνώ, αλλά είναι αντιφατική η πολιτική σας. Συμφωνώ σ’ αυτό το μέτρο, αλλά οι ίδιοι αναιρείτε τον εαυτό σας. 
      Αλήθεια οι συνάδελφοι γιατροί που εργάζονται στα ασφαλιστικά ταμεία πώς θα αισθάνονται σήμερα βλέποντας τους συναδέλφους του ΕΣΥ να παίρνουν μία μισθολογική ανάσα; Αλήθεια ο Υπουργός Απασχόλησης τι έχει να πει στους γιατρούς του ΙΚΑ ή στους γιατρούς που εργάζονται στη ΔΕΗ και αμείβονται με δελτίο παροχής υπηρεσιών; Θα πρέπει, λοιπόν, κάποια στιγμή να υπάρχει ενοποίηση όχι μόνο των υπηρεσιών υγείας, αλλά και του τρόπου με τον οποίο αντιμετωπίζονται οι λειτουργοί της υγείας.
      Τελειώνοντας, θα ήθελα να σχολιάσω το θέμα των τροπολογιών. Θεωρώ πρωτόγνωρο σε κάθε νομοσχέδιο του Υπουργείου Υγείας να κατατίθεται σωρεία τροπολογιών. Σήμερα απερχόμενος Υφυπουργός κατέθεσε δεκατρείς τροπολογίες. Ο Πρόεδρος της Επιτροπής Κοινωνικών Υποθέσεων κατέθεσε τέσσερις τροπολογίες. 
      Θα πρέπει κάποια στιγμή το Υπουργείο, βλέποντας ότι πραγματικά είναι πολλά τα προβλήματα στο χώρο της υγείας και πολλοί συνάδελφοι αναγκάζονται να καταθέτουν υπό μορφή τροπολογιών ζητήματα περισσότερο ή λιγότερο σοβαρά, να κάνει έναν ουσιαστικό διάλογο, μία σωστή διαβούλευση, κύριε Υπουργέ.
      Είναι ανεπίτρεπτο πρώην Υπουργός να καταθέτει σήμερα δεκατρείς τροπολογίες. Ο Πρόεδρος της Επιτροπής Κοινωνικών Υποθέσεων κ. Μελάς, ο οποίος προΐσταται της επιτροπής που υπάγεστε εσείς, να καταθέτει τέσσερις τροπολογίες. Αλήθεια δεν είχε χρόνο να το συζητήσει μαζί σας; Αυτό δείχνει την προχειρότητα και την αποσπασματικότητα με την οποία νομοθετείτε. 
      Κανένας πολίτης, κύριε Υπουργέ, σήμερα δεν αισθάνεται ότι λαμβάνει δωρεάν υπηρεσίες υγείας, γι’ αυτό και καταφεύγουν στον ιδιωτικό τομέα, κάτι το οποίο είναι προσωπική πολιτική σας επιλογή. Αυτό όμως, αγαπητέ Πρόεδρε, κυρίες και κύριοι συνάδελφοι, σύντομα θα αλλάξει όταν το ΠΑΣΟΚ θα αναλάβει τα ηνία της χώρας και θα δώσει επιτέλους δημόσιο χαρακτήρα σε αμιγώς κοινωνικά αγαθά, όπως είναι η υγεία, η παιδεία και η ασφάλιση.
      Σας ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Και εγώ σας ευχαριστώ.
      Κύριε Αδρακτά, μήπως θέλετε να δώσετε τη θέση σας και σε κάποιον άλλο, διότι έχετε παραχωρήσει τη θέση σας τουλάχιστον σε έξι συναδέλφους.
      Κύριε Αδρακτά, έχετε το λόγο. Αυτή είναι η πρωτολογία σας ως Κοινοβουλευτικού Εκπροσώπου.
      ΠΑΝΑΓΙΩΤΗΣ ΑΔΡΑΚΤΑΣ: Ευχαριστώ, κύριε Πρόεδρε.
      Έδωσα τη θέση μου να μιλήσουν οι συνάδελφοι και καλώς το έκανα για να ακούσω όλους τους συναδέλφους. Έτσι και αλλιώς, ως τελευταίος, θα έλεγα ότι κλείνουμε σήμερα τη συζήτηση ενός πολύ μεγάλου νομοσχεδίου. 
      Επειδή παρακολούθησα και τις τέσσερις μέρες τη συζήτηση, έχω δύο επιλογές: Ή να απαντήσω σ’ όλα τα σχόλια που έγιναν ως Κοινοβουλευτικός Εκπρόσωπος ή να κρατήσω τα θετικά κομμάτια που συζητήθηκαν από όλες τις πτέρυγες και να προσπαθήσω και εγώ να τα συνθέσω, ώστε να καταλήξουμε σε αυτό το τόσο σοβαρό ζήτημα της υγείας με μία άλλη αντίληψη που πρέπει να επικρατήσει, την οποία εγκαινίασε με μεγάλη επιτυχία ο Υπουργός Υγείας κ. Αβραμόπουλος και οι Υφυπουργοί, δηλαδή το πολιτικό επιτελείο του Υπουργείου. 
      Πραγματικά δόθηκε άνεση χρόνου στις τέσσερις μέρες να γίνει μία ευρύτατη συζήτηση, να συνθέσουμε μέσα απ’ αυτήν τη συζήτηση και να καταλήξουμε σήμερα ψηφίζοντας σχεδόν από όλες τις πτέρυγες κάποια κομμάτια του νομοσχεδίου. Περισσότερα ίσως θα ψηφίσει η Αξιωματική Αντιπολίτευση. Το ΚΚΕ κανένα; 
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Κανένα.
      ΠΑΝΑΓΙΩΤΗΣ ΑΔΡΑΚΤΑΣ: Κανένα το ΚΚΕ, το ίδιο ο Συνασπισμός. Ο Λαϊκός Ορθόδοξος Συναγερμός δήλωσε παρών και ανταποκρίθηκε στη συναίνεση, συμφώνησε σε κάποια από αυτά.
      Είναι μεγάλη επιτυχία αυτό, γιατί, πραγματικά, αυτό σημαίνει διαβούλευση στη Βουλή. Τι σημαίνει Κοινοβούλιο; Πολλοί βέβαια το θεωρούν αδυναμία. Δεν καταλαβαίνω. Τη μία παραπονούμεθα ότι η Κυβέρνηση δεν κάνει αποδεκτές τις προτάσεις μας. Αυτό βέβαια παλαιότερα -και εγώ επειδή είμαι παλιός πολιτικός- ίσως το λέγαμε και εμείς, το έλεγα ίσως και εγώ κάποτε, ότι η Κυβέρνηση δεν κάνει δεκτές προτάσεις της Αντιπολίτευσης. 
      Αυτό άλλαξε πραγματικά και έτσι πρέπει να είναι. Σήμερα η Κυβέρνηση έκανε πολλές προτάσεις αποδεκτές. Σήμερα η Κυβέρνηση και το Υπουργείο με τους Υπουργούς διόρθωσε προς το καλύτερο πάρα πολλά.
      Αυτό, αντί να επαινεθεί, κατηγορείται. Λέει η Αξιωματική Αντιπολίτευση, για παράδειγμα: «κάτω από τις πιέσεις». Γιατί να είναι πιέσεις και να μην είναι συζήτηση, κύριοι συνάδελφοι του ΠΑΣΟΚ; Ποιον πιέσαμε; Ποιος πιέζεται εδώ; Συζητάμε δημοκρατικά και αποδέχεται ή δεν αποδέχεται η Κυβέρνηση. Το ότι αποδέχεται δεν είναι αδυναμία. Είναι μεγαλείο. Το ότι η Κυβέρνηση αποδέχεται προτάσεις από την Αντιπολίτευση είναι η πεμπτουσία της δημοκρατίας. Δεν μπορούμε, λοιπόν, να λέμε: «πιέσαμε και πετύχαμε». Αυτό έχει τη σημασία του γι’ αυτούς που ξέρουν από τα κοινοβουλευτικά, αλλά και αυτοί που μας παρακολουθούν αντιλαμβάνονται και αναγνωρίζουν ποιοι είναι αυτοί που, πράγματι, πιστεύουν στο διάλογο. 
      Θα μπορούσα να κάνω μεγάλη κριτική σ’ αυτά που ελέχθησαν, διότι εμείς είχαμε την παληκαριά, την ευθύτητα, τη λεβεντιά να αναγνωρίσουμε τα θετικά του ΕΣΥ από την ίδρυσή του. Βεβαίως έχει πάρα πολλά αρνητικά και το γνωρίζετε. Κι ακόμα κι αυτό για τις εφημερίες το συζητάμε δέκα χρόνια και δεν έγινε τίποτα. Μπορούμε να πούμε πάρα πολλά. Όμως είπαμε να τα αφήσουμε αυτά. 
       Ούτε θα απαντήσω σε προσωπικές επιθέσεις που έγιναν στον Υπουργό. Και δεν καταλαβαίνω πώς η συζήτηση για το νομοσχέδιο μπορούσε να έχει επιθέσεις προσωπικές για το αν ο Υπουργός είναι επικοινωνιακός ή δεν είναι, αν πάει σε εγκαίνια ή δεν πάει, ή το οτιδήποτε άλλο συζητήθηκε. Όμως εγώ το αφήνω γιατί κι ως τελευταίος ομιλητής θέλω, πραγματικά, να κρατήσω αυτό το συναινετικό πνεύμα. Θέλω να πιστεύω ότι αυτό είναι απαρχή μιας γενικότερης αντίληψης του Κοινοβουλίου.
       Και να μπω στα άρθρα που συζητάμε. Έχουν λεχθεί από όλους τους συναδέλφους και έχουν αναδειχθεί τα άρθρα και η αξιολόγησή τους. Θα πω όμως μια κουβέντα για το ΑΣΕΠ. Κανένας δεν καταστρατήγησε το ΑΣΕΠ. Και ενθυμείστε ότι εδώ είχε πει ο ίδιος ο Αρχηγός της Αξιωματικής Αντιπολίτευσης ότι θα απεδέχετο έναν τρόπο που να μπορούσαμε να κάνουμε προσλήψεις ειδικά για το σύστημα υγείας, ώστε να λειτουργήσει καλύτερα. Το διορθώσαμε. Ήρθε το ΑΣΕΠ, μίλησε ο Υπουργός, μιλήσαμε όλοι, βρέθηκε ο τρόπος. Μπράβο μας! Το αποτέλεσμα μετράει. Και εμείς ειδικά, που οι περισσότεροι είμαστε γιατροί εδώ, ξέρουμε ότι εκ του αποτελέσματος μετράει η θεραπεία. Τι να το κάνω αν πέτυχε η εγχείρηση αλλά πέθανε ο άρρωστος; Πετυχαίνει, λοιπόν, σήμερα η εγχείρηση και ο άρρωστος, πραγματικά, θα αναρρώσει και θα αναρρώσει σωστά. Το σύστημα υγείας παίρνει πνοή και προοπτική ζωής με το νομοσχέδιο αυτό. Οι ταγοί που υπηρετούν το σύστημα υγείας, οι γιατροί μας, δεν λύσανε τα προβλήματά τους και κανένας δεν είναι ευτυχισμένος για το μισθολόγιό τους, για παράδειγμα. Όμως τι έχουν εισπράξει σήμερα οι γιατροί; Ότι επιτέλους υπάρχει μια Κυβέρνηση, ένα Υπουργείο που αναγνωρίζει το έργο τους, τους λέει «ευχαριστούμε, μπράβο, και πάρτε και αυτό εις ένδειξη». Δεν είναι αυτοί οι μισθοί που θα έπρεπε να παίρνουν οι γιατροί μας, αλλά αναγνωρίζουν την προσπάθειά μας και γι’ αυτό σταμάτησαν και την απεργία και συνεργάζονται, με σκληρές διαβουλεύσεις. Δώσανε σκληρές μάχες οι γιατροί, οι συνδικαλιστές μας, για να φθάσουμε σ’ αυτό το σημείο και να πετύχουμε. 
       Και λέμε, λοιπόν, στις προσλήψεις, δεν συμφωνείτε με το να είναι σε δύο υγειονομικές περιφέρειες η αίτηση; Ξέρετε -το έχετε ζήσει όσοι είστε παλιοί στην Αντιπολίτευση και τότε κι εσείς είχατε τις πιέσεις-ότι με το που διοριζόταν κάποιος ήθελε να σηκωθεί να φύγει. Και έκανε ένα χρόνο να προκηρυχθεί πάλι η θέση και μέχρι να πληρωθεί και με τις ενστάσεις, πήγαινε στον ενάμιση χρόνο. Να είναι, λοιπόν, από δυο υγειονομικές περιφέρειες, να μη μπορεί να μετατίθεται για πέντε χρόνια. Ξέρετε τι προβλήματα έχουν δημιουργήσει που άμα τη προσλήψει τους θέλουν να σηκωθούν να φύγουν; Δεν είναι μέτρα αυτά που ευνοούν, δεν είναι μέτρα που, πραγματικά, δίνουν προοπτική στο σύστημα; 
      Πού θα βρεθούν τα λεφτά; Εγώ δεν θα μπω στον πειρασμό –έχω κρατήσει σημειώσεις- να μιλήσω για συμβόλαια. Δεν κάνουμε συμβόλαιο, νομοσχέδιο ψηφίζουμε. Συμβόλαια θυμίζω ότι άλλοι υπέγραφαν και δεν ξέρω τι τίμησαν από εκείνα τα συμβόλαια. Όμως εγώ θα μείνω στις επισημάνσεις που έκανα, για να προχωρήσουμε στην ψήφιση και να ολοκληρωθεί η συζήτηση χωρίς εντάσεις. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
       Τελειώνω, κύριε Πρόεδρε. 
       Δεν θα αποδεχθώ βέβαια ένα μόνο. Το άκουσα και από τον Πρόεδρο της Βουλής κ. Κακλαμάνη, που εκτιμώ. Τι σχέση έχουν όλα αυτά που λέτε ότι η Κυβέρνηση έχει επιλέξει να στρέψει το σύστημα υγείας προς τον ιδιωτικό τομέα; Είναι ανεπίτρεπτο να λέγεται. 
      Θα μπορούσα και εδώ να κάνω αναφορά και θα μπορούσα και εδώ να πω το τι έκανε στα χρόνια που ήταν κυβέρνηση το ΠΑΣΟΚ, για να ωφελήσει τον ιδιωτικό τομέα. Θα το αποφύγω και αυτό. Το επισημαίνω όμως, γιατί είμαστε πολλοί που γνωριζόμαστε και ξέρουμε πολύ καλά ποιος έστρεψε και τι έκανε. Είμαστε υπέρ ενός δημοσίου συστήματος υγείας που να λειτουργεί σωστά και να μπορεί, πράγματι, να εξυπηρετεί τον Έλληνα πολίτη, όποτε το χρειαστεί.
      Γι’ αυτό θα σας καλούσα να κάνουμε την καλή αρχή, με τη μεγαλύτερη δυνατή πλειοψηφία να ψηφιστεί αυτό το νομοσχέδιο που δίνει προοπτική στο σύστημα υγείας και στο ΕΣΥ.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Αδρακτά.
      Μπαίνουμε τώρα στο στάδιο των δευτερολογιών. Κάνουμε έκκληση και λόγω του ότι το Σώμα είναι καταπονημένο –και το Προεδρείο επίσης- να περιοριστούν στο ελάχιστο –να μην πω ότι δεν χρειάζονται πια- οι δευτερολογίες.
      Επιμένει όμως με τη γνωστή του μανία και εμμονή ο κ. Ροντούλης να δευτερολογήσει και δεν μπορώ παρά να του δώσω το λόγο, με την παράκληση να εξακολουθήσει να είναι σύντομος.
      Ο κ. Ροντούλης, Κοινοβουλευτικός Εκπρόσωπος του Λαϊκού Ορθόδοξου Συναγερμού, έχει το λόγο.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε.
      Κύριε Υφυπουργέ, για να σας αποδείξω την καλή πρόθεση του Λαϊκού Ορθόδοξου Συναγερμού –διότι συναίνεση δεν πρέπει να είναι απλώς έπεα πτερόεντα, πρέπει να αποδεικνύεται και στην πράξη- σας λέω εξ αρχής, για να προσλάβετε το καλοπροαίρετο των λόγων μου, ότι εμείς το άρθρο 5 και το άρθρο 10 θα το υπερψηφίσουμε, διότι θεωρούμε αναγκαιότητα την πρόσληψη κα γιατρών και νοσηλευτικού προσωπικού. άρα, εκ προοιμίου την ψήφο μας θα την έχετε.
      Όμως άκουσα και τις αιτιάσεις από την πλευρά του ΠΑΣΟΚ. Ο κ. Παπουτσής σας έθεσε κάποια σημαντικά ζητήματα, αναφορικά με την εξεύρεση των πόρων –το αφήνω αυτό- και τέλος με την πρόθεσή σας να υλοποιήσετε αυτά τα οποία λέτε.
      Εμείς, λοιπόν, με μία υστερόβουλη σκέψη θα υπερψηφίσουμε, για να σας –εντός εισαγωγικών- «δεσμεύσουμε», κατά κάποιο τρόπο, στην υλοποίηση του άρθρου 5 και του άρθρου 10.
      Όμως, προσέξτε: Στο άρθρο 5 λέτε «προγραμματίζεται να προσληφθούν δύο χιλιάδες γιατροί». Γιατί δεν αλλάζετε το «προγραμματίζεται» και να χρησιμοποιήσετε την ίδια διατύπωση, την αλλαγμένη, που είχατε το θάρρος να το κάνετε για τις νοσηλεύτριες και τους νοσηλευτές; Δηλαδή, να πείτε ότι θα προσληφθούν πεντέμισι χιλιάδες νοσηλευτές. Γιατί δεν λέτε, λοιπόν, «θα προσληφθούν δύο χιλιάδες γιατροί»; Γιατί χρησιμοποιείτε το ρήμα «προγραμματίζεται»; 
      ΧΡΗΣΤΟΣ ΠΑΠΟΥΤΣΗΣ: Για ευνόητους λόγους.
      ΑΣΤΕΡΙΟΣ ΡΟΝΤΟΥΛΗΣ: Προσέξτε, εγώ τα λέω αυτά και θα υπερψηφίσω, αλλά προκειμένου να αμβλυνθούν οι όποιες αρνητικές εντυπώσεις ή αμφιβολίες στην Αίθουσα, που εδράζονται σε λογικά επιχειρήματα, το «προγραμματίζεται» θα πρέπει να το κάνετε «θα προσληφθούν δύο χιλιάδες νέοι γιατροί». Το ένα είναι αυτό.
      Δεύτερον, ερχόμαστε στο άρθρο 10. Εδώ λέτε ότι θα προσληφθούν πεντέμισι χιλιάδες νοσηλευτές. Ωραία. Ακούσαμε τις αιτιάσεις. Σας λέω, λοιπόν, το εξής: Με εξαιρετική διαδικασία την επόμενη τριετία θα προσληφθούν πεντέμισι χιλιάδες νοσηλευτές. Ωραία. Να το κάνουμε διαφορετικά. Να μας πείτε πόσοι συγκεκριμένα θα προσληφθούν το 2009, πόσοι συγκεκριμένα θα προσληφθούν το 2010, πόσοι συγκεκριμένα θα προσληφθούν το 2011, προκειμένου να αμβλυνθούν και οι όποιες πάλι αρνητικές εντυπώσεις ή και αιτιάσεις.
      Γιατί δεν το κάνετε αυτό; Συγκεκριμένα πράγματα, προκειμένου να υπάρξει και συγκεκριμένος υπολογισμός των κονδυλίων που θα απαιτηθούν για να καλύψετε τις προσλήψεις αυτές.
      Άρα, λοιπόν, θέλω να πω ότι οι προθέσεις είναι αγαθές. Εμείς για να σας δεσμεύσουμε, θα υπερψηφίσουμε το άρθρο 5 και το άρθρο 10, αλλά και οι αιτιάσεις που ακούστηκαν στην Αίθουσα είναι λογικές.
      Και κάτι τελευταίο, κύριε Υφυπουργέ. Κάνατε τροποποίηση στις πρώτες δυο παραγράφους του άρθρου 10 και ενσωματώσατε ό,τι σας είπε ο Πρόεδρος του ΑΣΕΠ, με μία διαφορά. Ο Πρόεδρος του ΑΣΕΠ –νομίζω λάθος στη διατύπωσή του- λέει για προσλήψεις και εσείς εδώ λέτε για προσλήψεις.
      Παράδειγμα: «Η προκήρυξη και η διεξαγωγή των διαγωνισμών πρόσληψης…» Προσέξτε. Είναι άλλο πράγμα η επιλογή από το Ανώτατο Συμβούλιο Επιλογής Προσωπικού, το ΑΣΕΠ και άλλο πράγμα η πρόσληψη. Άρα, λοιπόν, εδώ θα πρέπει η λέξη «πρόσληψη» να αντικατασταθεί από τη λέξη «επιλογή», για να είμαστε και ακριβείς και κατά νόμο. Διότι το θέμα των προσλήψεων είναι ένα άλλο ζήτημα. Αν υπάρξουν οι πόροι και τηρηθούν οι δεσμεύσεις του νόμου και τα χρονοδιαγράμματα θα υλοποιηθούν σ’ ένα μεταγενέστερο στάδιο μετά τις επιλογές.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και έχω και μια τελική ερώτηση για να μην καταχρώμαι του χρόνου που μου έδωσε ο αγαπητός Πρόεδρος.
      Κύριε Υφυπουργέ, πείτε μου σας παρακαλώ κάτι. Αν ένας γιατρός πει «βάσει των Κοινοτικών Οδηγιών και βάσει του π.δ. 99 και του π.δ. 2005, εγώ θέλω να δουλεύω μόνο σαράντα οκτώ ώρες ή πενήντα έξι ώρες αντίστοιχα», τι θα κάνετε στο γιατρό αυτό; Θα επικαλεστεί την κοινοτική νομοθεσία και το εθνικό μας δίκαιο που έχει ενσωματώσει τις κοινοτικές νομοθεσίες. Αν εμφανιστούν, λοιπόν, δηλαδή δέκα, πενήντα, εκατό γιατροί και πουν «εγώ θέλω να τηρήσω το σαρανταοκτάωρο», τι θα γίνει στην περίπτωση αυτή; Θέλω μια ξεκάθαρη απάντηση για το πώς θα αντιδράσει το Υπουργείο. Διότι θα δείτε ότι θα εμφανιστούν τέτοιου είδους κρούσματα και ο νόμος θα βρεθεί στον αέρα.
      Σας ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ τον κ. Ροντούλη.
      Υπάρχει κάποιος εκ μέρους των κυρίων εισηγητών που θέλει να δευτερολογήσει;
      Ο κ. Σκανδαλάκης έχει το λόγο για τέσσερα λεπτά.
      ΠΑΝΑΓΙΩΤΗΣ ΣΚΑΝΔΑΛΑΚΗΣ: Κύριε Πρόεδρε, σας ευχαριστώ.
      Πιστεύω ότι το νομοσχέδιο, ύστερα από τη διεξοδική συζήτηση που κάναμε και εδώ και στην επιτροπή, έρχεται, πράγματι, να δώσει λύσεις, παρεμβάσεις στο χώρο της δημόσιας υγείας. Πιστεύω ότι ήταν η μεγαλύτερη και ουσιαστικότερη, πράγματι, μεταρρύθμιση, όπως είπε ο Υπουργός και ο Υφυπουργός που είναι εδώ, από της ιδρύσεως του Εθνικού Συστήματος Υγείας.
      Πιστεύω ότι θέματα τα οποία ήταν προς συζήτηση λύθηκαν, ύστερα από το δημοκρατικό διάλογο, ο οποίος έδωσε τη δυνατότητα σ’ όλους τους συναδέλφους να καταθέσουν τις ιδέες τους, την εμπειρία τους. Και θέλω να συγχαρώ την ηγεσία του Υπουργείου, διότι τις έκανε αποδεκτές. Έτσι πιστεύω ότι αυτό το νομοσχέδιο θα λειτουργήσει προς όφελος των ασθενών και των γιατρών, οι οποίοι έχουν την ευθύνη των ασθενών. 
      Διότι, όπως είπαμε όλοι, η υγεία, η κοινωνική αλληλεγγύη, η καθημερινή ιατρική φροντίδα είναι πάνω από όλα εθνική. Και ευθύνη όλων μας είναι να ενισχύσουμε την ποιότητα των υπηρεσιών του δημόσιου συστήματος υγείας. 
      Εγώ θέλω να ευχαριστήσω τον Υπουργό, διότι τις προτάσεις τις οποίες κάναμε, τις συμπεριέλαβε. Επιμένω, κύριε Υπουργέ, ότι το 20% το οποίο θα εκκενώνεται, ίσως μας δημιουργήσει πρόβλημα και πρέπει να διευκρινιστεί αν είναι ανά ειδικότητα, ανά κλινική, τι ακριβώς είναι. Θα έλεγα να μπει ανά κλινική, ούτως ώστε να υπάρξει το 25% εκεί ανά κλινική. Κάθε εξάμηνο θα εξελίσσονται οι διευθυντές και οι επιμελητές Α΄.
      Επίσης, θέλω να κλείσω, κύριε Πρόεδρε, για να μην παίρνω άλλο χρόνο, γιατί, πράγματι, είναι καταπονημένο το Σώμα, με το εξής.
      Κύριε Υπουργέ, πρέπει να λάβετε υπ’ όψιν σας –το τόνισα και επανέρχομαι πάλι να το τονίσω- τα νοσοκομεία που έχουν κλινικές οι οποίες είναι μικτές και πανεπιστημιακές και του ΕΣΥ, ούτως ώστε να υπάρξει καλή λειτουργία και για την εξέλιξη των γιατρών του ΕΣΥ και για τη γενικότερη λειτουργία των κλινικών εκεί. Σας ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ τον κ. Σκανδαλάκη. 
      Θα ήθελα να κάνω μια επισήμανση. Το νομοσχέδιο ευτύχησε γιατί έχει εισηγητές δύο διακεκριμένους γιατρούς και πανεπιστημιακούς δασκάλους, δηλαδή τον καθηγητή της Ιατρικής Σχολής του Πανεπιστημίου Αθηνών από πλευράς Νέας Δημοκρατίας κ. Σκανδαλάκη, Βουλευτή Λακωνίας και τον καθηγητή της Ορθοπεδικής στο Πανεπιστήμιο της Πάτρας από πλευράς του ΠΑΣΟΚ κ. Λαμπίρη, Βουλευτή Ρεθύμνου, ο οποίος έχει και το λόγο για τέσσερα λεπτά, προκειμένου να δευτερολογήσει. 
      ΗΛΙΑΣ ΛΑΜΠΙΡΗΣ: Ευχαριστώ, κύριε Πρόεδρε και για τα καλά σας λόγια. 
      Έχω να κάνω τρεις παρατηρήσεις. Η πρώτη παρατήρηση αφορά το σχόλιο του αγαπητού συναδέλφου κ. Γιαννόπουλου και του Υπουργού βέβαια στη συνέχεια, σχετικά με τη συρρίκνωση των νοσηλευτικών κλινών στη Γερμανία. Είναι αλήθεια. Όμως, δεν είναι σαφές το γιατί συρρικνώνονται. Συρρικνώνονται γιατί τα νοσοκομεία αναπτύσσουν μονάδες ημέρας –αυτό είναι πολύ σημαντικό- που δεν υπάρχουν στη χώρα μας. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Με λιγότερο κόστος λειτουργίας!
      ΗΛΙΑΣ ΛΑΜΠΙΡΗΣ: Κύριε Γιαννόπουλε, μη με διακόπτετε, σας παρακαλώ, γιατί δεν θα με φθάσει ο χρόνος. 
      Το δεύτερο είναι ότι λειτουργούν τα μέτρα πρόληψης. 
      Και το τρίτο –και πολύ σοβαρό- είναι ότι στη Γερμανία δεν υπάρχουν ούτε ράντζα ούτε λίστες αναμονής. Οι νοσηλευόμενοι και το νοσηλευτικό και ιατρικό προσωπικό είναι ευχαριστημένοι. 
      Αυτά είναι τα κριτήρια που ισχύουν. Αυτά ως προς την πρώτη παρατήρηση. 
      Η δεύτερη παρατήρηση έχει να κάνει μ' αυτό στο οποίο αναφέρθηκε ο κύριος Υπουργός, ότι δηλαδή διά στόματος Πρωθυπουργού υπάρχει δέσμευση ότι θα προσληφθεί αυτό το νοσηλευτικό προσωπικό. 
      Μα, εάν δεχθούμε πόσες δεσμεύσεις έχει κάνει ο Υπουργός μέχρι σήμερα, θα έπρεπε να έχουμε πάνω από δεκαπέντε χιλιάδες νοσηλευτές, σύμφωνα με τις δεσμεύσεις. Και βλέπετε ότι ερχόμαστε σήμερα στο νομοσχέδιο και συζητάμε για πέντε χιλιάδες πεντακοσίους και για την επόμενη τριετία. Και αν μας ξεκαθαρίζατε πόσοι θα προσληφθούν το 2009, πόσοι το 2010 και πόσοι το 2011, πιθανόν να είχατε και τη σύμφωνη γνώμη μας. Εσείς λέτε πέντε χιλιάδες πεντακοσίους την ερχόμενη τριετία. 
      Το τρίτο, κύριε Υπουργέ, είναι ότι λέτε σ’ ό,τι αφορά το ΑΣΕΠ –και μας το λέγατε και στην επιτροπή- ότι δεν είναι απαραίτητο, μπορεί να γίνει και έτσι η διαδικασία. Όταν σας λέγαμε ότι είναι αντισυνταγματικό, μας λέγατε ότι δεν είναι. Μέχρι που ήλθε η σημερινή ημέρα και ζητήσατε αυτήν την επιστολή από τον Πρόεδρο του ΑΣΕΠ και ξεκαθάρισε τα πράγματα. Και εμείς λέμε ότι καλώς έκανε ο Υπουργός και ζήτησε τη γνώμη του προέδρου, έστω και αργά. 
      Επίσης, σ’ ό,τι αφορά το θέμα των εφημεριών που αναφέρεται στους πανεπιστημιακούς, συμφωνούμε. Εάν, πράγματι, το λάβετε υπ' όψιν σας, έχετε τη σύμφωνη γνώμη μας. 
      Όσον αφορά στο άρθρο 9, το οποίο θα μπορούσαμε να το ψηφίσουμε, τώρα δεν μπορούμε διότι βάλατε μια προσθήκη μέσα σ’ αυτό το άρθρο που δεν ήταν απαραίτητη, σχετικά με την ΕΝΕ. Αυτό τώρα πώς κολλάει εκεί μέσα; Δεν μπορούμε να καταλάβουμε. Είναι απαραίτητο αυτό; Γι’ αυτό και δεν μπορούμε να το ψηφίσουμε. Αυτό το λέω, για να το ξεκαθαρίσουμε. 
      Επίσης, όσον αφορά στο άρθρο 8 που λέτε ότι θα αρχίσει η διαδικασία της επαναδιαπραγμάτευσης, δεν μας λέτε μέχρι πότε θα κρατήσει αυτή η επαναδιαπραγμάτευση. Επομένως μένει αόριστο. Εάν μπορούσατε να μας πείτε συγκεκριμένα, τότε θα μπορούσαμε να το ψηφίσουμε. 
      Και σ’ ό,τι αφορά το επίμαχο άρθρο 4, εμείς είπαμε ότι υπό τη μορφή αυτή εμείς δεν μπορούμε να το ψηφίσουμε. Όμως, δεν διαφωνούμε με τη συνύπαρξη πολλών διευθυντών, αλλά με άλλους όρους και με άλλες προϋποθέσεις, τις οποίες θα μπορούσαμε να συζητήσουμε. 
      Σας ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ, κύριε Λαμπίρη. 
      Το λόγο έχει ο κ. Χαράλαμπος Χαραλάμπους εκ μέρους του ΚΚΕ.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Ευχαριστώ, κύριε Πρόεδρε.
      Όλες τις προηγούμενες ημέρες που συζητήσαμε επί της αρχής, θεωρώ ότι επιχειρηματολογήσαμε και αποδείξαμε το σωστό των απόψεών μας, το ότι καταψηφίζουμε το νομοσχέδιο αυτό επί της αρχής.
      Το άρθρο 1, κύριε Πρόεδρε, εμείς το καταψηφίζουμε γιατί αναφέρει κείμενες διατάξεις. Κείμενες διατάξεις είναι και οι οδηγίες της Ευρωπαϊκής Ένωσης, μάλιστα υπερκείμενες διατάξεις και εύλογα είναι και τα ερωτήματα που ο Κοινοβουλευτικός Εκπρόσωπος του ΛΑΟΣ πριν σας έθεσε, κύριε Υπουργέ.
      Εκεί όμως που, πραγματικά, θεωρώ ότι αυτοαναιρείστε είναι όταν λέτε ότι δεν εφαρμόζονται ελαστικά ωράρια και ελαστικές σχέσεις εργασίας, ενώ συζητάτε συνέχεια για επικουρικούς γιατρούς, που ουσιαστικά ο θεσμός του επικουρικού γιατρού είναι ο ορισμός της ελαστικής σχέσης εργασίας. Εμείς θεωρούμε ότι πρέπει να καταργηθεί και όλοι οι επικουρικοί γιατροί να μονιμοποιηθούν. 
      Το άρθρο 2 το καταψηφίζουμε. Εμείς θεωρούμε ότι το επάγγελμα του υγειονομικού και του γιατρού βέβαια είναι βαρύ και ανθυγιεινό. Θεωρούμε ότι οι γιατροί πρέπει να δουλεύουν πέντε μέρες την εβδομάδα, έξι ώρες την ημέρα πρωινό ωράριο, τριάντα ώρες την εβδομάδα δηλαδή και το πολύ να κάνουν μια εφημερία. Ακόμα και το ρεπό με τον τρόπο που λέγεται ότι μπορεί να μετατεθεί μια εβδομάδα φεύγει ο λόγος για τον οποίο χορηγείται και που ο κ. Κωνσταντόπουλος σε προηγούμενη ομιλία του επιχειρηματολόγησε και συμφωνώ μαζί του, ότι θα το πάρει ένας εξουθενωμένος γιατρός μετά από σαράντα οκτώ ώρες ίσως εργασίας. 
      Στο άρθρο 3, εμείς ψηφίζουμε «παρών», παρ’ ότι διαφωνούμε στο ότι δεν υπάρχει μέσα το αφορολόγητο μετά τις τέσσερις εφημερίες. Επίσης εμείς προτείνομε το αφορολόγητο για τους γιατρούς στα 30.000 ευρώ. Υπάρχει, βέβαια, το θετικό, που ήρθε σαν ώριμο φρούτο, το αφορολόγητο του επιδόματος βιβλιοθήκης. 
      Για το άρθρο 4, επιχειρηματολογήσαμε πάρα πολλές φορές. Εμείς, κύριε Υπουργέ, πιθανόν να παρεξηγήθηκε ότι θέλουμε ο κάθε γιατρός είτε αξίζει είτε δεν αξίζει να προάγεται. Σας είπαμε όμως τις απόψεις μας για τη μετεκπαίδευση. Πρέπει να είναι αποκλειστική η ευθύνη του κράτους για τη μετεκπαίδευση των γιατρών και επιστημονικά και οικονομικά και τότε αφού γίνει αυτό και δεν είναι οι γιατροί όμηροι των πολυεθνικών φαρμακευτικών ή άλλων εταιρειών που ασχολούνται με τα νοσοκομεία, τότε, πραγματικά, θα δεχθούμε ότι οι γιατροί οι οποίοι αξίζουν θα πρέπει να γίνονται διευθυντές. Θεωρούμε ότι όπως ήταν διατυπωμένο στη συλλογική σύμβαση εργασίας το άρθρο αυτό θα μπορούσαμε να το ψηφίσουμε, τώρα όμως δεν μπορούμε και δυστυχώς το καταψηφίζουμε.
      Στο άρθρο 5, είναι ολοφάνερο ότι από τέσσερις χιλιάδες πεντεκόσιους γιατρούς πάμε στους δύο χιλιάδες γιατρούς για αυτό βέβαια το καταψηφίζουμε.
      Στο άρθρο 6, το οποίο τροποποιήθηκε και μάλιστα έγινε από 20 μέχρι 40 ευρώ, εμείς υποστηρίζουμε πάντα την αποδέσμευση του βαθμού από το μισθό. Και, βέβαια, επειδή όπως είπα και στην πρωτολογία μου, όπου αναφέρονται οικονομικά μεγέθη θα ψηφίσουμε «παρών», ψηφίζουμε «παρών». 
      Το άρθρο 7, που αφορά τους γιατρούς που είναι με πενταετία εμείς δεν μπορούμε να το ψηφίσουμε όπως έχει. Θεωρούμε ότι οι γιατροί αυτοί πρέπει να μονιμοποιηθούν και όχι να περάσουν από κρίση για να μονιμοποιηθούν.
      Όσον αφορά το νοσηλευτικό προσωπικό τώρα, είπαμε ότι όταν μια Κυβέρνηση που σέβεται τον εαυτό της δέχεται ότι οι ελλείψεις είναι δεκαοκτώ χιλιάδες, τα συνδικαλιστικά σωματεία ΠΟΕΔΙΝ κ.λπ. αλλά και εμείς λέμε ότι είναι πολύ περισσότερες, αντί να κάνει ό,τι μπορεί σε πολύ σύντομο χρονικό διάστημα να συμπληρωθούν αυτά τα κενά, έρχεται ένα άρθρο το οποίο μας λέει ότι μέσα σε τρία χρόνια θα προσληφθούν πεντέμισι χιλιάδες με τρόπους που αμφισβητηθήκαν ακόμα και από το ΑΣΕΠ. Βέβαια διαφωνούμε κάθετα με την παράγραφο που μπαίνει για την ΕΝΕ, την Ένωση Νοσηλευτών Ελλάδας. Είναι γνωστά και τα έργα και οι μέρες αυτού του επαγγελματικού σωματείου.
      Να σας πω ότι τελευταία έστειλαν επιστολή σ’ όλα τα νοσοκομεία και ζητούν την τιμωρία των συναδέλφων τους που δεν είναι εγγεγραμμένοι σ’ αυτήν.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Το άρθρο που αφορά την επαναδιαπραγμάτευση, είναι σωστό…
      ΠΡΟΕΔΡΕΥΩΝ (Αναστάσιος Νεράντζης): Έχετε αντιληφθεί ότι το κουδούνι κτυπάει για σας, κύριε συνάδελφε;
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Τελειώνω, κύριε Πρόεδρε.
      Είναι σωστό να μπει και όριο πότε θα τελειώσουν οι διαπραγματεύσεις.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και βέβαια με το τελευταίο άρθρο που αναφέρει ότι αυτό το νομοσχέδιο επέχει θέση συλλογικής σύμβασης, διαφωνούμε και καταψηφίζουμε.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Θα σας παρακαλούσα να μην επαναληφθεί αυτό. Το κουδούνι δεν κτυπάει επειδή εμένα μου αρέσει ο ήχος, κτυπάει για να σας υπενθυμίσει ότι έχει περάσει ο χρόνος. Ήταν τριτολογία σας αυτή.
      Το λόγο έχει ο κ. Λεβέντης από την πλευρά του ΣΥΡΙΖΑ.
       ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Φθάσαμε στο τέλος και βέβαια είδαμε όλες αυτές τις επαναδιατυπώσεις του νομοσχεδίου. Εμείς κατηγορηθήκαμε και από τον κ. Παπουτσή γιατί παρουσίασε μεταλλάξεις ο ΣΥΡΙΖΑ.
      Ο ΣΥΡΙΖΑ από την αρχή τοποθετήθηκε. Φέρτε αυτήν τη σύμβαση όπως ήταν, να την ψηφίσουμε μια και έξω και να τελειώνουμε. Από εκεί και πέρα όταν επαναδιατυπώνονται τα άρθρα οπωσδήποτε και εμείς είμαστε υποχρεωμένοι ανάλογα να τοποθετηθούμε.
      Υπάρχουν και άλλα θέματα. Δεν νομίζουμε ότι είναι η τομή των τομών, η μεγαλύτερη μεταρρύθμιση, θεσμοθέτηση του ΕΣΥ. Δεν είχαν γίνει βέβαια και πολλά πράγματα. Άλλα είναι πολύ σημαντικά που εκκρεμούν όπως είναι η πρωτοβάθμια φροντίδα υγείας. Παρ’ όλα αυτά είναι ένα σημαντικό νομοσχέδιο. Είναι μια τομή. Όχι ό,τι τέλος πάντων μεγαλύτερο έχει υπάρξει στο χώρο της υγείας.
      Όσον αφορά τα άρθρα, είπαμε ότι τα άρθρα 1 και 2 εμείς τα ψηφίζουμε. Δεν θέλω να αναπτύξω το σκεπτικό που αναπτύξαμε το πρωί και τις προηγούμενες ημέρες.
      Στο άρθρο 3, έχουμε τις επιφυλάξεις μας, γιατί εδώ, δυστυχώς, ενώ είχε ειπωθεί ότι πάνω από τις τέσσερις εφημερίες δεν θα φορολογούνται, τώρα φορολογούνται. Γι’ αυτό ψηφίζουμε «παρών».
      Για το άρθρο 4, είπα επίσης το πρωί ότι ψηφίζουμε «παρών» και ανέπτυξα και το σκεπτικό μας. Είναι μια πρόοδος σημαντική σ’ αυτά που ισχύουν σήμερα. Δεν είναι, όμως, αυτό που θα έπρεπε, δεν είναι ό,τι περιλαμβάνει η συλλογική σύμβαση. Έχουν γίνει μεταβολές. Και εδώ επειδή ελέχθη από πάρα πολλούς συναδέλφους και μάλιστα και από τους συναδέλφους του ΠΑΣΟΚ, ότι έτσι τέλος πάντων θα έχει τον καθοριστικό ρόλο ο διοικητής και κατ’ επέκταση το Υπουργείο, δυστυχώς αυτό δεν γίνεται μόνο μ’ αυτό το νομοσχέδιο. Και το ξέρουμε πάρα πολύ καλά τι έγινε και επί ΠΑΣΟΚ. 
      Εγώ το έχω αναφέρει και από αυτό το Βήμα και σε πολλές άλλες περιπτώσεις. Δυστυχώς αυτούς που θέλουν κάθε φορά οι κρατούντες, αυτοί που είναι στην Κυβέρνηση, αυτοί θα επιλεγούν, εφόσον πάμε από εκεί και πέρα στις διάφορες διαδικασίες που αναφέρονται. Θέλω να πιστεύω ότι θα αλλάξουν τα πράγματα. 
      Βέβαια και το άλλο που ελέχθη από τον κ. Κατρίνη ότι έτσι όπως είναι τα πράγματα σήμερα στο χώρο της υγείας, καταφεύγουν στον ιδιωτικό τομέα κι αυτά θα αλλάξουν μόλις έρθει το ΠΑΣΟΚ στην εξουσία, δυστυχώς θα μας επιτρέψει να αμφιβάλλουμε γιατί επί ΠΑΣΟΚ έφθασε στο 47% να γιγαντώνεται…
      ΠΡΟΕΔΡΕΥΩΝ (Αναστάσιος Νεράντζης): Για ποιο από τα δύο αμφιβάλλετε;
      ΑΘΑΝΑΣΙΟΣ ΛΕΒΕΝΤΗΣ: Και συνεχίζει ακόμη να γιγαντώνεται και δεν ξέρω πού θα φθάσει. Έχει φθάσει στο 60%. Η Νέα Δημοκρατία έχει κάνει ό,τι μπορεί για να τον ευνοήσει από αυτήν την άποψη με διάφορα νομοσχέδια και άλλες ευεργετικές διατάξεις.
      Όσον αφορά το άρθρο 5, είμαστε σύμφωνοι για τους δύο χιλιάδες. Εκκρεμούν άλλοι δυόμισι χιλιάδες. Είμαστε επιφυλακτικοί. Δεν ξέρουμε κατά πόσο αυτό θα ισχύσει. Μακάρι να συμβεί και κάτι τέτοιο. Αλλά δεν μπορούμε να το ψηφίσουμε εφόσον αυτή η κατηγορηματική δέσμευση εδώ δεν υπάρχει.
      Στο άρθρο 6, ψηφίζουμε «ναι», παρ’ ό,τι πιστεύω ότι αυτό το μισθολόγιο δεν αποδίδει αυτά που οφείλει στους γιατρούς ανάλογα με την προσφορά τους ιδιαίτερα σ’ αυτούς που είναι στις ακριτικές, στις άγονες και άλλες περιοχές. Βέβαια υπάρχει και ένα μεγάλο πρόβλημα τι γίνεται με τους άλλους επικουρικούς. Δεν θέλω να το αναλύσω. Είμαστε κατηγορηματικά αντίθετοι. Οι γιατροί καλύπτουν πάγιες και διαρκείς ανάγκες και πρέπει οπωσδήποτε να θεσμοθετηθούν θέσεις και να καταληφθούν.
      Όσον αφορά το άρθρο 7, για τη μεταβατική διάταξη λέμε «ναι». Δεν έχω περιθώριο να αναλύσω περισσότερο.
      Για το άρθρο 8 –δεν ξέρω μήπως έχει αναδιατυπωθεί- εμείς πιστεύουμε ότι θα έπρεπε αυτό να ισχύσει, όπως ισχύει στη συλλογική σύμβαση και γι’ αυτό δεν το ψηφίζουμε.
      Για το άρθρο 9, υπάρχει ένα σοβαρό πρόβλημα. Συμφωνούμε έτσι όπως αναδιατυπώθηκε και παρεμβαίνει πλέον το ΑΣΕΠ, αλλά μ’ αυτήν την τελευταία παράγραφο 7 εμείς είμαστε κατηγορηματικά αντίθετοι, γιατί εδώ πριμοδοτείται ένα σωματείο, αυτό να κάνει τις διάφορες εκδηλώσεις, σεμινάρια κ.λπ.. Παραδείγματος χάρη μόνο αν ήταν ο ιατρικός σύλλογος και έκανε σεμινάρια, αυτά θα αναγνωρίζατε και των άλλων δεν αναγνωρίζονται; Αυτό, κύριε Υπουργέ, θα έπρεπε να αποσυρθεί. Αν αποσυρθεί το ψηφίζουμε, αλλιώς είμαστε υποχρεωμένοι να το καταψηφίσουμε.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ο κύριος Υφυπουργός…
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Είμαι και εγώ, κύριε Πρόεδρε, για να δευτερολογήσω. Έχω ζητήσει το λόγο. 
      ΠΡΟΕΔΡΕΥΩΝ (Αναστάσιος Νεράντζης): Τώρα τον ζητάτε, κύριε συνάδελφε. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Τον έχω ζητήσει, κύριε Πρόεδρε. Άλλωστε γι’ αυτόν το λόγο κάθομαι.
      ΠΡΟΕΔΡΕΥΩΝ (Αναστάσιος Νεράντζης): Εγώ δεν μπορώ να γνωρίζω, κύριε Γιαννόπουλε, για ποιο λόγο κάθεστε. Γνωρίζω το ενδιαφέρον σας για την υγεία. 
      Έχετε το δικαίωμα να δευτερολογήσετε.
      Ορίστε, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Υπάρχει ενδιαφέρον για την υγεία και ενδιαφέρον και για την ομιλία.
      Θα ήθελα να απαντήσω στο συνάδελφο τον κ. Λαμπίρη, ο οποίος είναι γερμανοεκπαιδευθής, γερμανομαθής και γερμανοτραφής, ότι οι παρεμβάσεις, οι οποίες είχαν γίνει σ’ αυτό το επίπεδο ήταν παλαιότερες, για να λειτουργήσει το σύστημα κατ’ οικονομία. Θα θυμόσαστε ότι ο Σρέντερ ήταν αυτός ο οποίος έβαλε 15.000 δραχμές ως το μικρότερο ποσό, γιατί αν ο λογαριασμός ήταν κάτω αυτού του ποσού, τα πλήρωνε ο ίδιος ο Γερμανός πολίτης. Και έρχεται στη Γερμανία ο «ΑΣΚΛΗΠΙΟΣ» μια ιδιωτική επιχείρηση και έχει αναλάβει το μάνατζμεντ σε ενενήντα πέντε νοσοκομεία εκ των οποίων τα περισσότερα είναι πανεπιστημιακά νοσοκομεία. Τώρα είναι οι απολύσεις αυτές, οι οποίες έχουν συμβεί για να λειτουργήσει το σύστημα κατ’ οικονομία, λόγω της μεγάλης κρίσης που περνάει, κυρίως, η Γερμανία.
      Κύριε Υπουργέ, θα πρέπει πάνω στο θέμα αυτό των προσλήψεων να γίνουν στοχευμένες προσλήψεις. Μιλάμε για δύο χιλιάδες γιατρούς. Αλλά πρέπει να δείτε πού χρειάζονται γιατροί. Γιατροί χρειάζονται στην περιφέρεια, στα νομαρχιακά νοσοκομεία που είναι μονοδύναμες κλινικές, εφημερεύουν τριακόσιες εξήντα πέντε μέρες το χρόνο, είκοσι τέσσερις ώρες το εικοσιτετράωρο. Θα πρέπει να συμπεριλάβετε και να κοιτάξετε από το Γενικό Λογιστήριο να πάρετε και έναν αριθμό ειδικευομένων γιατρών που χρειάζονται στο σύστημα, γιατί και γιατροί χρειάζονται νέοι, αλλά παράλληλα ελαττώνεται και η λίστα, χωρίς αυτό να αποτελέσει στοιχείο έκπτωσης της εκπαίδευσής τους. 
      Στην πρωτολογία μου δεν αναφέρθηκα στο συντονιστή σ’ ένα σκέλος. Θα σας πω ένα πρακτικό θέμα, το οποίο δεν σας έχει απασχολήσει. Αλλά γι’ αυτό σας είπα ότι θέλει και μεγαλύτερη μελέτη. Γι’ αυτό κιόλας θα πρέπει να συμπεριλάβετε ξανά ως τελευταία διάταξη του άρθρου 4, αυτό που είπατε ότι απαλείφεται, δηλαδή, με υπουργικές αποφάσεις όχι εντός έτους, σε μικρότερο χρονικό διάστημα θα δύναται ο Υπουργός να διαμορφώσει κάποια προβλήματα ατέλειας τεχνικής που υπάρχουν στο άρθρο, ιδιαίτερα το επίμαχο, το άρθρο 4. 
      Εγώ σας λέω το εξής: Ναι, μεν λέει ότι οι συντονιστές παραμένουν, οι νυν υπηρετούντες διευθυντές. Οι περισσότεροι διευθυντές μέσα στην τετραετία αφυπηρετούν. Εάν όμως η αφυπηρέτηση διευθυντών που είναι και νέοι διευθυντές είναι μέσα στη δεκαετία, αυτοί θα παραμείνουν επί δέκα χρόνια και δεν θα κριθούν; Άρα, λοιπόν, πρέπει να συμπεριλάβετε ότι και αυτοί οι οποίοι έχουν μεγαλύτερο χρονικό διάστημα της τετραετίας της κρίσεως για να αφυπηρετήσουν θα μπουν στη λογική της επανάκρισης ως συντονιστές. 
      Και θα ήθελα να μάθω εάν κάνετε δεκτό το θέμα ότι η εκλογή του συντονιστή, η θέση «συντονιστής» να είναι μια ανοιχτή διαδικασία για να μπορούν να λάβουν και άλλοι μέρος.
      Και τελειώνω με το θέμα της τροπολογίας που κατετέθη, της υπ’ αριθμόν 495 με ειδικό αριθμό 55 για το θέμα του επικουρικού νοσηλευτικού προσωπικού.
      Κύριε Υπουργέ, να κάνετε δεκτή την τροπολογία αυτή, διότι θα δώσει τη δυνατότητα σε πολύ μικρό χρονικό διάστημα τα νοσοκομεία με επικουρικό προσωπικό δωδεκάμηνης διάρκειας να λειτουργήσουν και παράλληλα θα τρέχει ο διαγωνισμός στο ΑΣΕΠ, οπότε έως ότου ολοκληρωθεί ο διαγωνισμός του ΑΣΕΠ τα νοσοκομεία μας μέσα σε ενάμιση μήνα θα έχουν ένα ικανό αριθμό στελεχιακού δυναμικού για να μπορούν εύρυθμα να λειτουργήσουν.
      Θα σας παρακαλούσα και πάλι αυτήν την τροπολογία κατ’ εξαίρεση να τη δεχθείτε, διότι αποτελεί ένα εργαλείο που θα δώσει τη δυνατότητα σε σας, στα νοσοκομεία, να προχωρήσουν.
      Σας ευχαριστώ.
       ΠΡΟΕΔΡΕΥΩΝ (Αναστάσιος Νεράντζης): Ευχαριστούμε κι εμείς, κύριε Γιαννόπουλε.
       Κύριε Υφυπουργέ, έχετε το λόγο. Έχετε κάποιες νομοτεχνικές παρατηρήσεις. Μ’ αυτές να αρχίσουμε.
       ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Θα περιοριστώ σ’ αυτές και θα κάνω δύο-τρεις διευκρινίσεις.
       ΠΡΟΕΔΡΕΥΩΝ (Αναστάσιος Νεράντζης): Παρακαλώ πολύ να μην κάνετε άλλη χρήση των δικαιωμάτων ομιλίας που έχετε γιατί έχουμε καταπονηθεί όλοι. Θα πρέπει να μιλήσει και ο κ. Παπουτσής εκ των υστέρων, οπότε καταλαβαίνετε πού θα πάμε.
       ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Θα επαναλάβω τον εαυτό μου και δεν υπάρχει λόγος.
       ΠΡΟΕΔΡΕΥΩΝ (Αναστάσιος Νεράντζης): Τον καλό εαυτό σας γιατί πολλές φορές είστε…
       ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Εξαντλήσαμε από κάθε πλευρά όλα τα θέματα. Ήταν ένας πλατύς, ανοιχτός, γόνιμος διάλογος. Υπήρξαν εντάσεις οι οποίες αποδεικνύουν ότι υπάρχει ιδιαίτερο ενδιαφέρον γι’ αυτόν τον ευαίσθητο χώρο και μέσα απ’ αυτές τις εντάσεις και τις συζητήσεις καταλήξαμε σ’ αυτό που νομίζουμε ότι σ’ αυτήν τη φάση είναι το καλύτερο δυνατό. Επιπλέον μας ικανοποιεί και το γεγονός ότι η πλειοψηφία της Ομοσπονδίας Ενώσεως Νοσοκομειακών Γιατρών που από την πρώτη μέρα μας τιμά εδώ συμφωνεί με την κατεύθυνση αυτή.
       Κάνω αυτές τις απαραίτητες διευκρινίσεις και νομοτεχνικές μικροδιορθώσεις και ταυτόχρονα θα δεχθώ και δύο-τρία πράγματα τα οποία τέθηκαν, κυρίως, από τους συναδέλφους της Αντιπολίτευσης. 
      Θα απαντήσω στον συνάδελφο κ. Γιαννόπουλο. Δεν είναι θέμα για την συγκεκριμένη, κύριε συνάδελφε. Είναι δεκτό το περιεχόμενό της. Θα επανέλθουμε στις προσεχείς εβδομάδες με νομοσχέδιο που θα ρυθμίζει μία σειρά από θέματα που έχουν επείγοντα χαρακτήρα και θα συμπεριλάβουμε το μεγαλύτερο αριθμό αυτών των τροπολογιών υπό μορφή άρθρων. Ένα απ’ αυτά είναι και αυτή η τροπολογία την οποία καταθέσατε μαζί με την τροπολογία στην οποία συμφωνώ και η οποία συμπληρώνεται για τη διασύνδεση των ιατρικών σχολών των περιφερειακών πανεπιστημίων αλλά και της Αθήνας και της Θεσσαλονίκης με τα νοσοκομεία της χώρας με στόχο την αναβάθμιση. Υπάρχει και αυτό που αφορά την ομοσπονδία πολυτέκνων ώστε να λυθεί αυτή η αδικία και η ταλαιπωρία που συμβαίνει και αρκετά άλλα θέματα. Νομίζω πως δεν θα πρέπει να επιμείνετε αυτήν τη στιγμή να γίνει δεκτό ή όχι. Δεν κάνουμε καμμία δεκτή γι’ αυτόν το συγκεκριμένο λόγο και επειδή θεωρούμε ότι και το νομοσχέδιο έχει τα χαρακτηριστικά τομής, όσο και αν δεν θέλουν κάποιοι συνάδελφοι να το αναγνωρίσουν. Εγώ να κάνω και αυτήν την έκπτωση στην ομιλία.
       Κύριε Πρόεδρε, επειδή ειπώθηκε ότι δεν θα πρέπει να είναι μόνο επί των κενούμενων θέσεων το 20% αλλά και επί των νέων θέσεων που συστήνονται, προτάθηκε από πολλούς συναδέλφους. Λέμε ότι το τελευταίο εδάφιο της παραγράφου β΄ του άρθρου 4 αντικαθίσταται ως εξής: «Με απόφαση της διοίκησης του νοσοκομείου έως και το 20% των κενούμενων ή των νέων θέσεων που συστήνονται προκηρύσσονται στο βαθμό της κενωθείσας ή νεοσυσταθείσας θέσης». Άρα δεν είναι μόνο για τις θέσεις που κενούνται αλλά και γι’ αυτές που προκηρύσσουμε τώρα. 
       ΑΣΤΕΡΙΟΣ ΡΟΝΤΟΥΛΗΣ: Σε τι επίπεδο όμως; Κλινικής, ειδικότητας; Πού είναι αυτό το 20%; Ετέθη το δίλημμα αυτό.
       ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ετέθη το δίλημμα αυτό και θα έλθει σύντομα να διευκρινιστεί επακριβώς ώστε να μην υπάρχουν καθόλου ψεγάδια στην όλη διαδικασία. 
       ΑΘΑΝΑΣΙΟΣ ΓΙΑΝΝΟΠΟΥΛΟΣ: Δεν είναι αυθαίρετη απόφαση του διοικητή…
       ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ακριβώς. Η απόφαση της διοίκησης, κύριε Γιαννόπουλε –το ξέρετε, εσείς ασκήσατε και διοίκηση- προτάσσεται σε κάθε τέτοια διάταξη διότι από κάπου θα πρέπει να εκπορεύεται και να ξεκινάει η απόφαση.
       Το δεύτερο εδάφιο του άρθρου 2 μετά από τις παρατηρήσεις που έκανε ο εισηγητής κ. Σκανδαλάκης αντικαθίσταται ως εξής: «Ύστερα από κάθε ενεργό εφημερία παρέχεται στον ιατρό, νοσοκομειακό ή πανεπιστημιακό, σε εργάσιμη ημέρα εικοσιτετράωρη ανάπαυση η οποία δεν μεταφέρεται πέραν της μιας εβδομάδος». Το πρώτο εδάφιο του άρθρου 2 παραμένει ως έχει. Εκεί είχαμε συμπεριλάβει και τους πανεπιστημιακούς στο εφτάωρο πρωινό. 
      Αυτοί διέπονται από άλλες διατάξεις, από το Υπουργείο Παιδείας. Έγινε η συνεννόηση και η διατύπωση είναι αυτή η οποία επιβάλλεται, ώστε να μην υπάρχουν προβλήματα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Υπήρξε απαίτηση να διευκρινιστεί –και ορθώς- από όλες σχεδόν τις πλευρές, πόσο θα διαρκεί η διαπραγμάτευση. Θα αρχίσει με τη συμπλήρωση του χρόνου και πόσο θα διαρκεί. Στο τέλος του άρθρου 8, λοιπόν, προστίθεται εδάφιο ως εξής: «Η διάρκεια των εν λόγω διαπραγματεύσεων είναι τρεις μήνες.» 
      Για να είμαστε ακριβείς με τις δύο νομοτεχνικές παρατηρήσεις, που έκανα στην αρχή της συζήτησης και αφορούσαν την επιστολή και την πρόταση που έγινε από την πλευρά του ΑΣΕΠ, θα πρέπει να επαναδιατυπωθεί ως εξής: «Η πρώτη παράγραφος του άρθρου 10 και τα δύο πρώτα εδάφια της παραγράφου 2 του άρθρου 10 αντικαθίστανται ως εξής:» Η συνέχεια είναι η εκφώνηση, η οποία ειπώθηκε στην αρχή της συζήτησης.
      Επί του νομοσχεδίου προστίθεται μόνο μία διευκρίνιση για την τροπολογία που αφορά την ψυχική υγεία. Στο τέλος της πρώτης παραγράφου και στην οποία ορίστηκε διάφορος του ως άνω χρόνος, προστίθεται: «Η παρούσα ρύθμιση αφορά τα φυσικά και νομικά πρόσωπα τόσο του δημοσίου όσο και του ιδιωτικού δικαίου.» Αναφερόταν μόνο στα νομικά πρόσωπα ιδιωτικού δικαίου. Η από πλευράς Ευρωπαϊκής Ένωσης υποχρέωση θα πρέπει να περιλαμβάνει και αυτό. Συνεπώς, προστίθεται και αυτό ως διευκρινιστικό, για να μην υπάρχει κανένα πρόβλημα.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Το θέμα της αστικής ευθύνης είναι στο άρθρο 1…
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Το άρθρο 1 το εκφωνήσαμε και συμπεριελήφθη.
      Δεν νομίζω πως έχω να προσθέσω τίποτα περισσότερο.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε πολύ, κύριε Υπουργέ.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Να σας ευχαριστήσω. Κι αν κάπου ξεπεράσαμε όλες οι πλευρές το κρίσιμο σημείο κατά τη συζήτηση, νομίζω πως τη διάθεση για να προσφέρουμε αποκαλύπτει και τίποτα περισσότερο, τίποτα λιγότερο.
      Ευχαριστώ πάρα πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Αναστάσιος Νεράντζης): Μετά από αυτά τα αποκαλυπτήρια, τα οποία επεσήμανε ο κύριος Υφυπουργός, κηρύσσεται περαιωμένη η συζήτηση επί της ενότητας των άρθρων και των τροπολογιών και θα γίνει η ψήφισή τους κεχωρισμένως.
      Παρακαλώ τα κόμματα ευκρινώς να διατυπώνουν τη θέση τους απέναντι στο νομοσχέδιο, ώστε να μην υπάρχει πρόβλημα.
      Ερωτάται το Σώμα: Γίνεται δεκτό το άρθρο 1 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Κατά πλειοψηφία.
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 1 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 2 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 2 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 3 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΗΛΙΑΣ ΛΑΜΠΙΡΗΣ: Κατά πλειοψηφία.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Παρών.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 3 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 4 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΗΛΙΑΣ ΛΑΜΠΙΡΗΣ: Κατά πλειοψηφία.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Παρών.
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 4 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 5 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΗΛΙΑΣ ΛΑΜΠΙΡΗΣ: Κατά πλειοψηφία.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 5 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 6 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Παρών.
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 6 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 7 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΗΛΙΑΣ ΛΑΜΠΙΡΗΣ: Κατά πλειοψηφία. 
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 7 έγινε δεκτό ως έχει κατά πλειοψηφία.
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, με συγχωρείτε, αλλά επειδή έχει επέλθει σύγχυση μεταξύ των συναδέλφων, θα ήθελα να σας παρακαλέσω να εκφωνήσετε τα άρθρα 8 και 9 με τον τίτλο τους.
      ΠΡΟΕΔΡΕΥΩΝ (Αναστάσιος Νεράντζης): Ευχαρίστως.
      Το άρθρο 8 αναφέρει: Με την πάροδο έτους από την έναρξη ισχύος του παρόντος νόμου θα διεξαχθούν διαπραγματεύσεις μεταξύ του Υπουργείου Υγείας και Κοινωνικής Αλληλεγγύης και της Ομοσπονδίας Ενώσεων Νοσοκομειακών Γιατρών Ελλάδος για την τροποποίηση κατόπιν συμφωνίας των ρυθμίσεων του Κεφαλαίου Α΄. Αυτό είναι το άρθρο 8. 
      Ερωτάται το Σώμα: Γίνεται δεκτό το άρθρο 8 όπως τροποποιήθηκε από τον κύριο Υπουργό; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 8 έγινε δεκτό όπως τροποποιήθηκε από τον κύριο Υπουργό ομοφώνως. 
      Το άρθρο 9 είναι νέο άρθρο και αναφέρει: Η υπογραφείσα την 1η Δεκεμβρίου 2008 κλαδική συλλογική σύμβαση εργασίας μεταξύ του Υπουργού Υγείας και Κοινωνικής Αλληλεγγύης και της Ομοσπονδίας Ενώσεων Νοσοκομειακών Γιατρών Ελλάδας ισχύει όπως τροποποιείται με τις διατάξεις του παρόντος νόμου. Αυτό είναι το νέο άρθρο 9.
      Ερωτάται το Σώμα: Γίνεται δεκτό το νέο άρθρο 9 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΗΛΙΑΣ ΛΑΜΠΙΡΗΣ: Κατά πλειοψηφία. 
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Κατά πλειοψηφία. 
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς το νέο άρθρο 9 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 10 όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΗΛΙΑΣ ΛΑΜΠΙΡΗΣ: Κατά πλειοψηφία. 
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Κατά πλειοψηφία. 
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 10 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτή η υπουργική τροπολογία υπ’ αριθμόν 510/70/13-02-2009 των Υπουργών κ.κ. Αβραμόπουλου, Παπαθανασίου και της κυρίας Πετραλιά, σχετικά με τις ρυθμίσεις για την ψυχική υγεία, δηλαδή συμπλήρωση του ν.2716/1999 όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΗΛΙΑΣ ΛΑΜΠΙΡΗΣ: Κατά πλειοψηφία. 
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Κατά πλειοψηφία. 
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς η υπουργική τροπολογία υπ’ αριθμόν 510/70/13-02-2009 των Υπουργών κ.κ. Αβραμόπουλου, Παπαθανασίου και της κ. Πετραλιά, σχετικά με τις ρυθμίσεις για την ψυχική υγεία, δηλαδή συμπλήρωση του ν.2716/1999 έγινε δεκτή όπως τροποποιήθηκε από τον κύριο Υπουργό κατά πλειοψηφία και εντάσσεται στο νομοσχέδιο ως ίδιον άρθρο. 
      Εισερχόμαστε στην ψήφιση του ακροτελεύτιου άρθρου.
      Ερωτάται το Σώμα: Γίνεται δεκτό το ακροτελεύτιο άρθρο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Αναστάσιος Νεράντζης): Το ακροτελεύτιο άρθρο έγινε δεκτό κατά πλειοψηφία.
      Συνεπώς το νομοσχέδιο του Υπουργείου Υγείας και Κοινωνικής Αλληλεγγύης: «Ρύθμιση όρων απασχόλησης των νοσοκομειακών ιατρών του ΕΣΥ, σύμφωνα με το π.δ. 76/2005 και άλλες διατάξεις» έγινε δεκτό επί της αρχής και επί των άρθρων.
      Η ψήφισή του στο σύνολο αναβάλλεται για άλλη συνεδρίαση.
      Εύχομαι καλό τριήμερο, καλή Καθαρή Δευτέρα και καλή Σαρακοστή.
      Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 17.15΄, λύεται η συνεδρίαση για την προσεχή Τρίτη 3 Μαρτίου 2009 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερησία διάταξη που θα διανεμηθεί.
      Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
26-2-09 4

Τελευταία Αποθήκευση: 11/3/2009 10:58:00 πμ Από: Ταγκαλέγκα Έφη
Εκτυπώθηκε: 15/11/2007 10:59:00 πμ

