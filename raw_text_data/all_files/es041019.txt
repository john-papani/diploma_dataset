      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ’
      ΣΥΝΟΔΟΣ Α’
      ΣΥΝΕΔΡΙΑΣΗ ΜΣΤ’
      Τρίτη 19 Οκτωβρίου 2004 (πρωί)
      ΘΕΜΑΤΑ
      
      ΕΙΔΙΚΑ ΘΕΜΑΤΑ
      
      Ειδική Ημερήσια Διάταξη προς τιμήν των Ελλήνων Ολυμπιονικών των Ολυμπιακών Αγώνων και απονομή μεταλλίων κ.λπ., σελ.
      
      
      ΟΜΙΛΗΤΕΣ
      
      Επί της Ειδικής Ημερήσιας Διάταξης:
      
      ΚΑΡΑΜΑΝΛΗΣ Κ., σελ.
      ΚΩΝΣΤΑΝΤΟΠΟΥΛΟΣ Ν., σελ.
      ΜΠΕΝΑΚΗ-ΨΑΡΟΥΔΑ Α., σελ.
      ΠΑΠΑΝΔΡΕΟΥ Γ., σελ.
      ΠΑΠΑΡΗΓΑ Α., σελ.
      
      ΠΡΑΚΤΙΚΑ  ΒΟΥΛΗΣ
      ΙΑ΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Α΄
      ΣΥΝΕΔΡΙΑΣΗ  ΜΣΤ΄
      Τρίτη 19 Οκτωβρίου 2004 (πρωί)
      
      	Αθήνα, σήμερα στις 19 Οκτωβρίου 2004, ημέρα Τρίτη και ώρα 11.29΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, εισερχόμαστε στην 
      ΕΙΔΙΚΗ ΣΥΝΕΔΡΙΑΣΗ
      προς τιμήν των Ελλήνων Ολυμπιονικών των Ολυμπιακών Αγώνων του 2004, σύμφωνα με την ειδική ημερήσια διάταξη. 
      Η Βουλή των Ελλήνων ανοίγει σήμερα τις πύλες της για να καλωσορίσει τους Ολυμπιονίκες μας με την τιμή που τους αξίζει. 
      Ελληνίδες και Έλληνες Ολυμπιονίκες, με την παρουσία σας σ’ αυτόν τον ιερό χώρο ενώνετε πραγματικά τη δόξα του Ολυμπιακού κότινου με τη δόξα της Δημοκρατίας. Σας υποδεχόμαστε, λοιπόν, με υπερηφάνεια και αγάπη και μαζί μ’ εσάς υποδεχόμαστε όσους στάθηκαν δίπλα σας στο σκληρό αγώνα της προετοιμασίας τις οικογένειές σας, τους προπονητές σας. Η τιμή και η ευγνωμοσύνη απευθύνονται και σε αυτούς. 
      Επιτρέψτε μου όμως πρώτα, κυρίες και κύριοι συνάδελφοι, να μιλήσω εξ ονόματός σας κάπως συναισθηματικά στην αρχή και να μεταφέρω τα αισθήματα και τα βιώματα όλων μας, ιδίως ημών των συναδέλφων. 
      Σ’ εσάς, αγαπητοί Ολυμπιονίκες, πρέπει να ομολογήσουμε ότι οφείλουμε κάποιες από τις ωραιότερες στιγμές της ζωής μας. Σας οφείλουμε κυρίως τούτο: Ότι νιώσαμε κι εμείς ως μέρος του δικού σας άθλου. Αισθανθήκαμε ως Έλληνες ότι η  δόξα σας είναι και δική μας δόξα και αυτό είναι μία μεγάλη σας προσφορά για την οποία σας ευχαριστούμε. 
      Δεν ξέρω, βέβαια, εάν στις επόμενες γενιές θα διηγούμαστε και εμείς τα κατορθώματά σας, όπως οι παλαιότεροι μετέφεραν σ’ εμάς τα επιτεύγματα του Λούη, του Τσικλητήρα, των δεκάδων Ελλήνων που έγραψαν την ιστορία του ελληνικού αθλητισμού στη νεότερη εποχή. Οι εναλλαγές των εντυπώσεων και των βιωμάτων στη σύγχρονη εποχή δεν αφήνουν, δυστυχώς, χρόνο για την επεξεργασία σε βάθος των στιγμών συγκίνησης και ενθουσιασμού. Η εποχή μας είναι επιδερμική και η ταχύτητα συμπαρασύρει τα πάντα. Οι νίκες σας όμως, έστω και για την Ολυμπιακή και την Μετα-ολυμπιακή περίοδο, μας χάρισαν κάποιες ανεπανάληπτες στιγμές με βαθύ νόημα και σημασία. 
      Πράγματι τους τελευταίους μήνες με αφορμή τις μεγάλες επιτυχίες της Ελλάδας πρώτα στο ποδόσφαιρο και στη συνέχεια στους Ολυμπιακούς Αγώνες τα σπίτια μας, τα μπαλκόνια μας, οι δρόμοι, τα γήπεδα γέμισαν με ελληνικές σημαίες. Είχαμε δεκαετίες πολλές να ζήσουμε τέτοιες εξάρσεις και το θαυμαστό ήταν ότι αυτό το ξέσπασμα ήταν αυθόρμητο, ήταν πηγαίο και γεμάτο συγκίνηση. 
      Μάλιστα, όποια ερμηνεία και αν ήθελε να δώσει κανείς σ’ αυτές τις εκδηλώσεις, γεγονός είναι πάντως, ότι με αφορμή τις νίκες σας όλοι οι Έλληνες αισθανθήκαμε υπερήφανοι όχι μόνο για σας, αλλά αισθανθήκαμε υπερήφανοι για τον τόπο μας, για το τι πρόσφερε η Ελλάδα στην ανθρωπότητα, στην τέχνη, στη φιλοσοφική σκέψη, στον αθλητισμό και το σπουδαίο ήταν ότι αυτό δεν ήταν προϊόν πλύσης εγκεφάλων ή μιας έστω ριζωμένης συνήθειας, αλλά ήταν βίωμα και προσωπική συμμετοχή.
      Δεν παραγνωρίζω βέβαια ότι όταν συνέβησαν γεγονότα δυσάρεστα που κινδύνευσαν να αμαυρώσουν τις θαυμαστές επιτυχίες σας και τα οποία οφείλουμε όλοι να καταπολεμήσουμε, ο μεγάλος ενθουσιασμός οδήγησε σε υπερβολές και άκριτες αντιδράσεις. Τα λαϊκά όμως ξεσπάσματα δεν τιθασεύονται πάντα και πολύ λιγότερο με γνώμονα τη λογική, τουλάχιστον, την ώρα του ψυχικού βρασμού. 
      Χρέος μας όμως είναι αυτό το πολύτιμο απόθεμα σε ενθουσιασμό και έξαρση, καθώς και τις εμπειρίες από τις νίκες σας, αλλά και τις ήττες μας, να τα αξιοποιήσουμε σήμερα, αύριο και στο μέλλον, καθοδηγώντας το αθλητικό δυναμικό μας προς τη σωστή κατεύθυνση της τίμιας και ευγενούς αθλητικής άμιλλας.
      Πέρα από τα παραπάνω, χρωστάμε επίσης στους Ολυμπιονίκες μας κάτι εξίσου πολύτιμο που ξεπερνάει πλέον τα όρια του εσωτερικού μας χώρου. Με τις νίκες σας, αγαπητοί Ολυμπιονίκες και κυρίως με το αθλητικό σας πνεύμα, δώσατε προς τα έξω μία άλλη εικόνα της Ελλάδας. Δώσατε την εικόνα –για πολλούς απρόσμενη- μιας χώρας που μπορεί να δουλεύει συστηματικά και αποτελεσματικά και να διεκδικεί μία θέση μεταξύ των πρωτοπόρων σε επιτεύγματα χρόνου. 
      Καθώς μάλιστα διαψεύστηκαν οικτρά πολλές «κασσάνδρες» που προέβλεπαν καταστροφές, εσείς οι Ολυμπιονίκες συμβάλατε ακριβώς στο να αξιοποιηθούν στο πολλαπλάσιο οι θυσίες του ελληνικού λαού. Με τις νίκες σας στεφανώσατε με τον πιο εντυπωσιακό κότινο κάποιους άλλους πρωταθλητές, τον Έλληνα φορολογούμενο που κατέβαλε πολλά από το υστέρημά του, τον Αθηναίο που ξαφνικά μετετράπη στον πιο πειθαρχημένο και υπάκουο πολίτη του κόσμου, όλους τους επικεφαλής και συνεργάτες του «ΑΘΗΝΑ 2004» και των άλλων παραγόντων που οργάνωσαν υποδειγματικά τους Ολυμπιακούς Αγώνες και προπαντός τους αμέτρητους εθελοντές που μας άφησαν μια πολύτιμη παρακαταθήκη. 
      Όλους αυτούς και πολλούς άλλους οι νίκες σας τους δικαίωσαν και κυρίως προέβαλαν μία εικόνα Ελλάδας σύγχρονης, δημιουργικής και πρωτοπόρου. 
      Σήμερα, μ’ αυτήν την εκδήλωση επιβραβεύουμε μία σπουδαία αθλητική επιτυχία, επιβραβεύουμε το μόχθο και την επιμονή που οι Ολυμπιονίκες ενσαρκώνουν. Στέλνουμε όμως και ένα ισχυρό μήνυμα στήριξης του αθλητισμού σε κάθε περιοχή της χώρας μας όπου τα νέα παιδιά βλέπουν εσάς, τους Ολυμπιονίκες μας, πρότυπα ζωής και επιτυχίας. 
      Είναι, λοιπόν, το φορτίο βαρύ που φέρετε πλέον στους ώμους σας. Ξεχωρίζετε στο στίβο του αθλητισμού και τώρα καλείστε να αποτελέσετε ένα παντοτινό παράδειγμα ήθους και ανθρωπισμού.
      Εμείς θα εξακολουθήσουμε να βρισκόμαστε δίπλα σας στους νέους αγώνες και τις μελλοντικές επιτυχίες, αλλά και σε πιθανές αποτυχίες που μπορεί να είναι στην πραγματικότητα και η φυσιολογική κατάληξη μιας πορείας δόξας. 
      Έχετε ήδη κάνει το χρέος σας προς την Ελλάδα, την κοινωνία μας και τον αθλητισμό μας.
      Εκ μέρους όλων των μελών της Εθνικής Αντιπροσωπείας απευθύνω σε σας, τις Ελληνίδες και τους Έλληνες Ολυμπιονίκες, ένα μεγάλο ευχαριστώ για την προσφορά σας και τις καλύτερες ευχές μας για νέες διακρίσεις, νέες νίκες για σας και για το λαό μας ολόκληρο. 
      (Χειροκροτήματα από όλες τις πτέρυγες)
      Το λόγο έχει ο Πρόεδρος της Κυβερνήσεως και Πρωθυπουργός κ. Κωνσταντίνος Καραμανλής. 
      (Χειροκροτήματα από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Κυρία Πρόεδρε, θέλω πριν προχωρήσουμε στο αντικείμενο της σημερινής συνεδρίασης, να εκφράσω τον αποτροπιασμό μου για την επίθεση εναντίον του δημοσιογράφου κ. Φίλιππου Συρίγου, ενός ανθρώπου που ανήκει στη μεγάλη, στην ευρύτερη αθλητική οικογένεια. 
      Καταδικάζουμε με τον πιο έντονο τρόπο μια επίθεση που στρέφεται εναντίον της ελεύθερης φωνής, της ελεύθερης έκφρασης, της ελεύθερης δημοσιογραφικής έρευνας. 
      (Χειροκροτήματα)
      Κυρίες και κύριοι συνάδελφοι, τη σημερινή συνεδρίαση της Εθνικής Αντιπροσωπείας την αφιερώνουμε στις νέες και τους νέους μας που τίμησαν την Ελλάδα στους Ολυμπιακούς Αγώνες της Αθήνας, στους αθλητές που μας έδωσαν μοναδικές στιγμές συγκίνησης και χαράς και έκαναν τον ευρύτερο ελληνισμό να αισθανθεί υπερηφάνεια, στους Ολυμπιονίκες μας, τους Έλληνες αθλητές του κόσμου. 
      Τιμούμε όλες τις νέες και τους νέους μας που μετείχαν στους Αγώνες. Τιμούμε την αριστεία, αλλά και τη συμμετοχή. 
      (Χειροκροτήματα από την πτέρυγα της Νέας Δημοκρατίας)
      Ολυμπιονίκες της πατρίδας μας σας συγχαίρουμε, σας ευχαριστούμε από τα βάθη της καρδιάς μας. Ευχαριστούμε τις οικογένειές σας που έχτισαν τα θεμέλια της μεγάλης σας προσπάθειας, που είναι πάντα κοντά σας στις μεγάλες, στις καλές στιγμές, αλλά και στις δυσκολίες που αντιμετωπίζετε. 
      Ευχαριστούμε τους προπονητές, τους συλλόγους, όλους όσους στήριξαν και στηρίζουν με ευθύνη την προσπάθεια, όλους όσους ήταν και είναι δίπλα σας, όχι μόνο την ώρα των μεταλλίων, αλλά και όταν αναπτύσσετε τη μοναχική, ταυτόχρονα όμως μεγαλειώδη προσπάθεια, μακριά από τα φώτα, αλλά πολύ κοντά στην πεμπτουσία του αθλητικού ιδεώδους. 
      Ευχαριστούμε όλες τις αθλήτριες και όλους τους αθλητές μας που μετείχαν στην ίδια μεγάλη προσπάθεια. Είναι άλλωστε η προσπάθεια, ο αγώνας, ο δρόμος, που αξίζουν πριν απ’ όλα την καθολική αναγνώριση, την τιμή και τον έπαινο. 
      Κυρίες και κύριοι συνάδελφοι, ο αθλητισμός είναι πολύ σημαντικό στοιχείο της ιστορίας μας. Είναι πολιτισμός, όπως είναι και ανταγωνισμός. Είναι διασκέδαση, όπως είναι και στόχος. Είναι χαλάρωση, όπως είναι και σκληρή δουλειά. Είναι ταυτόχρονα τόπος συνάντησης στην πόλη ή στη γειτονιά, σημείο επαφής στις μεταξύ μας σχέσεις. Είναι μια σχέση που λειτουργεί αμφίδρομα. Σπάνια η συγκίνηση για την επιτυχία του ενός γίνεται τόσο έντονα συγκίνηση για μια ολόκληρη κοινωνία. Σπάνια η υπερηφάνεια για το ατομικό επίτευγμα γίνεται τόσο άμεσα υπερηφάνεια για τόσους πολλούς ανθρώπους.  Η χαρά που δίνει σε όλους ο αθλητισμός εμπνέει συλλογικά και τελικά ως αντανάκλαση ενισχύει την εθνική μας αυτοπεποίθηση. 
      Όλα αυτά τα ζήσαμε ιδιαίτερα έντονα στο μεγάλο ελληνικό καλοκαίρι του 2004 με τις νίκες της Εθνικής μας στο ποδόσφαιρο, τις δικές σας μεγάλες νίκες στους Ολυμπιακούς Αγώνες, τις νίκες στους Παραολυμπιακούς Αγώνες που τιμούμε ξεχωριστά….
      (Χειροκροτήματα από την πτέρυγα της Νέας Δημοκρατίας)
      …αλλά και τη νίκη της ελληνικής κοινωνίας  στο μεγάλο ιστορικό στοίχημα της διοργάνωσης των Αγώνων. 
      Η συγκίνηση και η τόνωση του συλλογικού ενδιαφέροντος για τον αθλητισμό, αποτέλεσμα των δικών σας μεγάλων επιτυχιών, είναι ήδη μία πολύ σπουδαία παρακαταθήκη, μία παρακαταθήκη που εμπνέει, ταυτόχρονα όμως μας δεσμεύει να ανταποκριθούμε με συνέπεια και ευθύνη στις υποχρεώσεις που έχουμε απέναντι στα προβλήματα του αθλητικού χώρου.
      Κυρίες και κύριοι συνάδελφοι, ο αθλητισμός διατηρεί στον 21ο αιώνα τη δύναμη να αναδεικνύει τη μοναδικότητα, την προσήλωση σε στόχους, την πίστη σε ιδανικά. Διατηρεί τη δύναμή του να ορίζει ως πρότυπα εκείνους που με προσπάθεια, με υπομονή, με θυσία, με αξιοπρέπεια, με ήθος παλεύουν για το πιο ψηλό σκαλοπάτι της επιτυχίας. 
      Ο αθλητισμός έχει αξία για την κοινωνία ως σύμβολο επιδίωξης της νίκης, με αξιοπρέπεια όμως και με τιμή, την ανθρώπινη δραστηριότητα που ενσαρκώνει και μεταλαμπαδεύει βασικές αξίες, όπως είναι η εμπιστοσύνη, ο σεβασμός και η υπευθυνότητα. Η εμπιστοσύνη εκδηλώνεται με πιστή τήρηση των κανόνων, με αποδοχή της δίκαιης κρίσης, με έμπρακτη απόδειξη ότι ξέρεις να κερδίζεις, αλλά και να χάνεις με αξιοπρέπεια. Ο σεβασμός θα πρέπει να εκδηλώνεται σε κάθε περίπτωση, στο συναθλητή, σ’ αυτόν που χάνει, στους διαιτητές, στους κριτές, στους υποστηρικτές των αντίπαλων ομάδων. Η υπευθυνότητα εκδηλώνεται με αυτοπειθαρχία, με έγνοια για την ασφάλεια του άλλου, με ενδιαφέρον για το κύρος του αθλήματος, με ευθύνη για την εικόνα του χώρου και της χώρας που εκπροσωπείς. 
      Χωρίς όλες αυτές τις αξίες που αναδεικνύουν τη διαχρονική και παιδευτική διάσταση του ευ αγωνίζεσθαι, θα υπήρχαν βέβαια οι έννοιες του ανταγωνισμού και της διεκδίκησης, αλλά όχι η ευρύτερη έννοια του αθλητισμού. Θα υπήρχαν νικητές που ίσως να μας έδιναν στιγμιαίες χαρές, αλλά όχι πρότυπα για την κοινωνία. Η κατάκτηση της αιώνιας διάκρισης επιτυγχάνεται από εμπνευσμένους αθλητές που επιδιώκουν την επιτυχία με αρχές και αξίες, από υπεύθυνους αθλητές που επιτυγχάνουν το γρηγορότερο, το ψηλότερο, το δυνατότερο με σεβασμό στην αξία της ανθρώπινης ζωής, από αθλητές που γίνονται πρότυπα.
      Κυρίες και κύριοι συνάδελφοι, από τα πανάρχαια χρόνια ο ολυμπισμός εκφράζει την αναζήτηση της τελειότητας, της αρμονικής συνεργασίας, της κατανόησης των άλλων, της συναδέλφωσης, της καλής θέλησης και τελικά της ειρήνης. Αντιπροσωπεύει, ταυτόχρονα, το σφαιρικό όραμα της συνεχούς προσπάθειας του ανθρώπου να ξεπερνά τον εαυτό του και να επιδιώκει συνεχώς υψηλότερους στόχους.
      Το ολυμπιακό σύμβολο με τους πέντε δακτυλίους εκφράζει πολλά περισσότερα από την ένωση των πέντε ηπείρων και τη συνάντηση αθλητών από όλο τον κόσμο σε πνεύμα άμιλλας και φιλίας. Αντιπροσωπεύει τη συμμετοχή, τη σημασία που έχει ο αγώνας στη ζωή, το ευ αγωνίζεσθαι.
      Οι Ολυμπιακοί Αγώνες είναι όλα αυτά μαζί, είναι σήμερα η μεγαλύτερη παγκόσμια γιορτή του αθλητισμού και του πολιτισμού, μία γιορτή που όλοι μαζί οι Έλληνες διοργανώσαμε με τρόπο που κατέπληξε θετικά ολόκληρο τον κόσμο. Οι Ολυμπιακοί Αγώνες της Αθήνας έδωσαν στην ελληνική κοινωνία την ευκαιρία να αποδείξει και να αναδείξει τις δυνατότητες, τις ικανότητες, τις αρετές της. Δημιούργησαν υποδομές, έφεραν τεχνογνωσία, προσέθεσαν διεθνές κύρος στη χώρα μας, έδωσαν κίνητρα για νέες αναπτυξιακές προσπάθειες, ενίσχυσαν την εθνική μας αυτοπεποίθηση και μας έφεραν όλους πιο κοντά. Και σ’ αυτό συμβάλατε προπάντων εσείς, οι αθλητές μας, οι ολυμπιονίκες μας, με τη μοναδικότητά σας. Οι επιτυχίες σας έφερναν κάθε φορά την κορύφωση της χαράς και της συγκίνησης σε όλους μας. 
      Βεβαίως, δεν ήταν καθόλου τυχαίο που όλοι εσείς αφιερώσατε μετάλλια και διακρίσεις στην Ελλάδα, δεν ήταν καθόλου τυχαίο που κάθε φορά βεβαιώνατε με τη δύναμη της ψυχής σας ότι παλέψατε και κερδίσατε για την Ελλάδα.
      Οι επιτυχίες σας έχουν ήδη γίνει κομμάτι της πρόσφατης ιστορίας μας.  Η επιτυχία της διοργάνωσης ανοίγει τώρα καινούργιους δρόμους για την ανάπτυξη και την πρόοδο του τόπου μας. 
      Το μεγάλο συλλογικό επίτευγμα, οι σύγχρονες ολυμπιακές εγκαταστάσεις, η γνώση και η εμπειρία που κερδίσαμε, η διεθνής αναγνώριση των δυνατοτήτων της ελληνικής κοινωνίας συνθέτουν μία τεράστια υλική, αλλά και άυλη κληρονομιά που οφείλουμε να αξιοποιήσουμε στο έπακρο για την ελληνική κοινωνία, για την Ελλάδα του μέλλοντος. Αυτό είναι το νέο μεγάλο μεταολυμπιακό στοίχημα και στο στοίχημα αυτό σας θέλουμε συμμέτοχους και συμβούλους μας. 
      Ολυμπιονίκες της πατρίδας μας, σε μία εποχή που οι εξελίξεις είναι ραγδαίες, οι προκλήσεις πολλές, οι κοινωνίες χρειάζονται ανθρώπους που λειτουργούν ως θετικές δυνάμεις, ανθρώπους πετυχημένους, που κατευθύνουν, που διαμορφώνουν, που καθορίζουν την ενεργητικότητά μας να πετύχουμε. Σε μία εποχή που «διψά» για αρχές, για αξίες, για ιδανικά, οι κοινωνίες πάνω απ’ όλα αναζητούν πρότυπα. 
      Είναι θετικό, είναι αισιόδοξο, είναι ελπιδοφόρο το ότι υπάρχουν πολλά πρότυπα κοντά μας. Πρότυπα είσθε εσείς που ξεπεράσατε τις δυνάμεις σας με το όραμα να σηκώσετε ψηλά την ελληνική σημαία. Είσθε εσείς που υπερβήκατε τις δυνάμεις σας για την κατάκτηση ενός ονείρου που ήταν δικό σας, συνάμα όμως και δικό μας, εσείς που αγωνίζεσθε με τη φιλοδοξία να τιμάτε τη χώρα, τον αθλητισμό, τον πολιτισμό. Ξεπερνώντας τους εαυτούς σας, μας βοηθήσατε να ενισχύσουμε ακόμα πιο πολύ την πεποίθηση ότι μπορούμε να τα καταφέρουμε καλύτερα, ότι μπορούμε να πετυχαίνουμε περισσότερα, ότι μπορούμε να κάνουμε πραγματικότητα τις προσδοκίες της κοινωνίας μας, ότι μπορούμε να σηκώσουμε την πατρίδα μας πιο ψηλά. 
      Η δημοσιότητα που σας περιβάλλει, η συνειδητοποίηση ότι με τις πράξεις σας επηρεάζετε τη συμπεριφορά των άλλων, σας φέρνει τώρα μπροστά στη μεγάλη ευθύνη, την ευθύνη της μεταλαμπάδευσης του ευγενούς αθλητικού πνεύματος. Αδράξτε την ευκαιρία για να επικοινωνήσετε με στάση ζωής τα μεγάλα ολυμπιακά ιδεώδη, το μέτρο, την αρμονία, την αντίθεση στη βία, το ευ αγωνίζεσθαι στη ζωή. 
      	Ολυμπιονίκες της Ελλάδας, σας θαυμάσαμε στη διάρκεια των Ολυμπιακών Αγώνων και χαρήκαμε για τα ολυμπιακά μετάλλια που κατακτήσατε. Συγκινηθήκαμε, ταυτόχρονα, από σπουδαίους αθλητές μας που μπορεί να μην ανέβηκαν στο βάθρο, αλλά μπήκαν στην καρδιά μας για το πάθος και το ήθος τους, αθλητές που συγκλόνισαν, αλλά και που αγαπήθηκαν από όλους τους Έλληνες. 
      Αυτή η αγάπη του κόσμου ας γίνει δύναμη για όλες και για όλους σας. Εύχομαι η επιτυχία σας να αποτελέσει κληρονομιά και παράδοση για τις επόμενες γενιές. Εύχομαι σε όλες και σε όλους νέες, λαμπρές επιτυχίες. Στον καθένα και στην καθεμία ξεχωριστά εύχομαι κάθε επιτυχία στη σταδιοδρομία σας, αλλά και μία όμορφη ζωή, γεμάτη χαρές.
      Σας ευχαριστώ πολύ.
      (Χειροκροτήματα)
      ΠΡΟΕΔΡΟΣ ( Άννα Μπενάκη - Ψαρούδα): Το λόγο έχει ο Αρχηγός της Αξιωματικής Αντιπολίτευσης και Πρόεδρος του ΠΑΣΟΚ κ. Γιώργος Παπανδρέου.
      (Χειροκροτήματα από την πτέρυγα του ΠΑΣΟΚ)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Αξιότιμοι συνάδελφοι, αισθανόμαστε χαρά, αλλά και συγκίνηση σήμερα που υποδεχόμαστε στη Βουλή των Ελλήνων τους Έλληνες ολυμπιονίκες. 
      Θα ήθελα κι εγώ ξεκινώντας να εκφράσω και προσωπικά, και εκ μέρους του ΠΑΣΟΚ, τη συμπαράστασή μας στον άνθρωπο Φίλιππο Συρίγο, τη συμπαράστασή μας στο λειτούργημα της δημοσιογραφίας, την υποστήριξή μας στο δικαίωμα της ελευθερίας της γνώμης, που αποτελεί θεμέλιο για τη δημοκρατία.
      (Χειροκροτήματα)
      Φίλες και φίλοι ολυμπιονίκες, απευθύνομαι σε σας για να τιμήσω πρώτα απ’ όλα το δικό σας προσωπικό μόχθο, τη δική σας προσωπική προσπάθεια. Ξέρω ποια και πόση σκληρή προσπάθεια χρειάζεται για να φθάσει κανείς στην πιο ψηλή κορυφή της επιτυχίας. Κατανοώ πολλές φορές τη μοναξιά, τις στενοχώριες, αλλά ακόμα και την πίκρα που μπορεί να υπάρχει πριν έλθει η ώρα της δικαίωσης, πριν ανάψουν οι προβολείς της δημοσιότητας. 
      Ξέρω καλά, όμως, ότι η φλόγα που είχατε και έχετε μέσα σας και κράτησε ζεστή και ζωντανή την υπόσχεση, την ελπίδα και την πίστη, την κρατάτε ακόμα. Αυτήν τη φλόγα θέλω να σας ζητήσω να την κρατήσετε αναμμένη και δυνατή πάντα.
      Αποτελείτε εσείς μαζί με τους άλλους συναθλητές σας, αλλά και τους εθελοντές που τόσο μας έκαναν υπερήφανους, ένα νέο πρότυπο για την Ελλάδα. Θέλω αυτήν τη φλόγα σας να τη μοιραστείτε μαζί μας και πάντα να βοηθάτε στη νέα αυτοπεποίθηση για τη χώρα μας, ότι μπορούμε να πιστεύουμε πως η Ελλάδα μπορεί να κερδίζει και ότι η Ελλάδα μπορεί να τα καταφέρνει όταν θέλει, όταν βάζει ψηλά τον πήχη, όταν βάζει υψηλούς στόχους.
      Η πατρίδα μας, οι Έλληνες και οι Ελληνίδες, οι νέοι και οι νέες είμαστε όλοι υπερήφανοι για το δικό σας αγώνα. Θέλω να τιμήσω στο πρόσωπό σας όλους τους συναθλητές και τις συναθλήτριές σας για την προσπάθεια, τον αγώνα, τη συμμετοχή. Αξίζουν όλοι το θαυμασμό μας, αξίζουν όλοι τη στήριξή μας. Και οι νικητές αλλά και οι συμμετέχοντες, γιατί η συμμετοχή είναι το διακύβευμα της εποχής. 
      Παρότι δεν είναι εδώ σήμερα και θα γίνει ξεχωριστή τελετή, θέλω ιδιαίτερα να απευθυνθώ και στους Ολυμπιονίκες της ζωής, που είναι οι Παραολυμπιονίκες μας του 2004. 
      (Χειροκροτήματα)
      Το παράδειγμα που μας προσέφεραν αποτελεί την επιβράβευση της αποφασιστικότητας αλλά και της θέλησης για ζωή. 
      Φίλες και φίλοι Ολυμπιονίκες, Ολυμπιονίκες των Ολυμπιακών Αγώνων της Ελλάδας του 2004, δεν θα ξεχάσουμε ποτέ τις στιγμές χαράς και ανάτασης που μας χαρίσατε σε μια κορυφαία στιγμή, κορυφαία εποχή για την πατρίδα μας. Την εποχή των Ολυμπιακών Αγώνων του 2004. 
      Έτσι όπως με αγώνα και μόχθο χτίσατε τον προσωπικό σας θρίαμβο, έτσι με σχέδιο, μεθοδικότητα και δημιουργική δράση χτίσαμε την επιτυχία των αγώνων της Ελλάδας του 2004. Έτσι όπως με τις επιδόσεις σας βάλατε τον πήχη πιο ψηλά, έτσι και η Ελλάδα με την επιτυχία της διοργάνωσης του 2004 έβαλε τον πήχη των προσδοκιών πιο ψηλά, όχι μόνο προς την κοινή γνώμη του εξωτερικού, αλλά ακόμα περισσότερο προς εμάς, τους ίδιους τους Έλληνες, προς την ελληνική κοινωνία. 
      Έτσι όπως πετύχατε στο στίβο, στο στίβο του συναγωνισμού και του ευ αγωνίζεσθαι, έτσι η Ελλάδα του 2004 πέτυχε χάρη στην πίστη και το δημιουργικό αγώνα πολλών ικανών ανθρώπων, ανεξάρτητα από τις κομματικές τους εντάξεις και καταβολές. 
      Οι επιτυχίες σας, η επιτυχία των αγώνων της Ελλάδας του 2004 είναι για μας παρακαταθήκη, είναι θεμέλιο, είναι βάση για νέα άλματα, νέες κατακτήσεις, νέα χρυσά μετάλλια σε κάθε στίβο της ζωής για τον Έλληνα, για την Ελληνίδα, για την Ελλάδα. 
      Τις επιτυχίες σας, την επιτυχία της Ελλάδας, θα τη σεβαστούμε, θα την τιμήσουμε, όχι ως μουσειακές ή μνημειακές αναφορές, αλλά σαν συνεχή και σταθερή υπόδειξη του δρόμου που οδηγεί στη διάκριση, στη βελτίωση, στην επιτυχία, σε ένα νέο ήθος, μια αξιοπρέπεια, μέσα στα πρότυπα και βεβαίως μέσα στο πλαίσιο του σεβασμού των αρχών του ευ αγωνίζεσθαι. 
      Η επιτυχία, αποδείξαμε ακόμα μια φορά, είναι μια επιτυχία για την Ελλάδα. Η Ελλάδα που μπορεί να κερδίζει η Ελλάδα που μπορεί να κερδίζει όταν δεν κλείνεται στα στενά όρια του εθνικού απομονωτισμού, αλλά όταν ανοίγεται στους ανοιχτούς ορίζοντες του σύγχρονου κόσμου. Και αυτή είναι μια μεγάλη επιτυχία. Επιτυχία είναι όταν οι δικές μας παραδόσεις, η δικιά μας ιστορία, οι δικές μας αρχές, τα δικά μας σύμβολα γίνονται οικουμενικά, δεν μένουν στη στενή λογική των γεωγραφικών μας ορίων.
      Έτσι, ήμασταν και είμαστε υπερήφανοι όταν βλέπουμε στις μπλούζες πολλών, όχι μόνο Ελλήνων, να υπάρχει η ελληνική σημαία. Έτσι, είμαστε υπερήφανοι και πρέπει να είμαστε υπερήφανοι, όταν παιδιά που δεν έχουν ελληνική καταγωγή θέλουν να σηκώσουν την ελληνική σημαία. 
      (Χειροκροτήματα)
      Εσείς ανοίξατε και δείξατε το δρόμο, διότι τιμήσατε με το δικό σας αγώνα ως αθλητές τις πανάρχαιες αρχές μας. Αναδείξατε την Ελλάδα της συνεργασίας, του πολιτισμού, την Ελλάδα της ειρήνης, την Ελλάδα της εκεχειρίας. Και η σημασία της προσπάθειας για την ολυμπιακή εκεχειρία την οποία στηρίξατε δυναμικά, είναι ότι συνδυάζει τη δύναμη του ολυμπιακού κινήματος, την αξιοπιστία του αθλητικού κινήματος, αλλά και τον ενθουσιασμό των νεώτερων γενιών και όχι μόνο, σ΄ όλον τον κόσμο. Όσοι δηλαδή θέλουν, να συνεργασθούν για την ειρήνη υπό την αιγίδα του ολυμπιακού κινήματος. 
      Κάναμε και κάνουμε, και κάνετε, την ειρήνη οικουμενική υπόθεση. Στόχος είναι να συνδεθεί το πνεύμα και ο δυναμισμός αυτών των κινημάτων με συγκεκριμένα ζητήματα, ώστε να αναζητηθεί και να βρεθεί η επίλυση προβλημάτων ειρήνης σε όλον τον κόσμο.
      Φίλες και φίλοι Ολυμπιονίκες, σας ευχαριστούμε. Σας ευχαριστούμε για την υπερηφάνεια που μας χαρίσατε, σας ευχαριστούμε γιατί με το παράδειγμά σας δείχνετε στους νέους και στις νέες της πατρίδας μας ένα νέο δρόμο. Σας ευχαριστούμε για τον δρόμο της προσπάθειας, του αγώνα και του πολιτισμού που χαράζετε και σας ευχόμαστε και στην προσωπική σας σταδιοδρομία καλή συνέχεια. Ευχαριστούμε και πάλι.
      (Χειροκροτήματα)
      ΠΡΟΕΔΡΟΣ ( Άννα Μπενάκη - Ψαρούδα): Το λόγο έχει η Γενική Γραμματέας του Κομμουνιστικού Κόμματος Ελλάδας, κ. Αλέκα Παπαρρήγα.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Αγαπητοί Ολυμπιονίκες, στο πρόσωπό σας χαιρετίζουμε τις προσπάθειες όλων των αθλητών και αθλητριών, των προπονητών τους, όλων εκείνων που συνέβαλαν στη συλλογική ελληνική συμμετοχή κατά τη διεξαγωγή των Ολυμπιακών Αγώνων, ανεξάρτητα από την κατάταξή τους.
      Βεβαίως έχετε κάθε δικαίωμα να αισθάνεσθε χαρά και ικανοποίηση για τις επιδόσεις σας, πράγμα που σας το αναγνωρίζει και ολόκληρος ο Ελληνικός Λαός.
      Παρακολούθησα τις δηλώσεις σας λίγο πριν ανεβείτε στο βάθρο και όταν κατεβαίνατε και συνειδητοποίησα ότι νοιώθετε μεγάλο βάρος και ευθύνη για τα επόμενα χρόνια. Όλες και όλοι δηλώσατε ότι οι προσπάθειές σας τώρα στρέφονται στην πετυχημένη ελληνική συμμετοχή, στο Πεκίνο.
      Θα έλεγα ότι το μεγάλο βάρος που σηκώνετε στις πλάτες σας δεν αφορά στο γεγονός αν θα πάρετε το ίδιο ή και καλύτερο μετάλλιο στο Πεκίνο. Όχι ότι δεν έχετε δικαίωμα να το παλέψετε και να το διεκδικήσετε. Το μεγάλο βάρος που σηκώνετε στις πλάτες σας είναι η εκτίμηση και ο θαυμασμός του ελληνικού λαού για τις επιδόσεις σας και θα ήθελα να προσθέσω εκ μέρους της Κοινοβουλευτικής Ομάδας του Κομμουνιστικού Κόμματος Ελλάδας, ότι εμείς σας βλέπουμε σαν ξεχωριστούς αγωνιστές-αθλητές, αλλά και σαν αγωνιστές για την ανάδειξη και την επίλυση των προβλημάτων του ελληνικού αθλητισμού αφού και εσείς βλέπετε τα πράγματα με ορίζοντα τους επόμενους Ολυμπιακούς Αγώνες στο Πεκίνο.
      Δεν είναι δυνατόν ο πρωταθλητισμός, που οπωσδήποτε στηρίζεται και στην προσωπική προσπάθεια και στη σκληρή δουλειά, να κρύψει από τα μάτια μας τα μεγάλα προβλήματα που αναδείχθηκαν όσον αφορά τη διεξαγωγή των Ολυμπιακών Αγώνων στην Ελλάδα, προβλήματα βεβαίως που δεν ήταν άγνωστα και πρωτόγνωρα μια και προϋπήρξαν και στις προηγούμενες διεξαγωγές. Χρόνο με το χρόνο, δηλαδή, βλέπουμε να αλλοιώνεται το πραγματικό περιεχόμενο των Ολυμπιακών Αγώνων και είναι κάτι που δεν ανησυχεί μόνο εμάς, αλλά και ευρύτερα.
      Δυστυχώς, χωρίς να χάσουμε από τα μάτια μας την προσπάθεια των αθλητών και των αθλητριών, που οι περισσότεροι είχαν ουσιαστικά και ευγενικά κίνητρα, δεν μπορούμε να χάσουμε από τα μάτια μας ότι οι Ολυμπιακοί Αγώνες ταυτίζονται με τη δράση των χορηγών, των επιχειρηματιών, εθνικών και διεθνών, με το κέρδος, την κερδοφορία, που δυστυχώς ταυτίζει τη νίκη με τον τρόπο κατάκτησής της πάση θυσία και δυστυχώς η εμπορευματοποίηση και η επιχειρηματοποίηση έχουν ξεπεράσει κάθε όριο. 
      Γι’ αυτό και πραγματικά είναι μεγάλη κατάκτηση ο αθλητής και η αθλήτρια να σταθεί πραγματικά μέσα σε ένα τέτοιο κλίμα, σε ένα τέτοιο πλαίσιο και να μην υποταχθεί σε έναν ανταγωνισμό χωρίς αρχές. 
      Δεν νομίζω ότι κανείς αμφισβητεί σ’ αυτήν την Αίθουσα ότι ο αθλητισμός είναι ένα πραγματικά κοινωνικό θετικό, προοδευτικό φαινόμενο που συνδέεται με την υγεία, με την ψυχαγωγία, αλλά και με την καλλιέργεια μιας αγωνιστικής συνείδησης της υπευθυνότητας, της συλλογικότητας, της ομαδικότητας. Είναι δυνατό ο αθλητισμός, κάτω από ορισμένες προϋποθέσεις, να διαπαιδαγωγήσει και στην άδολη χαρά της νίκης, αλλά και στην παραδοχή της ήττας, και στο σεβασμό της ίδιας της αποτυχίας. 
      Δυστυχώς όμως, στις μέρες μας ο αθλητισμός, όχι μόνο στην Ελλάδα, αλλά παγκόσμια ασκεί μια σοβαρή αρνητική ιδεολογική επίδραση, καθώς είναι ουσιαστικά και σε βάθος συνδεδεμένος με το κέρδος, που αποτελεί το έδαφος για την καλλιέργεια του παθολογικού ανταγωνισμού. Εκεί κατά τη γνώμη μας πρέπει να ενταχθούν τα ρατσιστικά φαινόμενα που γνωρίσαμε στο ποδόσφαιρο και όχι μόνο το τελευταίο διάστημα. Και αν θέλετε εκεί, όχι μόνο εμείς, αλλά και όσοι μίλησαν χθες, εντάσσουν την άδικη δολοφονική επίθεση κατά δημοσιογράφου που δεν αρκεί να την καταδικάζουμε, αλλά πρέπει να δούμε τα αίτια που τη γέννησαν. Και δυστυχώς άλλοι ανοιχτά, άλλοι εμμέσως, δεν είναι τυχαίο ότι και εδώ αυτό συζητούμε αναφέρθηκαν στην οσμή αθλητικών σκανδάλων και σχετικών αποκαλύψεων. 
      Δεν θα ήθελα να σταθώ πιο αναλυτικά σ’ αυτά τα ζητήματα και δεν θα ήθελα να χαλάσω τη χαρά των αθλητών και των αθλητριών που συνέβαλαν με τις επιδόσεις τους. Άλλωστε τα  προβλήματα της εμπορευματοποίησης και της αλλοίωσης της αποστολής του αθλητισμού είναι πολύ βαθύτερα.
      Θα ήθελα όμως, κύριε Πρωθυπουργέ, να σταθώ σε ένα ζήτημα. Έχω την εντύπωση ότι ίσως δεν σας είναι γνωστό –και ομολογώ ότι και σε μένα δεν ήταν γνωστό- την Κυριακή στις 7 Νοεμβρίου, τώρα σε λίγες μέρες, πραγματοποιείται ο εικοστός δεύτερος Κλασσικός Μαραθώνιος Αθηνών και ο αγώνας δρόμου των δέκα χιλιάδων μέτρων. Μάλιστα υπάρχει διαφήμιση με δηλώσεις συμμετοχής ως τις 18 Οκτωβρίου, πληροφορίες στο τάδε τηλέφωνο. Ποιος οργανώνει τον 22ο Κλασσικό Μαραθώνιο Αθηνών και τον αγώνα δρόμου των 10.000 μέτρων; Απ’ όσο με πληροφόρησαν –ομολογώ και εγώ ότι δεν το έχω παρακολουθήσει στη διαδρομή- είναι ο ΣΕΓΑΣ. Και αυτός ο Μαραθώνιος  φέρει το όνομα προς τιμήν του Γρηγόρη Λαμπράκη. 
      Τι λέει η διαφήμιση; Όλα τα άλλα, πλην την αναφορά στο όνομα του ΣΕΓΑΣ  και βεβαίως το όνομα του Γρηγόρη Λαμπράκη του αθλητή αγωνιστή για την δημοκρατία και την πρόοδο, έχει παραλειφθεί.   Υπάρχει όμως ένα όνομα: ALPHA BANK. Νομίζω δεν λέει τίποτα άλλο. Είναι η επίσημη διαφήμιση. 
      Γι’ αυτό θα ήθελα να πω εκ μέρους του ΚΚΕ,  απευθυνόμενη  σε όλους τους αθλητές και της αθλήτριες και στους Ολυμπιονίκες: Θα θέλαμε να συμβάλλετε και εσείς στην αντιμετώπιση των προβλημάτων. Ξαναλέω δεν είναι ειδικό ελληνικό φαινόμενο, αλλά δεν σημαίνει ότι στην Ελλάδα θα σιγήσουμε. 
      Εμείς πιστεύουμε στη διαμόρφωση ενός συστήματος σχολικού αθλητισμού που θα συνδέεται με τον σωματειακό αθλητισμό. Πιστεύουμε στον ερασιτεχνικό αθλητισμό χωρίς την προχειρότητα του ερασιτεχνισμού. Έναν αθλητισμό που θα αναπτύσσσεται με βάση τα σύγχρονα αθλητικά δεδομένα και που οι επιδόσεις του βεβαίως θα είναι στα ανθρώπινα μέτρα. Αθλητισμό ανθρώπων και όχι υπερανθρώπων. 
      Επομένως χρειάζονται δραστικά μέτρα για να σταματήσουν τα πολύχρονα φαινόμενα της κρατικής μιζέριας απέναντι στα ερασιτεχνικά σωματεία. Τρία και τέσσερα χρόνια καθυστερεί η απόδοση και αυτών των πενιχρών ποσών στα ερασιτεχνικά σωματεία.
      Οι ολυμπιακές εγκαταστάσεις και η ασφάλεια των Ολυμπιακών Αγώνων κόστισαν πανάκριβα. Πιστεύουμε ότι ο ελληνικός λαός δεν πρέπει να πληρώσει ούτε ένα ευρώ γι’ αυτά. Αντίθετα πρέπει να διεκδικήσει την απόδοση των ολυμπιακών εγκαταστάσεων στο λαό για την ανάπτυξη του λαϊκού αθλητισμού πριν απ’ όλα. Ελπίζω ότι και η συνεισφορά των αθλητών και των αθλητριών, που είναι αγωνιστές, θα εκδηλωθεί και σ’ αυτόν τον τομέα και θα είστε πρωταθλητές και ολυμπιονίκες σε πολύ περισσότερους τομείς. 
      Σας ευχαριστώ.
      (Χειροκροτήματα)
      ΠΡΟΕΔΡΟΣ ( Άννα Μπενάκη - Ψαρούδα): Το λόγο έχει ο Πρόεδρος του Συνασπισμού Ριζοσπαστικής Αριστεράς, κ. Νίκος Κωνσταντόπουλος. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ ( Πρόεδρος του Συνασπισμού Ριζοσπαστικής Αριστεράς): Κυρία Πρόεδρε, κυρίες και κύριοι συνάδελφοι και εγώ από την πλευρά μου, από την πλευρά του Συνασπισμού της Ριζοσπαστικής Αριστεράς θέλω να αναφερθώ σε αυτό το προκλητικό και αδιανόητο περιστατικό της δολοφονικής επίθεσης εναντίον του Φίλιππου Συρίγου.  Και αναφέρομαι σε αυτό, γιατί πιστεύω ότι εδώ σ’ αυτήν την Αίθουσα, όλες και όλοι πρέπει να προβληματιστούμε συστηματικά και να απαντήσουμε δραστικά στο ερώτημα, ποια κυκλώματα κάνουν επίδειξη δολοφονικής δύναμης, στο κέντρο της Αθήνας, μέρα μεσημέρι. Και όλοι να προβληματιστούμε συστηματικά και δραστικά, για να απαντήσουμε σε ένα άλλο ερώτημα, που υφέρπει, για τους κινδύνους που ενδεχομένως αντιμετωπίζουμε. Δεν είναι ωραίο να μπαίνει στο στόχαστρο των δολοφονικών επιθέσεων η κριτική δημοσιογραφία και ο μαχόμενος δημοσιογράφος, γιατί τότε εκείνο που κινδυνεύει είναι η δημοκρατική σταθερότητα. Πρέπει τώρα να το δούμε αυτό το πρόβλημα πάρα πολύ σοβαρά. 
      Νέες και νέοι ολυμπιονίκες, θέλω να σας συγχαρώ, από την πλευρά του Συνασπισμού της Ριζοσπαστικής Αριστεράς, για το μόχθο και τις προσπάθειες που καταβάλατε, για τις διακρίσεις και τις επιτυχίες που κατακτήσατε. Να σας συγχαρώ για την ικανοποίηση που δώσατε στις οικογένειές σας και σε όλους τους δικούς σας ανθρώπους, που σας συμπαραστάθηκαν με αυταπάρνηση. Είναι μακρύς ο δρόμος, πίσω από το θρίαμβο και τα χαμόγελα της επιτυχίας, και εκεί σας συμπαραστάθηκαν με αυταπάρνηση οι δικοί σας άνθρωποι. Να σας συγχαρώ για τη χαρά που δώσατε στην ελληνική κοινωνία, καθώς σας καμάρωνε στο βάθρο των νικητών. Χάρηκαν οι Ελληνίδες και οι Έλληνες για τις επιτυχίες σας και αυτήν τη χαρά του λαού μας, σας εύχομαι, να τη σέβεστε και να την τιμάτε δια βίου. 
      Θέλω να σας ευχηθώ κάθε καλό στη ζωή σας, νέες επιτυχίες στην αθλητική σας προσπάθεια. Και δεν σας κρύβω ότι σας συγχαίρω και σας εύχομαι από καρδιάς με μια ελπίδα, ότι δηλαδή εσείς, που έχετε βιώσει από μέσα την εμπειρία των Ολυμπιακών Αγώνων, θα βοηθήσετε συστηματικά στο κίνημα για την εξυγίανση του χώρου του αθλητισμού, για την εξυγίανση των Ολυμπιακών Αγώνων παγκοσμίως, αλλά και σε κάθε χώρα, από τις στρεβλώσεις που έχει προκαλέσει η διαρκής και έντονη εμπορευματοποίησή τους. Οι Ολυμπιακοί Αγώνες έχουν μέλλον, μονάχα προς όφελος των οικουμενικών αξιών, της ειρήνης, της αλληλεγγύης, της συνύπαρξης των λαών της ανθρωπότητας, έχουν μέλλον ως ένα πεδίο ανάδειξης των πνευματικών και κοινωνικών αξιών της δημοκρατίας, της άμιλλας, της συμμετοχής, του σεβασμού και της αποδοχής του άλλου, είτε κερδίζει είτε χάνει. 
      Το σημερινό μοντέλο πρέπει να αλλάξει, γιατί ουσιαστικά καταλαμβάνει το μεγαλύτερο τομέα στην παγκόσμια αγορά άυλων αγαθών, από πλευράς τεχνολογίας, τεχνογνωσίας, επικοινωνιών, δικαιωμάτων, χορηγιών, προϊόντων, σημάτων, εικόνας, υπηρεσιών ασφάλειας, διαφήμισης, αλλά και διαχείρισης της ψυχολογίας και συναισθημάτων γύρω από τον ανταγωνισμό, τον πρωταθλητισμό και τη διακίνηση φαρμάκων.
      Η Ελλάδα με θυσίες και δημιουργικότητα ολόκληρης της κοινωνίας, των εργαζομένων, των επιστημόνων, των τεχνοκρατών, των πολιτών και των αθλητών, έφερε σε πέρας τη διοργάνωση των Ολυμπιακών Αγώνων του 2004. Δεν έχουμε καμία διάθεση να υποτιμήσουμε την τεράστια προσπάθεια που έγινε. Εμείς ήμασταν αντίθετοι με τη διεκδίκηση των Ολυμπιακών Αγώνων, αλλά θέλαμε να πετύχουν. 
      Να έχουμε, όμως, πάντα κατά νου, και το υπέρμετρο κόστος που επιβάρυνε για πολλά χρόνια τη χώρα. Και να έχουμε, επίσης, δίπλα στα λαμπρά αποτελέσματα, πάντοτε με σεβασμό υπόψη και το κόστος σε ανθρώπινες ζωές, εκείνων που δούλεψαν χωρίς εγγυήσεις ασφάλειας, για να γίνουν εγκαίρως οι χώροι, μέσα στους οποίους εσείς διαπρέψατε. 
      Το οικονομικό κόστος, το περιβαλλοντικό και περιφερειακό κόστος, δεν είναι θέμα διαχειριστικό. Είναι καίριο πολιτικό πρόβλημα. Και το ερώτημα, εάν τα βάρη και τα οφέλη ισοσκελίζονται, θα απαντηθεί μετά τον τελικό απολογισμό. Αυτό είναι υπόθεση πολιτική, δεν είναι υπόθεση δική σας.
      Εσείς κερδίσατε την αγάπη του κόσμου. Αυτό που είσαστε, ως αθλητές, και αυτό που συμβολίζετε, εύχομαι και ελπίζω να το αξιοποιήσετε ενεργά για να αντιμετωπιστούν αρνητικές καταστάσεις νοσηρού παραγοντισμού, που επικρατούν στον ελληνικό αθλητισμό. 
      Η λογική «όλα για τα ρεκόρ» δεν μπορεί να οδηγεί στο να ζητάμε από τους αθλητές να ξεπερνάνε τα όρια της ανθρώπινης φύσης τους. Και υπάρχουν πολλά πράγματα που πρέπει να αλλάξουν στον ελληνικό αθλητισμό. Και κάθε μέρα εσείς έρχεστε αντιμέτωποι με αυτές τις πολλές δυσκολίες, που υπάρχουν στο εσωτερικό της αθλητικής δομής, της οργάνωσης και της λειτουργίας της.
      Το κυνήγι του πρωταθλητισμού, η ακόρεστη χρηματοδότηση για τις διακρίσεις πάση θυσία, για τα μετάλλια και τους χορηγούς, δυστυχώς δημιουργεί γόνιμο έδαφος για να απλώνεται η μάστιγα του ντόπινγκ, που καταστρέφει και τους αθλητές και τον αθλητισμό. Επίσης, για να αναπτύσσονται επικίνδυνα κοινωνικά και πνευματικά ιδεολογήματα, περί «μεγάλης ιδέας», «υπέρτατης φυλής» και «εθνικού μεγαλείου». 
      Προτιμάμε την Ελλάδα, που ξέρει τον εαυτό της, και δεν φτιασιδώνεται μπροστά στον καθρέφτη της. Προτιμάμε την Ελλάδα, που παλεύει τις αντιφάσεις της, που ξεπερνάει τον εαυτό της, με το συλλογικό μόχθο και τη δημιουργική προσπάθεια του καθενός και όχι με ψεύτικα, φουσκωμένα λόγια.
      Εδώ στη Βουλή πρέπει όλοι να απαντήσουμε στο κεντρικό πολιτικό ερώτημα: Ποια πολιτική για τον αθλητισμό και ποιον αθλητισμό θέλουμε; 
      Επίσης, προτιμάμε την Ελλάδα, που αγκαλιάζει στην αθλητική της οικογένεια όσους αγωνίζονται με τα χρώματά της και τη σημαία της και δεν αποκλείει από τις σχολικές παρελάσεις όσους μπορούν να έχουν την τιμή να συμμετέχουν με Έλληνες συμμαθητές τους ως σημαιοφόροι.
      Έχουμε άξιους αθλητές και ευαίσθητη κοινή γνώμη. Ούτε εσείς ως αθλητές ούτε η κοινή γνώμη χρωστάμε τίποτε να φορτωνόμαστε με αρνητικές καταστάσεις. Η ανάγκη για συλλογική διάκριση της χώρας, το ξεπέρασμα μιας διαρκούς απόκλισης, που μας χωρίζει από τους άλλους, ο στόχος της πραγματικής σύγκλισης και της ισόρροπης ανάπτυξης, είναι πρωταρχικές πολιτικές προτεραιότητες. Δεν πρέπει να χρησιμοποιείται ο αθλητισμός ως υποκατάστατο ή ως εργαλείο. 
      Και πρέπει εσείς, με τις επιτυχίες που έχετε κερδίσει, να συμβάλετε αποφασιστικά, ώστε να μικραίνει διαρκώς η απόσταση που χωρίζει τον ερασιτεχνικό, σχολικό και μαζικό αθλητισμό, από τον παραγοντισμό και τις χρηματοδοτήσεις. 
      Ολυμπιονίκες, νέες, νέοι, η προσοχή του κόσμου συγκεντρώνεται σε εσάς. Σας περιβάλουν οι εγκάρδιες διαθέσεις όλων. 
      Εύχομαι να αξιοποιήσετε δημιουργικά το συμβολισμό, που έχουν οι επιτυχίες σας, να αναδείξετε, θετικά, τη δυναμική που έχουν οι διακρίσεις σας και οι προσπάθειές σας, ώστε να είστε στηρίγματα και πρότυπα για την ελληνική κοινωνία και νεολαία. Η δημοσιότητα που κατακτήσατε είναι ευθύνη έναντι της κοινωνίας και του λαού. 
      Σας εύχομαι να πορευθείτε στη ζωή σας έχοντας πάντοτε την αίσθηση της κοινωνικής ευθύνης και τη θέληση να συμμετέχετε σε όλους τους τομείς για μια Ελλάδα της προκοπής, της δημοκρατίας, της αλληλεγγύης και της δικαιοσύνης. 
      Να είστε καλά, να έχετε υγεία και δύναμη κι εσείς και οι οικογένειές σας. 
      ( Χειροκροτήματα )
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, τώρα θα επακολουθήσει η απονομή επαίνων και μεταλλίων στους Ολυμπιονίκες της εικοστής ογδόης Ολυμπιάδας. 
      Τα μετάλλια φέρουν παράσταση του Θεού Αγώνα σε τετράδραχμο της Σκοπέλου του 5ου αιώνα π.Χ.. Ο Θεός εμφανίζεται ως νέος με φτερά στην πλάτη και στα πόδια –σύμβολα της ταχύτητας- και ανά ένα στεφάνι στα χέρια, σύμβολα της νίκης. Η απονομή θα αρχίσει με τους Ολυμπιονίκες που έχουν καταλάβει την πρώτη, δεύτερη και τρίτη θέση. 
      Παρακαλείται ο Πρωθυπουργός κ. Κωνσταντίνος Καραμανλής να απονείμει χρυσό μετάλλιο στον Ολυμπιονίκη που κατέλαβε την πρώτη θέση στο άθλημα της Ενόργανης Γυμναστικής, στους κρίκους, τον Δημοσθένη Ταμπάκο. 
      ( Χειροκροτήματα )
      (Στο σημείο αυτό την Προεδρική Έδρα  καταλαμβάνει ο  Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
      ΠΡΟΕΔΡΕΥΩΝ (Σωτήρης Χατζηγάκης): Παρακαλείται τώρα η Πρόεδρος της Βουλής κ. Άννα Μπενάκη-Ψαρούδα να απονείμει χρυσό μετάλλιο στις Ολυμπιονίκες Σοφία Μπεκατώρου και Αιμιλία Τσουλφά, που κατέλαβαν την πρώτη θέση στο άθλημα της Ιστιοπλοΐας, το 470 .
      ( Χειροκροτήματα )
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      ΣΟΦΙΑ ΜΠΕΚΑΤΩΡΟΥ: Κυρίες και κύριοι Βουλευτές, θα θέλαμε να σας ευχαριστήσουμε πολύ για τη σημερινή τιμή και υποσχόμεθα να είμαστε αντάξιες των τιμών σας. 
      ( Χειροκροτήματα )
       ΠΡΟΕΔΡΟΣ (Άννα Μπενάκη - Ψαρούδα): Ο Αρχηγός της Αξιωματικής Αντιπολίτευσης και Πρόεδρος του ΠΑΣΟΚ κ. Γεώργιος Παπανδρέου θα απονείμει χρυσό μετάλλιο στους Ολυμπιονίκες που κατέλαβαν την πρώτη θέση στις καταδύσεις, στην κατηγορία τριών μέτρων συγχρονισμένες, τους Νικόλαο Συρανίδη και Θωμά Μπίμη.
      ( Χειροκροτήματα )
      Η Πρόεδρος της Κοινοβουλευτικής Ομάδας και Γενική Γραμματέας του Κομμουνιστικού Κόμματος Ελλάδας κ. Αλεξάνδρα Παπαρήγα θα απονείμει χρυσό μετάλλιο στην Ολυμπιονίκη που κατέλαβε την πρώτη θέση στα διακόσια χιλιάδες μέτρα βάδην, την Αθανασία Τζουμελέκα.
      ( Χειροκροτήματα )
      Ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Νίκος Κωνσταντόπουλος θα απονείμει χρυσό μετάλλιο στην Ολυμπιονίκη που κατέλαβε την πρώτη θέση στα τετρακόσια μέτρα με εμπόδια, τη Φανή Χαλκιά.
      (Χειροκροτήματα)
    ΦΑΝΗ ΧΑΛΚΙΑ: Σας ευχαριστούμε πάρα πολύ.
    Είναι πάρα πολύ μεγάλη η σημερινή τιμή. Όλοι οι Ολυμπιονίκες και όλοι οι αθλητές της Ολυμπιακής Ομάδας νιώθουμε δέος βρισκόμενοι σε αυτό το χώρο. Ελπίζουμε να φανούμε αντάξιοι, όπως είπε και πριν η Σοφία. 
    Η ταπεινή μου γνώμη είναι ότι ο αθλητισμός είναι από τις μεγαλύτερες διαφημίσεις της Ελλάδας στο εξωτερικό και εύχομαι εγώ και όλοι οι αθλητές αυτή η Ολυμπιάδα να είναι η αρχή ενός κύκλου επιτυχιών και προσοχής στον αθλητισμό και κυρίως στις υποδομές του. Όλα από τη ρίζα ξεκινάνε.
      Να είστε καλά.
      (Χειροκροτήματα)
      ΠΡΟΕΔΡΟΣ (Άννα Μπενάκη-Ψαρούδα): Η αναπληρωτής Υπουργός Πολιτισμού κ. Φάνη Πετραλιά-Πάλλη, που φαντάζομαι ότι θα είναι ευτυχής, γιατί το μετάλλιο προέρχεται από τη μία πατρίδα της, θα απονείμει το χρυσό μετάλλιο στον Ολυμπιονίκη που κατέλαβε την πρώτη θέση στο τζούντο, τον Ηλία Ηλιάδη.
      (Χειροκροτήματα)
      Ο Υφυπουργός Πολιτισμού για θέματα Αθλητισμού κ. Γεώργιος Ορφανός θα απονείμει χρυσό μετάλλιο στην Ολυμπιονίκη που κατέλαβε τη δεύτερη θέση στη δισκοβολία, την Αναστασία Κελεσίδου.
      (Χειροκροτήματα)
      Ο Α΄ Αντιπρόεδρος της Βουλής κ. Σωτήριος Χατζηγάκης θα απονείμει χρυσό μετάλλιο στην ομάδα της υδατοσφαίρισης γυναικών που κατέλαβε τη δεύτερη θέση.
      Παρακαλείται να προσέλθει η Ολυμπιονίκης Δήμητρα Ασιλιάν.
      (Χειροκροτήματα)
      Ο Β΄ Αντιπρόεδρος της Βουλής κ. Γεώργιος Σούρλας θα απονείμει χρυσό μετάλλιο στις Ολυμπιονίκες της ομάδας υδατοσφαίρισης γυναικών Γεωργία Ελληνάκη και Σταυρούλα Κοζομπόλη.
      Παρακαλούνται να προσέλθουν.
      (Χειροκροτήματα)
      Ο Γ΄ Αντιπρόεδρος της Βουλής κ. Ιωάννης Τραγάκης θα απονείμει χρυσό μετάλλιο στην Ολυμπιονίκη της ομάδας υδατοσφαίρισης γυναικών Αντωνία Μωραϊτη.
      Παρακαλείται να προσέλθει.
      (Χειροκροτήματα)
      Ο Δ΄ Αντιπρόεδρος της Βουλής κ. Φίλιππος Πετσάλνικος θα απονείμει χρυσό μετάλλιο στην Ολυμπιονίκη της Ομάδας Υδατοσφαίρισης Γυναικών Ευαγγελία Μωραϊτίδου. 
      (Χειροκροτήματα)
      Ο Ε΄ Αντιπρόεδρος της Βουλής κ. Παναγιώτης Κοσιώνης θα απονείμει χρυσό μετάλλιο στην Ολυμπιονίκη της Ομάδας Υδατοσφαίρισης Γυναικών Αγγελική Καραπατάκη. 
      (Χειροκροτήματα)
      Ο Κοινοβουλευτικός Εκπρόσωπος της Νέας Δημοκρατίας κ. Βύρων Πολύδωρας θα απονείμει χρυσό μετάλλιο στην Ολυμπιονίκη της Ομάδας Υδατοσφαίρισης Γυναικών Αντιόπη Μελιδώνη. 
      (Χειροκροτήματα)
      Ο Κοινοβουλευτικός Εκπρόσωπος του ΠΑΣΟΚ κ. Χαράλαμπος Καστανίδης θα απονείμει χρυσό μετάλλιο στον Ολυμπιονίκη Πύρρο Δήμα που κατέλαβε την τρίτη θέση στην Άρση Βαρών.
      (Χειροκροτήματα)
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Ορέστης Κολοζώφ θα απονείμει χρυσό μετάλλιο στον Ολυμπιονίκη που κατέλαβε την τρίτη θέση στην Κωπηλασία στο Διπλό Σκιφ Ελαφρών Βαρών Βασίλειο Πολύμερο. 
      (Χειροκροτήματα)
      Ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Φώτης Κουβέλης θα απονείμει χρυσό μετάλλιο στην Ολυμπιονίκη που κατέλαβε την τρίτη θέση στον Ακοντισμό Μιρέλλα Μανιάνι. 
      (Χειροκροτήματα)
      Κυρίες και κύριοι συνάδελφοι, η απονομή των σχετικών διακρίσεων στους υπόλοιπους Ολυμπιονίκες θα γίνει για καθαρά τεχνικούς λόγους στην Αίθουσα της Γερουσίας, όπου τους παρακαλούμε να προσέλθουν. 
      Στο σημείο αυτό κηρύσσεται περαιωμένη η Ειδική Συνεδρίαση προς τιμήν των Ελλήνων Ολυμπιονικών των Ολυμπιακών Αγώνων του 2004.
      (Χειροκροτήματα)
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΟΛΟΙ ΒΟΥΛΕΥΤΕΣ: Μάλιστα,  μάλιστα.
      Με τη συναίνεση του Σώματος και ώρα 12.34΄ λύεται η συνεδρίαση για σήμερα ημέρα Τρίτη 19 Οκτωβρίου 2004 και ώρα 18.00΄με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και στη συνέχεια συζήτηση αναφορών και ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Ανώνυμες εταιρείες διαχείρισης αμοιβαίων κεφαλαίων, οργανισμοί συλλογικών επενδύσεων σε κινητές αξίες, αμοιβαία κεφάλαια και άλλες διατάξεις, σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ   19/10/04                     ΣΕΛ.2

