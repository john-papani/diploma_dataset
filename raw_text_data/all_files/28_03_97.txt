Σελίδα 5123 

Π Ρ Α Κ Τ Ι Κ Α   Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ   Α'

ΣΥΝΕΔΡΙΑΣΗ ΡΔ'

Παρασκευή 28 Μαρτίου 1997

Αθήνα σήμερα, στις 28 Μαρτίου 1997, ημέρα Παρασκευή και ώρα 10.10', συνήλθε στην Αίθουσα συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Β' Αντιπροέδρου κ. ΠΑΝΑΓΙΩΤΗ ΣΓΟΥΡΙΔΗ

ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση.

Παρακαλείται ο κύριος Γραμματέας να ανακοινώσει τις αναφορές προς το Σώμα.

Ανακοινώνονται προς το Σώμα από το Γραμματέα της Βουλής κ. Αχιλλέα Κανταρτζή τ' ακόλουθα:

Α' ΚΑΤΑΘΕΣΗ ΑΝΑΦΟΡΩΝ

1) Η Βουλευτής Πειραιά κυρία ΣΤΕΛΛΑ ΑΛΦΙΕΡΗ κατέθεσε αναφορά με την οποία Εκπρόσωποι Φορέων για τα θέματα της Ναυπηγοεπισκευαστικής Ζώνης ζητούν την υλοποίηση του "πακέτου" των 26 σημείων που δεσμεύθηκε να υλοποιήσει το Διυπουργικό 'Οργανο από 16/11/95.

2) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία οι Ομοσπονδίες ΠΟΣΕ-ΙΚΑ ΠΟΠΟΚΠ και ΠΟΥΓΥ-ΙΚΑ ζητούν να μην καταργηθεί η αυτοτέλεια της Γενικής Γραμματείας Κοινωνικών Ασφαλίσεων.

3) Η Βουλευτής Πειραιά κα ΣΤΕΛΛΑ ΑΛΦΙΕΡΗ κατέθεσε αναφορά με την οποία ο Εξωραϊστικός Σύλλογος Καστέλλας Πειραιά διαμαρτύρεται για τη μετατροπή παραδοσιακών ψαροταβερνών σε κέντρα νυχτερινής διασκέδασης στο Μικρολίμανο.

4) Η Βουλευτής Πειραιά κα ΣΤΕΛΛΑ ΑΛΦΙΕΡΗ κατέθεσε αναφορά με την οποία το Βιοτεχνικό Επιμελητήριο Πειραιά ζητεί τη μετεγκατάσταση των Βιομηχανικών και Επιχειρηματικών Περιοχών (ΒΙ.ΠΕ.) στη θέση Σχιστό του Δήμου Περάματος Πειραιά.

5) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία ο Πρόεδρος του Συμβουλίου Περιοχής της 13ης Εδαφικής Περιφέρειας Νομού Εύβοιας ζητεί να μην καταργηθεί η ΔΟΥ Καρύστου.

6) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία οι Σύλλογοι Πολιτικών Υπαλλήλων ΕΜΥ ζητούν την αλλαγή φορέα της ΕΜΥ, την άμεση πρόσληψη εξειδικευμένου προσωπικού και τη χορήγηση του επιδόματος EUROCONTROL στα μέλη τους.

7) Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΛΕΩΝ ΑΥΔΗΣ κατέθεσαν αναφορά με την οποία το Εργατικό Κέντρο Αθήνας και ο Σύλλογος Συμβασιούχων και Τακτικού Προσωπικού ΕΥΔΑΠ ζητούν να ενταχθούν στο μόνιμο προσωπικό της Επιχείρησης οι 400 περίπου από το 1993 εργαζόμενοι που είχαν προσληφθεί ως έκτακτοι.

8) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΛΕΩΝ ΑΥΔΗΣ κατέθεσαν αναφορά με την οποία η Ομοσπονδία Ναξιακών Συλλόγων διαμαρτύρεται για την απαράδεκτη καθυστέρηση της ανάθεσης της επισκευής του μνημείου του "Φωτοδότη" στην περιοχή της Κοινότητας Δανακού Νάξου.

9) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία η Ελληνική Πολιτιστική Στέγη Ουψάλας Σουηδίας ζητεί να ενισχυθεί οικονομικά από την ελληνική κυβέρνηση για την κάλυψη των αναγκών της.

10) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ, ΑΧΙΛΛΕΑΣ ΚΑΝΤΑΡΤΖΗΣ και ΠΑΝΑΓΙΩΤΗΣ ΣΓΟΥΡΙΔΗΣ κατέθεσαν αναφορά με την οποία ο Σύλλογος Γονέων και Κηδεμόνων Ελλήνων Μαθητών Στοκχόλμης Σουηδίας ζητεί την επαρκή κάλυψη των αναγκών του ελληνικού σχολείου Στοκχόλμης σε εκπαιδευτικό προσωπικό.

11) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία η Κοινότητα Στύρων Εύβοιας ζητεί να μην καταργηθεί η ΔΟΥ Καρύστου.

12) Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΛΕΩΝ ΑΥΔΗΣ κατέθεσαν αναφορά με την οποία το Εργατικό Κέντρο Αρκαδίας ζητεί τη λήψη μέτρων για την εύρυθμη λειτουργία της Επιθεώρησης Εργασίας Νομού Αρκαδίας.

13) Οι Βουλευτές κύριοι ΕΥΑΓΓΕΛΟΣ ΜΠΟΥΤΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία η Κοινότητα Καλής Κώμης Καρδίτσας ζητεί τη βελτίωση του δρόμου Πετρωτό - Καλή Κώμη - Ελληνικά κ.λπ.

14) Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία ο Πανελλήνιος Σύνδεσμος Τυφλών ζητεί την αύξηση του προνοιακού επιδόματος που χορηγείται στα μέλη του.

15) Οι Βουλευτές κ.κ. ΑΧΙΛΛΕΑΣ ΚΑΝΤΑΡΤΖΗΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία Αγρότες - Καπνοπαραγωγοί Δεσκάτης Γρεβενών διαμαρτύρονται για τις τιμές που έχουν δοθεί από τους εμπόρους για την ποικιλία του καπνού Μπασμάς της καλλιεργητικής περιόδου 1996.

Σελίδα 5124 

16) Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΛΕΩΝ ΑΥΔΗΣ κατέθεσαν αναφορά με την οποία ο Σύλλογος Πτυχιούχων Μηχανικών "ΣΥ.Μ.Δ." Εθνικού Κέντρου 'Ερευνας Φυσικών Επιστημών "ΔΗΜΟΚΡΙΤΟΣ" - Ε.Ε.Α.Ε. διαμαρτύρεται για την κατάργηση του επιδόματος ραδιενέργειας που χορηγείται στα μέλη του από το 1960.

17) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία Αγροτικοί-Δασικοί Συνεταιρισμοί Επαρχίας Μετσόβου Ιωαννίνων ζητούν να απαγορευθεί η συσκευασία διακίνησης του τυριού φέτα σε πλαστικά δοχεία.

18) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία το Σωματείο Οικοδόμων Νήσου Λήμνου καταγγέλλει την τεχνική εταιρεία "Ι.ΚΟΡΟΤΣΗΣ" που έχει αναλάβει την επέκταση του Νοσοκομείου Λήμνου σαν υπεύθυνη για το σοβαρό τραυματισμό του αλβανού εργάτη Σάμπρι Μεχμέτ που ήταν ανασφάλιστος.

19) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΟΡΕΣΤΗΣ ΚΟΛΟΖΩΦ κατέθεσαν αναφορά με την οποία η Πανελλήνια Ιατρική Εταιρεία για την Προστασία του Περιβάλλοντος και κατά της Πυρηνικής και Βιοχημικής Απειλής αναφέρεται στην απάντηση του κ. Υπουργού Εξωτερικών σε υπόμνημά της για τα πυρηνικά του ΝΑΤΟ στην Ελλάδα που κατέθεσαν σαν αναφορά στη Βουλή (ΠΑΒ 3267).

20) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΜΑΡΙΑ ΜΠΟΣΚΟΥ κατέθεσαν αναφορά με την οποία ο Δήμαρχος Φιλιατρών Μεσσηνίας ζητεί να μην καταργηθεί η ΔΟΥ Φιλιατρών.

21) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η 'Ενωση Αγροτικών Συνεταιρισμών Μεραμβέλλου Νεάπολης Κρήτης ζητεί να της παραχωρηθούν εκτάσεις που ήδη της ανήκουν για την επέκταση των δραστηριοτήτων της.

22) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Α.Ο. "ΝΙΚΗ" Σητείας ζητεί την τοποθέτηση χλοοτάπητα στο Εθνικό Στάδιο Σητείας.

23) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο κ. Ε.Αϊλαμάκης, επαγγελματίας αλιέας, ζητεί να του καταβληθεί η επιδότηση που δικαιούται για την αντικατάσταση του αλιευτικού του σκάφους.

24) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η εταιρεία "ΕΛΒΙΜΕΚ" ζητεί οι θερμοκηπιακές μονάδες να επιδοτούνται από τον κρατικό προϋπολογισμό.

25) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Σταφιδικός Ελαιουργικός Συνεταιρισμός Σητείας ζητεί την αποζημίωση των αγροτών της περιοχής του, που οι καλλιέργειές τους επλήγησαν από την πρόσφατη κακοκαιρία.

26) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε αναφορά με την οποία ο Δήμος Μεσσήνης Μεσσηνίας ζητεί τη συμμετοχή της Πολιτείας κατά 30% για την επέκταση του σχεδίου πόλης της Μεσσήνης.

27) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε αναφορά με την οποία η Δημοτική Επιχείρηση 'Υδρευσης - Αποχέτευσης Καλαμάτας Μεσσηνίας ζητεί τη μείωση των επιτοκίων των δανείων της από το Δημόσιο.

28) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας το οποίο αναφέρεται στα αρχαία ευρήματα της περιοχής Φαρακλάδας Κυπαρισσίας Νομού Μεσσηνίας.

29) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας στο οποίο ζητείται η κατασκευή της σήραγγας "Ραψομμάτη" στον οδικό άξονα Τρίπολης - Καλαμάτας.

30) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας στο οποίο ζητείται η ακτοπλοϊκή σύνδεση Καλαμάτας - Κρήτης με πλοίο της ΑΝΕΚ.

31) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας στο οποίο ζητείται η συμμετοχή της πολιτείας με 30% στην υλοποίηση των έργων υποδομής του Δήμου Μεσσήνης Νομού Μεσσηνίας.

32) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας στο οποίο ζητείται η δημιουργία Γραφείου Βιομηχανικής Αλλαγής στο Νομό Μεσσηνίας.

33) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας στο οποίο ζητείται η άμεση εγκατάσταση ιατρείων του ΙΚΑ στα οικήματα που έχει παραχωρήσει ο Δήμος Καλαμάτας Μεσσηνίας.

34) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας στο οποίο ζητείται η αγορά εκτάσεως για τη μετεγκατάσταση των τσιγγάνων του Νομού Μεσσηνίας.

35) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας στο οποίο ζητείται να ενταθούν οι έλεγχοι για την προστασία της εγχώριας παραγωγής πατάτας.

36) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας το οποίο αναφέρεται στο πάγωμα των τιμών των αγροτικών προϊόντων που προτείνει για το 1997 η Ευρωπαϊκή 'Ενωση.

37) Ο Βουλευτής Λάρισας κ. ΝΙΚΟΛΑΟΣ ΦΛΩΡΟΣ κατέθεσε αναφορά με την οποία Γεωργοί, κάτοικοι της ορεινής Κοινότητας Πραιτωρίου Ελασσόνος Λαρίσης ζητούν η ρύθμιση των οφειλών τους προς την ΑΤΕ να παραταθεί ως το τέλος του έτους 1997, χωρίς επιβολή τόκων υπερημερίας.

38) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Αγροτοαλιευτικός Σύλλογος Αστακού Αιτωλ/νίας διαμαρτύρεται για την διακοπή χορηγήσεως πετρελαίου τράνζιτ για τα αλιευτικά σκάφη.

39) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Νομαρχιακή Αυτοδιοίκηση Αιτωλ/νίας ζητεί την άμεση έγκριση πρόσληψης εποχικού προσωπικού για την λειτουργία και συντήρηση των αρδευτικών έργων στην περιοχή της.

40) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η 'Ενωση Ιδιοκτητών Χωματουργικών Μηχανημάτων και Μεταφορικών Μέσων Νομού Εύβοιας διαμαρτύρεται για την ίδρυση τεχνικής εταιρείας από την Νομαρχιακή Αυτοδιοίκηση.

Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 2327/11-2-97 ερώτηση δόθηκε με το υπ' αριθμ. 564/19-3-97 έγγραφο από τον Υφυπουργό Οικονομικών η ακόλουθη απάντηση:

"Σε απάντηση της ερώτησης 2327/11-2-97 που κατέθεσε 

Σελίδα 5125 

στη Βουλή των Ελλήνων ο Βουλευτής κ. Θ. Δημοσχάκης που αφορά την επιδότηση του κόστους εργασίας της επαρχιακής βιομηχανίας του Νομού Θράκης κατά 20% σας γνωρίζουμε ότι για το σκοπό αυτό ο ΟΑΕΔ έχει επιχορηγηθεί από τον Κρατικό Προϋπολογισμό οικ. έτους 1997 με 8 δισ. δρχ..

Επισημαίνεται ότι οι πιστώσεις για την επιχορήγηση της επαρχιακής βιομηχανίας κατά το 1996 ενισχύθηκαν κατά 8 δισ. δρχ. Επί πλέον η κυβέρνηση θα προσπαθήσει για το τρέχον έτος να διασφαλίσει τους αναγκαίους πόρους, μέσα στα όρια της δημοσιονομικής πολιτικής, στον ΟΑΕΔ ώστε να καταστεί ικανός να υλοποιήσει πλήρως το πρόγραμμα επιδότησης της επαρχιακής βιομηχανίας.

Ο Υφυπουργός

Ν. ΧΡΙΣΤΟΔΟΥΛΑΚΗΣ"

2. Στην με αριθμό 2579/25-2-97 ερώτηση δόθηκε με το υπ' αριθμ. 5093/18-3-97 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 2579/25.2.97 η οποία κατατέθηκε στη Βουλή των Ελλήνων από τον Βουλευτή κ. Α. Βούλγαρη, σας γνωρίζουμε τα εξής:

Η εταιρεία ΕΒΙΕΣΚ έχει στο παρελθόν συμμετάσχει ως υπεργολάβος σε έργα που είχαν ανατεθεί στην ΕΤΕΚΑ, μέσω προγραμματικής συμφωνίας, για την ανάπτυξη των λιγνιτωρυχείων (κατασκευή ταινιοδρόμων, εκσκαφέων κ.λπ.), τα οποία έχουν ολοκληρωθεί.

Επίσης, η ανωτέρω εταιρεία έχει συμμετάσχει, είτε αυτοτελώς, είτε ως μέλος Κοινοπραξίας, σε διαγωνισμούς μηχανολογικού εξοπλισμού για ταινιόδρομους, προμήθεια και εγκατάσταση ενός ηλεκτροκίνητου αποθέτη με αναδιπλωτή για το Ν. Πεδίο Πτολεμαϊδας, καθώς και στους διαγωνισμούς για τις γερανογέφυρες του ΥΗΕ Μεσοχώρας και τα θυροφράγματα του ΥΗΕ Πλατανόβρυσης, χωρίς να έχει αναδειχθεί μειοδότης.

Σε ό,τι αφορά τις εγκαταστάσεις παραγωγής η εν λόγω εταιρία, από εργασίες που εκτέλεσε μέχρι σήμερα, διεπιστώθη, ότι δεν διαθέτει ούτε την τεχνογνωσία αλλά ούτε και την κατάλληλη υποδομή για εργασίες σε τμήματα Υψηλής Πίεσης των Λεβήτων.

Κατόπιν αυτών, μπορεί να λάβει μέρος σε προγραμματικές συμφωνίες των περιφερειακών συγκροτημάτων των Λεβήτων, εφ' όσον φυσικά εκδηλώσει σχετικό ενδιαφέρον.

Η Υπουργός

ΒΑΣΩ ΠΑΠΑΝΔΡΕΟΥ"

3. Στην με αριθμό 2587/25-2-97 ερώτηση δόθηκε με το υπ' αριθμ. 257/19-3-97 έγγραφο από τον Υφυπουργό Εθνικής Παιδείας η ακόλουθη απάντηση:

"Απαντώντας στην ερώτησης υπ' αριθμ. 2587/25-2-97 του Βουλευτή κ. Ι. Δραγασάκη, σας πληροφορούμε τα ακόλουθα:

"1. Η χορήγηση εκπαιδευτικών αδειών γίνεται σύμφωνα με τις διατάξεις των άρθρων 117-120 του υπαλληλικού Κώδικα (Π.Δ. 611/1977) και του άρθρου 16 (παρ. 7) του ν. 1400/1983 των άρθρων 37 και 38 του ν. 1943/1991 και του άρθρου 8 (παρ. 13) του ν. 2158/1993. Απαραίτητη προϋπόθεση για τη χορήγηση της ανωτέρω άδειας είναι η τριετής πραγματική δημόσια πολιτική υπηρεσία ή διετής για τους υποτρόφους του Ι.Κ.Υ. και ανώτατο όριο ηλικίας το 50ο (ημερομηνία συμπλήρωσης θεωρείται η 31 Δεκεμβρίου του έτους). Επίσης οι μεταπτυχιακές σπουδές θα πρέπει να έχουν συνάφεια με το αντικείμενο της εργασίας τους.

2. Εκπαιδευτικές άδειες χορηγούνται για μεταπτυχιακές σπουδές σε Α.Ε.Ι. εσωτερικού ή εξωτερικού (αναγνωρισμένα) καθώς και για μετεκπαίδευση που γίνεται για τη διεύρυνση των επιστημονικών ή τεχνικών γνώσεων των υπαλλήλων για την αντιμετώπιση των αναγκών της υπηρεσίας ή την ειδίκευσή τους σε σύγχρονες τεχνικές διοίκησης και τεχνολογίες.

3. Χορηγείται εκπαιδευτική άδεια διάρκειας δύο ετών, όσον αφορά μεταπτυχιακές σπουδές επιπέδου Master και τριών ετών όταν αφορά εκπόνηση διδακτορικής διατριβής.

4. Για το θέμα της ενιαίας αντιμετώπισης των εκπαιδευτικών αδειών από όλες τις υπηρεσίες του δημοσίου τομέα αρμόδιο είναι το Υπουργείο Εσωτερικών, Δημόσιας Διοίκησης και Αποκέντρωσης.

5. Τέλος για το πόσα αιτήματα εκπαιδευτικών αδειών από υπαλλήλους έχουν κατατεθεί στη Δημόσια Διοίκηση, ανά Υπουργείο και πόσα έχουν ικανοποιηθεί την τελευταία δεκαετία, σας πληροφορούμε ότι υποβολή τέτοιων αιτημάτων στο Υπουργείο Παιδείας από τα λοιπά Υπουργεία δεν προβλέπεται από την ισχύουσα νομοθεσία.

'Αλλωστε την αρμοδιότητα εποπτείας εφαρμογής των διατάξεων του Υπαλληλικού Κώδικα στη δημόσια διοίκηση έχει το Υπουργείο Εσωτερικών, Δημόσιας Διοίκησης και Αποκέντρωσης.

Ο Υφυπουργός

ΙΩΑΝ. ΑΝΘΟΠΟΥΛΟΣ"

4. Στην με αριθμό 2589/25-2-97 ερώτηση δόθηκε με το υπ' αριθμ. 167/18-3-97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 2589/25.2.1997 ερώτηση του Βουλευτή κ. Πέτρου Κουναλάκη, σας γνωρίζουμε τα εξής:

'Οπως έχω τονίσει και άλλοτε, η πολιτική ηγεσία του Υπουργείου Πολιτισμού είναι απολύτως ενήμερη για όλα τα αιτήματα των εργαζομένων. 'Οσα από αυτά αφορούν στο Ενιαίο Μισθολόγιο συζητούνται με το Υπουργείο Οικονομικών, που είναι και αρμόδιο, και κατά ένα μέρος τους ικανοποιούνται. Η σύνταξη νέου Οργανισμού λειτουργίας του Υπουργείου ολοκληρώνεται σύντομα.

Ο Υπουργός

ΕΥΑΓ. ΒΕΝΙΖΕΛΟΣ"

5. Στην με αριθμό 2599/26-2-97 ερώτηση δόθηκε με το υπ' αριθμ. 263/17-3-97 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση υπ'αριθμ. 2599/26-2-1997 του Βουλευτή κ. Π. Τατούλη, σας γνωρίζω τα ακόλουθα:

Η εκλογή μελών Εκπαιδευτικού Προσωπικού ενός Τμήματος Τ.Ε.Ι. γίνεται από Εκλεκτορικά Σώματα στα οποία μετέχουν όλα τα μέλη Εκπαιδευτικού Προσωπικού (Ε.Π.) του τμήματος που ανήκουν στην ίδια ή σε ανώτερες βαθμίδες από αυτή στην οποία ανήκει η προς πλήρωση θέση.

Για τη συγκρότηση των Σωμάτων αυτών απαιτούνται τουλάχιστον επτά (7) μέλη από τα οποία τα πέντε (5) οφείλουν να έχουν ακαδημαϊκούς τίτλους αντιστοίχους προς τους απαιτούμενους για τους υποψηφίους της υπό πλήρωση θέσης.

Εάν τα μέλη ενός τμήματος δεν πληρούν τις παραπάνω προϋποθέσεις τότε τα Εκλεκτορικά Σώματα συγκροτούνται από μέλη Ε.Π. άλλων Τμημάτων του ιδίου ή συγγενέστερου γνωστικού πεδίου του ιδίου ή άλλου Τ.Ε.Ι. και αν δεν υπάρχουν, από άλλους Επιστήμονες αντιστοίχων προσόντων και αντίστοιχης ειδικότητας προς την υπό πλήρωση θέση.

Η συγκρότηση του σώματος Εκλεκτόρων γίνεται με απόφαση του συμβουλίου του Τ.Ε.Ι. μετά από γνώμη του συμβουλίου του Οικείου Τμήματος, εφ' όσον πρόκειται για μέλη Ε.Π. του ιδίου Τ.Ε.Ι., ή με απόφαση του Υπουργού Εθνικής Παιδείας και Θρησκευμάτων ύστερα από γνώμη του Οικείου Τμήματος και του Ινστιτούτου Τεχνολογικής Εκπαίδευσης (Ι.Τ.Ε.) όταν πρόκειται για μέλη Ε.Π. άλλων Τ.Ε.Ι. ή άλλους Επιστήμονες.

Στην περίπτωση της εξέλιξης της Καθηγήτριας Εφαρμογών του Τμήματος Ιατρικών Εργαστηρίων του Τ.Ε.Ι. Αθήνας το Εκλεκτορικό Σώμα του Τμήματος αυτού συμπληρώθηκε με απόφαση του Συμβουλίου του Τ.Ε.Ι. το οποίο είναι αρμόδιο, λόγω των εξειδικευμένων γνώσεων των μελών του, να κρίνει εάν συντρέχουν οι προϋποθέσεις του άρθρου 16 του ν. 1404/1983.

Η πρόταση του Εκλεκτορικού Σώματος για εξέλιξη της αναφερόμενης Εκπαιδευτικού αναπέμφθηκε μετά απαιτούμενο έλεγχο νομιμότητας με την αριθ. Φ3/Ε5/2730 π.ε. 2/3/1994 Υπουργική Απόφαση λόγω νομικών πλημμελειών για επανε-

Σελίδα 5126 

ξέταση. Στη συνέχεια το Οικείο Εκλεκτορικό Σώμα επανεξέτασε το θέμα και επανήλθε με νέα πρόταση για εξέλιξη της αναφερομένης.

Η πρόταση αυτή και τα δικαιολογητικά εξέλιξης της αναφερόμενης επεστράφησαν με το αριθμ. Φ.3/Ε5/1835/31-10-1994 έγγραφο του Αναπληρωτή Υπουργού ΥΠΕΠΘ.

Κατά της πράξης αυτής (άρνηση εξέλιξης) η αναφερομένη προσέφυγε στο Διοικητικό Εφετείο Αθηνών και με αίτησή της ζήτησε την ακύρωσή της.

Το Διοικητικό Εφετείο Αθηνών με την αριθμ. 1975/1996 απόφασή του, στο σκεπτικό της οποίας δεν αναφέρεται ότι έγινε σχετική κρίση για την ύπαρξη ή μη των τυπικών και ουσιαστικών προσόντων της αναφερομένης, δέχθηκε την αίτησή της και ακύρωσε την άρνηση της Διοίκησης να προβεί στην έκδοση σχετικής απόφασης για την εξέλιξή της στη βαθμίδα του Επίκουρου Καθηγητή.

Το ΥΠΕΠΘ σε συμμόρφωση προς την ανωτέρω απόφαση προέβη στην έκδοση απόφασης εξέλιξής της και παράλληλα άσκησε έφεση κατά της απόφασης αυτής Ενώπιον του Συμβουλίου της Επικρατείας (αριθμ. Κατάθεσης 27/7-2-1997).

Η αντικατάσταση του μεταπτυχιακού τίτλου με επαγγελματικό έργο, ως προσόντος για εξέλιξη ή διορισμό σε θέση Επίκουρου Καθηγητή είναι αντικείμενο αποφασιστικής αρμοδιότητας του Επιστημονικού Συμβουλίου του Ι.Τ.Ε. και κατ' ακολουθία τα Εκλεκτορικά Σώματα δέχονται τις σχετικές αποφάσεις του ως έχουν, και δεν έχουν αρμοδιότητα να ελέγχουν τη νομιμότητα ή την ουσιαστική κρίση του οργάνου αυτού.

Σας στέλνουμε όλα τα σχετικά με την υπόθεση στοιχεία.

Η αναφορά του Καθηγητή του Τ.Ε.Ι. Αθήνας κ. Αλειφερόπουλου Δημητρίου, στην οποία αναφέρεσθε, ουδέποτε υπεβλήθη στο ΥΠΕΠΘ και επομένως δεν μπορεί να σας αποσταλεί.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

6. Στην με αριθμό 2606/26-2-97 ερώτηση δόθηκε με το υπ' αριθμ. 268/19-3-97 έγγραφο από τον Υφυπουργό Εθνικής Παιδείας η ακόλουθη απάντηση:

"Απαντώντας στην ερώτηση με αριθμό 2606/26-2-97, σχετικά με το 'Εκτακτο Εκπαιδευτικό και Ειδικό Τεχνικό Προσωπικό των Τ.Ε.Ι., που κατέθεσε ο Βουλευτής κ. Γ. Καρατζαφέρης, σας γνωρίζουμε τα ακόλουθα:

Το έκτακτο εκπαιδευτικό προσωπικό του άρθρου 19 του ν. 1404/1983 όπως αντικαταστάθηκε με το ν. 2413/1996, δηλαδή οι επιστημονικοί και εργαστηριακοί Συνεργάτες, οι εκπαιδευτικοί ειδικών μαθημάτων και οι επισκέπτες καθηγητές, προσλαμβάνονται για την κάλυψη πρόσκαιρων εκπαιδευτικών αναγκών ολοκλήρου του διδακτικού έτους ή μόνο του χειμερινού ή εαρινού εξαμήνου. Οι προσλήψεις των εκτάκτων μελών οφείλονται είτε στην έλλειψη τακτικών μελών, είτε σε καθαρά επιστημονικούς λόγους, συνεπώς είναι αυτονόητο ότι το προσωπικό αυτό πρέπει καταρχήν να έχει τα ακαδημαϊκά, επαγγελματικά και λοιπά προσόντα των τακτικών μελών και μόνο στην περίπτωση που δεν υπάρχουν υποψήφιοι με πλήρη προσόντα, επιτρέπεται η ανάθεση διδακτικού έργου σε υποψηφίους με ελλιπή προσόντα.

Ο αριθμός των τακτικών μελών Ε.Π. και Ε.Ε.Π. που έχει προσληφθεί και υπηρετεί κατά την τελευταία δεκαετία ανέρχεται σε 1350. Ο πραγματικός αριθμός των θέσεων που προκηρύχθηκαν είναι κατά πολύ μεγαλύτερος, αλλά όμως, είτε οι θέσεις αυτές κηρύχθηκαν άγονες, είτε οι διορισθέντες δεν ανέλαβαν υπηρεσία. Πρέπει να σημειωθεί ότι πρόσφατα με την Π.Υ.Σ. 215/2-6-1995 εγκρίθηκε η πλήρωση 400 νέων θέσεων εκπαιδευτικού προσωπικού, οι οποίες έχουν ήδη κατανεμηθεί στα Τ.Ε.Ι. για να προκηρυχθούν. Στις προκηρύξεις αυτές μπορούν να θέσουν υποψηφιότητα για κατάληψη θέσης τακτικού μέλους και τα έκτακτα μέλη εκπαιδευτικού προσωπικού που υπηρετούν στα Τ.Ε.Ι., έτσι ώστε μέσα από κρίση και συγκριτική αξιολόγηση των υποψηφίων από Εκλεκτορικά Σώματα να επιλεγούν οι καλύτεροι υποψήφιοι.

Με το ν. 2413/1996 επιτεύχθηκε, πέραν των άλλων, η ουσιαστική και τυπική προσαρμογή των απαιτήσεων σε προσόντα για πρόσληψη τακτικών μελών εκπαιδευτικού προσωπικού των Τ.Ε.Ι. στις σημερινές επιταγές για την ανάπτυξη της τεχνολογίας, της έρευνας και τη σύνδεσή τους με την εκπαιδευτική διαδικασία.

Με τον ανωτέρω νόμο, δεν άλλαξε ούτε η σχέση εργασίας, ούτε ο τρόπος μισθοδοσίας και η εκκαθάριση των αποδοχών τους γίνεται σε μηνιαία βάση και πρόσφατα με την αρ. 2083387/12190/0022 /30-12-1996 κοινή απόφαση των Υπουργών Οικονομικών και Εθνικής Παιδείας και Θρησκευμάτων αυξήθηκαν ακόμη περισσότερο οι αποδοχές τους.

Από το ΥΠΕΠΘ έχουν χορηγηθεί οι πιστώσεις οικονομικού έτους 1996 για τις λειτουργικές δαπάνες και τις δαπάνες μισθοδοσίας του ωρομίσθιου προσωπικού και η πληρωμή είναι θέμα κάθε ιδρύματος. Το έτος 1996 τα Τ.Ε.Ι. επιχορηγήθηκαν με το ποσό των 13.059.000.000 δρχ..

Για το οικονομικό έτος 1997 έχει προωθηθεί για υπογραφή απόφαση με την οποία καθορίζονται οι λειτουργικές δαπάνες και οι δαπάνες μισθοδοσίας του ωρομισθίου εκπαιδευτικού προσωπικού και σύντομα πρόκειται να γίνει η χρηματοδότησή τους.

Συνεπώς δεν υπάρχει λόγος για επανεξέταση του καθεστώτος που ισχύει για το έκτακτο εκπαιδευτικό προσωπικό.

Τέλος, σας κάνουμε γνωστό ότι έκτακτο Ειδικό Τεχνικό Προσωπικό (Ε.Τ.Π.) δεν υπηρετεί σε κανένα Τεχνολογικό Εκπαιδευτικό 'Ιδρυμα (Τ.Ε.Ι.) της χώρας.

Ο Υφυπουργός

ΙΩΑΝ. ΑΝΘΟΠΟΥΛΟΣ"

7. Στην με αριθμό 2610/26-2-97 ερώτηση δόθηκε με το υπ' αριθμ. 168/18-3-97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 2610/26.2.1997 ερώτηση των Βουλευτών κ.κ. Νικ. Γκατζή και Λεωνίδα Αυδή, σας γνωρίζουμε τα εξής:

Οι έρευνες στο σπήλαιο του "Κύκλωπα" έχουν ολοκληρωθεί. Τα ευρήματα, αφού αξιολογηθούν και μελετηθούν, μπορούν να εκτεθούν στην Αλόννησο μαζί με ευρήματα από τις υποβρύχιες ανασκαφές που έχουν γίνει στην περιοχή.

Είναι γνωστό ότι λόγω των απομακρυσμένων σημείων, όπου βρίσκονται τα σπήλαια, εκδηλώνονται κρούσματα λαθρανασκαφής και αρχαιοκαπηλίας. Για το λόγο αυτό θα ληφθούν τα κατάλληλα μέτρα για την περίφραξη και την αποτελεσματική φύλαξη του χώρου το ταχύτερο δυνατό.

Το θέμα της ολοκλήρωσης της υποβρύχιας ανασκαφής στη νήσο Περιστέρα εξετάζεται από τις αρμόδιες υπηρεσίες του Υπουργείου Πολιτισμού.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

8. Στην με αριθμό 2614/26-2-97 ερώτηση δόθηκε με το υπ' αριθμ. 270/17-3-97 έγγραφο από τον Υφυπουργό Εθνικής Παιδείας η ακόλουθη απάντηση:

"Απαντώντας στην ερώτηση με αριθμό 2614/26-2-97 που κατέθεσαν οι Βουλευτές κ.κ. Λεων. Αυδής και Ορ. Κολοζώφ σας πληροφορούμε τα ακόλουθα:

Το Υπουργείο Παιδείας θα προωθήσει στη Βουλή, σύντομα σχέδιο νόμου για την Ειδική Αγωγή, με το οποίο αλλάζει η φιλοσοφική βάση της, λύνονται πολλά θέματα και δρομολογούνται σύγχρονες μέθοδοι αντιμετώπισης των προβλήματων των παιδιών με ειδικές ανάγκες.

Με αυτό το νομοθέτημα προβλέπεται:

α) η ίδρυση Συμβουλίου Ειδικής Αγωγής

β) η ίδρυση Τμήματος Ειδικής Αγωγής στο Παιδαγωγικό Ινστιτούτο

γ) η αύξηση των θέσεων Σχολικών Συμβούλων Ειδικής Αγωγής

δ) η δημιουργία κέντρων διάγνωσης, αξιολόγησης και 

Σελίδα 5127 

συμβουλευτικής υποστήριξης (ΚΔΑΥ) όλου του μαθητικού δυναμικού,

ε) η σύσταση νέων θέσεων ειδικού και βοηθητικού προσωπικού και η αύξηση των υπαρχουσών.

Ως προς τα ειδικότερα θέματα της ερώτησής σας γνωρίζουμε τα ακόλουθα:

Το Υπουργείο Παιδείας για να μη σπαταλούνται χρήματα για μίσθωση ιδιωτικών λεωφορείων, αλλά και για να δώσει μία λύση που έχει σχέση όχι μόνο με την οικονομική αντίληψη αλλά σχέση με την ασφαλέστερη και αξιοπρεπέστερη μετακίνηση των μαθητών με κινητικά προβλήματα, εξασφάλισε ειδικά αυτοκίνητα με τις πλέον σύγχρονες προδιαγραφές. Νομοθετική ρύθμιση για τις θέσεις οδηγών και συνοδηγών στο αναφερόμενο νομοσχέδιο θα δώσει μία μόνιμη λύση του προβλήματος μεταφοράς των παιδιών αυτών.

Για την προσωρινή κάλυψη των αναγκών του Ειδικού Γυμνασίου - Λυκείου Ηλιούπολης διατέθηκαν πρόσφατα από το Υπουργείο Παιδείας δύο (2) οδηγοί, ενώ άλλοι δύο (2) οδηγοί έχουν διατεθεί στο όμοιο σχολείο του Δήμου Ιλίου (Ν. Λιοσίων).

Επίσης σας πληροφορούμε ότι με την αριθμ. 100/96 Απόφαση της Επιτροπής του άρθρου 2 παρ. 2 της αριθμ. 236/94 Π.Υ.Σ. εγκρίθηκε η πρόσληψη με σύμβαση εργασίας ιδιωτικού δικαίου ορισμένου χρόνου (8 μηνών) πέντε (5) οδηγών και πέντε (5) συνοδηγών για τις ανάγκες των Ειδικών Σχολείων Ηλιούπολης και Ιλίου (Νέων Λιοσίων) και θα επακολουθήσει η προβλεπόμενη διαδικασία για την πρόσληψή τους.

Πρέπει ακόμη να σημειώσουμε ότι το Υπουργείο Παιδείας με έγγραφό του προς το Γενικό Λογιστήριο του Κράτους στις 20-12-1996 ζήτησε τη μεταφορά πίστωσης δεκαπέντε εκατομμυρίων (15.000.000) δραχμών στην Περιφερειακή Διοίκηση Δυτικής Αττικής για την επιχορήγηση του Ειδικού Λυκείου Ηλιούπολης, Ειδικού Λυκείου Ιλίου (Ν. Λιοσίων) και του Κέντρου Εκπαίδευσης και Αποκατάστασης Τυφλών Καλλιθέας.

Από το ΥΠΕΠΘ καταρτίζονται προσχέδια προεδρικών διαταγμάτων που αναφέρονται στην οργάνωση και τη λειτουργία των σχολικών μονάδων Ειδικής Αγωγής.

Το θέμα των κατασκηνώσεων είναι ένα ιδιαίτερα λεπτό πρόβλημα το οποίο απασχολεί το Υπουργείο Παιδείας. Θα πρέπει όμως να αναφέρουμε ότι η πραγματοποίηση μιας τέτοιας κατασκήνωσης (θεσμός που για πρώτη φορά αντιμετωπίζεται από το ΥΠΕΠΘ) συνεπάγεται των άρση όλων των δυσχερειών και τη μελέτη όλων των προϋποθέσεων για μια ασφαλή, εποικοδομητική, ψυχαγωγική και εκπαιδευτική αντιμετώπιση των παιδιών στον κατασκηνωτικό χώρο.

Ως προς το θέμα του κτιρίου και της μεταστέγασης του 1ου Παιδικού Σταθμού, που στεγάζεται στο κτίριο του ανωτέρω σχολείου ο Οργανισμός Σχολικών Κτιρίων (Ο.Σ.Κ.) με σχετικό έγγραφό του μας πληροφόρησε τα ακόλουθα:

1. Στην 1879 συνεδρίαση της 11-5-1994 με την υπ'αριθμ. 350 απόφασή του το Δ.Σ. του Ο.Σ.Κ. ενέκρινε την αγορά οικοπεδικής έκτασης εμβαδού 4.138 μ2 μετά των επικειμένων κτιρίων έναντι ποσού 241.215.179 δρχ. Οι κτιριακές εγκαταστάσεις στεγάζουν το Ειδικό Γυμνάσιο - Λύκειο και Παιδικό Σταθμό.

2. Στη συνέχεια ακολούθησε από τον Ο.Σ.Κ. η σύσταση εργολαβίας για την ανέγερση Κλειστού Γυμναστηρίου στον αύλειο χώρο και επισκευών στα υπάρχοντα κτίρια. Ολοκληρώθηκε η κατασκευή του κλειστού Γυμναστηρίου και από τις επισκευές εκτελέστηκε περίπου το 85%. Σημειώνεται πως ο τελευταίος συγκριτικός πίνακας (2ος) ανέρχεται στο ποσό των 140.000.000 δρχ.

3. Η μη αποπεράτωση των επισκευών οφείλεται αποκλειστικά στη δυσχέρεια μεταστέγασης του συστεγαζόμενου παιδικού σταθμού.

Επισημαίνεται ότι ο Ο.Σ.Κ. δεν προχώρησε στην άσκηση ένδικων μέσων προς απομάκρυνση του παιδικού σταθμού εκτιμώντας την κοινωνική διάσταση του συγκεκριμένου θέματος.

4. Προς οριστική διευθέτηση της καταστάσεως που διαμορφώθηκε και δεδομένου ότι η Κτηματική Εταιρεία του Δημοσίου το Μάρτιο του 1996 προχώρησε στην παραχώρηση χρήσης του Β.Κ. 1972 δημοσίου γειτονικού ακινήτου για την ανέγερση Νηπιαγωγείου, ο Ο.Σ.Κ. ήδη δημοπράτησε (Νοέμβριος 1996) την τοποθέτηση 2θ Ν/Γ προς μεταστέγαση του Παιδικού Σταθμού.

Είναι εύλογο πως σύντομα θα αρχίσει υλοποιούμενο το Ν/Γ που φυσιολογικά θα έχει μικρή διάρκεια περάτωσης λόγω του τρόπου κατασκευής που επελέγη (βαρειά προκατασκευή) το οποίο και θα επιλύσει το στεγαστικό πρόβλημα.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

9. Στην με αριθμό 2616/26-2-97 ερώτηση δόθηκε με το υπ' αριθμ. 169/18-3-97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 2616/26-2-97 ερώτηση των Βουλευτών κ.κ. Στέλλας Αλφιέρη και Πέτρου Κουναλάκη, σας γνωρίζουμε τα εξής:

Το Ιστορικό Αρχείο του Πειραιά πρόκειται να στεγαστεί σε νεοκλασικό κτίριο ιδιοκτησίας του Δήμου Πειραιά επί των οδών Μπουμπουλίνας και Κουντουριώτου, που έχει χαρακτηρισθεί ως χρήζον ειδικής κρατικής προστασίας με την Υ.Α. Φ31/23293/2562/ 23.6.76 (ΦΕΚ Β'/897/9.7.76). Η μελέτη αποκατάστασης και μετατροπής του κτιρίου σε Ιστορικό Αρχείο εγκρίθηκε με την Υ.Α. ΥΠ.ΠΟ/56453/ΔΠΚΑΝΜ/1170/3.10.93 και για τις εργασίες που έχουν πραγματοποιηθεί για την αποκατάστασή του έχουν δαπανηθεί 43 εκατ. δρχ. Επισημαίνεται βέβαια ότι με το π.δ. 161/84 η αρμοδιότητα για τη μέριμνα και προστασία των Ιστορικών Αρχείων της χώρας ανήκει στο Υπουργείο Παιδείας και Θρησκευμάτων. Είναι όμως αυτονόητο ότι το ΥΠ.ΠΟ., στα πλαίσια των δυνατοτήτων του θα βρεθεί κοντά σε κάθε προσπάθεια για την αξιοποίηση του Ιστορικού Αρχείου Πειραιά.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

10. Στην με αριθμό 2636/27-2-97 ερώτηση δόθηκε με το υπ' αριθμ. 724/17-3-97 έγγραφο από τον Υπουργό Εργασίας η ακόλουθη απάντηση:

"Απαντώντας στην αριθμ.2636/27-2-97 ερώτηση που κατατέθηκε στη Βουλή από το Βουλευτή κ. Επ. Δανέλλη, για τα θιγόμενα σ'αυτήν θέματα, σας πληροφορούμε τα εξής:

'Οπως μας γνώρισε ο Οργανισμός Εργατικής Κατοικίας (ΟΕΚ) μετά την έναρξη των εργασιών του έργου της ανέγερσης 123 κατοικιών στη Σκύδρα, οι Υπηρεσίες του διαπίστωσαν ότι είχαν ανακύψει προβλήματα στη διοίκηση της μίας από τις κοινοπρακτούσες Εταιρίες, την ΣΤΡΥΜΩΝ ΑΤΕ, με αποτέλεσμα την αδυναμία από την κοινοπραξία συνέχισης του εν λόγω έργου.

Στη συνέχεια, το Διοικητικό Συμβούλιο του ΟΕΚ με ομόφωνη απόφασή του κήρυξε έκπτωτο τον ανάδοχο του έργου και τη συνέχιση των εργασιών από εργολάβο που θα επιλεγεί από ανοικτό μειοδοτικό διαγωνισμό με σφραγισμένες προσφορές. Η διαδικασία αυτή θα ολοκληρωθεί εντός διμήνου.

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

11. Στην με αριθμό 2670/4-3-97 ερώτηση δόθηκε με το υπ' αριθμ. 305/19-3-97 έγγραφο από τον Υφυπουργό Εθνικής Παιδείας η ακόλουθη απάντηση:

"Απαντώντας στην ερώτηση με αριθμό 2670/4-3-97 που κατέθεσαν οι Βουλευτές κ.κ. Στρ. Κόρακας και Αχιλ. Κανταρτζής, σας γνωρίζουμε τα ακόλουθα:

Το ΥΠΕΠΘ προχώρησε άμεσα με απόφασή του στη διακοπή της απόσπασης του αποχωρήσαντος από τη Φινλανδία εκπαιδευτικού κ. Λεβιδιώτη Κων/νου (από τις 16-1-97) και ταυτόχρονα στην επιλογή και απόσπαση της αντικαταστάτριάς του κας Κοσμά Αφροδίτης (από τις 23-1-97). Και οι δύο 

Σελίδα 5128 

αποφάσεις έχουν ήδη υπογραφεί και εντός των ημερών η λειτουργία του Ελληνικού σχολείου της Φινλανδίας θα αποκατασταθεί.

Ο Υφυπουργός

ΙΩΑΝ. ΑΝΘΟΠΟΥΛΟΣ"

12. Στην με αριθμό 2729/6-3-97 ερώτηση δόθηκε με το υπ' αριθμ. 282/19-3-97 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση 2729/6-3-97 που κατέθεσε στη Βουλή ο Βουλευτής κ. Σπύρος Δανέλλης, παρακαλούμε να πληροφορήσετε τον κ. Βουλευτή τα εξής:

1) Το ΥΠΕΧΩΔΕ εκτελεί, μέσω του προγράμματος INTERREG II, εργασίες κατασκευής ελικοδρομίων στα παρακάτω νησιά.

α) Αγαθονήσι

β) Σύμη

γ) Χάλκη

δ) Λέσβο (Ε/Δ Ερεσσού).

2) Η περαίωση των εργασιών προβλέπεται εντός του 1997

3) Για τα υπόλοιπα ελικοδρόμια αρμόδιο είναι το Υπουργείο Αιγαίου και η Υπηρεσία Πολιτικής Αεροπορίας του Υπουργείου Μεταφορών και Επικοινωνιών τα οποία είναι συναποδέκτες της ερώτησης.

Ο Υπουργός

Κ. ΛΑΛΙΩΤΗΣ"

13. Στην με αριθμό 2741/16-3-97 ερώτηση δόθηκε με το υπ' αριθμ. 327/19-3-97 έγγραφο από τον Υφυπουργό Εθνικής Παιδείας η ακόλουθη απάντηση:

"Απαντώντας στην ερώτηση με αριθμό 2741/6-3-97 που κατέθεσαν οι Βουλευτές κ. Π. Κουναλάκης και κα Ανδ. Λουλέ, σας γνωρίζουμε τα ακόλουθα:

Το Υπουργείο κάθε χρόνο εξετάζει με μεγάλη προσοχή τις προτάσεις για ιδρύσεις νέων σχολικών μονάδων και ειδικότερα των νησιών που παρουσιάζουν πολλές ιδιαιτερότητες.

Για την ανεξαρτοποίηση του Γυμνασίου Ερεσσού που λειτουργεί σαν γυμνασιακό παράρτημα έχει υποβληθεί σχετική πρόταση από τη Δ/νση Δ/θμιας Εκπ/σης Λέσβου καθώς και γνωμοδότηση του οικείου Νομαρχιακού Συμβουλίου.

Το Υπουργείο κατά την εξέταση των σχετικών προτάσεων για ιδρύσεις σχολικών μονάδων σε όλη τη χώρα θα εξετάσει με ιδιαίτερη προσοχή και την πρόταση αυτή.

Ο Υφυπουργός

ΙΩΑΝ. ΑΝΘΟΠΟΥΛΟΣ"

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα το Δελτίο των Επικαίρων Ερωτήσεων της Δευτέρας, 31ης Μαρτίου 1997, το οποίο έχει ως εξής:

Α. Επίκαιρες Ερωτήσεις Πρώτου Κύκλου.

Πρώτη είναι η με αριθμό 941/26.3.97 επίκαιρη ερώτηση της Βουλευτού του Πανελληνίου Σοσιαλιστικού Κινήματος κας Ελένης Ανουσάκη προς τον Υπουργό Υγείας και Πρόνοιας, σχετικά με τη λήψη των αναγκαίων μέτρων επίλυσης προβλημάτων που αντιμετωπίζουν τα άτομα με ειδικές ανάγκες κ.λπ.

Δεύτερη είναι η με αριθμό 942/26.3.97 επίκαιρη ερώτηση του Βουλευτή της Νέας Δημοκρατίας κ. Γεωργίου Παναγιωτόπουλου προς τον Υπουργό Εθνικής Οικονομίας και Οικονομικών, σχετικά με τα αυξημένα οικονομικά κίνητρα για επενδύσεις στο Νομό Ξάνθης, τη μετεγκατάσταση βιοτεχνικών και βιομηχανικών μονάδων από το Νομό Καβάλας στο Νομό Ξάνθης κ.λπ.

Τρίτη είναι η με αριθμό 935/26.3.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ.Λεωνίδα Αυδή προς τον Υπουργό Τύπου και Μέσων Μαζικής Ενημέρωσης, σχετικά με τις προθέσεις της Κυβέρνησης να διαθέσει τον ανάλογο χρόνο στο Σύλλογο Αρχιτεκτόνων που μετέχει στη Συντονιστική Επιτροπή για το Πάρκο Ελευθερίας, να εκθέσει τις απόψεις του από την Ελληνική Ραδιοφωνία Τηλεόραση κ.λπ.

Τέταρτη είναι η με αριθμό 938/26.3.97 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τον Υπουργό Πολιτισμού, σχετικά με τη λήψη των αναγκαίων μέτρων διάσωσης του Αρχαίου Θεάτρου Ερέτριας.

Πέμπτη είναι η με αριθμό 931/26.3.97 επίκαιρη ερώτηση του Βουλευτή του Δημοκρατικού Σοσιαλιστικού Κινήματος κ. Γεωργίου Καρατάσου προς τους Υπουργούς Υγείας και Πρόνοιας, Εργασίας και Κοινωνικών Ασφαλίσεων, σχετικά με τη λήψη των αναγκαίων μέτρων για τη στελέχωση του Νοσοκομείου Καλύμνου.

Β. Επίκαιρες Ερωτήσεις Δεύτερου Κύκλου.

Πρώτη είναι η με αριθμό 944/26.3.97 επίκαιρη ερώτηση του Βουλευτή της Νέας Δημοκρατίας κ. Γεωργίου Σαλαγκούδη προς τον Υπουργό Περιβάλλοντος - Χωροταξίας και Δημοσίων 'Εργων, σχετικά με τα προβλήματα που παρουσιάζει μετά την κατασκευή της η περιφερειακή οδός Θεσσαλονίκης, τον καταλογισμό των ευθυνών κ.λπ.

Δεύτερη είναι η με αριθμό 936/26.3.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς την Υπουργό Ανάπτυξης, σχετικά με την αλλαγή του θεσμικού πλαισίου για την οργάνωση και εκμετάλλευση των Βιομηχανικών Περιοχών, τη συμμετοχή ιδιωτών κ.λπ.

Τρίτη, είναι η με αριθμό 939/26.3.97 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Φώτη Κουβέλη προς τον Υπουργό Υγείας και Πρόνοιας, σχετικά με τη λήψη των αναγκαίων μέτρων επίλυσης προβλημάτων που αντιμετωπίζουν οι τυφλοί κ.λπ.

Τέταρτη είναι η με αριθμό 928/26.3.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς τους Υπουργούς Μεταφορών και Επικοινωνιών και Εθνικής 'Αμυνας σχετικά με τη λήψη των αναγκαίων μέτρων για την αναβάθμιση της Εθνικής Μετεωρολογικής Υπηρεσίας κ.λπ.".

'Εχω την τιμή να ανακοινώσω στο Σώμα, ότι η Διαρκής Επιτροπή Παραγωγής και Εμπορίου καταθέτει τις Εκθέσεις της στα σχέδια νόμων του Υπουργείου Ανάπτυξης:

1. "Κύρωση της Τελικής Πράξης της Διάσκεψης του Ευρωπαϊκού Χάρτη Ενέργειας, της Συνθήκης για το Χάρτη Ενέργειας και του Πρωτοκόλλου και Χάρτη Ενέργειας για την ενεργειακή απόδοση και τα σχετικά περιβαλλοντικά ζητήματα".

2. "Κύρωση Σύμβασης για την πυρηνική ασφάλεια".

Σελίδα 5129 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στην ημερήσια διάταξη

ΤΩΝ ΕΠΙΚΑΙΡΩΝ ΕΡΩΤΗΣΕΩΝ.

Επίκαιρες Ερωτήσεις Πρώτου Κύκλου.

Πρώτη επίκαιρη ερώτηση στην ημερήσια διάταξη είναι η με αριθμό 940, κατατεθείσα στις 26.3.1997, της Βουλευτού του Πανελληνίου Σοσιαλιστικού Κινήματος κας Ελένης Ανουσάκη, προς τον Υπουργό Εμπορικής Ναυτιλίας, σχετικά με τη μείωση των τιμών των εισιτηρίων, στα πλοία της γραμμής Πειραιά-Κρήτης κ.λπ.

Λόγω κωλύματος του αρμοδίου Υπουργού η ανωτέρω επίκαιρη ερώτηση διαγράφεται.

Δεύτερη επίκαιρη ερώτηση στην ημερήσια διάταξη είναι η με αριθμό πρωτοκόλλου 945, κατατεθείσα στις 26.3.1997, της Βουλευτού της Νέας Δημοκρατίας κας Μαριέτας Γιαννάκου-Κουτσίκου, προς τον Υπουργό Υγείας και Πρόνοιας, σχετικά με το πιλοτικό πρόγραμμα παροχής πρώτων βοηθειών, από το Εθνικό Κέντρο 'Αμεσης Βοήθειας, με ειδικά εξοπλισμένη μοτοσυκλέτα, την αποτελεσματικότητα του μέσου κ.λπ.

Η επίκαιρη ερώτηση εν περιλήψει έχει ως ακολούθως:

"Πριν από λίγο καιρό το Υπουργείο Υγείας ενέκρινε ένα πιλοτικό πρόγραμμα παροχής πρώτων βοηθειών από το ΕΚΑΒ, με ειδικά εξοπλισμένη μοτοσικλέτα. Στόχος του προγράμματος ήταν η έγκαιρη αντιμετώπιση ορισμένων εκτάκτων περιστατικών, σε συνθήκες μεγάλης κυκλοφοριακής κίνησης και γενικότερα η συντόμευση του χρόνου επέμβασης του ΕΚΑΒ.

Το ιδιαίτερα ενδιαφέρον αυτό εγχείρημα έκλεισε τον πρώτο κύκλο λειτουργίας του με επιτυχία. Σύμφωνα με τα επίσημα στοιχεία (όπως δημοσιεύθηκαν στο περιοδικό "ΜΟΤΟ"), στις τριάντα εννιά ημέρες καθαρής υπηρεσίας, η μοτοσικλέτα κλήθηκε να παρέμβει σε εκατόν σαράντα επτά περιπτώσεις, με μέσο χρόνο άφιξης ένα έως πέντε λεπτά στο 68% των περιπτώσεων και έξι έως δέκα λεπτά στο υπόλοιπο 32%. Ας σημειωθεί ότι ο μέσος όρος επέμβασης των ασθενοφόρων είναι δέκα πέντε έως τριάντα λεπτά.

Χαρακτηριστικά αναφέρεται πως το εποχούμενο προσωπικό, μία ιατρός αναισθησιολόγος και ο οδηγός νοσηλευτής, αντιμετώπισαν σαράντα οκτώ λιποθυμίες, είκοσι πέντε τροχαία, δέκα τρεις ναρκομανείς, δεκατρία καρδιολογικά επεισόδια και μία πτώση από ύψος. Στο ίδιο άρθρο αναφέρεται, πως σύμφωνα με την άποψη του καθηγητή, κ. Παπαδόπουλου, τουλάχιστον δώδεκα ατόμα σώθηκαν από βέβαιο θάνατο.

Κατόπιν τούτων ερωτάται ο Υπουργός Υγείας: 

Ποιά είναι η επίσημη εκτίμηση του Υπουργείου Υγείας, για την αποτελεσματικότητα του μέσου;

Αν οι πρώτες εκτιμήσεις ήταν θετικές, γιατί διακόπηκε το πρόγραμμα;

Αν συνεχιστεί το πρόγραμμα, πότε θα γίνει αυτό και σε ποιά έκταση;

Ο Υφυπουργός Υγείας Πρόνοιας κ. Σκουλάκης έχει το λόγο για τρία λεπτά για να πρωτολογήσει.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Κύριε Πρόεδρε, κυρίες και κύριοι συνάδελφοι, πράγματι με την έγκριση του Υπουργείου Υγείας, Πρόνοιας, τον Αύγουστο του 1996, ξεκίνησε ένα πιλοτικό πρόγραμμα παροχής πρώτων βοηθειών από το ΕΚΑΒ, με ειδικά εξοπλισμένη μοτοσικλέτα.

'Οπως πολύ σωστά αναφέρει στην ερώτησή της η κα Κουτσίκου, στόχος του προγράμματος ήταν η έγκαιρη αντιμετώπιση ορισμένων εκτάκτων περιστατικών, σε συνθήκες μεγάλης κυκλοφοριακής κίνησης και γενικότερα η συντόμευση του χρόνου επέμβασης του ΕΚΑΒ. Μετά από τριάντα εννιά ημέρες πιλοτικής εφαρμογής του προγράμματος, τα αποτελέσματα είναι τα παρακάτω: Η μοτοσικλέτα κλήθηκε να παρέμβει σε εκατόν σαράντα επτά περιπτώσεις, με μέσο χρόνο άφιξης ένα έως πέντε λεπτά στο 68% των περιπτώσεων και έξι έως δέκα λεπτά στο υπόλοιπο 32% των περιπτώσεων.

Εκείνο που έχει σημασία είναι ότι, σύμφωνα με την αξιολόγηση του προγράμματος από τους ειδικούς, πράγματι τα αποτελέσματα είναι εντυπωσιακά. 'Ενας εξειδικευμένος νοσηλευτής οδηγός και μια εξειδικευμένη γιατρός αναισθησιολόγος, στο χρόνο που προανέφερα, πήγαιναν στον τόπο του συμβάντος, παρείχαν τις άμεσες πρώτες βοήθειες και αυτό ήταν το κρίσιμο σημείο, που στόχευε αυτό το εγχείρημα, έτσι ώστε να δοθεί χρόνος ανάταξης του περιστατικού, μέχρι να φθάσει το ασθενοφόρο.

Τα αποτελέσματα κρίθηκαν πάρα πολύ ικανοποιητικά. Είναι χαρακτηριστική η φράση που κυκλοφορεί στους κύκλους του ΕΚΑΒ ότι "η μοτοσυκλέτα μας έχει λύσει τα χέρια". Είμαι στην ευχάριστη θέση να ανακοινώσω ότι το πρόγραμμα θα εφαρμοσθεί κανονικά από 1.4.97 από τις οκτώ το πρωί μέχρι τις δέκα το βράδυ. Στόχος του ΕΚΑΒ είναι να επεκταθεί και σε άλλες μεγάλες πόλεις, στον Πειραιά και στη Θεσσαλονίκη.

Εάν υπήρξε μία μικρή διακοπή, είναι λόγω τεχνικών δυσκολιών. Υπήρξε ένα πρόβλημα ως προς τη σύμβαση εργασίας του γιατρού. Είμαι στην ευχάριστη θέση να σας πω ότι η γιατρός προσελήφθη πλέον ως γιατρός του ΕΣΥ, με την προκήρυξη την οποία είχαμε κάνει και έτσι δεν υπάρχει κανένα πρόβλημα και την άλλη εβδομάδα, από 1.4.97 -επαναλαμβάνω- το πρόγραμμα θα λειτουργεί σε καθημερινή βάση και στόχος του ΕΚΑΒ, με τη βοήθεια τη δική μας, με την έγκριση τη δική μας, με την ολόπλευρη συμπαράσταση τη δική μας, είναι να επεκταθεί και στις άλλες πόλεις, ιδιαίτερα στον Πειραιά και στη Θεσσαλονίκη.

ΠΡΟΕΔΡΕΥΩΝ (Παναγιώτης Σγουρίδης): Η κα Μαριέτα Γιαννάκου-Κουτσίκου έχει το λόγο δύο λεπτά για να αναπτύξει την επίκαιρη ερώτησή της.

ΜΑΡΙΕΤΑ ΓΙΑΝΝΑΚΟΥ-ΚΟΥΤΣΙΚΟΥ: Κύριε Υπουργέ, χαίρομαι που είπατε ότι θα ξαναρχίσει το πρόγραμμα. Είμαι υποχρεωμένη όμως να επιμείνω σε δύο σημεία. Πρώτον, γιατί διεκόπη το πρόγραμμα; Και δεύτερον αν είναι αλήθεια, ότι η συγκεκριμένη γιατρός η οποία ήρθε εκεί με τον όρο να συμμετέχει σ' αυτό το πιλοτικό πρόγραμμα, μόλις έγινε γιατρός του ΕΣΥ αρνείται να συμμετάσχει. Θέλω να μου απαντήσετε επ' αυτού, διότι έχω τη βάσιμη υποψία και τις πληροφορίες, ότι σε λίγο καιρό θα έχουμε το ίδιο πρόβλημα.

Το πιλοτικό αυτό πρόγραμμα είναι και έξυπνο και σωστό και είχε απόδοση. Φαίνεται πως δώδεκα άτομα σώθηκαν από βέβαιο θάνατο λόγω της ταχύτητας με την οποία προσήλθε η μοτοσυκλέτα. Το πρόγραμμα αυτό εφαρμόζεται και σε άλλες χώρες της Ευρώπης, όπως ξέρετε, με εξαιρετική επιτυχία.

Εγώ λοιπόν, δεν μπορώ να δεχθώ ότι για συνδικαλιστικά και προσωπικά αιτήματα -διότι γι' αυτό σταμάτησε η μοτοσυκλέτα να λειτουργεί- είναι δυνατόν να εκβιάζεται ένα ολόκληρο Σύστημα Υγείας και κυρίως το Σύστημα 'Αμεσης Βοήθειας -ξέρετε ότι η 'Αμεση Βοήθεια και η επείγουσα ιατρική είναι το σημαντικότερο- και να παραμένει επί τόσο χρόνο ανενεργό έως ότου ικανοποιηθούν αιτήματα -δεν ξέρω ποια. Το ΕΣΥ έχει χιλιάδες γιατρούς, κύριε Υπουργέ. Θα πρέπει να πάρουν απόφαση, ότι, αφού ήθελαν να γίνουν δημόσιοι υπάλληλοι, θα κάνουν πάρα πολύ καλά να εκτελούν το καθήκον τους κατ' αρχήν και εν συνεχεία να διεκδικούν τα αιτήματά τους. Θέλω να μου απαντήσετε επ' αυτού.

ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Υγείας Πρόνοιας κ. Σκουλάκης έχει το λόγο δύο λεπτά για να δευτερολογήσει.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Κυρία συνάδελφε, με αιφνιδιάζεται με το ερώτημά σας. Είχα χθες και σήμερα τηλεφωνική επικοινωνία και με τον Πρόεδρο του ΕΚΑΒ και με τον κ. Παπαδόπουλο, τον υπεύθυνο του προγράμματος. Τέτοιο θέμα δεν μου έβαλαν. Απλώς μου ετόνισαν ότι υπήρξε ένα πρόβλημα ως προς την εργασιακή σχέση. Δεν ήταν μόνιμη η γιατρός η οποία είχε λάβει μέρος σ' αυτό το πρόγραμμα. Προσλήφθηκε ως γιατρός του ΕΣΥ και με διαβεβαίωσαν ότι από 1.4.97 το πρόγραμμα θα εφαρμοσθεί σε καθημερινή βάση από τις οκτώ το πρωϊ έως στις δέκα το βράδυ.

Είμαι όμως υποχρεωμένος, μετά από αυτό που μου είπατε, να το ψάξω. Και βεβαίως συμφωνώ μαζί σας ότι προσελήφθησαν για τη συγκεκριμένη αποστολή και είμαι σίγουρος ότι θα υπάρξει λύση εάν αυτό που εσείς βάλατε σαν πρόβλημα είναι 

Σελίδα 5130 

υπαρκτό. Νομίζω, όμως, ότι δεν είναι υπαρκτό, γιατί τώρα μόλις, πριν από ένα λεπτό, μιλούσα πάλι με τον κ. Παπαδόπουλο και μίλησα και χθες με τον κ. Τσαγκαράκη και σας διαβεβαιώνω ότι δεν μου έβαλαν τέτοιο θέμα.

Εμείς πάντως σαν Υπουργείο θα το στηρίξουμε το πρόγραμμα και οφείλουμε όλοι εδώ να ομολογήσουμε ότι είναι ένα πάρα πολύ καλό πρόγραμμα και να συγχαρούμε και τη διοίκηση και τον Πρόεδρο και τον κ. Παπαδόπουλο και όλους όσους συνέβαλαν στο επιτυχές αυτό εγχείρημα.

ΠΡΟΕΔΡΕΥΩΝ (Παναγιώτης Σγουρίδης): Να προσλαμβάνετε γιατρούς νέας ηλικίας, που όλοι οδηγούν μοτοσυκλέτα.

Η τρίτη στην ημερήσια διάταξη με αριθμό 933/26.3.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αχιλλέα Κανταρτζή προς τον Υπουργό Γεωργίας, σχετικά με τις προθέσεις της Κυβέρνησης να εγκρίνει επιδότηση προς την επιχείρηση "Ελληνική Βιομηχανία Κρέατος" (ΕΛΒΙΚ) παρά το γεγονός ότι καταγγέλλεται από το Υπουργείο Οικονομικών για φοροδιαφυγή, έχει ως εξής:

"Το Δεκέμβρη του 1995, η επιχείρηση "Ελληνική Βιομηχανία Κρέατος" που ανήκει στον 

ευρύτερο δημόσιο τομέα και βρίσκεται στην Κοινότητα Μεγάλων Καλυβίων Τρικάλων, πουλήθηκε στον όμιλο Μπατάλα-Καρατζούνη αντί πινακίου φακής, με προίκα τα οκτακόσια δέκα εννιά στρέμματα εκ των οποίων τα πεντακόσια είναι καλλιεργήσιμη έκταση, που διεκδικεί η Κοινότητα Μεγάλων Καλυβίων, αφού παράνομα και δια της βίας της αφαιρέθηκε επί χούντας. Οι νέοι ιδιοκτήτες αποθρασυμένοι από την πολιτική της Κυβέρνησης, έχουν ζητήσει την επιδότηση της επιχείρησής τους με 2.775.000.000 δρχ. από το FEOGA και το Πρόγραμμα Δημοσίων Επενδύσεων στα πλαίσια του κανονισμού της Ευρωπαϊκής Οικονομικής Κοινότητας 866/90.

Ερωτάται ο κύριος Υπουργός εάν προτίθεται η Κυβέρνηση να εγκρίνει αυτή την επιδότηση, τη στιγμή μάλιστα που οι νέοι ιδιοκτήτες της "Ελληνικής Βιομηχανίας Κρέατος" καταγγέλλονται από το Υπουργείο Οικονομικών ως φοροφυγάδες δισεκατομμυρίων δραχμών όπως προκύπτει από τους πίνακες που έδωσε στη δημοσιότητα στις 12-12-1996, καταγράφοντας έτσι ένα πρωτοφανές σκάνδαλο για τον Τόπο μας".

Ο Υφυπουργός Γεωργίας κ.Σωτηρλής έχει το λόγο για τρία λεπτά για να πρωτολογήσει.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Κύριε Πρόεδρε, κύριοι συνάδελφοι, στις 22-12-95, στα πλαίσια του έργου της εκκαθάρισης, το σύνολο του ενεργητικού της ΕΛΒΙΚ κατακυρώθηκε στον κ.Μπατάλα που πλειοδότησε στο σχετικό δημόσιο πλειοδοτικό διαγωνισμό.

Το ύψος του ποσού που συμφωνήθηκε ήταν, ένα δισεκατομμύριο τετρακόσια ογδόντα δύο εκατομμύρια πεντακόσιες χιλιάδες δραχμές. Και απ'αυτά, τα εκατόν εβδομήντα εκατομμύρια καταβλήθηκαν στις 22-12-95 και τα υπόλοιπα συμφωνήθηκε να δίνονται σε πέντε ετήσιες έντοκες δόσεις με επιτόκιο 25%. Αναφέρομαι σ'αυτά, γιατί το περιεχόμενο της ερώτησης του κυρίου συναδέλφου έχει μέσα, πέρα από συγκεκριμένες παρατηρήσεις και κάποιες ανακρίβειες.

Το συγκρότημα της ΕΛΒΙΚ είναι εγκατεστημένο σε γήπεδο συνολικού εμβαδού οκτακοσίων δέκα εννέα στρεμμάτων. Δεν περιήλθε στην ιδιοκτησία της ΕΛΒΙΚ επί χούντας, κύριε συνάδελφε, αλλά με παραχωρητήρια του Ελληνικού Δημοσίου το πρώτο το 1965 με εξακόσια δέκα εννιά στρέμματα και το δεύτερο παραχωρητήριο στις 4-10-72 άλλα διακόσια στρέμματα.

Από εκεί και πέρα, υπήρξε αγωγή της Κοινότητας από το 1992. Υπήρξε αντιαγωγή του ομίλου και εκδικάστηκε η υπόθεση. Και υπάρχει τελεσίδικη απόφαση η οποία αναγνωρίζει την "ΑΕΒΕ ΕΛΒΙΚ", κύρια της ως άνω έκτασης, η οποία διεκδικείται από την Κοινότητα. Και η Κοινότητα έχει τη συμπάθειά μας προς αυτήν την κατεύθυνση, αλλά πρέπει να λειτουργήσουμε μέσα στα πλαίσια των νόμων της Πολιτείας.

Ο όμιλος από την ώρα που περιήλθε η ΕΛΒΙΚ στα χέρια του, έκανε τεχνοοικονομική μελέτη και την υπέβαλε στο Υπουργείο Γεωργίας στις 29-3-96, προκειμένου να υπαχθεί στις διατάξεις του Κανονισμού -όπως λέτε- 866/90, για να κάνει εκσυγχρονισμό βιομηχανικών σφαγείων τριών γραμμών, μονάδα επεξεργασίας υποπροϊόντων, μετεγκατάσταση, εκσυγχρονισμό αλλαντοποιείων, προϋπολογισμού τεσσάρων δισεκατομμυρίων διακοσίων εκατομμυρίων δραχμών.

Συμπληρώθηκαν όλα τα αναγκαία δικαιολογητικά. Υπάρχει εισήγηση της Διεύθυνσης Γεωργίας. Υπάρχει απόφαση του Νομαρχιακού Συμβουλίου. Υπάρχουν χωροταξικές άδειες.

Από τις 21-8-96 μέχρι σήμερα που υποβάλαμε στην Επιτροπή της Γενικής Διεύθυνσης Ανταγωνισμού στην Ευρωπαϊκή 'Ενωση το αίτημα της συγκεκριμένης εταιρείας, οι υπηρεσίες μας και το Υπουργείο Γεωργίας, όχι μόνο δεν πήρε καμία θέση, αλλά και σε συνεργασία με το Υπουργείο των Οικονομικών, παρακολουθεί την οικονομική δυνατότητα της εταιρείας. Και θα κρίνει ανάλογα, αναμένοντας βεβαίως και την τελική απόφαση της Επιτροπής της Γενικής Διεύθυνσης Ανταγωνισμού της Ευρωπαϊκής 'Ενωσης. 'Ετσι λοιπόν, παρ'ότι πέρασε αρκετός καιρός, το Υπουργείο Γεωργίας δεν έδωσε καμία απάντηση και εξετάζει συνολικά το θέμα και στα πλαίσια των νέων δεδομένων δηλ. οφειλών της εταιρείας ή μετόχων της προς το Ελληνικό Δημόσιο θα αποφασίσει τελεσίδικα.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ.Σωτηρλή.

Ο κ. Κανταρτζής έχει το λόγο για δύο λεπτά για να αναπτύξει την επίκαιρη ερώτηση.

ΑΧΙΛΛΕΥΣ ΚΑΝΤΑΡΤΖΗΣ: Περιμέναμε από την Κυβέρνηση σήμερα, από τον αρμόδιο Υπουργό, να δώσει καθαρή απάντηση, αν η Κυβέρνηση είναι διατεθειμένη να συνδράμει στο αίτημα των νέων ιδιοκτητών για επιδότηση, για τη σκανδαλώδη επιδότηση με δύο δισεκατομμύρια επτακόσια εβδομήντα πέντε εκατομμύρια δραχμές.

Θα κάνουν λέει επένδυση τέσσερα δισεκατομμύρια τη στιγμή που έχουν μετοχικό κεφάλαιο μόνο δέκα εκατομμύρια. Και από αυτά (δηλαδή την επένδυση) τα τριακόσια εκατομμύρια είναι δάνειο και τα δύο επτακόσια εβδομήντα πέντε εκατομμύρια είναι επιδότηση. Για να μην πω πως πουλήθηκε η επιχείρηση και με ποιους όρους.

'Ερχεται το Υπουργείο Οικονομικών και δίνει στη δημοσιότητα πίνακες με τους φοροφυγάδες. Τους διαβάζω: "Καραντζούνης Αθανάσιος, Φόρτης-Μάρτης λαθρεμπορία καπνικών, πρόστιμο ένα δισεκατομμύριο διακόσια ογδόντα οκτώ εκατομμύρια. Μπατάλας Στέφανος -ο άλλος εκ των ιδιοκτητών- Τυροκομικά Προϊόντα, πρόστιμο ΚΒΣ ένα δισεκατομμύριο τετρακόσια πενήντα δύο εκατομμύρια." Και συνεχίζεται ο έλεγχος.

Το ερώτημα είναι: Τους χαρίσατε το εργοστάσιο και το ένα δισεκατομμύριο τετρακόσια εκατομμύρια που αναφέρετε δεν είναι έντοκα. Το τίμημα ήταν εννιακόσια είκοσι εκατομμύρια δραχμές. Το ένα δισεκατομμύριο τετρακόσια εκατομμύρια διαμορφώνεται γιατί θα καταβληθεί σε πέντε ετήσιες δόσεις.

Θα τους δώσετε απάνω και τα τρία δισεκατομμύρια δραχμές. Αυτό πλέον ξεφεύγει από την έννοια του σκανδάλου και πιστεύουμε ότι εμπίπτει και στις διατάξεις του κοινού ποινικού δικαίου.

Δεν μπορεί στους φοροφυγάδες -τη στιγμή που το Υπουργείο Οικονομικών τους καταγγέλλει για φοροφυγάδες- να τους δίνετε και πανοπροίκι από πάνω.

Τώρα είναι ανάστατη η κοινή γνώμη των Τρικάλων. Θα συμπαρασταθεί στην Κοινότητα με όλες τις δυνάμεις και δεν πρόκειται να δεχθεί τη σκανδαλώδη αυτή επιχορήγηση.

Αναφερθήκατε στην απόφαση του Νομαρχιακού Συμβουλίου. Δεν λέτε όμως ότι η απόφαση αυτή του Νομαρχιακού Συμβουλίου πάρθηκε από την κυβερνητική πλειοψηφία μόνο. 'Οτι όλοι οι υπόλοιποι τάχθηκαν εναντίον αυτής της επιδότησης. Και βέβαια, επικαλείσθε και λέτε ότι έγιναν με συμβόλαια. Τα γνωρίζετε καλά αυτά τα πράγματα. Επί χούντας έγινε η κατάληψη της έκτασης. Τη Μεγάλη Παρασκευή έγιναν συλλήψεις -το 1968- και αφέθηκαν ελεύθεροι μετά από παρέμβαση του τότε Μητροπολίτη. Και αν δεν υπήρχε δικτατορία οι κάτοικοι θα είχαν προβεί σε όλες τις νόμιμες ενέργειες για να διεκδικήσουν την έκταση αυτή. Δεν προχώρησαν γιατί μετά τη μεταπολίτευση η επιχείρηση ανήκει στον

Σελίδα 5131 

ευρύτερο δημόσιο τομέα, στις συνεταιριστικές οργανώσεις.

Τι θα κάνετε; Θα ικανοποιήσετε το αίτημα των κατοίκων για τα πεντακόσια καλλιεργήσιμα στρέμματα;

Και τέλος, το μεγάλο ερώτημα είναι γιατί τόσα χρόνια, από το 1972 που ιδρύθηκε η επιχείρηση, δεν έγινε μιας δραχμής επένδυση; Ούτε ένα καρφί δεν μπήκε όπως λέει η Διεύθυνση Γεωργίας. Και έρχεσθε τώρα, αφού την πουλήσατε στους ιδιώτες, να τους δώσετε δύο δισεκατομμύρια επτακόσια εβδομήντα πέντε εκατομμύρια τη στιγμή που αρνηθήκατε να την παραχωρήσετε στην 'Ενωση Αγροτικών Συνεταιρισμών, στο συνεταιριστικό κίνημα των αγροτών.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο για δύο λεπτά να δευτερολογήσει.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Με όσα είπα στην πρώτη μου τοποθέτηση περίμενα ότι ο κύριος συνάδελφος θα αποφύγει λίγο την υπερβολή και θα μείνει επί της ουσίας. Φαίνεται ότι οι ημερομηνίες τον ίδιον δεν τον αγγίζουν. Απλώς του αρέσει να δημιουργεί εντυπώσεις, αγνοώντας και ημερομηνίες και πραγματικότητες.

ΑΧΙΛΛΕΥΣ ΚΑΝΤΑΡΤΖΗΣ: Το λέει η εφημερίδα.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Αφήστε κύριε συνάδελφε. Τα ξέρουμε και αναφέρθηκα και σ' αυτά, μόνο που έγιναν εκ των υστέρων. Πρέπει να καταλάβετε ότι η Κυβέρνηση είναι ενιαία. Η ίδια η Κυβέρνηση του ΠΑΣΟΚ ανακάτωσε αυτά τα στοιχεία που εσείς αναφέρατε και η Κυβέρνηση του ΠΑΣΟΚ θα αποφασίσει επίσης εάν θα εγκριθεί ή όχι αυτή η επένδυση, βεβαίως μέσα στα πλαίσια των νόμων και μέσα στα πλαίσια του ανταγωνισμού. Γι'αυτό ακριβώς επί ένα χρόνο δεν έχουμε δώσει απάντηση, γιατί θέλουμε να μαζέψουμε όλα τα στοιχεία, να κρίνουμε όλο το αποτέλεσμα, αλλά και την προοπτική λειτουργίας της εταιρείας. Διότι ενώ σας ανέφερα ημερομηνία παραχώρησης -έγινε το 1975- εσείς μιλάτε ακόμη για χούντα. Ενώ σας είπα ότι το τίμημα έγινε από πλειοδοτικό διαγωνισμό, μιλάτε πάλι για εξευτελιστική τιμή και χάρισμα της εταιρείας. Τι να σας πω κύριε συνάδελφε! Είναι δικές σας επιλογές αυτές, δική σας ορολογία που δεν την χρησιμοποιώ εγώ.

ΑΧΙΛΛΕΥΣ ΚΑΝΤΑΡΤΖΗΣ: Υπάρχουν τα συμβόλαια, που λένε εννιακόσια είκοσι εκατομμύρια. Το ενάμισι δισεκατομμύριο είναι με δόσεις.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Φαίνεται τους θεσμούς τους χρησιμοποιείτε πάντοτε κατά βούληση και όπως θέλετε.

Εγώ δεν έκρινα εάν το Νομαρχιακό Συμβούλιο είναι της πλειοψηφικής παράταξης της Κυβέρνησης ή όχι. Είναι Νομαρχιακό Συμβούλιο. Αυτό πήρε την απόφαση και αυτό μας έδωσε την απάντηση. Παρ' όλα αυτά, παρ' ότι ο φάκελος είναι ολοκληρωμένος, εμείς δεν προχωρήσαμε ακριβώς γιατί θέλουμε να αξιολογήσουμε όλα τα δεδομένα.

Απ' την άλλη μεριά, η έκταση να παραχωρηθεί στην Κοινότητα. Ποιος θα έλεγε όχι, αν μπορούσαμε; Υπάρχουν όμως νόμοι σ'αυτόν τον Τόπο. Υπάρχουν δικαστικές αποφάσεις.

Βλέπουμε με ευαισθησία το αίτημα της Κοινότητας. 'Ομως, έχασε τη δίκη. Και όχι μόνο αυτό, κύριε συνάδελφε. Ξέρετε πολύ καλά ότι δεν έκανε ένσταση να πάει η υπόθεση στο Εφετείο για να διεκδικήσει την έκταση. Σταμάτησε μέχρι εκεί. Δεν έκανε καμία κίνηση. Είναι λάθη αυτά, τα οποία μας απασχολούν. Γιατί διαφορετικά, θα είχαμε κλείσει το φάκελο. 'Ολα είναι νόμιμα. Δεν τον κλείνουμε, ακριβώς γιατί θέλουμε να δούμε όλες τις πτυχές αυτής της αγοραπωλησίας. Επιπλέον,θέλουμε να λειτουργεί μία ζωντανή επιχείρηση στην περιοχή. Βοηθά τον Τόπο.

ΠΡΟΕΔΡΕΥΩΝ (Παναγιώτης Σγουρίδης): Τέταρτη στην ημερήσια διάταξη είναι η με αριθμό 937/26.3.1997 επίκαιρη ερώτηση της Βουλευτού του Συνασπισμού της Αριστεράς και της Προόδου, κας Ανδριανής Λουλέ, προς τους Υπουργούς Εθνικής Παιδείας και Θρησκευμάτων, Εθνικής Οικονομίας και Οικονομικών, σχετικά με τα οικονομικά προβλήματα που αντιμετωπίζει το Τεχνολογικό Εκπαιδευτικό 'Ιδρυμα (ΤΕΙ) Λάρισας και τη λήψη των αναγκαίων μέτρων.

Η επίκαιρη ερώτηση σε περίληψη έχει ως εξής:

"Σε οικονομικό αδιέξοδο βρίσκεται το Τεχνολογικό Εκπαιδευτικό 'Ιδρυμα Λάρισας (ΤΕΙ Λάρισας) με σοβαρές συνέπειες στην εκπαιδευτική και διοικητική λειτουργία του. Σύμφωνα με το Διοικητικό του Συμβούλιο, το 'Ιδρυμα οδηγείται στην επαιτία με άμεσο κίνδυνο οι προσφερόμενες από αυτό υπηρεσίες να καθίστανται προβληματικές έως αδύνατες. Το πρόβλημα ανέκυψε μετά την άρνηση του Υπουργείου Εθνικής Παιδείας και Θρησκευμάτων να εγκρίνει τον προϋπολογισμό του Ιδρύματος για το 1997, ζητώντας παράλληλα από το Συμβούλιο του ΤΕΙ, να περικόψει τις λειτουργικές του δαπάνες κατά τετρακόσια περίπου εκατομμύρια δραχμές, ζητώντας ουσιαστικά τη μείωση των εξόδων στα επίπεδα του 1995. Κάτι τέτοιο όμως καθίσταται αδύνατο, λαμβανομένου υπόψη τις πραγματικές ανάγκες και υποχρεώσεις του Ιδρύματος, όπως και τον αυξημένο αριθμό των εισακτέων (πεντακόσιοι εξήντα νέοι σπουδαστές) το μεγαλύτερο σε ολόκληρη τη Χώρα, κατά τον περασμένο Σεπτέμβριο. Παρ' όλα αυτά, τα τρέχοντα λειτουργικά έξοδα έχουν δημιουργήσει για το 'Ιδρυμα οφειλές εκατοντάδων εκατομμυρίων, ώστε να βρίσκεται στα πρόθυρα της χρεωκοπίας.

Ερωτώνται οι κύριοι Υπουργοί:

Βάση ποιας πολιτικής για την Παιδεία ζητείται η συμπίεση αυτή των δαπανών;

Παραβιάζει ο προϋπολογισμός του ΤΕΙ Λάρισας για το 1997 τον αντίστοιχο Προϋπολογισμό του Κράτους που προβλέπει το κονδύλι ύψους δεκατεσσάρων δισεκατομμυρίων συνολικά για τα Τεχνολογικά Ιδρύματα; Τι προέκυψε από τα κέρδη μέχρι σήμερα και ζητείται να περικοπούν οι δαπάνες στα προ διετίας επίπεδα;

Θα προχωρήσει τουλάχιστον στην έγκριση σχετικών πιστώσεων για να καλυφθούν τα ως τώρα χρέη, ύψους διακοσίων εξήντα περίπου εκατομμυρίων δραχμών."

Ο Υφυπουργός Εθνικής Παιδείας και Θρησκευμάτων κ. Ανθόπουλος έχει το λόγο.

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): Κύριε Πρόεδρε, κυρία και κύριοι συνάδελφοι, θα ήθελα κατ' αρχήν να δώσω στο Σώμα κάποια πληροφοριακά στοιχεία, όχι για να ανατρέψω την επίκαιρη ερώτηση της συναδέλφου, αλλά περισσότερο για να δώσω μία πλήρη ενημέρωση για το τι συμβαίνει από άποψη οικονομική και λειτουργική, στα ΤΕΙ της Χώρας, με αφορμή το ΤΕΙ Λάρισας.

Είναι ανακριβές ότι το Υπουργείο Εθνικής Παιδείας και Θρησκευμάτων, αρνείται να εγκρίνει προϋπολογισμούς, γιατί δεν είναι της αρμοδιότητάς του να το πράξει, αν δεν τηρηθεί μία προδικασία που προβλέπεται από το νόμο, για την έγκριση του προϋπολογισμού του '97 και τις διαδικασίες που με εγκυκλίους του το Γενικό Λογιστήριο του Κράτους έχει απευθύνει σε όλα τα ΝΠΔΔ της Χώρας.

Θα ήθελα επίσης να υπογραμμίσω ότι δεν γίνεται περικοπή δαπανών, τόσο λειτουργικών όσο και σίτισης, αλλά αντίθετα γίνεται αύξηση σε σχέση με το οικονομικό έτος 1995. Επικαλούμαι τους πίνακες καθορισμού επιχορηγήσεων των ΤΕΙ για λειτουργικές δαπάνες '95 και '97.

Το νούμερο του '95 είναι επτακόσια εκατομμύρια δραχμές για το ΤΕΙ Λάρισας. Αντίστοιχα, του '97 διαμορφώνεται στο ένα δισεκατομμύριο σαράντα εκατομμύρια δραχμές, δηλαδή έχουμε μία διαφορά τετρακοσίων σαράντα εκατομμυρίων επιπλέον.

'Οσον αφορά δε τον πίνακα καθορισμού επιχορηγήσεων για σίτιση των σπουδαστών με τους αριθμούς του '95 βρισκόμαστε στα τριακόσια πενήντα εκατομμύρια, ενώ το '97 βρισκόμαστε στα τετρακόσια πενήντα εκατομμύρια, δηλαδη έχουμε μία αύξηση εκατό εκατομμυρίων δραχμών.

Τώρα, ειδικότερα, να δώσω περισσότερες εξηγήσεις στο πρώτο σκέλος του ερωτήματος: Με εγκυκλίους του Γενικού Λογιστηρίου του Κράτους, όπως προανέφερα, που έχουν να κάνουν με τον τρόπο εκτέλεσης του προϋπολογισμού του οικονομικού έτους 1997, ορίζεται ότι για να καταστεί δυνατή η χρηματοδότηση των Νομικών Προσώπων Δημοσίου Δικαίου που επιχορηγούνται από τον Κρατικό Προϋπολογισμό, θα

Σελίδα 5132 

πρέπει να έχουν εγκεκριμένο προϋπολογισμό του έτους 1997 -και αυτό συμβαίνει και για το ΤΕΙ Λάρισας- ο οποίος θα πρέπει καταρχήν να κυμανθεί στα επίπεδα όχι του 1995, αλλά του 1996 τα οποία είναι εγγύς του 1997 και επίσης να έχουν και εγκεκριμένο Απολογισμό του 1995.

Ο παρακαθήμενος Υφυπουργός Οικονομικών έχει την ευθύνη αυτής της εγκυκλίου και είμαστε υποχρεωμένοι και εμείς ως Υπουργείο Παιδείας, αλλά και τα ΤΕΙ ως Νομικά Πρόσωπα Δημοσίου Δικαίου να την εκτελέσουμε. Στη δευτερολογία μου θα ολοκληρώσω το σκεπτικό μου.

ΠΡΟΕΔΡΕΥΩΝ (Παναγιώτης Σγουρίδης): Η κα Λουλέ έχει το λόγο δύο λεπτά για να αναπτύξει την επίκαιρη ερώτηση.

ΑΝΔΡΙΑΝΗ ΛΟΥΛΕ: Κύριε Πρόεδρε, δεν ξέρω μήπως τελικά έπρεπε σε αυτή την ερώτηση να απαντήσει ο Υφυπουργός Οικονομικών και ίσως όχι ο κ. Ανθόπουλος.

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): Μου προμήθευσε όλα τα αναγκαία στοιχεία. Μην ανησυχείτε. Είναι άλλωστε εδώ...

ΑΝΔΡΙΑΝΗ ΛΟΥΛΕ: Το λέω γιατί είπατε, δίπλα μου είναι. 'Ισως θα μπορούσε να απαντήσει. Θα μπορούσατε ενδεχομένως εσείς, κύριε Δρυ, να είχατε απαντήσει.

ΠΡΟΕΔΡΕΥΩΝ (Παναγιώτης Σγουρίδης): Ναι, υπάρχουν καλοί και κακοί μέσα στην Κυβέρνηση!

ΑΝΔΡΙΑΝΗ ΛΟΥΛΕ: 'Οχι καλοί και κακοί, αλλά θα μπορούσε να είχε απαντήσει ο κ. Δρυς, αφού είναι θέμα Υπουργείου Οικονομικών.

ΓΕΩΡΓΙΟΣ ΔΡΥΣ (Υφυπ. Οικονομικών): Κυρία Λουλέ, τα είπε πολύ καλά ο κ. Ανθόπουλος και δεν χρειάζεται να απαντήσω εγώ.

ΑΝΔΡΙΑΝΗ ΛΟΥΛΕ: Δεν είπα ότι δεν τα είπε καλά. Δεν είπα κάτι τέτοιο, προς Θεού. Ανέφερε το Υπουργείο Οικονομικών και είπα ότι ενδεχομένως θα έπρεπε να μου απαντήσετε εσείς.

Εδώ τον περασμένο Δεκέμβριο ο Υπουργός Παιδείας είπε ότι θα δώσει κάποια χρήματα στα ΤΕΙ, σε όλα τα ΤΕΙ της Ελλάδος και έχουμε φτάσει στον Απρίλη και όχι μόνο δεν έχουν δοθεί αυτά τα χρήματα αλλά τους ζητούμε να περικόψουν και δαπάνες.

Είπατε ότι δεν ζητάτε από τη σίτιση. Τότε από τι ζητάτε να κοπούν; Από τους μισθούς των σπουδαστών που έκαναν πρακτική εξάσκηση στο ίδρυμα ή από τους μισθούς των εκτάκτων εκπαιδευτικών που είναι απλήρωτοι από το Νοέμβρη; Από που ζητάτε να γίνουν; 'Οπως ξέρετε το ΤΕΙ Λάρισας έχει διακόσια εξήντα εκατομμύρια χρέη αυτήν τη στιγμή και σύμφωνα με το Συμβούλιο του Ιδρύματος αν μέχρι το τέλος του μήνα δεν δοθεί επιχορήγηση θα αναγκαστούν να το κλείσουν, να βάλουν λουκέτο. Δεν ξέρω αν αυτό συμφέρει την Κυβέρνηση, δηλαδή, να κλείνουν δημόσια ιδρύματα γιατί μετά φωνάζουμε γιατί πηγαίνουν οι γονείς τα παιδιά τους σε ιδιωτικά.

Το πρόβλημα βέβαια δεν συναντάται μόνο στο ΤΕΙ Λάρισας, αλλά και στα ΤΕΙ όλης της Χώρας. Αν καθυστερήσετε να δώσετε αυτές τις επιχορηγήσεις, τότε τα χρέη τους θα φτάσουν πράγματι σε πολύ μεγάλο νούμερο και βέβαια τότε δεν θα μπορείτε να τα ξεπληρώσετε και θα έχετε δίκιο. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο δύο λεπτά για να δευτερολογήσει.

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): Ζήτησε, λοιπόν, το Υπουργείο Παιδείας να εφαρμοστεί από τα ΤΕΙ η εγκύκλιος του Γενικού Λογιστηρίου του Κράτους, διότι διαφορετικά δεν θα μπορούσε να κάνει και ανακαθορισμό τόσο των λειτουργικών δαπανών όσο και των δαπανών σίτισης, διότι έχει την ευχέρεια αυτή το Υπουργείο Παιδείας μόνο όταν εγκριθούν Προϋπολογισμός 1997 και Απολογισμός 1995 από το Γενικό Λογιστήριο του Κράτους.

Δυστυχώς, όμως, παρά τις επανειλημμένες πιέσεις - συνεννοήσεις, που κάναμε, λίγα είναι τα ΤΕΙ μέχρι σήμερα που έχουν στείλει προϋπολογισμούς 1997 και απολογισμούς 1995.

Πέρα από αυτό θα ήθελα να σας πω ότι υπάρχει για το ΤΕΙ Λάρισας και πρόβλημα για τη έγκριση των απολογισμών του λόγω παρατυπιών και ήδη από το Γενικό Λογιστήριο του Κράτους έχει γίνει σύσταση στο ΤΕΙ της Λάρισας να τους υποβάλει στο Ελεγκτικό Συνέδριο για έλεγχο όλων των στοιχείων τα οποία έχουν δώσει στο Υπουργείο Οικονομικών.

Τώρα, επειδή όπως είπατε πρέπει να ανταποκριθούμε και σε κάποιες δαπάνες που τρέχουν για να λειτουργήσουν: 

Για το ΤΕΙ Λάρισας καθορίστηκε ποσό ένα εκατομμύριο σαράντα χιλιάδες δραχμές για λειτουργικές δαπάνες και η πρώτη χρηματοδότησή του θα είναι διακόσια εξήντα εκατομμύρια δραχμές αμέσως, τώρα όπως και για τη σίτιση εκατόν δώδεκα εκατομμύρια πεντακόσιες χιλιάδες δραχμές. Αυτά, τώρα, εντός των ημερών. Αυτό, όμως, δεν σημαίνει ότι δεν θα πρέπει να ακολουθήσει όλη η διαδικασία που προανέφερα προκειμένου να γίνει ανακαθορισμός και ίσως έτσι να καλυφθεί και ένα χρέος από το παρελθόν. Το τελευταίο σκέλος της ερώτησής σας αναφέρεται ακριβώς σε αυτό το σημείο.

ΑΝΔΡΙΑΝΗ ΛΟΥΛΕ: Δηλαδή, δεσμεύεστε ότι θα τα δώσετε αυτό το μήνα; 

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): Βεβαίως και το ξέρουν όλοι. Ξέρουν όλοι ότι θα υπάρξει μία προκαταβολή για να αντιμετωπίσουν τα λειτουργικά τους προβλήματα και τη σίτιση των σπουδαστών αλλά αυτό δεν αναιρεί την υποχρέωσή τους για έγκριση Προϋπολογισμού 1997 και έγκριση Απολογισμού 1995. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Η πέμπτη στην ημερήσια διάταξη με αριθμό 929/26.3.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τους Υπουργούς Εθνικής Οικονομίας, Οικονομικών και Ανάπτυξης, σχετικά με τη λήψη των αναγκαίων μέτρων ώστε να αποτραπεί ενδεχόμενο κλείσιμο του εργοστασίου "ΜΑΚΕΔΟΝΙΚΑ ΚΛΩΣΤΗΡΙΑ Α.Ε." στο Κρανίδι Αργολίδας κ.λπ., έχει ως εξής:

"Σε μεγάλη αγωνία βρίσκονται οι εργαζόμενοι στο εργοστάσιο "ΜΑΚΕΔΟΝΙΚΑ ΚΛΩΣΤΗΡΙΑ Α.Ε.", στο Κρανίδι Αργολίδας, από τη φθίνουσα πορεία της επιχείρησης.

Ο ιδιώτης που αγόρασε το πακέτο των μετοχών από την Εθνική Τράπεζα δεν τήρησε τους όρους της σύμβασης αγοραπωλησίας που, μεταξύ άλλων, προέβλεπαν τη διατήρηση των θέσεων εργασίας με προοπτική αύξησής τους, επέκταση και εκσυγχρονισμό.

Αντίθετα προχώρησε σε απολύσεις εργαζομένων, ενώ δεν έκανε καμία επένδυση.

Η Εθνική Τράπεζα, αν και εγγυήτρια των όρων της συμφωνίας, παρακολουθεί με απάθεια τα τεκταινόμενα.

Επειδή, ενδεχόμενο κλείσιμο του εργοστασίου "ΜΑΚΕΔΟΝΙΚΑ ΚΛΩΣΤΗΡΙΑ Α.Ε." θα οδηγήσει σε οικονομικό μαρασμό την Επαρχία Ερμιονίδας και θα προσθέσει στα ήδη μεγάλα προβλήματα του Νομού Αργολίδας και αυτό της ανεργίας.

Ερωτώνται οι κύριοι Υπουργοί,

Ποια μέτρα θα λάβουν, ώστε να αποτραπεί ενδεχόμενο κλείσιμο του εργοστασίου, που θα οδηγήσει σε οικονομικό μαρασμό μία ολόκληρη περιοχή και στην ανεργία πολλούς εργαζόμενους;"

Ο Υφυπουργός Οικονομικών κ.Γεώργιος Δρυς έχει το λόγο για τρία λεπτά να πρωτολογήσει.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε, κύριοι συνάδελφοι, με το από 10.1.96 συμφωνητικό πωλήσεως των μετοχών της "ΜΑΚΛΩ Α.Ε." η Εθνική Τράπεζα, πώλησε στον κ. Πέτρο Τόττη επτά εκατομμύρια τετρακόσιες χιλιάδες περίπου, κοινές ανώνυμες μετοχές της εταιρείας αυτής και πεντακόσιες τριάντα επτά χιλιάδες εξακόσιες δεκαπέντε προνομιούχες μετοχές, χωρίς δικαίωμα ψήφου. Μεταξύ των όρων, που αναφέρονται στο συμφωνητικό πώλησης, υπάρχει και η υποχρέωση για επενδύσεις στο Κρανίδι και εκσυγχρονισμό της εκεί μονάδος.

Η εταιρεία κατέβαλε στις 11 Ιουνίου 1996, αίτημα για υπαγωγή επένδυσης, στις διατάξεις του αναπτυξιακού νόμου 1892/90, που αφορά τον εκσυγχρονισμό της υφισταμένης μονάδας στο Κρανίδι, συνολικού ύψους επτακοσίων πενήντα 

Σελίδα 5133 

εκατομμυρίων δραχμών, το οποίο και εγκρίθηκε για υπαγωγή, ύστερα από σχετική γνωμοδότηση, της αρμόδιας κεντρικής γνωμοδοτικής επιτροπής στο ύψος των εξακοσίων πενήντα εκατομμυρίων δραχμών. Για τις επενδύσεις επέκτασης της μονάδας, ως συμβατική υποχρέωση της εταιρείας, ορίζεται, κύριε συνάδελφε, ότι πρέπει να έχουν ολοκληρωθεί μέχρι την 30-6-99.

'Οσον αφορά το θέμα των θέσεων εργασίας, η Εθνική Τράπεζα με την από 2.1.97 επιστολή της μας γνώρισε, ότι ο αγοραστής είχε τηρήσει τους όρους της σχετικής σύμβασης, για διατήρηση των θέσεων εργασίας.

Με το από 27.3.97 έγγραφό της, η Εθνική Τράπεζα μας γνώρισε επίσης ότι ύστερα από πληροφορίες στον Ημερήσιο Τύπο για απόλυση δύο εργαζομένων από την εταιρεία, απευθύνθηκε στον κ. Τόττη, δηλαδή στον επιχειρηματία που έχει πλέον το εργοστάσιο αυτό και αφού του υπενθύμισε την υποχρέωσή του για διατήρηση των θέσεων εργασίας, τον καλεί να γνωστοποιήσει τις προθέσεις του, σχετικά με τη λειτουργία του εργοστασίου, τον αριθμό των εργαζομένων που θα εξακολουθήσουν να απασχολούνται, καθώς και την εξέλιξη του επενδυτικού προγράμματος, προκειμένου να καθορίσει τη στάση της σε σχέση με τις συμβατικές υποχρεώσεις της εταιρείας.

ΠΡΟΕΔΡΕΥΩΝ (Παναγιώτης Σγουρίδης): Ο κ.Καρατάσος έχει το λόγο για δύο λεπτά να αναπτύξει την επίκαιρη ερώτησή του.

ΓΕΩΡΓΙΟΣ ΚΑΡΑΤΑΣΟΣ: Κύριε Υφυπουργέ, φαίνεται ότι ο εκσυγχρονισμός που εφαρμόζει η Κυβέρνηση έχει αποτελέσματα! Πώς αλλιώς να εξηγηθούν οι κραυγές αγωνίας που διαρκώς πληθαίνουν! Χθες το Λαύριο, η Χαλκίδα, η "ΣΟΦΤΕΞ", σήμερα τα "Μακεδονικά Κλωστήρια" στο Κρανίδι και αύριο σίγουρα κάπου αλλού. Οι στρατιές των ανέργων πληθαίνουν.

Θέλω να μου απαντήσετε σε μερικές ερωτήσεις. Γιατί κατ' αρχήν δεν τηρεί ο ιδιώτης τους όρους σύμβασης και τι ρόλο παίζει το Υπουργείο; Περιμένει μόνο την παρέμβαση της Εθνικής Τράπεζας; Δεύτερον, ενώ έχει δεσμευτεί να κάνει παραγωγική και βιώσιμη την υπάρχουσα μονάδα, να διατηρήσει και να αυξήσει τις θέσεις εργασίας, μαθαίνω ότι έχει απολύσει σαράντα εργαζόμενους και όχι δύο. Και δεν κάνει τίποτε άλλο, παρά μόνο ελάχιστες συντηρήσεις στο εργοστάσιο.

Αυτό έχει σαν αποτέλεσμα τον οικονομικό μαρασμό με συνέπεια οι συντηρήσεις αυτές να μην είναι παραγωγικές με αποτέλεσμα να κλείσει το εργοστάσιο αύριο και όλοι οι εργαζόμενοι να έχουν τις συνέπειες της ανεργίας.

Τι κάνει όμως το Υπουργείο που είναι εποπτεύουσα αρχή; Γιατί δεν παρεμβαίνετε όταν δεν τηρούνται οι συμβάσεις; Γιατί η σύμβαση κρατιέται μυστική από τους εργαζόμενους; Το ίδιο συνέβη πριν ένα μήνα στα Σωληνουργία των Αθηνών. 'Εχω ζητήσει έγγραφο της σύμβασης και ακόμη δεν το έχω πάρει. Ποιος είναι τελικά ο ρόλος του Υπουργείου; Μήπως αυτές οι ιδιωτικοποιήσεις είναι ένα μέσο για να εκβιάζει και να παίρνουν οι ιδιώτες άλλα έργα που σ' αυτήν την περίπτωση είναι το καζίνο της Φλώρινας; Τι μέτρα παίρνει ο Διοικητής της Τράπεζας όταν βλέπει, εάν βλέπει; Πώς επιτρέπεται να παραβιάζεται η σύμβαση ενώ αυτή είναι ο εγγυητής; Ποια συμφέροντα κυβερνούν τον Τόπο, κύριε Υπουργέ;

Πρέπει με κάθε τρόπο να αποτραπεί το ενδεχόμενο κλείσιμο του εργοστασίου. Να πραγματοποιηθεί ταχύτατα το επενδυτικό πρόγραμμα και να μη γίνει καμία απόλυση. Δεν δικαιούστε με την πολιτική σας να οδηγείτε το Κρανίδι και όλη την περιοχή της Ερμιονίδας σε οικονομικό μαρασμό. Δεν δικαιούστε να στερείτε το μεροκάματο και από άλλους εργαζόμενους στο όνομα του εκσυγχρονισμού και της ιδιωτικοποίησης. 'Ολα έχουν ένα μέτρο. Η Κυβέρνηση κατά πολύ παραβιάζει αυτό το μέτρο. Πρέπει να ξέρετε ότι με την δεξιά πολιτική που ακολουθείτε θα κάνετε μία χώρα ανέργων, που τα αποτελέσματα θα είναι τραγικά, κύριε Υπουργέ.

ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Οικονομικών, κ. Δρυς έχει το λόγο για δύο λεπτά να δευτερολογήσει.

ΓΕΩΡΓΙΟΣ ΔΡΥΣ (Υφυπ. Οικονομικών): Ευχαριστώ, κύριε Πρόεδρε.

Θέλω να παρατηρήσω μόνο, ότι ο κύριος συνάδελφος, αναπτύσσοντας την ερώτησή του, είναι έξω από το κείμενο της επίκαιρης ερώτησης την οποία υπέβαλε. Αναφέρθηκε εδώ σε πάρα πολλές περιπτώσεις, μεταξύ αυτών στα Σωληνουργεία, στο Καζίνο της Φλώρινας. Δεν κατάλαβα να ρωτάει κάτι σχετικό με την επίκαιρη ερώτησή του , για να μπορώ να απαντήσω ανάλογα.

Εάν έχετε, κύριε συνάδελφε, να με ρωτήσετε για άλλα πράγματα, παρακαλώ να υποβάλετε σχετική ερώτηση. Η επίκαιρη ερώτησή σας ήταν για τα θέματα που έχουν σχέση με τη λειτουργία της επιχείρησης "ΜΑΚΛΩ" στο Κρανίδι. Σας απήντησα, λοιπόν, ότι δεν είναι αρμοδιότητα του Υπουργείου Οικονομικών να τα ελέγχει αυτά τα θέματα και νομίζω ότι θα μπορούσατε να ρωτήσετε τον κύριο Πρόεδρο του Κόμματός σας, που επί οκτώ χρόνια θήτευσε στο Υπουργείο Οικονομικών, ποιος είναι ακριβώς ο ρόλος του Υπουργείου Οικονομικών.

Ρωτήσαμε, λοιπόν, την Εθνική Τράπεζα η οποία μας έστειλε συγκεκριμένη γραπτή απάντηση διαβεβαιώνοντας, ότι δεν υπήρξε απόλυσις σαράντα εργαζομένων. 'Ακουσα ότι εσείς είπατε επί λέξει: "μαθαίνω ότι έχει απολύσει σαράντα εργαζόμενους". Χρησιμοποιήσατε τη λέξη "μαθαίνω". Ερωτώ, λοιπόν, αν έχετε ακριβή στοιχεία γι' αυτό. Στην ερώτησή σας δεν αναφέρεται τίποτα σχετικό γι' αυτό το θέμα. Παρακαλώ, κατόπιν τούτων αν έχετε στοιχεία, να τα θέσετε σε γνώση της Επιθεώρησης Εργασίας του Υπουργείου Εργασίας.

Τελειώνοντας θέλω να σας ζητήσω να σταματήσετε να μιλάτε γενικώς για "δεξιά πολιτική". Ακολουθούμε μία πολιτική, η οποία υπηρετεί τα συμφέροντα της Χώρας και των Ελλήνων εργαζομένων. Τα περί "δεξιάς πολιτικής" σας τα επιστρέφω, διότι ίσως σας ενδιαφέρουν περισσότερο.

ΠΡΟΕΔΡΕΥΩΝ (Παναγιώτης Σγουρίδης): Πάντως εγώ, κύριε Υφυπουργέ, έχω να παρατηρήσω, ότι παρόλα τα αντιθέτως φημολογούμενα για οικονομική σκληρότητα που δείχνετε συνεχίζουν να σας χαρίζουν τριαντάφυλλα.

ΓΕΩΡΓΙΟΣ ΔΡΥΣ (Υφυπ. Οικονομικών): Είναι γεγονός αυτό.

ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στη συζήτηση των Επικαίρων Ερωτήσεων Δεύτερου Κύκλου: 

Πρώτη επίκαιρη ερώτηση στην ημερήσια διάταξη είναι η με αριθμό 932/26.3.97 του Βουλευτή της Νέας Δημοκρατίας κ. Βασιλείου Κορκολόπουλου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την αυθαίρετη δόμηση, τη λήψη των αναγκαίων μέτρων κ.λπ.

Εσείς τα έχετε πει όμως, τόση ώρα με τον κ. Κορκολόπουλο, κύριε Υπουργέ, οπότε τα λύσατε τα θέματα. Μόνο επί της περιλήψεως θα μιλήσετε τώρα.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Είναι πολλά, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Η επίκαιρη ερώτηση του κ. Κορκολόπουλου εν περιλήψει έχει ως ακολούθως:

"Ο Υπουργός Περιβάλλοντος, Χωροταξίας και Δημοσίων 'Εργων επικροτεί την επιλεκτική κατεδάφιση αυθαιρέτων κατοικιών παραγνωρίζει τους λόγους που αναπτύσσονται τα αυθαίρετα και το κυριότερο δεν ασχολείται με την πάταξη της πολεοδομικής των μεγάλων συμφερόντων.

Ο κύριος Υπουργός Περιβάλλοντος, Χωροταξίας και Δημοσίων 'Εργων ερωτάται:

1. Το Καζίνο του Λουτρακίου έχει όλες τις απαραίτητες οικοδομικές άδειες; Τα κτίσματα που χρησιμοποιεί είναι 100% νόμιμα; 

2. Η Πολεοδομία Αγίας Παρασκευής κάνει ή δεν κάνει παράνομη χρήση στο κτίριο που στεγάζεται; 

3. Οι εγκαταστάσεις των διαφόρων τηλεοπτικών σταθμών είναι όλες σύμφωνες με την πολεοδομική και δασική νομοθεσία;

4. Υπάρχουν βίλες επωνύμων προσώπων εντός του Αιγιαλού και της παραλίας, που έχουν κατασκευαστεί χωρίς άδεια και για τις οποίες δεν έχουν γίνει ούτε πρωτόκολλα κατεδαφίσεως;

Σελίδα 5134 

5. Τι σκοπεύει να κάνει συγκεκριμένα με τα αυθαίρετα του Ηρακλείου ή τα χιλιάδες αυθαίρετα της Χαλκιδικής;

6. Γιατί η Κυβέρνηση δεν εφαρμόζει τη λύση της πολεοδόμησης, που καλύπτει την κοινωνική διάσταση του όλου θέματος;"

Ο Υπουργός Περιβάλλοντος και Χωροταξίας ο κ. Λαλιώτης έχει το λόγο για τρία λεπτά, για να πρωτολογήσει.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Κύριε Πρόεδρε, ο κ. Κορκολόπουλος στην επίκαιρη ερώτησή του περιγράφει μία πραγματικότητα, που έχει διαμορφωθεί εδώ και δεκαετίες. Και περιγράφει με ενάργεια έναν φαύλο κύκλο παρανομιών, αυθαιρεσιών και ανομιών, που έχουν αφήσει το αποτύπωμά τους στον χωροταξικό και πολεοδομικό σχεδιασμό.

Θα ήθελα να πω, ότι από την πρώτη στιγμή που ανέλαβα, ως Υπουργός Περιβάλλοντος, Χωροταξίας και Δημοσίων 'Εργων, θεώρησα χρέος μου και να συμπεριληφθεί στις προγραμματικές δηλώσεις της Κυβερνήσεως του 1993, ότι δεν πρέπει καμία κυβέρνηση που σέβεται τον εαυτό της και που θέλει να αποδεικνύει ότι έχει κοινωνική ευθύνη και περιβαλλοντική ευαισθησία να ανεχθεί μία ακόμη γενιά αυθαιρέτων.

Είχα πει ότι η προσπάθειά μας θα κατατείνει σε δύο στόχους:

Πρώτον, στο να δώσουμε πολεοδομημένη γη βάζοντας ρυθμούς εντατικούς στην ολοκλήρωση του χωροταξικού και πολεοδομικού σχεδιασμού, έτσι ώστε να ξέρουν οι Ελληνες πολίτες που και πως θα κτίσουν, με ποιες εισφορές, με ποιους περιορισμούς και βεβαίως όπου υπάρχου αυθαιρεσίες να υπάρχει και καταστολή και κατεδαφίσεις, με αιχμή εκείνα τα κτίσματα που βρίσκονται σε δημόσια κτήματα, εκείνα τα κτίσματα που βρίσκονται σε αιγιαλούς και παραλίες, εκείνα τα κτίσματα που βρίσκονται σε αρχαιολογικούς χώρους, σε δασικές και αναδασωτέες εκτάσεις και βεβαίως σε ρέματα.

Αυτή την προσπάθεια κάναμε ως Υπουργείο και αυτό το πνεύμα προσπαθούμε να εμφυσήσουμε και στη Νομαρχιακή Αυτοδιοίκηση, γιατί μετά το 1994 την εφαρμογή της πολεοδομικής νομοθεσίας έχει η Νομαρχιακή Αυτοδιοίκηση. Κατά συνέπεια έχουμε πάρει θέση θετική για εκείνες τις πρωτοβουλίες που παίρνουν νομάρχες και δήμαρχοι για να τηρηθεί η πολεοδομική νομοθεσία και έχουμε πάρει θέση αρνητική για ορισμένες δηλώσεις δηλωτικών αρχόντων.

Υπο αυτή την έννοια έχω εκφράσει την αντίρρησή μου και την άρνησή μου στις προτάσεις του Δημάρχου του Ηρακλείου. Σας το είπα και στην Κοινοβουλευτική Επιτροπή που συζητούσαμε τον οικιστικό νόμο. Εκεί έκανα και τον απολογισμό με ποιούς ρυθμούς προχωράει ο χωροταξικός και πολεοδομικός σχεδιασμός. 

Πιστεύω, ότι η πρωτοβουλία του Νομάρχη της Ηλείας, ήταν μία σωστή πρωτοβουλία, διότι κατεδάφισε κτίσματα, τα οποία βρισκόντουσαν στην παραλία, δίπλα στη θάλασσα και ήταν κτίσματα δεύτερης παραθεριστικής κατοικίας. 'Εχω τη γνώμη κύριε Πρόεδρε, ότι η κάθε Κυβέρνηση και πιστεύω όλα τα Κόμματα της Βουλής, πρέπει επιτέλους να βάλουν το δάκτυλο στον τύπο των ήλων και να αντιπαραταχθούν και με τα μεγάλα και με τα μικρά συμφέροντα, γιατί δεν μπορούμε να κάνουμε διάκριση μεταξύ πλουσίων και μικρομεσαίων που θέλουν να παρανομούν, να αυθαιρετούν, κυρίως για να κτίζουν τη δεύτερη, την παραθεριστική τους κατοικία.

Ο κ. Κορκολόπουλος έχει κάνει πολλές αναφορές, θα μπορούσε να είναι ολόκληρη επερώτηση, αλλά νομίζω ότι τις κάνει ενδεικτικά τις αναφορές.

Για την Πολεοδομία Αγίας Παρασκευής. Ξέρει πολύ καλά ο κ. Κορκολόπουλος ότι λειτουργεί σ' αυτό το κτίριο η Πολεοδομία από το 1973. Βεβαίως δεν είναι το κτίριο το κατάλληλο, αλλά έχει εξαιρεθεί με τις διατάξεις του ν.720/78, αν δεν κάνω λάθος. Μπορώ να σας απαντήσω και γραπτώς, αφού ερευνήσω καλύτερα.

Δεύτερον, για τα ΞΕΝΙΑ, είναι αλήθεια ότι τα δημόσια κτίρια δεν έπαιρναν πολεοδομικές άδειες και κυρίως τα κτίρια του τουρισμού. Τα περισσότερα ΞΕΝΙΑ δε, δεν είχαν άδειες. Ορισμένα, είχαν νομιμοποιηθεί με τον 1512/85 και ορισμένα ακόμα δεν έχουν νομιμοποιηθεί, γιατί ολιγώρησαν οι αρχές.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Υπουργού)

Τρίτον, για τους τηλεοπτικούς σταθμούς, οποιαδήποτε καταγγελία υπάρχει, ελέγχεται και επιβάλλεται το πρόστιμο. Και οι κεραίες τους και τα κτίριά τους γίνονται σύμφωνα με τις ισχύουσες πολεοδομικές διατάξεις. Για τα λιμενικά έργα ορισμένων προσώπων, όπου υπάρχει καταγγελία υπάρχει έλεγχος από τις Νομαρχίες, που φέρουν την ευθύνη...

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, ολοκληρώστε, παρακαλώ.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Αμέσως, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ναι, αλλά έχετε μιλήσει ήδη έξι λεπτά, δηλαδή, διπλάσιο χρόνο. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Ναι, αλλά είναι δώδεκα ερωτήματα.

ΠΡΟΕΔΡΕΥΩΝ (Παναγιώτης Σγουρίδης): Δεν θα πρέπει να τα απαντήσετε. Σαφώς θα πρέπει να πείτε ότι το Υπουργείο επιλαμβάνεται όλων των καταγγελιών και προσέχει. Και τελειώνουμε εκεί. 'Αρα, αυτά που λέει δεν ευσταθούν.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): 'Εχετε δίκιο.

ΠΡΟΕΔΡΕΥΩΝ (Παναγιώτης Σγουρίδης): Αν μπούμε στη διαδικασία να απαντήσουμε σε όλα, τότε κάνουμε επερώτηση.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Αυτό πρέπει να το κρίνετε σεις.

ΠΡΟΕΔΡΕΥΩΝ (Παναγιώτης Σγουρίδης): Θα το προβλέψουμε στην επόμενη αλλαγή του Κανονισμού.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Τουλάχιστον από τα δώδεκα ερωτήματα θα πρέπει να απαντήσω σε ορισμένα, συγκεκριμένα.

Θα κάνω χρήση της δευτερολογίας μου, κύριε Κορκολόπουλε, διότι πιστεύω ότι τα ερωτήματα πρέπει να απαντηθούν.

ΠΡΟΕΔΡΕΥΩΝ (Παναγιώτης Σγουρίδης): Η υπηρεσία θα πρέπει να φροντίσει να περικόπτονται οι ερωτήσεις. Δεν μπορεί να υποβάλουμε δεκαπέντε ερωτήσεις. Σαφώς έχει δίκιο ο κύριος Υπουργός.

Ορίστε, κύριε Κορκολόπουλε, έχετε το λόγο.

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Κύριε Πρόεδρε, δεν θα συμφωνήσω μαζί σας. Ο κύριος Υπουργός ανάλωσε τα δύο από τα τρία λεπτά της ομιλίας του για να απαντήσει με γενικολογίες και με βολοντεριστικές διαθέσεις...

ΠΡΟΕΔΡΕΥΩΝ (Παναγιώτης Σγουρίδης): Μη χάνετε χρόνο.

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Το χρόνο τον καθορίζω εγώ, κύριε Πρόεδρε και παρακαλώ να μου κρατήσετε τη διακοπή σας.

Οι βολοντεριστικές διαθέσεις, λοιπόν, δεν λύνουν το πρόβλημα, κύριε Υπουργέ. Εάν δεν καταστήσετε το νόμιμο πιο ελκυστικό από το παράνομο, θα αποτύχετε. Είστε χρόνια Κυβέρνηση, εσείς ως Υπουργός ομολογείτε ότι αυτά υπάρχουν. Εγώ χάρηκα που είπατε, ότι θα στείλετε να ελέγξετε.

Να ελέγξετε το Δήμο Λουτρακίου, διότι δεν μπορεί ο συνεταίρος στο καζίνο να λέει ότι έβαλα πρόστιμο και τα "κουκούλωσα". 

Και το κυριότερο, αν υπάρχουν λιμενικά έργα -που υπαινίσσομαι ευθέως, πλην σαφώς στην ερώτησή μου- ασφαλώς είναι σε γη του Δημοσίου. Τι έχετε κάνει εκεί; Γιατί αυτό το παραγνωρίζουμε; 

Πιστεύω, κύριε Υπουργέ, ότι δυστυχώς, ενώ όλες οι διαπιστώσεις που σας στέλνω -και ξέρετε με πόση προσοχή έχω γράψει αυτό το κείμενο- είναι πραγματικά γεγονότα και τόσην ώρα που μιλούσατε -και κρατώ την έκφρασή σας- αναφέρατε ότι "επιβάλαμε πρόστιμο, επιβάλαμε πρόστιμο, επιβάλαμε πρόστιμο". 

Και έρχομαι και ρωτώ: Στους Νομούς Ηλείας, Χαλκιδικής, Ηρακλείου, γιατί δεν επιβάλλετε πρόστιμα και βάζετε έναν Νομάρχη- ο οποίος ευθέως σας λέω ότι δεν γνωρίζει τη δουλειά του- να γκρεμίζει; Γιατί δεν κάνατε κι εκεί τις διαδικασίες της πολεοδόμησης, ώστε σ' αυτούς τους φτωχούς ανθρώπους να δώσετε τη δυνατότητα να είναι σύννομοι; 

Επίσης, ποιον αστυνομικό διευθυντή πιάσατε, κύριε Υπουρ-

Σελίδα 5135 

γέ; Είστε δώδεκα χρόνια Κυβέρνηση και σεις είστε σχεδόν τέσσερα χρόνια Υπουργός. Γιατί δεν απολύσατε μέχρι σήμερα ούτε ένα αστυνομικό διευθυντή περιοχών αυθαιρέτων; Ποιος έχει την μεγάλη ευθύνη της γέννεσης των αυθαιρέτων; Το αυθαίρετο πρέπει να το σταματάμε την ώρα που γίνεται και όχι μετά από χρόνια να ερχόμαστε και να κάνουμε διάφορες ενέργειες και να λέμε ότι εδώ πατάσσουμε κ.λπ., κ.λπ. Εγώ δεν είδα ούτε έναν αστυνομικό διευθυντή να έχετε επιπλήξει, στην περιοχή του ανεπτύχθησαν αυθαίρετα. Πάρτε τους αστυνομικούς διευθυντές της Αττικής, ψάξτε τους, δείτε, διότι πιθανότατα είναι οι πλουσιότεροι κάτοικοι του λεκανοπεδίου. Γιατί, όλοι αυτοί χρηματίζονται για να τελειώσει το αυθαίρετο και μετά από δύο, τρία, τέσσερα χρόνια αρχίζει ο φαύλος κύκλος της καταγγελίας της αυθαιρεσίας.

Ευχαριστώ πολύ, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Κύριε Πρόεδρε, ο κ. Κορκολόπουλος στη διαπίστωση που κάνει, ότι πρέπει να είναι πιο ελκυστικό το νόμιμο από το παράνομο, έχει δίκιο. Ακριβώς αυτό προσπαθούμε να κάνουμε με τη γρήγορη εξέλιξη και την ολοκλήρωση του πολεοδομικού σχεδιασμού.

Είναι αλήθεια, ότι πρέπει να υπάρχει ετοιμότητα και εγρήγορση και αφύπνιση των δημόσιων υπηρεσιών με αιχμή την Αστυνομία ή τις υπηρεσίες Νομαρχίες, που θα καταγράφουν στη γέννεσή της, κάθε αυθαιρεσία. Αυτό το κάνουν, αλλά δεν το επιτυγχάνουν. Στα τέσσερα τελευταία χρόνια υπάρχει προσπάθεια και στην Αττική και αλλού. Αν όμως υπάρχουν κάποιοι που παραβαίνουν τον όρκο τους είτε είναι υπάλληλοι των Νομαρχιών, των πολεοδομικών υπηρεσιών της Νομαρχίας, είτε είναι αστυνομικοί, είτε οποιοιδήποτε άλλοι, τότε δεν μπορώ εγώ ως Υπουργός να τους το επιβάλλω.

Πιστεύω όμως ότι θίγετε ένα μείζον θέμα που αφορά τη συμπεριφορά των στελεχών της Δημόσιας Διοίκησης και πρέπει όλοι να δώσουμε τη μάχη.

Στα θέματα, τα οποία θέσατε, είπα ότι θα απαντήσω. Είναι το θέμα τι θα κάνουμε με τη Χαλκιδική κλπ. Σας πληροφορώ, ότι εκεί προχωρούμε τα σχέδια χωρικής και πολεοδομικής ανάπτυξης και δημιουργούμε όρους και προϋποθέσεις και προβλέπουμε υποδομές, έτσι ώστε οι περιοχές αυτές να ενταχθούν στο σχέδιο και αυτοί οι άνθρωποι να μπουν σε πολεοδομημένη γη δίνοντας το εισιτήριο, έχοντας πλέον μια νομιμότητα. Βεβαίως δεν μπορούν να ενταχθούν όλα και σας είπα ότι υπάρχουν κατηγορίες που θα πρέπει να κατεδαφισθούν και τις οριοθέτησα. Δεν ήθελα να είμαι γενικόλογος και κάθε φορά να οριοθετώ ποιες είναι οι προτεραιότητές μας στην πολιτική για τον χωροταξικό, πολεοδομικό σχεδιασμό, ποιες είναι οι προτεραιότητές μας στην κατασταλτική πολιτική με τις κατεδαφίσεις, με αιχμή τις ακτές, τα ρέματα, τους αρχαιολογικούς χώρους, τις δασικές αναδασωτέες εκτάσεις και δημόσιες εκτάσεις. 'Οπου υπάρχουν κτίσματα σ'αυτές τις περιοχές δεν μπορεί και δεν πρέπει να υπάρχει ανοχή.

Πάντως στα δώδεκα αυτά ερωτήματα εμείς έχουμε κάνει μια πρώτη καταγραφή, μπορείτε να επανέρθετε και γραπτώς, κύριε Κορκολόπουλε, για να μπορούμε να σας απαντούμε πιο αναλυτικά. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Δεύτερη στην ημερήσια διάταξη είναι η με αριθμό 934/26.3.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τους Υπουργούς Ανάπτυξης, Εθνικής Οικονομίας και Οικονομικών, σχετικά με τη λήψη των αναγκαίων μέτρων, ώστε να συνεχίσει να λειτουργεί το εργοστάσιο "Ελληνική Βιομηχανία Εμπορικών Εκρητικών" (ΕΛΒΙΕΜΕΚ) στη Βοιωτία, τη καταβολή των δεδουλευμένων στους εργαζόμενους κλπ.

Η επίκαιρη ερώτηση έχει ως εξής:

"Οι εργαζόμενοι στην επιχείρηση ΕΛΒΙΕΜΕΚ, στη Βοιωτία βρίσκονται σε επίσχεση εργασίας εδώ και δύο μήνες, διεκδικώντας τα δεδουλευμένα, αλλά κυρίως να μην κλείσει το εργοστάσιο αυτό και μάλιστα σε μία περιοχή η οποία έχει δεχτεί πολλά πλήγματα τα τελευταία χρόνια. Σύμφωνα με καταγγελίες του σωματείου τους ο εργοδότης αυτής της επιχείρησης φαίνεται να παίζει διάφορα παιχνίδια με πρώτα θύματα τους εκατόν εξήντα εργαζόμενους σ' αυτήν. 'Ομως η πλειοψηφία των μετοχών αυτής της βιώσιμης μονάδας είναι στα χέρια κυρίως δημοσίων Τραπεζών. Κατά συνέπεια, οι όποιοι αρμόδιοι δεν μπορούν να οχυρώνονται πίσω από το γνωστό επιχείρημα ότι δεν μπορούν να παρέμβουν γιατί ο ιδιώτης κάνει ότι θέλει. Βέβαια ούτε ο ιδιώτης επιχειρηματίας, ούτε το Δημόσιο μπορούν να κάνουν ότι θέλουν και να παίζουν με τη λειτουργία της επιχείρησης, με την εργασία των εκατόν εξήντα ανθρώπων. Να υπενθυμίσουμε ότι η ΕΛΒΙΕΜΕΚ είναι και στο Xρηματιστήριο.

Ερωτώνται οι κύριοι Υπουργοί τι προτίθεται να κάνει η Κυβέρνηση, ώστε το εργοστάσιο να συνεχίσει να λειτουργεί, οι εργαζόμενοι να μην χάσουν τη δουλειά τους, οι μικρομέτοχοι να μην χάσουν τα χρήματά τους".

Ο Υφυπουργός Οικονομικών κ. Δρυς έχει το λόγο.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε, τον Ιανουάριο του 1995 εγένοντο τρεις ιδιωτικές συμβάσεις για τη χορήγηση ενός κοινοπρακτικού δανείου στην ECON ΒΙΟΜΗΧΑΝΙΕΣ ΑΒΕΕ, συνολικού ποσού τεσσάρων δισεκατομμυρίων δραχμών, από τις τράπεζες ΕΤΕΒΑ, Γενική, Εμπορική, ΕΤΒΑ, ΙΝΤΕΡΜΠΑΝΚ, Ιονική, Κεντρικής Ελλάδος, Κρήτης και Μακεδονίας-Θράκης, με σκοπό τη χρηματοδότηση μέρους της αξίας εξαγοράς της ΕΛΒΙΕΜΕΚ ΑΕ. Οι όροι του δανείου είναι συνήθεις μεσοπρόθεσμης χρηματοδότησης, με εμπράγματες εξασφαλίσεις στο εργοστάσιο της ΕCON Βιομηχανίες και στο πλειοψηφικό πακέτο των μετοχών της ΕΛΒΙΕΜΕΚ, καθώς και σε πακέτο μετοχών της ECON.

Διαχειριστής του δανείου αυτού ανέλαβε η Τράπεζα ΕΤΕΒΑ. Το δάνειο, πράγματι κύριε συνάδελφε, βρίσκεται σε καθυστέρηση από τον Ιανουάριο του 1996, οπότε και καταβλήθηκε το ήμισυ της οφειλόμενης πρώτης δόσης κεφαλαίου πλέον τόκων. Στο διάστημα που μεσολάβησε εξετάστηκαν εναλλακτικά σχήματα ρύθμισης, τα οποία δυστυχώς δεν καρποφόρησαν και κατόπιν ομόφωνης απόφασης των συμμετεχουσών στο κοινοπρακτικό δάνειο τραπεζών, η ΕΤΕΒΑ ως αντιπρόσωπος τράπεζα, κατήγγειλε το εν λόγω δάνειο την 6η Δεκεμβρίου 1996. Στη συνέχεια η ΕΤΕΒΑ επέβαλε κατάσχεση στις ευρισκόμενες σε ενέχυρο μετοχές της ΕΛΒΙΕΜΕΚ και στα μηχανήματα του εργοστασίου της ECON.

'Ηδη, στο πλαίσιο αναζήτησης της καλύτερης δυνατής λύσης, που θα εξασφαλίζονται και τα συμφέροντα των τραπεζών και τα συμφέροντα των εργαζομένων, αλλά και η συνέχιση της λειτουργίας της βιομηχανίας και εν όψει του γεγονότος ότι έχει εκδηλωθεί ενδιαφέρον αγοράς της ΕΛΒΙΕΜΕΚ, οι τράπεζες ήλθαν σε νέα συμφωνία με την ECON, η οποία ανέθεσε στην ΕΤΕΒΑ την εντολή πώλησης του ενεχυριασμένου πλειοψηφικού πακέτου μετοχών. Σε εκτέλεση της εντολής αυτής, η ΕΤΕΒΑ ανέθεσε τον έλεγχο των οικονομικών στοιχείων της ΕΛΒΙΕΜΕΚ, σε ειδικευμένους ελεγκτές και προέβη στις 20.3.1997 σε σχετική δημοσίευση, για εκδήλωση κατ'αρχήν ενδιαφέροντος εκ μέρους των υποψηφίων αγοραστών.

Εντός των ημερών κύριε συνάδελφε, αναμένεται η ολοκλήρωση του ελέγχου. Μετά την ολοκλήρωση του ελέγχου, οι τράπεζες θα καθορίσουν την τελική τους στάση.

ΠΡΟΕΔΡΕΥΩΝ (Παναγιώτης Σγουρίδης): Το λόγο έχει για δύο λεπτά ο κ. Κωστόπουλος, προκειμένου να αναπτύξει την ερώτησή του.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Πρόεδρε, αυτά που είπε ο αρμόδιος Υφυπουργός Οικονομικών είναι τα περισσότερα, τουλάχιστον, γνωστά, γιατί περιέχονται σε έγγραφη απάντηση του Υπουργού Εθνικής Οικονομίας του κ. Παπαντωνίου, σε αναφορά που κατέθεσε του ΚΚΕ.

Σε ποια πράγματα θέλουμε να εστιάσουμε την προσοχή μας, ένθεν και ένθεν εννοώ. Βρισκόμαστε αντιμέτωποι με μια κατάσταση που βρωμάει απάτη. 'Ετσι το εκτιμάμε. Ελπίζω έτσι να το προσεγγίζετε και εσείς. Δείχνει δηλαδή έναν κόσμο 

Σελίδα 5136 

όμορφο, ηθικό, αγγελικά πλασμένο. Αναφέρομαι στο συγκεκριμένο επιχειρηματία, ο οποίος πήρε αυτά τα δάνεια για να κάνει μια συγκεκριμένη δουλειά. Δεν ξέρουμε πού τα έφαγε. Ούτε είμαστε εμείς ντεντέκτιβ ούτε εσείς προφανώς, άλλη είναι η δουλειά μας. Αυτό που ξέρουμε είναι, ότι με αυτά τα τέσσερα, με πέντε δισεκατομμύρια που πήρε, εάν τα χειριζόμασταν εσείς και εγώ, κύριε Υπουργέ, επί δέκα χρόνια περίπου θα πληρώναμε αυτούς τους εργαζόμενους χωρίς να δουλεύουν. Μιλάμε για καταστάσεις απερίγραπτες.

Επομένως, να προσεγγίσουμε πολιτικά σήμερα το ζήτημα και να πούμε και εσείς και εμείς. Είναι βιώσιμη αυτή η επιχείρηση; Παράγει ένα προϊόν ξέρετε ιδιόμορφο. Είναι, σύμφωνα με ορισμένα στοιχεία που έχουμε στη διάθεσή μας. Εσείς μπορεί να έχετε περισσότερα στοιχεία. Θα λειτουργήσει εφ'όσον είναι βιώσιμη; Η απάντηση λογικά πρέπει να είναι καταφατική. Τώρα το πώς και λοιπά θα βρεθεί ένας τρόπος.

Τι θα γίνει μ' αυτόν τον κόσμο; Βρίσκεται σε επίσχεση εργασίας εδώ και τρεις μήνες περίπου. Πρέπει να τον στηρίξεις, γιατί σωστά βάζει τα ζητήματα και τέλος να δούμε τι θα γίνει με αυτήν την κομπίνα -πώς να την πω;- την απάτη.

Βεβαίως, οι νόμοι είναι νόμοι, τα δικαστήρια θα κάνουν τη δουλειά τους. Εσείς και εγώ, όμως, είμαστε πολιτικά πρόσωπα και μπορούμε να τοποθετηθούμε. Κάντε τη δουλειά σας, κύριοι και εμείς λέμε ότι οι απάτες δεν μπορούν να περάσουν. Πώς θα το κάνουμε δηλαδή; Δεν μπορεί ο κ. Δρυς και ο κ. Κωστόπουλος να πάνε αύριο στην ΕΤΕΒΑ ή στην ΕΤΒΑ και να πουν "Κύριοι, μας δίνετε πέντε δισεκατομμύρια;", να τα πάρουν, να φύγουν και να τελειώσει η φασαρία. Δεν μπορεί ένας εργάτης άνεργος να παίρνει μια φρατζόλα ψωμί για να ταϊσει τα παιδιά του και να τρώει έξι μήνες φυλακή και ετούτος εδώ, με πέντε δισεκατομμύρια, να είναι στο απυρόβλητο. Γιατί; Ξέρω εγώ γιατί;

Πρέπει σ' αυτά τα πράγματα να είμαστε καθαροί, γιατί τα μηνύματα που εκπέμπει ο καθένας μας είναι πολύ συγκεκριμένα και ακουμπούν στην Κοινωνία. Σ' αυτό το ζήτημα, κύριε Υπουργέ, δε θέλω να παρέμβετε στα δικαστήρια ή στους νόμους κ.λπ., αλλά την πολιτική σας θέση, θα έλεγα, ας μου επιτραπεί η έκφραση, την απαιτούμε.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για δύο λεπτά για να δευτερολογήσει.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε, θα ήθελα να ευχαριστήσω τον κ. Κωστόπουλο για τις γενικές θέσεις, τις οποίες ανέπτυξε σε σχέση με το πρόβλημα, το οποίο παρουσιάζεται σε ορισμένες βιομηχανίες, οι οποίες έχουν αγορασθεί από συγκεκριμένους ιδιώτες, μεταξύ των οποίων και η ECON.

Θα ήθελα να προσθέσω όμως ότι έχουμε εδώ μία χρηματοδότηση, η οποία έγινε από δέκα τράπεζες, οι περισσότερες των οποίων είναι του ιδιωτικού τομέα και μόνο η μειοψηφία των τραπεζών αυτών είναι του δημόσιου τομέα.

Επίσης, στην εταιρεία αυτή χορηγήθηκε, από τα τέσσερα δισεκατομμύρια, μόνο το 50% της πρώτης δόσης του συμφωνηθέντος δανείου και όσον αφορά τον τρόπο με τον οποίο χρησιμοποιήθηκε το δάνειο αυτό, προφανώς την ευθύνη διαχείρισης του δανείου έχει ο επιχειρηματίας και οι τράπεζες, οι οποίες είναι εποπτεύουσες της ορθής χρήσεως του δανείου.

'Οπως γνωρίζετε πολύ καλά, δεν είναι αρμοδιότητα του Υπουργείου Οικονομικών να παρακολουθεί αυτά τα θέματα. Θέλω, λοιπόν, να σας διαβεβαιώσω ότι εμείς, μέσα στον εποπτικό ρόλο, τον οποίο έχουμε προς τις δημόσιες τράπεζες, θα συνεννοηθούμε, για να δούμε ακριβώς πώς έγινε η χρησιμοποίηση αυτού του δανείου.

Θα σας διαβεβαιώσω, επίσης, ότι θα είμαστε μαζί, κύριε Κωστόπουλε, όπου τυχόν υπάρχουν απάτες, από όποιους έχουν γίνει αυτές -το τονίζω για άλλη μία φορά- για να ληφθούν όλα εκείνα τα αναγκαία μέτρα, προκειμένου να διασφαλισθεί τόσον η συνέχιση της λειτουργίας της βιομηχανίας, όσον και τα συμφέροντα των εργαζομένων, για τους οποίους συμφωνώ ότι έχουν ταυτίσει την τύχη τους με την πορεία της βιομηχανίας αυτής και βεβαίως, για να μην κατασπαλώνται τα χρήματα του Ελληνικού Λαού, καθ' ον τρόπον αναφέρατε εσείς, εάν βέβαια είναι ακριβή αυτά, τα οποία μας είπατε.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον Υπουργό κ. Δρυ.

Ολοκληρώθηκε η συζήτηση των επικαίρων ερωτήσεων.

'Εχω την τιμή να ανακοινώσω στο Σώμα, ότι η Διαρκής Επιτροπή Κοινωνικών Υποθέσεων καταθέτει την έκθεσή της στην πρόταση νόμου, αρμοδιότητας του Υπουργείου Υγείας και Πρόνοιας, "Σύσταση ενιαίου μετεκπαιδευτικού φορέα για την μετεκπαίδευση και συνεχιζόμενη εκπαίδευση των επαγγελματιών υγείας".

Επίσης θα ήθελα να σας ανακοινώσω, ότι έχω δύο επιστολές. Η μια είναι από τον κ. Γεώργιο Παναγιωτόπουλο, ο οποίος γνωρίζει στο Προεδρείο ότι ορίζεται ως Κοινοβουλευτικός Εκπρόσωπος της Νέας Δημοκρατίας για την επερώτηση που θα συζητηθεί ο κ. Ευάγγελος Μπασιάκος, Βουλευτής Βοιωτίας.

Ακόμη έχω μία επιστολή από τον Πρόεδρο του Δημοκρατικού Κοινωνικού Κινήματος κ. Δημήτριο Τσοβόλα, κατά την οποία για την επερώτηση αυτή ορίζεται Κοινοβουλευτικός Εκπρόσωπος ο κ. Γεώργιος Τσαφούλιας.

Σελίδα 5137 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στην ημερήσια διάταξη

ΤΩΝ ΕΠΕΡΩΤΗΣΕΩΝ

Θα συζητηθεί η υπ' αριθμόν 35/13.2.97 επερώτηση των Βουλευτών της Νέας Δημοκρατίας, κυρίων Σάββα Τσιτουρίδη, Γεωργίου Καρασμάνη, Ευάγγελου Πολύζου, Νικόλαου Τσιαρτσιώνη, Αθανάσιου Δαβάκη, Ιωάννη Λαμπρόπουλου, Θεόφιλου Λεονταρίδη, Αθανάσιου Νάκου και Γεωργίου Γαρουφαλιά, κατά του Υπουργού Γεωργίας, με αντικείμενο τις προθέσεις της Κυβέρνησης για αποζημίωση των αγροτών, που έχουν υποστεί ζημίες από τις δυσμενείς καιρικές συνθήκες κατά το 1996.

Ο κ. Τσιτουρίδης έχει το λόγο για είκοσι λεπτά για να αναπτύξει την επερώτηση.

ΣΑΒΒΑΣ ΤΣΙΤΟΥΡΙΔΗΣ: Κύριοι συνάδελφοι, η επερώτηση την οποία καταθέσαμε πριν από λίγες εβδομάδες και η οποία αναφέρεται σε καταστροφές και στις ενδεχόμενες καλύψεις ασφαλιστικής μορφής στη συνέχεια των καταστροφών αυτών στον αγροτικό τομέα, είναι αποτέλεσμα, κύριε Υπουργέ, της γενικότερης αγωνίας μας για την πορεία της ελληνικής γεωργίας και του ειδικότερου προβληματισμού μας για το ελλιπές θεσμικό πλαίσιο του συστήματος ασφάλισης της γεωργικής παραγωγής, για τις παραλείψεις και τις ολιγωρίες που διαπιστώνουμε στην κυβερνητική πολιτική και στον τομέα αυτόν.

Ας ξεκινήσουμε από τη γεωργία γενικότερα για να έλθουμε στο ειδικότερο θέμα το οποίο εκ των πραγμάτων εντάσσεται στη γενικότερη κυβερνητική σας πολιτική ή στην έλλειψη που διαπιστώνουμε.

Γνωρίζετε πάρα πολύ καλά και μεις γνωρίζουμε πολύ καλά, ότι στη γεωργία δημιουργούνται νέα δεδομένα στην Ευρωπαϊκή 'Ενωση και στον κόσμο γενικότερα που επιβάλλουν μια πιο προσεκτική παρακολούθηση από την πλευρά της Ελληνικής Κυβέρνησης του τι γίνεται στην υπόλοιπη Ευρώπη και στον κόσμο και επίσης επιβάλλουν τη λήψη μέτρων συγκεκριμένων και πιο αποτελεσματικών σε σχέση με αυτά τα οποία είχαμε δει έως τα σήμερα για να αντιμετωπίσουμε τις νέες εξελίξεις, οι οποίες θα επιφέρουν μείωση στην προστασία της αγροτικής παραγωγής όπως τη γνωρίσαμε πολλές δεκαετίες. 

Εκείνο που απαιτείται πέρα από ένα θεσμικό εκσυγχρονισμό της αγροτικής μας πολιτικής, των φορέων που ασκούν αγροτική πολιτική όπως είναι το Υπουργείο Γεωργίας και ο ΕΛΓΑ και άλλοι φορείς που θα αναφερθούμε πέρα από το θεσμικό εκσυγχρονισμό απαιτείται και μία ολοκληρωμένη προσέγγιση σε ό,τι αφορά την αγροτική ανάπτυξη την οποία πέραν των προθέσεων και των λόγων για ό,τι έχουμε ακούσει εδώ στη Βουλή δε βλέπουμε την ολοκληρωμένη αυτή προσέγγιση ανάπτυξης της αγροτικής υπαίθρου, ούτε συγκεκριμένα μέτρα, έξι μήνες μετά τις εκλογές του 1996 αλλά και επειδή η παρούσα Κυβέρνηση είναι συνέχεια της προηγούμενης, διαπιστώνουμε, ότι επί δύο χρόνια περίπου συζητάμε για τα ίδια πράγματα, καταθέτει το Υπουργείο Γεωργίας τις προθέσεις τους υπό τη μορφή ενδιαφέρουσας και αξιόλογης εργασίας μπορώ να πω, αλλά δεν υπάρχουν συγκεκριμένα μέτρα.

Αυτό που μας ενδιαφέρει, λοιπόν, είναι να δούμε πώς στη Χώρα μας θα μπορέσουμε πριν απ'όλα να διατηρήσουμε το εισόδημα του 'Ελληνα αγρότη και επειδή δε φτάνει για να παραμείνει ο 'Ελληνας αγρότης στην ύπαιθρο αφού ερημώνει πρέπει να δούμε, επαναλαμβάνω, πώς θα αυξήσουμε το εισόδημά του και πώς θα μπορέσουμε να κάνουμε ικανοποιητικότερες τις συνθήκες ζωής στην ύπαιθρο.

Λυπούμεθα πραγματικά και στενοχωρούμεθα, όταν βλέπουμε ότι στην υπόλοιπη Ευρωπαϊκή 'Ενωση τη χρονιά που πέρασε το εισόδημα των άλλων ανεβαίνει κατά μέσο όρο κατά 5,1%, ενώ σε μας να μειώνεται, για τους 'Ελληνες αγρότες κατά 2,1%, όταν σε χώρες με αντίστοιχα πριν από λίγα χρόνια θεσμικά προβλήματα στη γεωργία με μας, όπως η Ισπανία, βλέπουμε μία σημαντική αύξηση της τάξεως του 21,4% τη χρονιά που πέρασε, γιατί αυτές οι χώρες εκμεταλλεύονται πλήρως όλες τις δυνατότητες που δίνει η Ευρωπαϊκή 'Ενωση και τα χρήματα του FEOGA εγγυήσεων και τα χρήματα του FEOGA προσανατολισμού.

Πέραν της λήψης συγκεκριμένων μέτρων έρχονται και φυσικές καταστροφές όπως αυτές που γνωρίσαμε τη χρονιά που πέρασε αλλά και τους πρώτους μήνες του 1997 που μειώνουν ακόμα παραπάνω το εισόδημα των Ελλήνων αγροτών. 

Ενώ συμβαίνουν όλα αυτά, βλέπουμε ότι στον προγραμματισμό σας για τους μήνες ελπίζω και όχι για τα χρόνια που έρχονται, γιατί έχει κατατεθεί από τον κύριο Υπουργό ένας συγκεκριμένος πίνακας με τις προτεραιότητες του Υπουργείου σας, δε βλέπουμε πώς αυτό το μείζον θέμα των αγροτικών ασφαλίσεων θα αντιμετωπιστεί, γιατί δεν έχετε ούτε καν πρόθεση απ'όσο καταλαβαίνετε.

Και θα χαρώ πάρα πολύ αν ακούσω κάτι διαφορετικό, κύριε Υπουργέ.Στην απάντησή σας σήμερα δε βλέπουμε πρόθεση να αλλάξει αυτό το θεσμικό καθεστώς των ελληνικών γεωργικών ασφαλίσεων.

Τι συνέβη τη χρονιά που πέρασε; Διότι είμαστε αναγκασμένοι να κάνουμε μία επερώτηση η οποία δε θέλουμε να φαντάζει ως μία ακόμη επερώτηση στη σειρά των επερωτήσεων, να έλθετε εσείς να μας πείτε τι προτίθεσθε να κάνετε και μετά από λίγους μήνες, ένα χρόνο μετά τις καταστροφές του '96, αγρότες οι οποίοι έχουν δει τη σοδειά τους να καταστρέφεται, έχουν δει το εισόδημά τους και εκ τούτου του λόγου να μειώνεται, να ακούν υποσχέσεις ότι θα αντιμετωπισθούν τα προβλήματά τους.

Είναι γεγονός, λοιπόν, ότι κατά τη διάρκεια της άνοιξης και του θέρους του 1996, σε πολλές περιοχές της Χώρας προκλήθηκαν μεγάλες καταστροφές από αλλεπάλληλες θεομηνίες σε πολλές καλλιέργειες, όπως είναι τα βαμβάκια, τα δημητριακά, οι ροδακινιές, τα καπνά, τα τεύτλα, τα αμπέλια, οι πατάτες, τα μήλα, η βιομηχανική τομάτα, αλλά δημιουργήθηκαν και ζημιές πέραν της παραγωγής και σε αγροτικές εκμεταλλεύσεις. Εκείνο το οποίο απήντησε το Υπουργείο Γεωργίας σε εκκλήσεις πολλών φορέων ήταν ότι οι ζημιές προκλήθηκαν κυρίως από βροχοπτώσεις, για τις οποίες δεν προβλέπεται ασφαλιστική κάλυψη -και εδώ είναι το πρόβλημα- αλλά ακόμη και από την ξηρασία.

'Υστερα από επανειλημμένες οχλήσεις και υπό το άγχος των αγροτικών κινητοποιήσεων που ζήσαμε πριν από λίγους μήνες, ο Υπουργός Γεωργίας διευκρίνησε ότι οι ζημιές ανέρχονται σε εξήντα πέντε περίπου δισεκατομμύρια δραχμές και ότι αυτά τα χρήματα -και εδώ είναι το δεύτερο πρόβλημά μας- θα διασφαλισθούν από ευρωπαϊκά κονδύλια.

Προχωρούμε, λοιπόν, να δούμε από ποια κονδύλια θα πληρωθούν αυτές οι ζημιές και πότε θα πληρωθούν.Οι ζημιές όπως είπε ο Υπουργός Γεωργίας είναι της τάξεως των εξήντα πέντε δισεκατομμυρίων δραχμών. Και ο Υπουργός της Γεωργίας ανακοίνωσε -η πρώτη ανακοίνωση ήταν αυτή- ότι έχει εξασφαλισθεί από την Ευρωπαϊκή 'Ενωση ένα κονδύλιο τεσσάρων δισεκατομμυρίων δραχμών και ότι θα εξασφαλισθούν και άλλες δεκαέξι δισεκατομμύρια δραχμές από τον προϋπολογισμό του 1997.

Ερχόμαστε, λοιπόν, στους πόρους. Απ' ό,τι καταλάβαμε πήγε ο Υπουργός της Γεωργίας στις Βρυξέλλες, είχε συναντήσεις με τον αρμόδιο Επίτροπο κ. Φίσλερ και πήρε κάποιες υποσχέσεις αρχικώς, απ' όσο καταλαβαίνουμε, ότι θα μπορούσαμε να πληρώσουμε. Και λέω συζητήσεις, γιατί δε γνωρίζω την απόφαση, αν την έχετε θα ήθελα να την καταθέσετε. Η απάντηση της Ευρωπαϊκής Επιτροπής ήταν ότι από το Κοινοτικό Πλαίσιο Στήριξης, δηλαδή από το ένα τρισεκατομμύριο, διακόσια τόσα δισεκατομμύρια δραχμές, θα μπορούσε η Ελλάδα, σε συνεννόηση με την Ευρωπαϊκή Επιτροπή, να προχωρήσει σ' ένα πρόγραμμα αποκατάστασης αυτών των ζημιών του 1996. Και εκτιμώ ότι πρέπει να προχωρήσετε και στις ζημιές του 1997. Από εκεί και πέρα υπάρχουν και ζημιές, οι οποίες καλύπτονται από τον ΕΛΓΑ, πέρα από αυτό το πρόγραμμα. Τι γνωρίζουμε εμείς σήμερα; Και η αντίθεσή μας είναι ότι άλλα λέτε εσείς στους αγρότες.

Σελίδα 5138 

Ο ΕΛΓΑ έχει υπολογίσει αποζημιώσεις εικοσι ενός δισεκατομμυρίων δραχμών για τη χρονιά που πέρασε. Και μέχρι σήμερα έχουν καταβληθεί μόνο τρία δισεκατομμύρια δραχμές. Από τα υπόλοιπα δέκα οκτώ δισεκατομμύρια δραχμές που μένουν, προβλέπεται να πληρωθούν μέχρι το Πάσχα δέκα-δώδεκα δισεκατομμύρια δραχμές. Η υπόσχεσή σας στους αγρότες ήταν ότι μέχρι το Πάσχα θα πληρώσετε το σύνολο των ζημιών του ΕΛΓΑ. Στις παραμονές του δεύτερου γύρου των κινητοποιήσεων ο κ. Τζουμάκας είχε δηλώσει δημοσίως ότι μέσα στο μήνα -εκείνο το μήνα, το Δεκέμβριο και τον Ιανουάριο- θα έχουν υποβληθεί αιτήσεις και θα έχουν γίνει και εξατομικεύσεις των ζημιών. Μέχρι σήμερα, μέχρι τώρα που μιλάμε, ύστερα από ενάμιση μήνα από τότε, οι εξατομικεύσεις δεν έχουν ολοκληρωθεί. Και σύμφωνα με αυτά τα οποία ο Υπουργός Γεωργίας έχει ανακοινώσει, από τα εξήντα πέντε δισεκατομμύρια δραχμές η δυνατότητα πληρωμής μέσα στο 1997, από όποιο πρόγραμμα και αν πάτε, είτε από εθνικούς πόρους είτε από κοινοτικούς, δεν περνάει τα τριάντα πέντε δισεκατομμύρια δραχμές. Και τούτο διότι στον ΕΛΓΑ έχετε είκοσι ένα δισεκατομμύρια, στον τακτικό Προϋπολογισμό υπάρχουν άλλα δέκα τέσσερα. Ακόμη και αν πάτε με τη λογική σας, δηλαδή να εγκρίνουμε μέσα στο Κοινοτικό Πλαίσιο Στήριξης ένα πρόγραμμα το οποίο θα πληρώσει τις καταστροφές του 1996, οι σχετικές πιστώσεις θα πρέπει να εγγραφούν στον τακτικό Προϋπολογισμό και να πληρωθούν με τον τακτικό Προϋπολογισμό. Και βλέπουμε ότι τέτοια κονδύλια σήμερα δεν υπάρχουν.

'Αρα φθάσαμε στη θέση να σας επερωτούμε για δύο πράγματα: Πρώτον, γιατί ανακοινώνετε στους 'Ελληνες αγρότες, ότι είναι εξήντα πέντε δισεκατομμύρια οι ζημιές και διασφαλίζουμε από την Ευρωπαϊκή 'Ενωση είκοσι δισεκατομμύρια -και αν είναι άλλα τα στοιχεία θα χαρώ να τα ακούσω- όταν δε διασφαλίζετε τίποτε παραπάνω;

Αν πάμε μέσα από το Kοινοτικό Πλαίσιο Στήριξης, θα αφαιρέσουμε κονδύλια από άλλες δυνατότητες, τις οποίες έχουμε για παραγωγικές επενδύσεις, για να πληρώσουμε αποζημιώσεις.

Θα μου πείτε, "τι μπορούμε να κάνουμε, αυτό είναι το πλαίσιο". Θα σας υπενθυμίσω και ζητήστε από τους συνεργάτες σας του Υπουργείου Γεωργίας στοιχεία, για την περίπτωση της ξηρασίας του 1992, όπου είχαμε μια σημαντική ξηρασία στην Ελλάδα, κυρίως στον τομέα των δημητριακών και είχαμε κατορθώσει τότε, σε συνεργασία με την Ισπανία και την Πορτογαλία, να εγκρίνουμε ένα πρόγραμμα αντιμετώπισης της ξηρασίας, που ήταν πρόσθετα χρήματα, πέρα απ' αυτά που έδιναν τα διαρθρωτικά ταμεία εκείνη την εποχή. 'Οπως και σε άλλες έκτακτες περιστάσεις, όπως ήταν οι συνέπειες από τον πόλεμο της πρώην Γιουγκοσλαβίας ή τα θέματα των νησιών του Αιγαίου, διασφαλίζαμε πάντοτε πρόσθετες πιστώσεις, με πρόσθετες παρεμβάσεις της Ευρωπαϊκής 'Ενωσης.

'Αρα είναι πολύ εύκολο να λέμε στον κ. Φίσλερ ή στον Επίτροπο της Γεωργίας "ξέρετε έχουμε ένα πρόβλημα, έχουμε το Κοινοτικό Πλαίσιο Στήριξης που μας δίνει ορισμένα λεφτά, δώστε μου τη δυνατότητα, να πληρώσω αποζημιώσεις από αυτά τα λεφτά". Αυτός είναι ο εύκολος δρόμος. Αλλά ακόμη και αυτόν τον εύκολο δρόμο, εκτιμούμε ότι δεν τον κάνετε αποτελεσματικά, γιατί επαναλαμβάνω ότι οι εξατομικεύσεις δεν έχουν γίνει.

Από εκεί και πέρα, με μεγάλη έκπληξη είδαμε, υπό το άγχος πάντοτε των αγροτικών κινητοποιήσεων υποθέτω, να ανακοινώνετε και μια λίστα με προτεραιότητες νομών, δηλαδή ποιοι νομοί επλήγησαν το 1996 περισσότερο, ποιοι λιγότερο και βάλατε και τρεις χρονικές προτεραιότητες. Δηλαδή πληρώνουμε πρώτα ορισμένους νομούς, όπου κυρίως το βαμβάκι είχε μεγάλες καταστροφές, προχωρούμε σε άλλους και μετά θα δούμε τους υπόλοιπους.

Και ερωτώ, ως Βουλευτής του Κιλκίς: Στο νομό μου αναγνωρίζεται με στοιχεία του Υπουργείου Γεωργίας, ότι στα δημητριακά υπάρχει μια μείωση της παραγωγής κατά 60%, σε σχέση με το 1995. Σε ένα νομό μόνο, για να μην αναφερθώ σε άλλους νομούς, στους οποίους θα αναφερθούν οι συνάδελφοι Βουλευτές. 

Πότε θα αποζημιώσετε μια τέτοια καταστροφή, σε έναν τέτοιο νομό και σε έναν ευαίσθητο τομέα, όταν βλέπουμε στις λίστες, που έχετε δώσει, τις προϋποθέσεις; Η λίστα είναι λίγο μπερδεμένη, αλλά εκτιμούμε ότι αφορά το σύνολο των αγροτών. Οι δικαιούχοι, για να πάρουν αποζημιώσεις, είτε από τα είκοσι δισεκατομμύρια είτε από τα πενήντα έξι δισεκατομμύρια -δεν ξέρουμε πού θα τα βρείτε- πρέπει να είναι κατά κύρια απασχόληση γεωργοί και να μη δικαιούνται αποζημίωση από τον ΕΛΓΑ για τις ζημιές που υπέστησαν -υποθέτουμε ότι είναι το ειδικό πρόγραμμα το οποίο θα κάνετε- η ζημιά που θα διαπιστωθεί ότι έχουν υποστεί, να αναφέρεται στο σύνολο της κάθε καλλιέργειας και το ποσοστό της ζημιάς να είναι 30% και επάνω. Στην περίπτωση του φυτικού κεφαλαίου, λέτε ότι θα πρέπει να υπάρχει σοβαρή ζημιά, τουλάχιστον στο 15% των δέντρων.

'Οταν, λοιπόν, ερωτώ ως Βουλευτής Κιλκίς και πριν από λίγο καιρό κατέθεσα μια αναφορά, τι θα κάνετε με ένα νομό, ο οποίος έχει όλες αυτές τις προϋποθέσεις, αλλά δεν το προβλέπετε στη λίστα του κ. Τζουμάκα, μου δίνετε μια απάντηση, στις 18 Μαρτίου, ότι "από το Υπουργείο Γεωργίας θα εξεταστεί η δυνατότητα και αναγκαιότητα ένταξης και άλλων νομών, στα μέτρα που εγκρίθηκε για τους βαμβακοπαραγωγούς, ορισμένων νομών της Χώρας, που η παραγωγή τους ζημιώθηκε, σε ποσοστό 30% και πάνω από βροχοπτώσεις και πλημμύρες κατά τους μήνες Σεπτέμβριο, Οκτώβριο κ.λπ. του 1996.

Ερωτώ, πότε θα εξεταστεί αυτή η περίπτωση; Πότε θα μπουν οι άλλοι νομοί της Χώρας; Πώς θα κάνετε τις εξατομικεύσεις; 'Οσο περνάνε οι μήνες, καταλαβαίνετε ότι τα χωράφια ετοιμάζονται για τη νέα παραγωγή και είναι αδύνατον. Και οι νομοί της Χώρας, που δεν είχαν βαμβάκια, γιατί οι βαμβακοπαραγωγοί εμφάνισαν ιδιαιτέρως δυναμικές κινητοποιήσεις, αλλά είχαν στάρια, θα πληρωθούν; Θα αντιμετωπισθεί το πρόβλημά τους, κατά τον ίδιο τρόπο που αντιμετωπίζεται το πρόβλημα των βαμβακοπαραγωγών, κυρίως της Θεσσαλίας και της Βοιωτίας;

Αυτά είναι τα μεγάλα ερωτήματα, στα οποία δεν έχουμε απαντήσεις. 

Από εκεί και πέρα, η σημερινή επερώτησή μας δεν έχει τη μορφή του να έρθουμε εδώ να διεκδικήσουμε κάτι συγκεκριμένο. Ερχόμαστε εδώ να σας κρίνουμε διότι πρώτον -θα συνοψίσω την πρότασή μου- δεν έχετε δεσμεύσει τα χρήματα που χρειάζονται στον ΕΛΓΑ για να αποζημιωθούν οι καταστροφές οι οποίες μπορούν να αποζημιωθούν από τον ΕΛΓΑ, δεύτερον, δεν έχετε διασφαλίσει τις πιστώσεις από κοινοτικούς πόρους παρά μόνο θα διασφαλίσετε ένα μέρος των πιστώσεων, δεδομένων πιστώσεων, για την Ελλάδα από το Δεύτερο Κοινοτικό Πλαίσιο Στήριξης -όταν θα τις διασφαλίσετε- και τρίτον, δεν προβλέπετε ότι θα αποζημιωθούν πολλοί νομοί της Χώρας σε συγκεκριμένες καλλιέργειες από το δεύτερο πλαίσιο το οποίο θα δημιουργήσετε, δηλαδή των ειδικών αποζημιώσεων.

Από εκεί και πέρα είπα, ότι δεν ήρθαμε να διεκδικήσουμε τίποτε. Θέλουμε να προχωρήσετε όσο γίνεται πιο γρήγορα και με μεγαλύτερη αποτελεσματικότητα στις αποζημιώσεις αυτές. Μας ενδιαφέρουν όμως, πάρα πολύ, κύριε Υπουργέ, οι θεσμικές αλλαγές οι οποίες επιβάλλονται στον τομέα της αγροτικής ασφάλισης. Ελπίζουμε ότι με μεγαλύτερη αποτελεσματικότητα θα αντιμετωπίσετε τα τρέχοντα θέματα.

Για να έρθω στο μεγάλο θέμα των αγροτικών ασφαλίσεων θέλω να πω τα εξής: Είδα -θα το επαναλάβω- και είδαμε με μεγάλο ενδιαφέρον την προσπάθεια την οποία κάνετε. Μας καταθέσατε, μας στείλατε και στα πλαίσια της Διακομματικής Επιτροπής, μια σειρά αξιολογοτάτων εγγράφων που περιέχουν τις προθέσεις σας για μια σειρά μέτρων τα οποία πρόκειται να πάρετε. Μέσα στις προθέσεις σας αυτές δε βλέπουμε τον εκσυγχρονισμό ή την αλλαγή του θεσμικού πλαισίου για τις ελληνικές γεωργικές ασφαλίσεις. Είναι κάτι το οποίο εκτιμούμε πως επιβάλλεται να κάνετε.

Σελίδα 5139 

Στα χρόνια που έρχονται, με την ξηρασία ή με τις πλημμύρες τις οποίες ζήσαμε, το εισόδημα του 'Ελληνα αγρότη, πέραν της μείωσης της προστασίας σε κοινοτικό επίπεδο, υφίσταται και θα συνεχίσει να υφίσταται, σημαντική μείωση από τις καταστροφές αυτές. Ο ΕΛΓΑ, όπως είναι σήμερα, οι Ελληνικές Γεωργικές Ασφαλίσεις, καλύπτουν ένα μέρος μόνο της παραγωγής από ένα μέρος των κινδύνων.

Είχαμε κάνει πριν από δυόμισι περίπου χρόνια μία ολοκληρωμένη πρόταση για το πώς θα μπορέσετε, με τον παρόντα ΕΛΓΑ, να καλύψετε το σύνολο της φυτικής και ζωϊκής παραγωγής από το σύνολο των κινδύνων με μόνη τη δυνατότητα και τη μέθοδο της αντασφάλισης -υπάρχουν σύγχρονες μέθοδοι ασφαλιστικής κάλυψης οι οποίες δεν αξιοποιούνται σήμερα- χωρίς να ανεβάσετε σε τίποτα τα ασφάλιστρα τα οποία υπάρχουν. Εξετάστε την πρόταση αυτή.

Από εκεί και πέρα, εάν δεν αρκεί η δική μας πρόταση και επειδή φοβούμαι ότι η πρόθεση την οποία είδαμε και απ'όσο την καταλάβαμε -ακούσαμε τον κύριο Πρωθυπουργό να μιλά προχθές στους συνδικαλιστές και αναφερόμενος στα θέματα ασφάλισης μου εφάνη προσωπικώς ο κύριος Πρωθυπουργός ιδιαιτέρως νεοφιλελεύθερος- σε άλλον τομέα, πέραν της γεωργίας, είναι να περάσουμε ένα σημαντικό μερίδιο του βάρους της ασφάλισης στους ιδιώτες.

Εάν αυτή είναι η πρόθεσή σας και στον αγροτικό τομέα και στις ασφαλίσεις για τον αγροτικό τομέα, βγείτε να το πείτε στους 'Ελληνες αγρότες. Πάρτε μέτρα είτε βάζοντας πιο βαθιά το χέρι στην τσέπη του Κράτους είτε ακολουθώντας την πρότασή μας με τη μέθοδο και τη δυνατότητα της αντασφάλισης που δε θα επιβαρύνει ούτε τις ιδιώτες ούτε τον τακτικό Προϋπολογισμό, κατά τη δική μας εκτίμηση ή αν εκτιμάτε ότι πρέπει να επιβαρυνθούν έτι περαιτέρω στις ιδιωτικές ασφαλίσεις οι αγρότες, βγείτε και πάρτε μέτρα.

Εκείνο όμως, το οποίο δεν μπορεί να γίνεται, είναι ότι δεν μπορούμε να πορευόμεθα στο τέλος του αιώνα και να βλέπουμε τις σημαντικές αλλαγές οι οποίες θα υπάρξουν στην αγροτική πολιτική στην υπόλοιπη Ευρώπη και στον κόσμο και να βλέπουμε και τους παραγωγούς μας να χάνουν σημαντικό μέρος του εισοδήματός τους, διότι το θεσμικό πλαίσιο στις γεωργικές ασφαλίσεις είναι ελλιπές.

Θα περιμένουμε βεβαίως τις απαντήσεις σας για το πότε προτίθεστε να ολοκληρώσετε το ειδικό πρόγραμμά σας για να αποζημιωθούν οι αγρότες που δεν καλύπτονται από τον ΕΛΓΑ, πότε πρόκειται να ολοκληρώσετε τις αποζημιώσεις του ΕΛΓΑ, τι θα κάνετε με νομούς και με προϊόντα τα οποία δεν έχει προβλεφθεί ότι θα αποζημιωθούν και τέταρτον και σημαντικό τι θα κάνετε με τις απαραίτητες θεσμικές αλλαγές στο σύστημα των γεωργικών ασφαλίσεων, προθέσεις τις οποίες δεν έχουμε δει στις κατά τα υπόλοιπα ιδιαιτέρως αξιόλογες προθέσεις σας.

Ευχαριστώ πολύ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Σγουρίδης): Με επιστολή του ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Ορέστης Κολοζώφ ορίζει ως Κοινοβουλευτικό Εκπρόσωπο για την επερώτηση αυτή τον κ. Ευάγγελο Μπούτα.

Ο κ. Καρασμάνης έχει το λόγο πέντε λεπτά για να πρωτολογήσει.

ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, όλοι μας και ιδιαίτερα όσοι εκπροσωπούμε αγροτικούς νομούς, γνωρίζουμε από πρώτο χέρι τα δραματικά αδιέξοδα μέσα στα οποία είναι εγκλωβισμένοι οι 'Ελληνες αγρότες. Από τη μια μεριά έχουν να αντιπαλέψουν τη λεγόμενη αγροτική πολιτική η οποία είναι τόσο σε εθνικό, όσο και σε κοινοτικό επίπεδο, εχθρική. Από την άλλη πλευρά έχουν να αντιπαλέψουν με τα στοιχεία της φύσεως.

Το 1996 ήταν δύσκολη χρονιά για τους 'Ελληνες αγρότες. Υπήρξαν πάρα πολλές θεομηνίες. Ιδιαίτερα την άνοιξη του 1996 από τις υπερβολικές και άκαιρες βροχοπτώσεις επλήγησαν πολλές δενδροκαλλιέργειες. Επλήγη το ριζικό σύστημα της ροδακινιάς. Υπήρξε αποπληξία στο ριζικό σύστημα, δηλαδή ξεράθηκαν πάρα πολλά δένδρα.

Και έρχεσθε και λέτε με την ανακοίνωση του Υπουργού στις 23 Ιανουαρίου, ότι θα καλύψετε αυτούς τους παραγωγούς. Με ποιον τρόπο; Αν εννοείτε τον κανονισμό, τον οποίο περιμένετε από την Ευρωπαϊκή Κοινότητα, γνωρίζετε πάρα πολύ καλά ότι ακόμη δεν πέρασε. Και εκτός αυτού, δεν υπάρχουν κονδύλια. Στον προϋπολογισμό της Ευρωπαϊκής Κοινότητας το 1997 δεν έχει εγγραφεί ούτε ένα ECU γι' αυτούς τους παραγωγούς.

Από εκεί και πέρα, αυτές οι βροχοπτώσεις έχουν δημιουργήσει πρόβλημα στην παραγωγή των ροδακίνων, γιατί προκάλεσαν κακή καρπόδεση, καρπόπτωση, με αποτέλεσμα να μειωθεί η παραγωγή των ροδακίνων.

Το τελειωτικό επίσης κτύπημα που δόθηκε ήταν στις 16 Απριλίου, με τον παγετό τον οποίο δεν αναγνωρίσατε. Παρά τις εκκλήσεις των φορέων, παρά τις διαμαρτυρίες των παραγωγών, είπατε ότι η μείωση της παραγωγής οφείλεται στις βροχοπτώσεις, επειδή γνωρίζετε πάρα πολύ καλά ότι ο ΕΛΓΑ δεν καλύπτει τις βροχοπτώσεις πριν από την 1η Μαϊου.

Επίσης, στην ίδια ανακοίνωση, λέτε ότι θα καλύψετε την απώλεια του εισοδήματος στους βαμβακοπαραγωγούς. Και βάζετε κάποια μέτρα. Θα πρέπει να είναι παραγωγοί κάποιων στρεμμάτων. Θα πρέπει να έχουν ζημιά πάνω από 30%. Δηλαδή ένας παραγωγός, ο οποίος έχει εκατόν δέκα στρέμματα ή εκατόν είκοσι στρέμματα, θεωρείται μεγαλοπαραγωγός, κύριε Υπουργέ; 'Η ένας παραγωγός ο οποίος έχει ζημιά της τάξεως του 27%, του 28%, του 29% δεν πρέπει να αποζημιωθεί; Βάζετε δηλαδή ποσοστά πολύ πιο σκληρά από τα ποσοστά που βάζει ο ΕΛΓΑ.

Και ακόμη, κύριε Υπουργέ, γνωρίζετε πάρα πολύ καλά ότι το καλοκαίρι υπήρξαν μεγάλες ανεμοθύελλες οι οποίες πραγματικά εσάρωσαν τη φυτική παραγωγή, αλλά συγχρόνως δημιούργησαν πρόβλημα στα κτίσματα των παραγωγών. Δεκάδες καπνοξηραντήρια, εκατοντάδων εκατομμυρίων καταστράφηκαν. Και λέτε στην ανακοίνωσή σας ότι θα τους αποζημιώσετε το 40% της αξίας, σ' αυτούς οι οποίοι έχουν αποκαταστήσει τις ζημίες, όταν γνωρίζετε ότι ένας καπνοπαραγωγός, για να κάνει ένα καπνοξηραντήριο, θέλει πάνω απο δέκα εκατομμύρια και αυτήν τη στιγμή δεν έχει χρήματα. Δηλαδή ο καπνοπαραγωγός ο οποίος στοίβαξε την παραγωγή του στο καπνοξηραντήριο του συναδέλφου του, επειδή δεν μπόρεσε να αποκαταστήσει τη ζημιά, αυτός ο καπνοπαραγωγός, κύριε Υπουργέ -ερωτώ- δε θα αποζημιωθεί;

Ακόμη το καλοκαίρι υπήρξε χαλαζόπτωση, καταστράφηκαν πολλές εκατοντάδες, χιλιάδες στρέμματα. Τα πρώτα εκτιμητήρια του ΕΛΓΑ είναι απαράδεκτα. Δεν έλαβαν υπόψη το πραγματικό μέγεθος της ζημιάς. Δεν έγιναν σωστές αντικειμενικές εκτιμήσεις. Δόθηκε η δυνατότητα να υποβάλουν ενστάσεις. 'Ομως γνωρίζετε πάρα πολύ καλά ότι και στις ενστάσεις, πάλι τα ίδια αποτελέσματα θα έχουμε.

Κύριε Υπουργέ, σας είχα πει στην επίκαιρη ερώτηση στις 6 Φεβρουαρίου, ότι χωρίζετε τους αγρότες σε Θεσσαλούς και Μακεδόνες και δε σας άρεσε. Και το κάνατε για να διαιρέσετε τους αγρότες, τους αγρότες των κινητοποιήσεων. Βλέπω όμως ότι προσπαθείτε να διαιρέσετε και τους παραγωγούς της Κεντρικής Μακεδονίας. Γιατί στις 30 Ιανουαρίου στείλατε fax στις Νομαρχιακές Αυτοδιοικήσεις της Ημαθίας, της Φθιώτιδας και της Αιτωλοακαρνανίας για τους βαμβακοπαραγωγούς. Δίνετε δηλαδή τη δυνατότητα στο βαμβακοπαραγωγό της Ημαθίας να κάνει αίτηση. 'Εχουν συσταθεί επιτροπές. Και στο βαμβακοπαραγωγό της Πέλλας, που ξέρετε ότι είναι όμοροι νομοί, μια αυλακιά χωρίζει το βαμβακοπαραγωγό της Ημαθίας από το βαμβακοπαραγωγό της Πέλλας, δεν δίνετε την δυνατότητα να υποβάλει αίτηση.

Και εκεί στην Πέλλα και ιδιαίτερα στην επαρχία Γιαννιτσών που παράγεται το βαμβάκι και μάλιστα βαμβάκι καλής ποιότητας και μεγάλων αποδόσεων, υπάρχουν πάνω από επτακόσιοι βαμβακοπαραγωγοί, οι οποίοι έχουν πληγεί, κύριε Υπουργέ. Τελικά τι θα γίνει; Θα συστήσετε επιτέλους αυτήν την επιτροπή για να μπορέσουν οι βαμβακοπαραγωγοί, τουλάχιστον αυτοί οι επτακόσιοι, να αποζημιωθούν; Περιμένουμε απαντήσεις, κύριε Υπουργέ.

Σελίδα 5140 

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ.Πολύζος έχει το λόγο για πέντε λεπτά να πρωτολογήσει.

ΕΥΑΓΓΕΛΟΣ ΠΟΛΥΖΟΣ: Κύριε Πρόεδρε, η συμπεριφορά της Κυβέρνησης στους 'Ελληνες αγρότες αποτελεί γεγονός χωρίς προηγούμενο. Και επειδή κατάγομαι από αγροτική οικογένεια μιας καθαρά αγροτικής περιοχής, γνωρίζω πάρα πολύ καλά τις συνθήκες διαβίωσης, αλλά και εργασίας αυτής της κοινωνικής ομάδας.

Θέλω να πω ότι η Κυβέρνηση εάν δεν προσέξει πάρα πολύ καλά και γίνει τελικά η μετακίνηση των αγροτών από την ύπαιθρο στις πόλεις, τότε θα έχουμε να αντιμετωπίσουμε δυσμενείς και εκρηκτικές καταστάσεις στον οικονομικό, στον κοινωνικό και στον εθνικό ακόμη τομέα.

Κύριε Πρόεδρε, στις 11 Δεκεμβρίου του 1996 κατέθεσα στη Βουλή αναφορά αγροτών της Κοινότητας Κάτω Μηλιάς Πιερίας, με την οποία ζητούσαμε αποζημίωση για καταστροφές που υπέστησαν τα καπνά τους στις εγκαταστάσεις ξήρανσης, αλλά και για τις ίδιες τις εγκαταστάσεις. Η απάντηση που δόθηκε από τον κύριο Υπουργό ήταν ότι δεν είναι δυνατόν να αντιμετωπισθεί από το πρόγραμμα των εκτάκτων μέτρων του Υπουργείου Γεωργίας. Δεν υπάρχει δυνατότητα τέτοιας καταβολής αποζημίωσης για εγκαταστάσεις αλλά και για τα καπνά.

Βέβαια, στο σημείο αυτό, στη σελίδα 5 στη συνέντευξη που έδωσε ο κ.Τζουμάκας στις 23 Ιανουαρίου λέει καθαρά: "Αποθηκευμένα ή προς ξήρανση γεωργικά προϊόντα; Η αποζημίωση που θα χορηγηθεί θα είναι ίση με το 50% της μέσης τιμής τους. Οι εγκαταστάσεις και ο εξοπλισμός γεωργικών εκμεταλλεύσεων: Θα χορηγηθεί οικονομική ενίσχυση ίση με το 40% των δαπανών αποκατάστασης των ζημιών". Βέβαια τέτοιες ζημιές δεν έγιναν μόνο στην Κάτω Μηλιά Πιερίας, έγιναν και αλλού, όπως είπε και ο συνάδελφος και σε άλλους δήμους και κοινότητες της Πιερίας, στη Ρυτίνη, στη Βρία και στο Ελατοχώρι.

Την ίδια μέρα, στις 11 Δεκεμβρίου δηλαδή, κατέθεσα στη Βουλή πάλι αναφορά αγροτών του Δήμου Κολινδρού που υπέστησαν ζημιές σε δενδροκαλλιέργιες τον Απρίλιο του 1996. Η απάντηση από τον Υπουργό Γεωργίας ήταν, ότι ο ΕΛΓΑ δεν καλύπτει αυτές τις ζημιές, διότι προέρχονται από δυσμενείς καιρικές συνθήκες, από βροχοπτώσεις, όπως λέχθηκε νωρίτερα από τους συναδέλφους.

Κύριε Πρόεδρε, ο Υπουργός Γεωργίας στις 23 Ιανουαρίου του 1997, δηλαδη είκοσι ημέρες μετά από τις απαντήσεις που μας έδωσε για τις δύο παραπάνω περιπτώσεις, έδωσε συνέντευξη Τύπου σύμφωνα με την οποία προκύπτει ότι καλύπτεται παροχή αποζημίωσης στις παραπάνω δύο περιπτώσεις. Αναφέρεται στη σελίδα 3 και 5. Και όμως μέχρι τώρα δεν κινήθηκε καμία διαδικασία. Γιατί, κύριε Υπουργέ; Η Πιερία δεν είναι Ελλάδα, δεν ισχύουν τα μέτρα αυτά για την Πιερία;

Τέλος και στην Πιερία έχουμε το σοβαρότατο θέμα των βαμβακοκαλλιεργητών. Διότι ο Νομός Πιερίας είναι, όπως λέχθηκε,στη δεύτερη προτεραιότητα μαζί με άλλους Νομούς. Μέχρι τώρα δε δόθηκε καμία εντολή ούτως ώστε να προχωρήσει καμία γραφειοκρατική διαδικασία. Σύμφωνα πάλι με τη συνέντευξη του κυρίου Υπουργού, έπρεπε μέσα σε δέκα ημέρες, δηλαδή στις 23 Ιανουαρίου, να υποβληθούν οι δηλώσεις και να συγκεντρωθούν τα στοιχεία. Μέχρι τώρα δεν έγινε τίποτα.

Στο σημείο αυτό δε για να αντιληφθεί επιτέλους η Κυβέρνηση την κατάσταση στην οποία βρίσκονται οι βαμβακοκαλλιεργητές και της Πιερίας, θέλω να αναφέρω δύο-τρία στοιχεία. Το 1995 η μέση στρεμματική απόδοση ήταν τριακόσια ενενήντα πέντε κιλά με δικαίωμα αύξησης 10%.

Το 1996 διακόσια ενενήντα πέντε κιλά με μείωση 15%. Και ερωτώ: Είναι δυνατόν να ζήσουν οι βαμβακοκαλλιεργητές με τέτοια μέτρα; Δεν μπορώ να καταλάβω σε τι κατάσταση επιτέλους πρέπει να περιέλθουν οι βαμβακοκαλλιεργητές της Πιερίας αλλά και όλης της Ελλάδος για να συγκινηθεί επιτέλους η Κυβέρνηση και να δει τα προβλήματα των ανθρώπων του μόχθου και του ιδρώτα. Και έχουν τάχα άδικο, όταν οι αγρότες βγαίνουν στους δρόμους, κατά την άποψη πάντα της Κυβέρνησης. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ.Πολύζο.

Ο κ.Τσιαρτσιώνης έχει το λόγο για πέντε λεπτά.

ΝΙΚΟΛΑΟΣ ΤΣΙΑΡΤΣΙΩΝΗΣ: Κύριε Πρόεδρε, δυστυχώς για άλλη μια φορά σήμερα αναγκαζόμαστε, ως Νέα Δημοκρατία να είμαστε δυσάρεστοι σ' αυτήν την Αίθουσα. Δυσάρεστοι, γιατί θίγουμε προβλήματα και καταστάσεις που απασχολούν καθημερινά την Ελληνική Κοινωνία και οικονομία. 

'Ετσι είναι, κύριε Πρόεδρε, γιατί τα αγροτικά θέματα τον τελευταίο καιρό μονοπωλούν και απασχολούν ένα πολύ μεγάλο μέρος των συνεδριάσεων του Ελληνικού Κοινοβουλίου. Κανείς εδώ μέσα, είμαι βέβαιος, δε θα ήθελε να είναι ο γκρινιάρης της παρέας, αλλά η σκληρή πραγματικότητα της αγροτικής οικονομίας, τα αδιέξοδα στα οποία έχει οδηγηθεί ο αγροτικός κόσμος της υπαίθρου και η αβεβαιότητα του 'Ελληνα αγρότη που συνειδητά πορεύεται στο δρόμο της εξαθλίωσης και της εγκατάλειψης, μας υποχρεώνουν να συμπαρασταθούμε.

Σαν να μην έφθαναν οι αδυναμίες και τα αδιέξοδα της αγροτικής πολιτικής που οδήγησαν και οδηγούν στην κατάρρευση των αγροτικών νοικοκυριών, έρχεται και ένας άλλος αστάθμητος παράγοντας να συμπληρώσει το κακό (σαν κερασάκι στην τούρτα): Οι καιρικές συνθήκες.

Και εδώ είναι που αναδεικνύεται η αναποτελεσματικότητα της διοίκησης του Υπουργείου και της Κυβέρνησης. Οι ζημιές στην αγροτική παραγωγή από δυσμενείς καιρικές συνθήκες, το 1996 κατά τη διάρκεια της άνοιξης και του θέρους, είναι μεγάλες. Ο ίδιος ο Υπουργός Γεωργίας δήλωσε ότι ανέρχονται σε εξήντα πέντε δισεκατομμύρια. 'Αλλες πιο αντικειμενικές και ανυστερόβουλες εκτιμήσεις τις υπολογίζουν τουλάχιστον στο διπλάσιο. 'Οπως ήταν φυσικό για την ελληνική πραγματικότητα και όπως συμβαίνει πάντα, εμπλακήκαμε για μια ακόμα φορά σε μια ατέρμονη επιχειρηματολογία, από τη μια οι παραγωγοί και οι φορείς και από την άλλη το Υπουργείο και ο ΕΛΓΑ για το αν υπήρξε παγετός, βροχοπτώσεις, ξηρασία, πόση είναι η ζημιά και αν προβλέπονται ή όχι και πόσες αποζημιώσεις.

Κυριολεκτικά δηλαδή στριφογυρίσαμε γύρω από το πρόβλημα, λες και αυτή ήταν η ουσία και αν ήταν πέντε πάνω, πέντε κάτω το ύψος των αποζημιώσεων, θα άλλαζε κάτι. Μα, εδώ, κύριε Πρόεδρε, σε ζημιές κατά υπουργική δήλωση εξήντα πέντε δισεκατομμυρίων, ανακοινώθηκε ότι έχουν εξασφαλισθεί τα τέσσερα από την Ευρωπαϊκή 'Ενωση και από τον Προϋπολογισμό θα εξασφαλισθούν άλλα δεκαέξι, δηλαδή στο σύνολο είκοσι, από τα οποία δεν έχουν πάρει δεκάρα οι παραγωγοί και δεν ξέρουμε πότε και αν θα πάρουν. Αλλά και να τα πάρουν κάποτε, νομίζετε ότι θα ισοσταθμίσουν τη ζημιά στο εισόδημά τους; Δείτε για παράδειγμα τι έγινε στο Νομό Κοζάνης, σ' ένα νομό που χαρακτηρίζεται από δύο όψεις. 'Ενας νομός που έχει βιομηχανική ανάπτυξη στο γεωγραφικό του κέντρο και όλες τις άλλες περιοχές αγροτικές, δύσβατες, με άσχημες καιρικές συνθήκες και φτωχά χώματα. Στην περιοχή Σερβίων, τα ροδάκινα και τα μήλα υπέστησαν ζημιά από το χαλάζι. Σε σύνολο επτάμισι χιλιάδων στρεμμάτων, τα τρισήμισι χιλιάδες στρέμματα υπέστησαν 80% ζημιά. Τα σιτηρά λόγω ξηρασίας, ζημιά 15%. Ζημιώθηκε δηλαδή ποιοτικά η παραγωγή κατά εκατόν εβδομήντα τέσσερα εκατομμύρια σε αξία, χάθηκαν εξακόσια ενενήντα δύο εκατομμύρια παραγωγής και συνολικά αποτιμημένη ζημιά, σύμφωνα με τα επίσημα στοιχεία της Αγροτικής Τράπεζας, ένα δισεκατομμύριο.

Στην περιοχή της Κοζάνης σιτηρά και τεύτλα -για να μην επαναλαμβάνω- άλλο ένα δισεκατομμύριο, από τα επίσημα στοιχεία της Αγροτικής Τράπεζας της Ελλάδας.

Στην Πτολεμαϊδα στα 938 δισεκατομμύρια ένα γενικό σύνολο στο νομό τρία δισεκατομμύρια. Καταλαβαίνετε ότι αυτές οι αποζημιώσεις και αυτά τα ποσά ποσώς αγγίζουν την πραγματικότητα που είναι σκληρή. 'Ολη αυτή η ζημιά φορτώνεται στο αγροτικό εισόδημα, κύριε Υπουργέ, και μάλιστα σε μια γκρίζα εποχή με συσσωρευμένα προβλήματα και πολλά σύννεφα στον κοινωνικό ορίζοντα.

Σελίδα 5141 

Τα όρια της ανοχής έχουν εξαντληθεί. Επιστρατεύστε τον καλύτερο εαυτό σας, επιστρατεύστε αν θέλετε και την Αξιωματική Αντιπολίτευση και όλο το Ελληνικό Κοινοβούλιο. Κάντε κάτι. Το εισόδημα καταρρέει.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Σγουρίδης): Ο κ. Δαβάκης έχει το λόγο για πέντε λεπτά για να πρωτολογήσει.

ΑΘΑΝΑΣΙΟΣ ΔΑΒΑΚΗΣ: Κύριε Πρόεδρε, η Νέα Δημοκρατία επαναφέρει για μια ακόμη φορά την αγωνία, την απόγνωση και το παράπονο των Ελλήνων αγροτών, ιδιαίτερα στον καυτό τομέα που αφορά την κάλυψη της αγροτικής τους παραγωγής από ενδεχόμενες χαλαζοπτώσεις και άλλες φυσικές καταστροφές.

Διάχυτη είναι η ανησυχία ημών που γυρνούμε τις κοινότητες της περιφερείας μας και των άλλων νομών της Χώρας, διάχυτη είναι η ανησυχία των κατοίκων της υπαίθρου σχετικά με την αδυναμία κάλυψης ή τη μη έγκαιρη επέμβαση των υπαλλήλων του ΕΛΓΑ σχετικά με την αποτύπωση των διαφόρων ζημιών, οι οποίες κάθε τόσο γίνονται από φυσικές καταστροφές.

Είναι θα έλεγα περίεργο και επερωτούμε και ελέγχουμε αυτήν τη στιγμή την Κυβέρνησή σας, την πολιτική ηγεσία του Υπουργείου Γεωργίας σχετικά με τη μη έγκαιρη επέμβαση των υπαλλήλων των κατά τόπους υπηρεσιών του ΕΛΓΑ.

Ο Νομός Λακωνίας, ένας νομός με παραδοσιακές και δυναμικές καλλιέργειες όσον αφορά τα εσπεριδοειδή και την ελιά βρίσκεται κατά καιρούς πάρα πολλές φορές έρμαιο, ας το πούμε έτσι, των φυσικών καταστροφών, ιδιαίτερα της χαλαζόπτωσης και της παγοπληξίας. Και βλέπουμε το παράπονο των αγροτών για την περίεργη θα έλεγα εκτίμηση των ζημιών, όταν δηλαδή ο εκτιμητής του ΕΛΓΑ έρχεται από την Τρίπολη και λέει π.χ. ότι η καταστροφή στα οπωροκηπευτικά ή στην ελιά είναι 100% και θα υπάρξει ανάλογη αποζημίωση. Και βλέπει ο Λάκωνας αγρότης καλλιεργητής να του έρχεται η εκτίμηση 10% ή 20%. Θέλω να σας ρωτήσω τι συμβαίνει. Γιατί υπάρχει μια τέτοια διαφορά της πρώτης εκτίμησης με την επίσημη εκτίμηση που έρχεται μετά από λίγο στον εσπεριδοκαλλιεργητή ή ελαιοκαλλιεργητή;

(Στο σημείο αυτό την Προεδρική 'Εδρα καταλαμβάνει ο Ε'Αντιπρόεδρος της Βουλής, κ. ΔΗΜΗΤΡΙΟΣ Β. ΚΩΣΤΟΠΟΥΛΟΣ)

Θέλω επίσης να πω το εξής: Η καθυστέρηση της επέμβασης του εκτιμητή του ΕΛΓΑ έχει και μια άλλη σοβαρή συνέπεια. 'Οταν καθυστερεί και υπάρχει μία καταστροφή της ελιάς όσον αφορά την περίοδο ανθοφορίας, αντιμετωπίζουμε το εξής φαινόμενο: 'Ερχεται ο υπάλληλος του ΕΛΓΑ και όχι μόνο δε βλέπει την καταστροφή της χαλαζόπτωσης πάνω στον ανθό της ελιάς αλλά βλέπει ότι δεν υπάρχει τίποτα και λέει στον καλλιεργητή "δεν έχει υπάρξει καμιά καταστροφή". Και άντε να αποδείξει ο καλλιεργητής "ότι δεν είναι ελέφαντας". Αντιλαμβάνεσθε ότι υπάρχει μια τραγελαφική κατάσταση. Θα έλεγα ότι εκφεύγει του σκοπού για τον οποίο ιδρύθηκε ο ΕΛΓΑ, η γραφειοκρατική αντίληψη κάποιων, όσον αφορά την έγκαιρη επέμβαση για να αποτυπώσουν τις ζημιές.

Επίσης, θα ήθελα να προτείνω στην πολιτική ηγεσία του Υπουργείου κάποια στιγμή να δουν το θέμα όσον αφορά μια στρατηγική αντίληψη των ελληνικών γεωργικών ασφαλίσεων και του στόχου τον οποίο πρέπει να εξυπηρετούν. Αυτό είναι το εξής: Πρέπει να ιδρυθούν τοπικοί ΕΛΓΑ, να υπάρξει δηλαδή ένα πλήρες δίκτυο γραφείων του ΕΛΓΑ σε όλους τους νομούς και στα μεγάλα γεωργικά κέντρα της Χώρας μας, ούτως ώστε οι όποιοι υπάλληλοι εργάζονται σ'αυτούς να μπορούν άμεσα να επέμβουν.

Θέλω να θυμηθώ και πάλι τη φράση του Υπουργού ότι ένας οργανισμός όπως είναι σήμερα το Υπουργείο Γεωργίας δεν μπορεί να επέμβει και να επιλύσει τα προβλήματα της υπόθεσης που λέγεται ελληνική γεωργία.

'Ενας οργανισμός, όπως είναι αυτός και οι κατά τόπους υπηρεσίες του ΕΛΓΑ είναι παντελώς αδύναμος να παράσχουν στοιχειώδη ασφάλεια, στοιχειώδη κάλυψη και εν πάση περιπτώσει να επιτελέσουν το έργο για το οποίο ιδρύθηκαν.

Πιστεύω ότι αυτή η επερώτηση πρέπει να σας εμβάλει σε μεγάλη κρίση συνειδήσεως, διότι για μια ακόμη φορά το Ελληνικό Δημόσιο καθίσταται αναξιόπιστο, όσον αφορά το στόχο και το σκοπό για τον οποίο ιδρύει τις υπηρεσίες του.

Θα ήθελα μία συγκεκριμένη απάντηση, όσον αφορά την αργοπορία εκτιμήσεων των ζημιών σε συγκεκριμένα είδη καλλιεργιών και δεύτερον, τι θα κάνετε όσον αφορά για την ίδρυση των κατά τόπους ΕΛΓΑ στους διαφόρους νομούς, ιδιαίτερα για εκείνους που διακρίνονται για τη δυναμική καλλιέργεια συγκεκριμένων ποικιλιών και ειδών.

Σας ευχαριστώ.

ΠΡΟΕΔΡΕΥΩΝ (Δημήτριος Β. Κωστόπουλος): Ο Υφυπουργός Γεωργίας κ. Σωτηρλής έχει το λόγο για τριάντα λεπτά.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Κύριε Πρόεδρε και κύριοι συνάδελφοι, έχω πάρει μέρος σε αρκετές συνεδριάσεις με επίκαιρες ερωτήσεις και θέλω να συγχαρώ ιδιαίτερα τους συναδέλφους που κάνουν αυτήν την επίκαιρη επερώτηση, προπαντός γιατί μέχρι τώρα στις τοποθετήσεις τους παρέμειναν πραγματικά στην ουσία της και δεν αναλώθηκαν επί παντός επιστητού για άλλα πράγματα, εκτός από το πραγματικό αντικείμενο που έφεραν σαν επίκαιρο θέμα στο Ελληνικό Κοινοβούλιο.

Παρά την καθυστέρηση της συζήτησης της επερώτησης των συναδέλφων της Νέας Δημοκρατίας, θεωρούμε κι εμείς ότι το θέμα έχει και θα έχει για πολύ καιρό την επικαιρότητά του. Δεν απέχει, λοιπόν, πολύ από το να ευχαριστήσω τους συναδέλφους για την κριτική που έκαναν με στόχο να αναδειχθεί η πολυπλοκότητα του θέματος των αποζημιώσεων, οι πιθανές καθυστερήσεις της διοίκησης -ο τελευταίος συνάδελφος ήταν αποκαλυπτικός- πόσο η γραφειοκρατία βρίσκεται σε πλήρη αναντιστοιχία με τη βούληση και τη διάθεση της πολιτικής ηγεσίας, όχι μόνο σήμερα, αλλά και χθες και πόση δουλειά απαιτείται να γίνει προς αυτήν την κατεύθυνση. Κρίνετε, λοιπόν, όλες τις πιθανές παραλείψεις μας αλλά πρέπει να πούμε όλοι, όλη την αλήθεια στον Ελληνικό Λαό και τον αγροτικό κόσμο, για τις δυνατότητες άντλησης πόρων για αποζημιώσεις, είτε από πόρους της Κοινότητας είτε από εθνικούς πόρους.

Το Υπουργείο Γεωργίας με τις υπηρεσίες του ΠΣΕΑ και ΕΛΓΑ κατέγραψε τις ζημιές που προκλήθηκαν όλο το χρόνο στο φυτικό και ζωικό κεφάλαιο, αλλά και σε πάγιες και μόνιμες εγκαταστάσεις.

'Ενα μεγάλο μέρος των ζημιών αυτών, ύψους είκοσι δύο δισεκατομμυρίων δραχμών σε όλη τη Χώρα καλύφθηκε από τον ΕΛΓΑ. Είναι σε όλους γνωστό, σε ό,τι αφορά την ασφάλιση της φυτικής παραγωγής, από την εποχή της πρώτης εφαρμογής της ασφάλισής της στη Χώρα μας, από τον ΟΓΑ, και μέχρι σήμερα, ο κανονισμός ασφάλισης έχει επανειλημμένα τροποποιηθεί και έχει βελτιωθεί προς όφελος του αγροτικού κόσμου, ώστε σήμερα η παρεχόμενη ασφάλιση του ΕΛΓΑ προς τους αγρότες να θεωρείται από τις πληρέστερες στο διεθνή χώρο.

Ο ΕΛΓΑ σήμερα καλύπτει ασφαλιστικά τη φυτική παραγωγή από τους περισσότερους φυσικούς κινδύνους, όπως παγετός, χαλάζι, ανεμοθύελλα, πλημμύρα, καύσωνα και υπερβολικές ή άκαιρες βροχοπτώσεις. Οι περισσότερες από τις προαναφερόμενες ζημιές για ποσοστά 100% αποζημιώνονται από τον ΕΛΓΑ σε ποσοστό 74,8% και οι υπόλοιπες σε ποσοστά λίγο μικρότερο. Τα ποσοστά αυτά επίσης είναι από τα υψηλότερα που ισχύουν διεθνώς.

Καλύπτει ασφαλιστικά τις δενδροκαλλιέργειες από τον παγετό στο στάδιο της ανθοφορίας σε ποσοστό 48,4% για τη ζημιά του 100%, γιατί λόγω των εξαιρετικά μεγάλων ζημιών που είναι δυνατόν να προκαλέσει το αίτιο αυτό, μπορεί να κλονισθεί ο θεσμός της ασφάλισης με συνέπεια την οικονομική αδυναμία του ΕΛΓΑ να καταβάλει τις αποζημιώσεις. 

Σ' ό,τι αφορά το ζωικό κεφάλαιο, από την ίδρυσή του ο οργανισμός καλύπτει ασφαλιστικά και αποζημιώνει τις ζημιές που προξενούνται στο ζωικό κεφάλαιο, από το σύνολο σχεδόν των φυσικών κινδύνων, ψύχος, χιονόπτωση, πλημμύρα, καύσωνα κ.λπ., ή από διάφορες ασθένειες, δυστοκία, επιλόχια παραπληγία κ.λπ., των οποίων η αντιμετώπιση είναι πέραν της

Σελίδα 5142 

δυνατότητας των κτηνοτρόφων. 

Τα ποσοστά κάλυψης για ζημιές 100% φθάνουν το 80% και είναι τα υψηλότερα ποσοστά που ισχύουν διεθνώς στα πλαίσια θεσμοθετημένων ασφαλιστικών παροχών.

Πριν από ένα χρόνο διευρύναμε την ασφαλιστική δυνατότητα του ΕΛΓΑ, για να καλύπτει ζημιές από καύσωνα στα ορνιθοειδή και στους χοίρους. Είναι αναγκαίο δε οι ασφαλιστικές παροχές να δίνονται μέσα στις οικονομικές δυνατότητες του ΕΛΓΑ, ώστε να μην υπάρξει κίνδυνος κλονισμού της λειτουργίας του θεσμού της ασφάλισης και αυτό έχει σαν αποτέλεσμα να μην είναι σήμερα εφικτή από τον οργανισμό η πλήρης ασφάλιση της φυτικής παραγωγής και του ζωικού κεφαλαίου χωρίς περιορισμούς, καθώς η επέκταση της ασφάλισης στο φυτικό κεφάλαιο και τη ζωική παραγωγή, πέρα απ' όλα αυτά που προβλέπονται από τους ισχύοντες κανονισμούς ασφάλισης, απαιτούν αναμόρφωσή του και επιπρόσθετους πόρους.

'Εμεινα λίγο περισσότερο σ' αυτό το θέμα, διότι πέρα από μας και σας -είμαι βέβαιος ότι το ξέρετε, το θέμα- απευθυνόμαστε με τις τοποθετήσεις μας -όχι κάνοντας πολιτική ή αντιπολίτευση- ενημερωτικά προς όλους τους ενδιαφερόμενους για να γνωρίζουν μέσα σε ποια πλαίσια κινούμαστε και ποιοί είναι οι περιοριστικοί παράγοντες.

Παρ' όλα αυτά, ανταποκρινόμενοι στα αιτήματα του αγροτικού κόσμου της Χώρας μας έχουμε σαν στόχο και μελετάμε την επέκταση και περαιτέρω βελτίωση της παρεχόμενης ασφάλισης, ώστε να περιοριστούν στο ελάχιστο οι επιπτώσεις της εξάρτησης των παραγωγών της Χώρας από τις σχετικές ή άλλες αντίξοες συνθήκες.

Κύριο θέμα στο επόμενο Συμβούλιο Αγροτικής Πολιτικής, το οποίο θα συγκληθεί αρχές του Μάη, θα είναι ακριβώς η βελτίωση παροχών του ΕΛΓΑ -και χαίρομαι για ό,τι ακούστηκε- προπαντός όμως αναμένουμε απ' όλους σας τις εποικοδομητικές προτάσεις, έτσι ώστε ο ΕΛΓΑ να γίνει καλύτερο -γιατί καλό είναι- εργαλείο στα χέρια των παραγωγών.

'Ηδη εδώ και πολύ καιρό έχει συγκροτηθεί ειδική επιτροπή, η οποία έχει ολοκληρώσει την εργασία της και έχει καταθέσει την πρότασή της, έτσι ώστε έγκαιρα στο Συμβούλιο Αγροτικής Πολιτικής, αλλά και στα Κόμματα να δοθεί το περιεχόμενο των αλλαγών που θέλουμε να κάνουμε, για να υπάρξει ειλικρινής διάλογος, σοβαρές προτάσεις, έτσι ώστε η διεύρυνση του ΕΛΓΑ να ωφελήσει ικανοποιητικά τον 'Ελληνα παραγωγό.

Τι γίνεται, όμως, με τις ζημιές που δεν καλύπτονται ασφαλιστικά από τον ΕΛΓΑ. Είπαν οι συνάδελφοι, ότι κινήθηκε το Υπουργείο Γεωργίας κάτω από την επιρροή των κινητοποιήσεων. Είναι πράγματι δυσάρεστο οι Κυβερνήσεις, τα Ξόμματα και οι πολιτικές να βγαίνουν ή να προωθούνται για υλοποίηση κάτω από κινητοποιήσεις και ενέργειες εν θερμώ. Τότε αυτές οι πολιτικές δεν έχουν πνοή και μέλλον και προπαντός αξίζει σ' αυτήν την κατεύθυνση να δεχθεί η ηγεσία του Υπουργείου Γεωργίας την όποια κριτική, εάν πράγματι έτσι είχε ενεργήσει.

Κύριοι συνάδελφοι, θέλω να σας διαβεβαιώσω ότι δεν είναι αληθές αυτό που είπατε. Είχαμε ζημιές όλο το χρόνο, οι οποίες κυρίως αναφέρονται σε βαμβακοκαλλιέργειες σε ολόκληρη τη Χώρα, λόγω των δυσμενών καιρικών συνθηκών που επικράτησαν κατά την καλλιεργητική περίοδο το 1996, με αποτέλεσμα οι στρεμματικές αποδόσεις να υπολείπονται των μέσων όρων της τελευταίας πενταετίας.

Σύμφωνα με τις εκθέσεις του Υπουργείου μας, η μείωση αυτή στις διάφορες περιοχές κυμαίνεται από 10%, - 40% περίπου. Οι εντονότερες ζημιές εμφανίζονται στο Θεσσαλικό χώρο και κυρίως στο Νομό Καρδίτσης. Ζημιές επίσης, μη καλυπτόμενες από τον ΕΛΓΑ σημειώθηκαν και σε καλλιέργειες καλαμποκιού, στο ζωϊκό και φυτικό κεφάλαιο, σε γεωργικές εγκαταστάσεις κ.α. για τις οποίες η ΠΣΕΑ συγκέντρωσε και έθεσε στη διάθεσή μας όλα τα στοιχεία.

Κύριοι συνάδελφοι, η πολιτική ηγεσία του Υπουργείου Γεωργίας έγκαιρα, από το Νοέμβριο μήνα, έκανε γνωστό στις αγροτικές οργανώσεις, αλλά και ευρύτερα στον αγροτικό κόσμο της Χώρας ότι θα θέσει θέμα στο Συμβούλιο Υπουργών Γεωργίας για αποζημιώσεις λόγω των καιρικών συνθηκών στην Ελλάδα, αφού ο ΕΛΓΑ δεν μπορούσε να καλύψει όλες τις μορφές ζημιών του αγροτικού τομέα. Χρειαζόταν όμως αποτίμηση, τεκμηριωμένο αίτημα και με το κλείσιμο του χρόνου η ηγεσία του Υπουργείου Γεωργίας μεθοδικά και υπεύθυνα το έπραξε.

Ειδικότερα έκανε τις εξής ενέργειες και βεβαίως αυτές τις ενέργειες τις γνωρίζετε και τις κρίνετε άλλοι θετικά και άλλοι αρνητικά. 'Ομως οφείλω και εγώ να αναφέρω τις ενέργειες που κάναμε και να ψάξουμε, να αναζητήσουμε τι παραλείψαμε από τα οφειλόμενα να πράξουμε έτσι ώστε πράγματι στην επόμενη φάση -γιατί έχουμε γνώση πια, κάθε χρόνο έχουμε καιρικά φαινόμενα που ζημιώνουν την αγροτική παραγωγή- να μην επαναλάβουμε τις ίδιες τυχόν παραλείψεις και τα ίδια πιθανά λάθη.

'Ετσι, λοιπόν, το Υπουργείο Γεωργίας προέβη στις παρακάτω ενέργειες: Στο Συμβούλιο των Υπουργών Γεωργίας στις 13.12.96 συζητήθηκε το θέμα των αποζημιώσεων για τις ζημιές που προκλήθηκαν στο γεωργικό τομέα από φυσικές καταστροφές, με βάση επιστολή που είχε καταθέσει στον Επίτροπο κ. Φίσλερ ο Υπουργός Γεωργίας και με την οποία επιστολή ζητούσε πρόσθετους πόρους για την αντιμετώπιση των ζημιών. Θα καταθέσω στα Πρακτικά αυτήν την επιστολή για να την πάρουν και οι άλλοι συνάδελφοι και να ενημερωθούν.

Ο Επίτροπος ενημέρωσε τον Υπουργό Γεωργίας ότι δεν υπάρχει δυνατότητα κατανομής πρόσθετων πόρων και στη διαδικασία της κουβέντας υιοθέτησε τη διαδικασία μεταφοράς κοινοτικών κονδυλίων από τα υπόλοιπα χρήσης του 1996 για την Ελλάδα, καθώς και την κατ'αρχήν αποδοχή για ένα ποσό του 1997 με την προϋπόθεση ότι θα καταθέταμε τον Ιανουάριο του 1997 αναλυτικό υπόμνημα με την κοστολόγηση των ζημιών. 'Ηδη, έχει γίνει η μετακίνηση των κονδυλίων και αυτή τη στιγμή είναι στη διάθεσή μας χρήματα ύψους δεκατεσσάρων δισεκατομμυρίων δραχμών και είναι δυνατή η άμεση αποζημίωση των πληγέντων. Για το υπόλοιπο ποσό έχουμε δυνατότητα, απλώς πρέπει να προχωράμε βήμα-βήμα και έχουμε την ευχέρεια να εξαντλήσουμε πράγματι το ποσό των 20 δισεκατομμυρίων δραχμών για τέτοιας μορφής αποζημιώσεις που αναφέρονται στο υπόμνημα. 

Στο υπόμνημα που υποβάλαμε στις 20.1.97 με αριθμό πρωτοκόλλου 141/20.1.97 στον Επίτροπο Γεωργίας αναφέραμε πράγματι αυτό που και εσείς λέτε, ότι το συνολικό ύψος των ζημιών εκτιμάται στα εξήντα πέντε δισεκατομμύρια περίπου. Στους υπολογισμούς συμπεριλαμβάνονται και πολύ μικρές ζημιές για τις οποίες δεν κρίνεται σκόπιμη και αναγκαία η λήψη μέτρων. Κατά συνέπεια, το ύψος των πιστώσεων που απαιτείται για την αντιμετώπιση των ζημιών οι οποίες μπορούν να ενισχυθούν, λαμβάνοντας υπόψη και τα κριτήρια που θέτει η Ευρωπαϊκή 'Ενωση, ποσοστά ζημιάς πάνω από ορισμένα όρια για την ενίσχυση των πληγέντων από φυσικές καταστροφές, ήταν σαφώς μικρότερα από τα εξήντα πέντε δισεκατομμύρια και εκτιμήθηκε ότι ήταν είκοσι δισεκατομμύρια δραχμές.

Σχετικά με τις χρονικές προτεραιότητες που θέσαμε για την αντιμετώπιση των ζημιών που προκλήθηκαν στο γεωργικό τομέα από φυσικές καταστροφές κατά το έτος 1996, θα πρέπει να αναφέρω ότι οι ζημιές από βροχοπτώσεις, πλημμύρες στο βαμβάκι τέθηκαν σε πρώτη προτεραιότητα, διότι αφορούσαν το μεγαλύτερο αριθμό παραγωγών, το 40% περίπου των ζημιών όλης της Χώρας. Και σ' αυτό ήμασταν σαφείς σε συνέντευξη Τύπου στις 23.1.97 το περιεχόμενο της οποίας είναι στη διάθεσή σας και θα το καταθέσω στα Πρακτικά, και αφορούσε κατ' αρχήν τους παραγωγούς των Νομών Καρδίτσας, Τρικάλων, Λαρίσης, Μαγνησίας, 'Αρτας, Πρέβεζας, Λέσβου, Καβάλας και Ξάνθης. Ακολουθεί τις επόμενες ημέρες πριν το Πάσχα -και θέλω αυτό να το πω, δε θυμάμαι ποιος από τους συναδέλφους με ρώτησε- η δεύτερη χρονικά προτεραιότητα, η απόδοση δηλαδή αποζημιώσεων για τους πληγέντες στους Νομούς Πέλλας, Ημαθίας, Πιερίας, Αργολίδας και αμέσως μετά το Πάσχα θα στείλουμε όλα τα αναγκαία 

Σελίδα 5143 

χαρτιά και την εγκύκλιο για την τρίτη χρονικά προτεραιότητα απόδοσης αποζημιώσεων στις λοιπές δραστηριότητες όπως αυτές αναφέρονται και στη συνέντευξη Τύπου και στο αναλυτικό δελτίου που ανακοινώσαμε στις 23.1.97.

Κύριοι συνάδελφοι, υπάρχει ένα πρόβλημα που το βάλατε και σε άλλες επίκαιρες ερωτήσεις. Συμβαίνει να κατάγομαι από ένα θεσσαλικό νομό. Δεν ήταν στην πρόθεσή μας πράγματι να ενισχύσουμε συγκεκριμένους νομούς, επειδή συμβαίνει να κατάγεται ένας Υφυπουργός από τη συγκεκριμένη περιοχή, ούτε είναι στην πρόθεσή μας να διαιρέσουμε τον αγροτικό κόσμο. Η απόφασή μας για την προτεραιότητα δεν πάρθηκε από υστεροβουλία, αλλά με βάση κάποια κριτήρια και με βάση τον όγκο της ζημιάς, όπως εμείς εκείνη τη στιγμή το εκτιμήσαμε. Θα μπορούσαμε να είχαμε βάλει μία άλλη προτεραιότητα, αλλά μακριά από μας η πρόθεση εξυπηρέτησης τοπικιστικών προβλημάτων ή η προσπάθεια διαίρεσης του αγροτικού κόσμου, όπως είπατε.

Κύριοι συνάδελφοι, οι αντίξοες καιρικές συνθήκες που επικράτησαν σε αρκετές περιοχές της Χώρας την περασμένη καλλιεργητική περίοδο δημιούργησαν προβλήματα σε πολλές καλλιέργειες και είχαν σαν αποτέλεσμα τη μείωση των αποδόσεων των καλλιεργειών και κατά συνέπεια τη μείωση του εισοδήματος των παραγωγών.

Επισημαίνεται ότι μεταξύ των καλλιεργειών που επηρεάστηκαν περισσότερο από τις παραπάνω αντίξοες καιρικές συνθήκες ήταν οι δενδροκαλλιέργειες πολλών περιοχών της Χώρας στην Ημαθία, Πέλλα, Λάρισα, Μαγνησία, Κορινθία, Αργολίδα κ.λπ. και οι καλλιέργειες των βαμβακιών κυρίως, όπως ανέφερα και παραπάνω, στην περιοχή της Θεσσαλίας και ειδικότερα της Καρδίτσας.

Συγκεκριμένα για τις δενδροκαλλιέργειες, οι συνεχείς και παρατεταμένες βροχοπτώσεις, οι χαμηλές σχετικά θερμοκρασίες, η κακή κυκλοφορία των μελισσών και μια σειρά άλλοι παράγοντες, κατά την περίοδο της ανθοφορίας και του δεσίματος των καρπών, δεν επέτρεψαν την ομαλή καρπόδεση με αποτέλεσμα να εμφανιστούν στη συνέχεια φαινόμενα ακαρπίας. 

Στις βαμβακοκαλλιέργειες επίσης οι στρεμματικές αποδόσεις ήταν μειωμένες σε σύγκριση με τα προηγούμενα χρόνια, εξαιτίας των δυσμενών καιρικών συνθηκών που επικράτησαν κυρίως λίγο πριν από τη συγκομιδή. Η απώλεια αυτή της παραγωγής από τη δυσμενή επίδραση των αντίξοων καιρικών συνθηκών, η οποία ειδικά για τις δενδροκαλλιέργειες σε καμιά περίπτωση δε σχετίζεται με παγετό, είναι αλήθεια ότι δεν καλύπτεται ασφαλιστικά και δεν αποζημιώνεται από τον ΕΛΓΑ.

'Ομως, κύριοι συνάδελφοι, θα πρέπει να είμαστε αρκετά ειλικρινείς, όσο και αν αυτό είναι επώδυνο. Σε καμία περίπτωση δεν μπορεί κανείς να αναμένει ότι μέσα από μία ζημιά υπάρχει περιθώριο ή ευχέρεια να υπάρξει κέρδος. Η ζημιά επιμερίζεται ανάλογα και στον παραγωγό και στην Πολιτεία και επειδή ακριβώς όλα αυτά τα χρόνια διαπιστώθηκε ότι το φαινόμενο αυτό αποτελεί μόνιμη και διαρκή απειλή για τον αγροτικό κόσμο, γι' αυτό ακριβώς το λόγο εμείς -και συγχαίρω και την Αντιπολίτευση και τα άλλα Κόμματα και τους φορείς- επιζητούμε άμεσα, έτσι ώστε μέσα στο Μάη να αλλάξουμε το καθεστώς προστασίας των παραγωγών. Και εδώ θα χρειαστεί πράγματι να συνεισφέρουμε όλοι για να βγάλουμε το καλύτερο αποτέλεσμα.

Κύριοι συνάδελφοι, υπήρξαν διάφορες συζητήσεις και προτάσεις μας για να υπάρξει κανονισμός στην Ευρωπαϊκή 'Ενωση, όπως είχε εκδοθεί στο παρελθόν σε άλλες περιπτώσεις για διάφορες χώρες. Για να υπάρξει όμως κανονισμός και για να γίνει κάτι τέτοιο, θα έπρεπε να υπάρχει εθνική καταστροφή ή εθνική ζημιά. 'Ομως εδώ έχουμε περιορισμένες ζημιές σε ορισμένες περιοχές και έτσι η λύση που απέμεινε ήταν να περιοριστούμε στις ήδη διαμορφωμένες δημοσιονομικές δυνατότητες της Ευρωπαϊκής 'Ενωσης και στις δυνατότητες βεβαίως τις δημοσιονομικές της Χώρας.

Εδώ θα μου επιτρέψετε να κάνω μία παρένθεση αναφερόμενος σε κάποια παρατήρηση που κάνατε στην επίκαιρη επερώτησή σας. Οι αποζημιώσεις, κύριοι συνάδελφοι, ζημιών από ξηρασία το έτος 1992 στις οποίες αναφέρεσθε στην επερώτησή σας αφορούσαν την αποζημίωση παραγωγής δημητριακών, κονδύλι το οποίο προβλεπόταν για γενικές καταστροφές από θεομηνίες (ξηρασία) στο Πρώτο Κοινοτικό Πλαίσιο Στήριξης.

Με απόφαση της Επιτροπής Παρακολούθησης του Ταμειακού Προγράμματος της Γεωργίας του Πρώτου Κοινοτικού Πλαισίου Στήριξης και έγκριση της COM MISSION, διατέθηκε συνολική πίστωση τεσσάρων εκατομμυρίων ECU στα πλαίσια της χρηματοδότησης και για την καταβολή μέρους αποζημιώσεων, παρ'ότι προβλεπόταν μέσα από συγκεκριμένο πρόγραμμα. Η κοινοτική συμμετοχή ήταν 75%, δηλαδή τρία εκατομμύρια ECU και προερχόταν από το FEOGA προσανατολισμός, όπως και όλες οι πιστώσεις του Κοινοτικού Πλαισίου Στήριξης για τη Γεωργία. Το συνολικό, δε, ύψος εκείνης της αποζημίωσης ήταν περίπου ένα δισεκατομμύριο εξήντα εκατομμύρια δραχμές κ.λπ.

Με επιστολή του τότε Επιτρόπου Γεωργίας κ. Στάιχεν στον Υπουργό Γεωργίας δόθηκε στο σύμφωνο της γνώμης για την καταβολή και εθνικών ενισχύσεων για τον ίδιο σκοπό. 'Ηταν θετικό.

Πιστεύετε ειλικρινά ότι εμείς δε θα θέλαμε να πετύχουμε την ίδια μεταχείριση, την ίδια δυνατότητα να αντλήσουμε πόρους από άλλες πηγές, πέρα από τους πόρους του Δευτέρου Κοινοτικού Πλαισίου Στήριξης, τους οποίους μεταφέρουμε από άλλους λογαριασμούς, για να πληρώσουμε τις αποζημιώσεις;

ΓΕΩΡΓΙΟΣ ΤΡΥΦΩΝΙΔΗΣ: Πότε απαντάει ο κ. Στάϊχεν; Μπορείτε να μας πείτε την ημερομηνία;

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): 'Εχω την επιστολή, την έχω καταθέσει στα Πρακτικά. Να μη σας δώσω μία τυχαία ημερομηνία, ευχαρίστως να σας δώσω ολόκληρο το κείμενο και την επιστολή.

Στο δεύτερο Κοινοτικό Πλαίσιο Στήριξης, κύριοι συνάδελφοι, οι κανόνες επελεξιμότητας για παρόμοιες δαπάνες είναι πιο πολύ αυστηροί. Γι'αυτό το λόγο εκείνο που προσδοκάται είναι η ένταξη στο Κοινοτικό Πλαίσιο Στήριξης, των ζημιών που προκλήθηκαν στις πολυετείς φυτείες και στο πάγιο κεφάλαιο των εκμεταλλεύσεων. 'Ομως, οι αποζημιώσεις και προπαντός οι αγρότες -και σεις το εκφράσατε εδώ με τον καλύτερο τρόπο- δεν μπορούν να περιμένουν τις μακροχρόνιες αποφάσεις της Ευρωπαϊκής 'Ενωσης. 'Ισως σας είναι γνωστό, ότι το αίτημα της Ισπανίας από ζημιές στα δημητριακά από την ξηρασία, δεν έχει ακόμα ολοκληρωθεί, παρότι το αίτημα αυτό ξεκίνησε από το 1995.

Κλείνω αυτήν την παρένθεση και θα επανέλθω στα προηγούμενα.

Από τη δήλωση του Επιτρόπου και από τις συζητήσεις του Συμβουλίου Υπουργών Γεωργίας προέκυψε σαφώς, ότι δεν μπορεί να δίνεται κοινοτική υποστήριξη για εισοδήματα και επίσης δεν μπορεί να υπάρξει υποστήριξη μέσα από εθνικούς πόρους, πράγματα εξάλλου, τα οποία έχουμε δηλώσει κατ'επανάληψη.

Τονίζω για μία φορά ακόμα, ότι υπάρχουν παράγοντες και συνάδελφοι κοινοβουλευτικοί, που επιμένουν ότι μπορούμε να διαθέσουμε και εθνικούς πόρους και δε θέλουμε να το κάνουμε, γιατί είμαστε οι κακοί, γιατί τα έχουμε κατά των αγροτών.

Πιστεύω ότι κάθε μέρα θα αναδεικνύεται η πραγματικότητα και η αλήθεια και έχουμε εμείς χρέος, πολύ περισσότερο από τον καθένα στο Κοινοβούλιο, να παραμένουμε μόνο στις αλήθειες και να αποφεύγουμε τους λαϊκισμούς και προπαντός να αναφερόμαστε σε πολιτικές, οι οποίες είναι αδύνατο να πραγματοποιηθούν μέσα σ'ένα διεθνές, αλλά και ευρωπαϊκό πλαίσιο περιορισμών και κανονισμών στο οποίο κινούμαστε.

Δεν είναι κατανοητό σε άλλους εταίρους μας, ότι η Ελλάδα είναι μία χώρα, που έχει λόγω του κλίματος και των προϊόντων που καλλιεργούνται, προβλήματα λόγω καιρικών συνθηκών. Το μήνυμα και προς τους καλλιεργητές και προς τους παραγωγούς είναι ότι θα πρέπει να γίνονται έγκαιρα οι διαδικασίες για τις αποζημιώσεις από τον ΕΛΓΑ, που στόχος του είναι, η διάρθρωσή του, για να επεκταθεί σε δραστηριότητες που 

Σελίδα 5144 

δεν καλύπτει σήμερα, όπως και αλλαγή του συνολικού του πλαισίου, θέση που συμπεριλαμβάνεται, όχι μόνο στις δηλώσεις που έχουμε κάνει εμείς σαν Υπουργείο Γεωργίας, αλλά είναι και ειδική, προσωπική απαίτηση του ίδιου του Πρωθυπουργού της Χώρας.

Η Κοινή Αγροτική Πολιτική είναι ένα δίκτυο αλληλεγγύης και πρέπει όλοι να το υπερασπιστούμε σαν χώρα.

Οι φωνές εναντίον της Ευρωπαϊκής 'Ενωσης δεν ωφελούν την αγροτική οικονομία της Χώρας. Χρειάζεται, λοιπόν, μεγάλη προσπάθεια στη γεωργία και υποστήριξη με κάθε τρόπο της Κοινής Αγροτικής Πολιτικής, η οποία πιέζεται από τον Παγκόσμιο Οργανισμό Εμπορίου.

Υπήρξε πριν λίγο καιρό συνάντηση στη Σιγκαπούρη των εκπροσώπων εκατόν είκοσι τριών χωρών, που συμμετείχε και η Ελλάδα.

Η πίεση που υπήρξε ήταν να ανοίξει η συζήτηση για τη γεωργία. Το άνοιγμα, βέβαια, της συζήτησης για τη γεωργία σημαίνει ακόμα μεγαλύτερη φιλευθεροποίηση, ακόμη μεγαλύτερη πίεση στα ευρωπαϊκά προϊόντα, τα οποία η Ευρωπαϊκή 'Ενωση οφείλει να τα υπερασπιστεί.

Στο Συμβούλιο Υπουργών είναι επίσης έκδηλη η ανησυχία των Υπουργών, που εκφράζουν δυνάμεις, οι οποίες μόνο καταβάλλουν στην 'Ενωση. Το μεγάλο κύμα ανάδειξης των καταναλωτών και προ παντός το μέτωπο των βορείων Ευρωπαίων, θα το βρούμε μπροστά μας σε όλες τις συζητήσεις και τις διαπραγματεύσεις για την αγροτική οικονομία.

Η ανησυχία έχει επίσης σχέση με τη διεύρυνση που πρέπει να συμβεί με τις χώρες της Κεντρικής και Ανατολικής Ευρώπης και θα χρειαστεί και σ' αυτό μεγάλη προσοχή, γιατί πρέπει να υποστηριχθούν τα προϊόντα και οι εκμεταλλεύσεις της Ευρωπαϊκής 'Ενωσης.

Η αγροτική οικονομία μόνο οφέλη έχει από την Κοινή Αγροτική Πολιτική. Δεν αρκούν πολιτικές γενικών διατυπώσεων. Χρειάζεται ανάλογη προσπάθεια για να αντιμετωπισθούν έκτακτες καταστάσεις. 'Οσοι εξακολουθούν να ισχυρίζονται ότι θα μπορούσε η Χώρα να αντιμετωπίσει τέτοιου είδους προβλήματα με εθνικούς πόρους ή από τον Κρατικό Προϋπολογισμό, το πράττουν μόνο για αντιπολιτευτικούς λόγους. Αυτές οι αντιλήψεις πρέπει να αποτελέσουν παρελθόν και είναι ένα από τα συμπεράσματα που πρέπει να βγει αυτήν την περίοδο διαλόγου, για την αγροτική οικονομία, τόσο στο Συμβούλιο Αγροτικής πολιτικής, όσο και στη Διακομματική Επιτροπή, η οποία -όπως με πληροφορούν και ειλικρινά το περιμένω- θα καταθέσει το πόρισμά της, το οποίο είναι αξιόλογο και θα βοηθήσει όλους μας.

Η Κυβέρνηση αναγνωρίζει ότι υπάρχουν δυσκολίες στον αγροτικό τομέα. Βασική κατεύθυνση είναι η προσαρμογή και οι διαρθρωτικές πολιτικές. Την ίδια σημασία δίνει η Κυβέρνηση στην υποστήριξη του εισοδήματος από τις πραγματικές παραγωγές των αγροτών. Ωστόσο αυτές οι επιλογές εξαρτώνται από τις δημοσιονομικές δυνατότητες της Χώρας, που, όπως όλοι γνωρίζουν, είναι περιορισμένες αυτήν την περίοδο.

Σταθερή θέση του Υπουργείου είναι ο διάλογος για κάθε πρόβλημα. Τα μεγάλα προβλήματα της πρωτογενούς παραγωγής απαιτούν συνεννόηση, απαιτούν συγκλίσεις, απαιτούν συμμαχίες και απαιτούν πράγματι την ανάδειξή τους και τις σωστές επιλογές.

Το Υπουργείο Γεωργίας θα συνεχίσει την προσπάθεια, γιατί η γεωργία χρειάζεται διάλογο. Επίσης χρειάζεται επιλογές και μεταρρυθμίσεις βάθους, που δεν έγιναν. 'Οπως γνωρίζετε, η ηγεσία του Υπουργείου Γεωργίας έχει προτείνει μέχρι τώρα προγράμματα τετραετίας με μεταρρυθμίσεις -όχι διαχείριση, αλλά κοστολόγηση αυτού του προγράματος- με σχέδια τεσσάρων νόμων για να διαμορφωθεί το νέο θεσμικό πλαίσιο, όπως και άλλες πολιτικές, για να ολοκληρωθεί μία νέα αντίληψη και μία νέα εξέλιξη στην ελληνική γεωργία, που είναι τόσο πολύ απαραίτητη και χρήσιμη για τη Χώρα μας.

Κύριοι συνάδελφοι, θέλω να τελειώσω αυτήν την τοποθέτησή μου και να αποφασίσουμε ότι η πολιτική του "παράγω ό,τι θέλω και σε μεγάλες ποσότητες" έδωσε εδώ και αρκετό καιρό τη θέση της στη νέα προοπτική και κατεύθυνση "παράγω ποιοτικά νέα προϊόντα και ό,τι χωράει στην αγορά".

Δεν είμαστε χώρα με κλειστά σύνορα. Επηρεάζουμε και δεχόμαστε επιρροές και πρέπει να αποφασίσουμε και να πούμε ότι αγροτικό προϊόν δεν είναι μόνο ό,τι βγαίνει από το χωράφι του γεωργού, από τη στάνη του βοσκού ή από τη βάρκα του ψαρά. Αγροτικό προϊόν είναι και αυτό που φθάνει στον καταναλωτή μεταποιημένο, συντηρημένο, τυποποιημένο, ελεγμένο με μία διαδικασία προβολής και προώθησης και βέβαια με μία πολιτική μάρκετινγκ.

'Οταν μιλάμε κάθε τόσο για διεθνοποιημένη πολιτική στον αγροτικό τομέα, δεν πρέπει να ψάξουμε πολύ μακριά από εμάς. Στο διπλανό σούπερ-μάρκετ, το σούπερ-μάρκετ της γειτονιάς μέσα στο σπίτι μας, θα δούμε ότι προϊόντα από όλο τον κόσμο είναι πάνω στο τραπέζι μας και η διεθνοποιημένη αγορά πιέζει για άμεσες απαντήσεις, συνεννόησης όλων μας, έτσι ώστε μαζί με την επίλυση χρόνιων διαρθρωτικών προβλημάτων, να προχωρήσουμε στην αύξηση της ανταγωνιστικότητας των προϊόντων μας, στη βελτίωση της ποιότητας, στην τυποποίηση, στη δημιουργία και προώθηση επώνυμων προϊόντων και στη μείωση του κόστους παραγωγής.

Κύριοι συνάδελφοι, θα ήθελα να πω ότι εμείς κινηθήκαμε μέσα στα πλαίσια των συμφωνηθέντων για τους πόρους, που μας επιτρέπουν να αξιοποιήσουμε οι υφιστάμενες διατάξεις και κανονισμοί του Δευτέρου Κοινοτικού Πλαισίου Στήριξης. Γι' αυτό δικαιούχοι είναι οι κατά κύρια απασχόληση γεωργοί, όπως αυτό προσδιορίζεται με την 2328/91 Οδηγία.

Το όριο αποζημίωσης 30% δεν είναι αυθαίρετη επιλογή μας. Επ' αυτού, θα ήθελα να θυμίσω, κύριε Πρόεδρε, την Οδηγία 5934 του '86, η οποία αναφέρει στην παράγραφο 1 ρητά το όριο, που καθορίζει την απαιτούμενη ένταση της ζημιάς και πότε επιτρέπετε να θεωρηθεί ένα κλιματικό γεγονός ως φυσική καταστροφή ή γεγονός ανώτερης βίας. Διαβάζω ακριβώς τι λέει η 2.2.1 παράγραφος: "Είναι ένα ελάχιστο ποσοστό απώλειας "30%", και "20% στις περιοχές 268". Οι 268 περιοχές είναι ορεινές και μειονεκτικές περιοχές. 'Ολα αυτά καθορίζονται και αυτό κάναμε, στα πλαίσια των κοινοτικών Οδηγιών.

Ανέφερε κάποιος συνάδελφος -και πολύ σωστά- ότι δεν είναι ζημιά για κάποιον το 29% ή το 27% ή το 20%; Βεβαίως και είναι ζημιά και το κατανοούμε. Δεν είμαστε αντίθετοι. Θέλαμε και εμείς να το λάβουμε υπόψη μας αλλά οφείλαμε κατ' αρχήν να κατοχυρώσουμε αυτό που μπορούσαμε.

Ευχαριστώ.

ΠΡΟΕΔΡΕΥΩΝ (Δημήτριος Β. Κωστόπουλος): Ο Κοινοβουλευτικός Εκπρόσωπος της Νέας Δημοκρατίας κ. Μπασιάκος έχει το λόγο.

ΕΥΑΓΓΕΛΟΣ ΜΠΑΣΙΑΚΟΣ: Κύριοι συνάδελφοι, χαίρομαι ειλικρινά, γιατί η Κυβέρνηση δια στόματος του Υφυπουργού του κ. Σωτηρλή, διαβεβαίωσε το Σώμα, ότι βλέπει με καλή διάθεση την κατάθεση επερωτήσεων που αναφέρονται σε αγροτικά προβλήματα και διορθώνει μία κακή νοοτροπία που επικράτησε μέχρι τώρα, όπως εκφράστηκε από τον Υπουργό Γεωργίας κ. Τζουμάκα, ότι "Μας έχετε κατακλύσει με επερωτήσεις και δεν κάνετε τίποτα άλλο παρά να μας φέρνετε στο Κοινοβούλιο να συζητάμε θέματα, τα οποία ούτως ή άλλως αντιμετωπίζουμε". Εύχομαι ανάλογη νοοτροπία να υπάρξει και στο μέλλον και να βλέπετε με την ίδια καλή διάθεση τις καλόπιστες προσπάθειες ανάδειξης σοβαρών προβλημάτων, που αντιμετωπίζει η ελληνική περιφέρεια και ειδικότερα ο αγροτικός τομέας της Χώρας.

Λυπάμαι, όμως, γιατί δε δόθηκαν διαβεβαιώσεις για διόρθωση της κακής εικόνας, που παρουσιάζει η Κυβέρνηση συνολικά στην αντιμετώπιση των τεράστιων προβλημάτων, που έχουν συσσωρευθεί τα τελευταία χρόνια ως αποτέλεσμα έντονων φυσικών καταστροφών, που έπληξαν τους περισσότερους νομούς της Χώρας.

Θα κάνω μία αναφορά στο πρόβλημα, για να υπάρχει μία αναλυτική καταγραφή, τουλάχιστον στα Πρακτικά, των περιοχών που έχουν πληγεί και για να έχει μία εικόνα το Κοινοβούλιο, του μεγέθους των προβλημάτων, που αφορούν την κοινωνική και οικονομική ζωή στις περιοχές αυτές.

Τον Αύγουστο του 1996 είχαμε μεγάλες ζημιές, πρωτοφα-

Σελίδα 5145 

νείς ζημιές πράγματι, στους Νομούς της Κορινθίας, της Αργολίδας, της Μεσσηνίας, της Ηλείας, της Αιτωλοακαρνανίας, της Λάρισας και των Τρικάλων, της Μαγνησίας, της Καβάλας, της Λέσβου, της 'Αρτας, της Πρέβεζας, της Πιερίας, της Πέλλας, του Κιλκίς, αναφέρθηκε προηγουμένως ο κ. Τσιτουρίδης εκτενέστερα, της Ξάνθης, της Χίου και της περιοχής της Φθιώτιδας.

Αυτές οι ζημιές αφορούσαν κυρίως τις καλλιέργειες των οπωροκηπευτικών, τα καπνά, τα δημητριακά, τα βαμβάκια, τα τεύτλα, τα αμπέλια, τις πατάτες, τα μήλα και τη βιομηχανική ντομάτα. Είχαμε ένα νέο κύμα φυσικών καταστροφών αργότερα, το μήνα Ιανουάριο, που έπληξε κυρίως την Κορινθία, τη Φθιώτιδα και τη Βοιωτία, την ιδιαίτερη εκλογική μου περιφέρεια.

Δυστυχώς, μέχρι σήμερα έχουν δοθεί πολλές διαβεβαιώσεις για την επίλυση αυτών των προβλημάτων, για την επίσπευση της καταβολής των αποζημιώσεων, για την καταβολή πλήρων αποζημιώσεων, έτσι έχει λεχθεί από τον κύριο Υπουργό της Γεωργίας, ο οποίος παρότρυνε τους πληγέντες να υποβάλουν δηλώσεις με συγκεκριμένες προϋποθέσεις, οι οποίες, λέει, θα ολοκληρώνονταν μαζί με τη διαδικασία της εξατομίκευσης των ζημιών πολύ σύντομα μέσα στο μήνα Φεβρουάριο.

Δυστυχώς, είμαι στη δυσάρεστη θέση να σας πω ότι μέχρι τώρα δεν έχουν ολοκληρωθεί οι εξατομικεύσεις των ζημιών. Και ενώ υπάρχει αυτή η μεγάλη καθυστέρηση από την πλευρά των υπηρεσιών, αντιμετωπίζουμε και μία ολιγωρία σχετικά με το να τεθεί το ζήτημα από την Κυβέρνηση, δια του αρμοδίου Υπουργού της Γεωργίας, στα αρμόδια κοινοτικά όργανα και στον Επίτροπο της γεωργίας. Μας είπατε εδώ πανηγυρίζοντας...

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): 'Οχι και πανηγυρίζοντας.

ΕΥΑΓΓΕΛΟΣ ΜΠΑΣΙΑΚΟΣ:...ότι ετέθη το θέμα στον κ. Φίσλερ, ότι ο Υπουργός Γεωργίας το έθεσε προφορικά αρχικά και εγγράφως εν συνεχεία, αλλά θα σας πω ότι το κάνατε πολύ καθυστερημένα.

Eίναι συσσωρευμένες ζημιές ετών. Εγώ θα σταθώ για λίγο στις ζημιές που έχουν γίνει από το '94 και μετά, που ήταν ιδιαίτερα σημαντικές και θα σας ρωτήσω αν μπορείτε να μας πείτε τι συνέβη έκτοτε, από το 1994. Το 1994 είχαμε μεγάλες ζημιές, λόγω των πυρκαϊών σε ελαιόδενδρα και σε άλλες καλλιέργειες, οι οποίες έπληξαν πολλές περιοχές της Χώρας.

Θυμάμαι τότε, ότι επισκεφθήκαμε με άλλα στελέχη της Νέας Δημοκρατίας τις πληγείσες περιοχές της Λέσβου, της Χίου, της Σάμου, της Κρήτης, της Φθιώτιδας, της Εύβοιας και όχι μόνο καταγράψαμε τις ζημιές, όχι μόνο σταθήκαμε δίπλα στους πληγέντες αγρότες, αλλά υποβάλαμε και συγκεκριμένες προτάσεις, διανείμαμε και ένα έντυπο, το οποίο μας δέσμευε ως μελλοντική κυβέρνηση για τη λήψη συγκεκριμένων μέτρων και σας υποδείξαμε και συγκεκριμένους τρόπους αντιμετώπισης του προβλήματος με την προσφυγή σας στην Ευρωπαϊκή 'Ενωση, ώστε να διεκδικήσετε την έγκριση ορισμένων κανονισμών και μέτρων, τα οποία θα απάλυναν το πρόβλημα των πληγέντων.

Δεν αναφερόμαστε μόνο σ'αυτό που ελέχθη δυο-τρεις φορές εδώ, στο μέτρο που αφορά την ξηρασία του 1992. Σας είπαμε συγκεκριμένα για το λειτουργικό πρόγραμμα, το οποίο εγκρίθηκε το 1992, με τίτλο "Ανάπτυξη και ενδυνάμωση των γεωργικών διαρθρώσεων" και ειδικότερα το μέτρο του που έφερε τον τίτλο "Ανασύσταση ελαιώνων και εσπεριδοειδών", που υπέστησαν ζημιές από πυρκαϊές, χιονοπτώσεις και άλλες δυσμενείς καιρικές συνθήκες κατά το έτος 1991, ύψους πεντέμισι δισεκατομμυρίων δραχμών και που αφορούσε ενισχύσεις για την ανασύσταση και για την απώλεια εισοδήματος στα έτη 1992 και 1993. Επαναλαμβάνω, και εισοδήματος, στο οποίο η Κοινότητα συμμετείχε με ποσοστό 65%. Δεν αξιοποιήθηκε η εμπειρία αυτής της περιόδου και δεν ετέθη ουδέποτε το ζήτημα αυτό στα αρμόδια κοινοτικά όργανα, για να επιτευχθεί η ψήφιση ενός αντίστοιχου Κανονισμού και να εγκριθεί ένα τέτοιο κονδύλι, τόσο μεγάλου ύψους, ώστε να καλυφθούν οι ανάγκες αποζημίωσης των πληγέντων αγροτών, πολλές φορές σε ευαίσθητες εθνικά παραμεθόριες περιοχές.

Ο ΕΛΓΑ πράγματι -και θα το δεχθώ εδώ- έχει να αντιμετωπίσει έναν μεγάλο αριθμό δηλώσεων για ζημιές, πρωτόγνωρο σε έκταση πραγματικά, αλλά ο ΕΛΓΑ δεν μπορεί να ανταποκριθεί στην αποστολή του αυτή. 'Εχει μείνει πίσω από τα γεγονότα και τις εξελίξεις. Παρά το ότι έχουμε επισημάνει επανειλημμένως το πρόβλημα, δε λαμβάνεται κανένα ουσιαστικό μέτρο. Είναι αποδιοργανωμένος, στερείται προσωπικού, στερείται μέσων και δε βλέπω καμιά διάθεση από την Κυβέρνηση, επίλυσης αυτού του μεγάλου προβλήματος.

Μας είπατε -και είναι θετικό- ότι θα συζητηθεί στο Συμβούλιο Αγροτικής Πολιτικής το Μάιο, το ζήτημα του ΕΛΓΑ. Θα παραστούμε στο Συμβούλιο Αγροτικής Πολιτικής και θα καταθέσουμε και τις δικές μας προτάσεις, που δε θα είναι τίποτε άλλο παρά επανάληψη των προτάσεων που η Νέα Δημοκρατία κατέθεσε εγκαιρότατα από το Δεκέμβριο του 1994 στα πλαίσια του αγροτικού της προγράμματος, το οποίο αφορούσε ένα πακέτο μέτρων για τη στήριξη του αγροτικού τομέα στη Χώρα μας.

Θα σας πω, όμως, ότι είδα με λύπη μου στο φάκελλο που μας διένειμε ο κύριος Υπουργός της Γεωργίας, ότι δεν υπάρχει αναφορά σε συγκεκριμένα μέτρα για τον ΕΛΓΑ, παρά το ότι μας δώσατε έναν παχύ φάκελο, που έχει πάρα πολλά ωραία, θεωρητικά, όμως, και που δυστυχώς δεν αναφέρεται σε πρακτικές λύσεις και μέτρα, τα οποία είναι αναγκαία να ληφθούν, ώστε να βγει ο αγροτικός τομέας από το αδιέξοδο στο οποίο βρίσκεται σήμερα, λόγω των δικών σας λαθών και της ολιγωρίας.

Πράγματι, στη Διακομματική Επιτροπή της Βουλής γίνεται μια καλή προσπάθεια, η οποία θα φέρει αποτέλεσμα, αν ληφθούν συγκεκριμένα μέτρα. Αν μείνουμε στο επίπεδο της θεωρίας και της διάγνωσης των προβλημάτων, δε θα κάνουμε απολύτως τίποτα. Διότι πραγματικά συμφωνούμε στη διάγνωση των προβλημάτων, συμφωνούμε ενδεχομένως και στους στόχους τους οποίους πρέπει να επιδιώξουμε, αλλά φοβάμαι ότι δε θα μπορέσουμε να συμφωνήσουμε στη λήψη συγκεκριμένων μέτρων, διότι φοβάμαι ότι η Κυβέρνηση είναι απρόθυμη να λάβει συγκεκριμένα μέτρα όχι μόνο για τον ΕΛΓΑ, αλλά συνολικά για τον αγροτικό τομέα της Χώρας.

Δεν ήταν, όμως, μόνο οι ζημιές αυτές που σας ανέφερα, ήταν ακόμη οι ζημιές του Ηρακλείου στους αμπελοκαλλιεργητές, ήταν στα σπαράγγια του Νέστου στην Καβάλα, που επλήγησαν από τις πλημμύρες. Είχαμε μεγάλες ζημιές στον 'Εβρο και στην Ξάνθη και εκεί δόθηκε απλώς ένα βοήθημα, το οποίο ήταν πολύ κατώτερο από εκείνο το οποίο είχε υποσχεθεί η Κυβέρνηση. Είχαμε βέβαια και τις μεγάλες ζημιές του Οκτωβρίου του 1994, τις πλημμύρες που έλαβαν χώρα και στη δική σας περιοχή. Αναφέρομαι στην Καρδίτσα, στη Φθιώτιδα, στη Λάρισα, στη Βοιωτία, στη Δωδεκάνησο, στη Μαγνησία, στην Κορινθία και στα Τρίκαλα.

Και θυμάμαι ότι και σεις τότε, ως κυβερνητικός μεν Βουλευτής, αλλά όχι ως Υπουργός, διατείνεστε με κάθε τρόπο, να ληφθούν συγκεκριμένα μέτρα για τη στήριξη των καλλιεργητών της περιοχής σας, που είχαν πληγεί τότε. Φοβάμαι δε και λυπάμαι, ότι μέχρι τώρα και μετά την πάροδο δυόμισι ετών, δεν έχει ληφθεί κανένα μέτρο ουσιαστικό, όχι μόνο προς την κατεύθυνση αποζημίωσης των πληγέντων αγροτών, αλλά και στην κατεύθυνση κατασκευής συγκεκριμένων αντιπλημμυρικών έργων, αλλά και άλλων έργων υποδομής, ώστε να αποτραπούν αντίστοιχα καταστροφικά φαινόμενα σαν αυτά που παρατηρήθηκαν στο παρελθόν.

Ενώ, λοιπόν, είχαμε όλες αυτές τις ζημιές, έρχεται η Κυβέρνηση και αποτιμά το κόστος τους. Το κάνει, όπως σας είπα και προηγουμένως, πολύ αργά. Καταθέτει στην Ευρωπαϊκή 'Ενωση ένα αίτημα, το οποίο είναι καθυστερημένο και ανεπαρκές.

Ελέχθη εδώ και σωστά, ότι το ύψος των ζημιών, κατά την Κυβέρνηση, ανέρχεται στα εξήντα πέντε δισεκατομμύρια. Αναφέρατε συγκεκριμένα, ότι το φυτικό κεφάλαιο έχει ζημιωθεί κατά 56,3 δισεκατομμύρια δραχμές, τα αποθηκευμένα προϊόντα είναι 5,683, ο μηχανολογικός εξοπλισμός είναι περίπου διακόσια σαράντα έξι εκατομμύρια δραχμές και το σύνολο είναι 

Σελίδα 5146 

65,100.

Εγώ θα σας επισημάνω μια αντίφαση που υπάρχει εδώ, στα κυβερνητικά λόγια και πράξεις. Ενώ μιλάτε για εξήντα πέντε δισεκατομμύρια δραχμές, όταν αναφέρεστε στις κινητοποιήσεις των αγροτών, ανεβάζετε -για λόγους εντυπώσεων - τις ζημιές στο βαμβάκι μόνο, στα εκατό δισεκατομμύρια. Στο σημείωμα που έχετε δώσει στη δημοσιότητα λέτε ότι, αν υπολογίσουμε ότι έχουν πάρει εξήντα εφτά χιλιάδες δραχμές το στρέμμα οι βαμβακοπαραγωγοί το 1996 και με προσδοκώμενο ακαθάριστο εισόδημα ενενήντα χιλιάδες δραχμές το στρέμμα, το κόστος της κάλυψης αυτής της διαφοράς ανέρχεται στα εκατό δισεκατομμύρια πεντακόσια εκατομμύρια δραχμές. 'Οταν δηλαδή θέλετε να διαβάλετε τους αγρότες, ότι ζητούν υπερβολικά ποσά, ανεβάζετε το κόστος της ζημιάς, στο βαμβάκι μόνο, στα εκατό δισεκατομμύρια. 'Οταν διεκδικείτε από την Ευρωπαϊκή 'Ενωση ποσά, τα οποία δικαιούμαστε να εισπράξουμε, τα κατεβάζετε στα εξήντα πέντε δισεκατομμύρια δραχμές και αναφέρεστε στο σύνολο των ζημιών της Χώρας για το 1996. Αυτή η νοοτροπία είναι απαράδεκτη.

Εγώ θα προτιμούσα να κατηγορείτε τους αγρότες, ότι αποτιμούν τη ζημιά μόνο στα εξήντα πέντε δισεκατομμύρια δραχμές και να ζητάτε από την Ευρωπαϊκή 'Ενωση εκατό δισεκατομμύρια δραχμές για το βαμβάκι μόνο. Τότε θα σας συγχαίραμε για τη συμπεριφορά σας και θα αναγνωρίζαμε τη συγκεκριμένη προσπάθεια, που ελπίζαμε να ήταν αποτελεσματική για την εξασφάλιση αυτών των σημαντικών κονδυλίων.

Βέβαια, το σύνολο των αιτημάτων των αγροτών το αποτιμήσατε σε ένα τρισεκατομμύριο δραχμές και το κατεβάσατε στα εφτακόσια πενήντα δισεκατομμύρια δραχμές, εν συνεχεία παρά το γεγονός ότι και η Αξιωματική Αντιπολίτευση, όταν στελέχη της επισκεφθήκαμε τη Λάρισα τότε, είχαμε αποτιμήσει το κόστος στα εκατόν πενήντα δισεκατομμύρια δραχμές μόνο, γιατί τόσο πραγματικά ήταν το κόστος των μέτρων αυτών.

Θα ήθελα τώρα να κάνω μια μικρή αναφορά στις ζημιές του Ιανουαρίου 1997, που έλαβαν χώρα στην Κόρινθο, στην Αργολίδα, Φθιώτιδα, Καρδίτσα, Λάρισα και Βοιωτία και να σας θυμίσω ότι το κόστος το έχετε αποτιμήσει στα είκοσι δισεκατομμύρια δραχμές. Επισκέφθηκα τις περιοχές αυτές στο νομό μου, στη Βοιωτία, στο Ανθοχώρι, στον 'Αγιο Βλάσιο, στο Μαυρονέρι, στο Παρόρι, στη Χαιρώνεια, που έχουν πληγεί εντονότατα από τις ζημιές αυτές και επισημάναμε οι συνάδελφοί μου και εγώ με αναφορές και ερωτήσεις, την ανάγκη να ληφθούν συγκεκριμένα μέτρα κάλυψης των ζημιών αυτών και κατασκευής αντιπλημμυρικών και άλλων έργων υποδομής. Δυστυχώς μέχρι τώρα, έχουμε μείνει στα λόγια, οι εξατομικεύσεις, όπως είπα, δεν έχουν ολοκληρωθεί και οι αγρότες περιμένουν την κρατική μέριμνα για να συνεχίσουν την παραγωγική τους δραστηριότητα. Στη Φθιώτιδα, για παράδειγμα, που το κόστος αποτιμήθηκε στα δέκα δισεκατομμύρια δραχμές, δεν έχει γίνει απολύτως τίποτα. Επισκέφθηκε κλιμάκιο Υπουργών τη Λαμία και την Κορινθία και ήδη υπάρχουν συγκεκριμένες καταγγελίες για πενιχρές αποζημιώσεις, που πρόκειται να δοθούν στους πληγέντες.

Θα σας διαβάσω σημερινή πληροφορία, που λέει ότι π.χ. ένας Κορίνθιος, που έχει ζημιωθεί με είκοσι ένα εκατομμύρια δραχμές, θα λάβει βοήθεια εννιακόσιες χιλιάδες δραχμές μόνο και ένας άλλος που έχει ζημιωθεί με πενήντα εκατομμύρια δραχμές, θα αποζημιωθεί με τρία εκατομμύρια.

Επιτροπή που είχε συσταθεί στην Κόρινθο κατ' εφαρμογήν του σχεδίου "Λυστοκράτης", είχε αποτιμήσει τις ζημιές σε συγκεκριμένο ύψος.

Και επενέβη μια δευτεροβάθμια επιτροπή από την Τρίπολη, την οποία όρισε και επηρέασε η Κυβέρνηση και μειώνει κατά πολύ τις αποζημιώσεις. Τελικά θα καταβληθούν γελοίες αποζημιώσεις, οι οποίες σε καμιά περίπτωση δεν καλύπτουν τις ζημιές και δεν αποκαθιστούν την ομαλή λειτουργία της οικονομικής και κοινωνικής ζωής σ' αυτήν την περιοχή.

Ανάλογες προτάσεις, σαν αυτές που είπα προηγουμένως, η Νέα Δημοκρατία έχει κάνει και για ζημιές από τις φωτιές της Ανατολικής Αττικής. Είχαμε διοργανώσει μία ημερίδα, είχαμε καλέσει εκπροσώπους φορέων, είχαμε καλέσει και την Κυβέρνηση -η Κυβέρνηση δεν ήρθε βέβαια- και αποστείλαμε αυτές τις προτάσεις, τις οποίες είχαμε ενσωματώσει σε ειδικό έντυπο, για την αποτροπή αντίστοιχων φαινομένων που αφορούν φυσικές καταστροφές στην Αττική, αλλά και σε άλλους νομούς και περιοχές και είχαμε δώσει ιδιαίτερο βάρος στην πρόληψη.

Εδώ βρίσκομαι στη δυσάρεστη θέση να σας ρωτήσω τι έγινε αυτή η περιβόητη Γενική Γραμματεία Αντιμετώπισης Εκτάκτων Αναγκών. Εγώ θυμάμαι το καλοκαίρι του 1995 με Πρωθυπουργό τον αείμνηστο Ανδρέα Παπανδρέου, όταν Υπουργοί όπως ο κ. Τσοχατζόπουλος και ο κ. Κουλούρης, βγήκαν και βαρύγδουπα μας είχαν διαβεβαιώσει, ότι θα λειτουργήσει μία Γενική Γραμματεία Εκτάκτων Αναγκών, που θα συντονίζει τις προσπάθειες αποτροπής τέτοιων φαινομένων, και θα εδρεύει στο Υπουργείο Εσωτερικών. Συστήθηκε αυτή η Γενική Γραμματεία, πέρασε καιρός και ξεχάστηκε. Εγώ δεν ξέρω εάν υπάρχει καν, ή πού στεγάζεται, αν έχει υπαλλήλους, αν έχει στελέχωση και τι αρμοδιότητες έχει.

Με χαρά μου είδα ότι πραγματικά ο νέος σας Γενικός Γραμματέας Δασών συνεκάλεσε το Συντονιστικό Διϋπουργικό 'Οργανο, έγκαιρα ομολογώ αλλά δε μας είπε κανείς ποιος θα συντονίζει αυτήν την προσπάθεια. Πέραν των άλλων ελλείψεων και ολιγωριών που έχουν παρατηρηθεί στην οργάνωση του αντιπυρικού αγώνα και πέρυσι και φέτος, φοβάμαι ότι θα υπάρχει επικάλυψη και σύγκρουση αρμοδιοτήτων μεταξύ των δύο Γενικών Γραμματειών, αφού δεν υπάρχει καμία διαδικασία κατάργησης της άλλης Γενικής Γραμματείας και αφού υπάρχει επικάλυψη αρμοδιοτήτων. Δεν μπορώ να καταλάβω ποιος θα συντονίζει την προσπάθεια αποτροπής αντίστοιχων φαινομένων. Και επειδή είμαστε σε περίοδο λίγο πριν από την έναρξη της αντιπυρικής περιόδου, σας εφιστώ τον κίνδυνο να υπάρχουν αντικρουόμενες αρμοδιότητες και να υπάρχουν επικαλύψεις σε υπηρεσιακούς παράγοντες, οι οποίοι φοβάμαι ότι θα δημιουργήσουν μεγαλύτερο πρόβλημα σύγχυσης από εκείνο το οποίο παρατηρήθηκε μέχρι τώρα.

Συγκεκριμένα αιτήματα κατά περιοχές έχουν αναφερθεί πολλά. Δε θα σταθώ περισσότερο, γιατί βλέπω ότι ο χρόνος περνάει. Εγώ θα σας πώ ότι πέραν των όσων έχουν ακουσθεί, που αναφέρονται στην καταγραφή των ζημιών και στην ολιγωρία της Κυβέρνησης, μας βρίσκει τελείως αντίθετους η ρύθμιση της Κυβέρνησης, ότι θα παίρνουν αποζημίωση μόνον όσοι έχουν μέχρι εκατό στρέμματα, ειδικά για τους βαμβακοκαλλιεργητές και όσοι αντιμετωπίζουν ζημιά πάνω από 30%. Αντιλαμβάνεσθε ότι το πρόβλημα είναι εντονότατο σε βαμβακοπαραγωγούς, οι οποίοι πλέον δε θα μπορούν να καλλιεργήσουν τα χωράφια τους.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Μου επιτρέπετε μια διακοπή με την άδεια του Προεδρείου;

ΕΥΑΓΓΕΛΟΣ ΜΠΑΣΙΑΚΟΣ : Παρακαλώ, κύριε Υπουργέ.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Κύριε συνάδελφε, μπορείτε να μας δώσετε μία πρόταση πάνω στην οποία θα στηριχθούμε για να υπερβούμε αυτό το 30%. Διότι η Κυβέρνηση μετά χαράς θα το έκανε. Δεν έχουμε κανένα λόγο αντιπαράθεσης, ούτε καμιά πρόθεση να εκβιάσουμε πολιτικές τις οποίες δεν πιστεύουμε και εμείς. Θα θέλαμε και εμείς να ξεκινήσουμε από το 20%, να αποζημιώσουμε πραγματικά περισσότερους, αν όχι ολοκληρωτικά, τον 'Ελληνα αγρότη. 'Ομως, εγώ σας διάβασα συγκεκριμένες κοινοτικές Οδηγίες, που μας περιορίζουν. Θα παρακαλέσω και πάλι να μας υποδείξετε μια άλλη επιλογή, η οποία να στέκεται, για να δούμε αξιόπιστα τι απαντάμε στον αγροτικό κόσμο.

ΕΥΑΓΓΕΛΟΣ ΜΠΑΣΙΑΚΟΣ : Προτάσεις ακούστηκαν και από τον κ. Τσιτουρίδη και από τους άλλους συναδέλφους προηγουμένως, αλλά εγώ θα ήθελα να σταθώ λίγο, αφού με διακόψατε και καλά κάνατε και ουσιαστικά με προκαλέσατε, πάνω στο θέμα των αποζημιώσεων.

Εγώ θα ήθελα να διαβεβαιώσω τον Ελληνικό Λαό, ότι αποζημιώσεις από φυσικές καταστροφές είναι σύμφωνες με το Κοινοτικό Πλαίσιο. Και να μη λέτε στις κινητοποιήσεις ότι ζητούνται πράγματα τα οποία αντίκεινται στο Κοινοτικό Πλαίσιο, διότι ακούστηκε κατά κόρον ότι ζητάνε πράγματα, τα 

Σελίδα 5147 

οποία δεν είναι αποδεκτά από την Κοινότητα. Από πού και ως πού έρχεται η Κυβέρνηση και μας λέει ότι δεν μπορούν να δοθούν αποζημιώσεις, όταν ο ίδιος ο ΕΛΓΑ με τον κανονισμό του προβλέπει αποζημιώσεις για μια σειρά από κινδύνους; Πιστεύουμε ότι θα πρέπει να επεκταθεί ο Κανονισμός και να καλύψει και άλλες φυσικές καταστροφές. Να καλύψει και τη ζωϊκή παραγωγή, όπως ελέχθη προηγουμένως και όπως προβλέπουν με λεπτομέρειες οι δικές μας προτάσεις, αλλά σε καμιά περίπτωση δε δεχόμαστε ότι είναι αντικοινοτικές αυτές οι αξιώσεις των αγροτών. Μπορούν να δοθούν αποζημιώσεις, αν τροποποιήσετε, για παράδειγμα, τον Κανονισμό του ΕΛΓΑ.Ολόκληρες περιοχές έχουν καταστραφεί. Η οικονομική και κοινωνική τους ζωή έχει διαταραχθεί. Δεν είναι δυνατόν να λέμε ότι δεν μπορούμε να δώσουμε, γιατί αυτά αντίκεινται στους Κανονισμούς της Κοινότητας. Αν επεκτείνετε τον Κανονισμό του ΕΛΓΑ, θα μπορέσετε κάλλιστα να το κάνετε.

Σας ελέχθη προηγουμένως, ότι θα πρέπει να εφαρμόσετε, όχι μόνο μια ασφαλιστική πολιτική, αλλά και μια αντασφαλιστική πολιτική, να μετακινήσετε το βάρος κάλυψης αυτών των κινδύνων σε άλλους ασφαλιστικούς οργανισμούς, για να μπορείτε να καλύψετε ανάγκες στη Χώρα μας, χωρίς απαραίτητα να επιβάλετε πρόσθετες εισφορές, που επίσης είναι πολύ μεγάλες.

Και δεν αποδίδουν οι εισφορές, ακριβώς γιατί δε λειτουργεί ο ΕΛΓΑ και δε λειτουργεί το ασφαλιστικό σύστημα για τις ζημιές στην αγροτική παραγωγή μέχρι τώρα.

Λοιπόν, υπάρχουν προτάσεις. Εφαρμόστε την ασφαλιστική πολιτική, την αντασφαλιστική πολιτική, προσπαθείστε να ενισχύσετε τον Πολιτικό Σχεδιασμό της 'Εκτακτης Ανάγκης (Π.Σ.Ε.Α.) , καταθέσετε έγκαιρα στην Ευρωπαϊκή 'Ενωση τα αιτήματα, τα οποία έτυχαν άλλωστε εγκρίσεως, όπως σας είπα προηγουμένως, από τη δική μας κυβέρνηση επί ημερών της Νέας Δημοκρατίας και θα έχετε πολύ καλύτερο αποτέλεσμα. Να ξέρετε και κάτι άλλο: Μας περιμένουν πραγματικά δύσκολες μέρες. Εγώ θα επικαλεσθώ τα όσα ελέχθησαν σε ένα συνέδριο υπό την αιγίδα του Ο.Η.Ε., που έγινε στη Γενεύη τον περασμένο Ιούλιο και που κρούει τον κώδωνα του κινδύνου. Φοβάμαι πως δεν υπήρξε εκπρόσωπος δικός μας ή τουλάχιστον τα πορίσματα τα οποία εξήχθησαν εκεί, δεν έχουν γίνει γνωστά στην ελληνική κοινή γνώμη και κυρίως στις αρμόδιες υπηρεσίες.

Λοιπόν, θα σας πω ότι πληθαίνουν οι θεομηνίες, ότι υπάρχει λειψυδρία στην Ισπανία, τη Γαλλία, την Ιταλία, το Μαρόκο και την Ελλάδα, ότι τα επόμενα χρόνια θα αντιμετωπίσουμε μία λαίλαπα από καταστροφές φυσικές, από θεομηνίες, όπως σας είπα, και για το λόγο αυτό οι ασφαλιστικές εταιρείες έχουν αυξήσει κατά πολύ τις αποζημιώσεις που καταβάλλονται. Υπάρχει ένα τεράστιο πρόβλημα, οι ασφαλιστικές εταιρείες ενεργοποιούνται προς την κατεύθυνση αποτροπής φαινομένων του θερμοκηπίου,ακριβώς για να ενισχύσουν την προσπάθεια αποτροπής τέτοιων φυσικών φαινομένων και το ελληνικό Υπουργείο της Γεωργίας δε γνωρίζει τα πορίσματα αυτής της διάσκεψης του Ο.Η.Ε. και πολύ περισσότερο δε μελετά τι θα συμβεί όταν τα επόμενα χρόνια που είναι μπροστά μας, οι φυσικές καταστροφές θα εντείνονται και δε θα μπορείτε ν' ανταποκριθείτε σ'αυτές τις ανάγκες καλύψεως των ζημιών.

Μας είπατε για την ομάδα εργασίας. Η ομάδα εργασίας συνεστήθη το μήνα Ιανουάριο. Αν η ομάδα εργασίας κάνει τρεις μήνες να βγάλει το πόρισμά της για ζημιές που αφορούν τα προηγούμενα χρόνια, αντιλαμβάνεσθε πόσος χρόνος χρειάζεται να καλυφθούν οι ζημιές για εκείνους οι οποίοι έχουν πληγεί. Και θα σας πω ότι είναι απαράδεκτα μεγάλος ο χρόνος του ενός έτους για την καταβολή των αποζημιώσεων στους αγρότες, οι οποίοι χρειάζονται τα χρήματα αυτά, ώστε να πάρουν τα καλλιεργητικά δάνεια και να λειτουργήσουν παραγωγικά την επόμενη περίοδο. Δεν είναι δυνατόν να μας λέτε ότι ναι, θα δοθούν οι αποζημιώσεις, όταν είναι γνωστό ότι δεν αποδίδονται ούτε σωστές αποζημιώσεις, ούτε στον κατάλληλο χρόνο. Εγώ θα σας επισημάνω πέρα απ'όσα ελέχθησαν για την καθυστέρηση της καταβολής των αποζημιώσεων και το γεγονός ότι οι εκτιμήσεις των γεωπόνων γίνονται πολλές φορές με υποκειμενικά κριτήρια και πολλές φορές παρεμβαίνουν και κομματικά όργανα και δρουν για κομματικούς λόγους. Πώς θα το αντιμετωπίσετε αυτό; Πώς θα αφήσετε περιοχές οι οποίες είναι ακάλυπτες σήμερα και δεν μπορούν να συνεχίσουν την παραγωγική τους δραστηριότητα;

'Αλλη καταγγελία. Θα σας πω συγκεκριμένα για το θέμα αυτό. Ο Πρόεδρος της Κοινότητας Βίγλας 'Αρτας κ.Ζακόπουλος, καταγγέλλει ότι δεν έγινε εκτίμηση από τους γεωπόνους, είναι αρνητικά τα πορίσματα της επιτροπής των γεωπόνων και ότι οι κάτοικοι, ενώ έχουν υποστεί μεγάλες ζημιές, δεν πρόκειται να πάρουν τίποτε. Αντιμετωπίστε το.

Η Νέα Δημοκρατία κρούει τον κώδωνα του κινδύνου και ως προς την καθυστέρηση της καταβολής των αποζημιώσεων, αλλά και ως προς την εκτίμηση των ζημιών και τη λειτουργία συνολικά του συστήματος ασφάλισης της αγροτικής παραγωγής. Βάλατε σε πρώτη προτεραιότητα εκείνες τις περιοχές που είχαν κινητοποιηθεί όπως εύστοχα σας παρατηρήθηκε προηγουμένως. Αλίμονο αν δεν αντιμετωπίσουμε όλη τη Χώρα με ενιαία κριτήρια. Αλίμονο αν εξωθούμε έμμεσα τους αγρότες να κινητοποιούνται για να μπορέσουν να δικαιωθούν και να εισπράξουν τις αποζημιώσεις τους.

Σας παρατηρήθηκε προηγουμένως, ότι μιλήσατε για τέσσερα δισεκατομμύρια, θα πάρετε κάποια άλλα ποσά από την Ευρωπαϊκή 'Ενωση, τα οποία είναι αβέβαιο ότι θα τα πάρετε, εγώ φοβάμαι ότι δε σας πιστεύει ο αρμόδιος Επίτροπος της Γεωργίας με τον τρόπο με τον οποίο θέτετε τα θέματα αυτά. Και θα σας πω επίσης αυτό που σας είπε ο κ.Τσιτουρίδης, ότι δυστυχώς δεν έχει προβλεφθεί στον Προϋπολογισμό του 1997 αντίστοιχο κονδύλιο.

Από τα εκατό δισεκατομμύρια του βαμβακιού...

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή).

ΠΡΟΕΔΡΕΥΩΝ (Δημήτριος Β. Κωστόπουλος): Ολοκληρώστε, κύριε Μπασιάκο.

ΕΥΑΓΓΕΛΟΣ ΜΠΑΣΙΑΚΟΣ: ...και τα εξήντα πέντε δισεκατομμύρια που είπατε στον αρμόδιο Επίτροπο, έχετε εξασφαλίσει μόνο τριάντα πέντε δισεκατομμύρια και αυτό είναι το απώτατο όριο στον Προϋπολογισμό του 1997 για να καταβληθούν μέσα στο έτος. Και αφορά αποζημιώσεις όλων των προηγουμένων ετών, που μένουν σε εκκρεμότητα. Είναι είκοσι ένα από τον ΕΛΓΑ, δεκατέσσερα από τον Προϋπολογισμό και όσα σκέπτεσθε να πάρετε από την Ευρωπαϊκή 'Ενωση.

Λοιπόν, είναι ανάγκη άμεσα να ξεκινήσει η διαδικασία καταβολής των αποζημιώσεων, ολοκληρώσεως μάλλον της εξατομίκευσης των ζημιών, καταβολής των αποζημιώσεων, να εντείνετε την πίεσή σας στο ευρωπαϊκό επίπεδο, ακόμη και σε επίπεδο Συμβουλίου Κορυφής, αφού το ποσό που αφορά τις ζημιές, τα εκατό δισεκατομμύρια είναι πολύ μεγάλο ποσό. Είναι περίπου δύο με τρία δισεκατομμύρια σε κάθε νομό κατά μέσο όρο, η απώλεια εισοδήματος που κλονίζει την οικονομική ζωή τους.

Και βέβαια να αναθεωρήσετε την άποψή σας για το 30% και για τα εκατό στρέμματα, γιατί όπως αντιλαμβάνεσθε, ένας βαμβακοπαραγωγός που επρόκειτο να εισπράξει ένα εκατομμύριο δραχμές, θα εισπράξει μόνο τριακόσιες χιλιάδες δραχμές, στην καλύτερη περίπτωση, αν γίνει δίκαιη εκτίμηση και αν τελικώς καταβληθούν αυτές οι αποζημιώσεις, όπως έχετε πει.

Φοβάμαι ότι είναι ένας κρίσιμος τομέας, ο τομέας αντιμετώπισης των φυσικών καταστροφών, στον οποίο η Κυβέρνηση δεν έχει δώσει το βάρος που χρειάζεται. Σας ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Δημήτριος Β. Κωστόπουλος): Ο Εκπρόσωπος του Κ.Κ.Ε. Βαγγέλης Μπούτας έχει το λόγο για δέκα λεπτά.

ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, συζητάμε σήμερα, με αφορμή την επερώτηση της Νέας Δημοκρατίας, ένα από τα πιο σοβαρά προβλήματα που απασχολούν τους αγρότες 

Σελίδα 5148 

της Χώρας μας.

'Οπως λένε οι ίδιοι οι αγρότες και οι κτηνοτρόφοι, είναι "ξεσκέπαστο μαγαζί". Ο αγρότης είναι έρμαιο στα καιρικά φαινόμενα και στις ασθένειες. Γι'αυτό πρέπει να υπάρξει πλήρης κάλυψη των ζημιών, απ'όλες τις αιτίες. Για να γίνει αυτό, πρέπει ν'αλλάξει το θεσμικό πλαίσιο του ΕΛΓΑ, όχι, όμως, με τη μεταφορά ασφαλίστρων στις πλάτες των αγροτών, αλλά με τη συνδρομή του Κρατικού Προϋπολογισμού.

Η Κυβέρνηση, αντί να προχωρήσει στη διεύρυνση της κάλυψης, προχώρησε πρόσφατα στην αύξηση των εκτιμητηρίων κατά στρέμμα και κατά κεφαλή ζώου, στον ΕΛΓΑ. Είναι χαρακτηριστικό, ότι ο ισχύων Κανονισμός του ΕΛΓΑ, αποζημιώνει, όταν υπάρχει ζημιά, μόνο πάνω από 20%, με αποτέλεσμα ένα πολύ μεγάλο μέρος αγροτών εξαιτίας αυτού του Κανονισμού, να μην αποζημιώνεται. Και έτσι, ένα από τα βασικά αιτήματα, που διατυπώνουν κατά καιρούς οι αγρότες, στην τροποποίηση που πρέπει να γίνει, του Κανονισμού του ΕΛΓΑ, είναι να δίνεται η αποζημίωση από χαμηλότερο ποσοστό, όπως το 5% των ζημιών και πάνω. 'Ετσι που και εκείνος που έπαθε 10% ζημιά, ή εκείνος που έπαθε 15% ζημιά ή 20%, να αποζημιώνεται, γιατί σήμερα δεν αποζημιώνεται.

Αν πάρει κανείς υπόψη τη συνεχή μείωση των τιμών των αγροτικών προϊόντων και τη συνεχή αύξηση των μέσων και εφοδίων, σε συνδυασμό με τις καταστροφές από τις βροχοπτώσεις, διαπιστώνει ότι το εισόδημα, ιδιαίτερα των βαμβακοπαραγωγών, για τους οποίους γίνεται λόγος στην επερώτηση, είναι δραματική.

Είναι επίσης αλήθεια, ότι η Κοινή Αγροτική Πολιτική και η GATT, οδηγεί τους μικρομεσαίους 'Ελληνες αγρότες στη μείωση του εισοδήματος, στη φτώχεια και τελικά στο ξεκλήρισμα. Δεν πρέπει να ξεχνάνε, όμως, οι συνάδελφοι της Νέας Δημοκρατίας, που έκαναν αυτήν τη διαπίστωση, ότι η παράταξή τους είναι υπέρμαχη αυτής της πολιτικής και ψήφισαν και τη Συνθήκη του Μάαστριχτ, αλλά και τη Συμφωνία της GATT, που με βάση αυτές τις συμφωνίες, κινούνται όλες οι αναθεωρήσεις της Κοινής Αγροτικής Πολιτικής, που θα πω παρακάτω πού οδηγείται η κατάσταση σε όλα τα προϊόντα.

Η αποζημίωση που εξαγγέλθηκε από την Κυβέρνηση, πρέπει να επισημάνουμε, ότι σε καμία περίπτωση δεν ικανοποιεί το χαμένο εισόδημα του μικρού και μεσαίου αγρότη, γιατί είναι πολύ χαμηλή, σε σχέση με τη ζημιά και τα έξοδα που πραγματοποίησε ο παραγωγός βαμβακιού. Δίνεται αυτή η αποζημίωση με προϋποθέσεις που και αδικίες γίνονται, γιατί βάζει όριο ζημιάς 30% και πάνω, ενώ στον ΕΛΓΑ είναι μέχρι 20%. Ακόμη και αυτόν τον Κανονισμό του ΕΛΓΑ τον υπερσκελίζει και βάζει 10% πιο πάνω ζημιά, για να πάρει κανείς αποζημίωση. Και δίνει αποζημίωση μόνο στο 35% της ζημιάς.

Με την πολιτική που ακολουθήθηκε από την Κυβέρνηση και την καθυστέρηση που επέδειξε η Κυβέρνηση για αποζημίωση, οδήγησε πολλούς παραγωγούς να παραδίδουν το βαμβάκι στο όνομα άλλων παραγωγών, για να μπορούν να εισπράξουν κάποια χρήματα, γιατί αλλιώς θα γινόταν ολοκληρωτική παρακράτηση από την Αγροτική Τράπεζα, των χρημάτων, λόγω των χρεών. Αυτοί οι παραγωγοί, με τον τρόπο που δίνεται σήμερα η αποζημίωση, μένουν εκτός αποζημίωσης, με αποτέλεσμα να δημιουργούνται μεγάλα προβλήματα μεταξύ τους.

Υπήρχαν παραγωγοί, οι οποίοι είχαν μεγαλύτερη παραγωγή βαμβακιού από την ηρτημένη παραγωγή που είχε προβλέψει ο Οργανισμός Βάμβακος. Δε δινόταν η δυνατότητα, την επιπλέον παραγωγή να την παραδώσουν, με αποτέλεσμα να βρίσκουν τους παραγωγούς που δεν είχαν συμπληρώσει την ηρτημένη παραγωγή και να παραδίδουν εκείνοι το βαμβάκι τους. 'Ετσι και εκείνοι οι παραγωγοί να μένουν εκτός αποζημίωσης και να δημιουργούνται μεγάλες προστριβές μεταξύ των παραγωγών.

'Ηρθε, όμως, η Κυβέρνηση μετά τις κινητοποιήσεις, δέχθηκε ότι υπάρχουν ζημιές και έδωσε αυτήν τη μικρή ενίσχυση, χωρίς να διορθώνει, όμως, αυτές τις περιπτώσεις.

Συνδέεται η ζημιά και τα ποσοστά ζημιάς με τη ρύθμιση των χρεών, που γίνεται με απαράδεκτους όρους και, βέβαια, έξω και πέρα από τα αιτήματα που είχαν διατυπώσει οι αγρότες με τα μεγάλα συλλαλητήρια.

Είναι χαρακτηριστικό ότι άλλαξε η πρώτη εγκύκλιος ελάχιστα προς το καλύτερο και δίνει τη δυνατότητα ρύθμισης και στους παραγωγούς που έπαθαν ζημιά από 20% έως 30%. Ωστόσο, όμως, το πρόβλημα παραμένει. 'Ενας παραγωγός των εξήντα ή των εβδομήντα στρεμμάτων, ο οποίος οφείλει στην Αγροτική Τράπεζα πάνω από πέντε εκατομμύρια -γίνεται από την τράπεζα μελέτη βιωσιμότητας- με το καθεστώς που ισχύει στο βαμβάκι, με τις τιμές που θα προκύψουν, αν η χρονιά εξελιχθεί καλά, δε βγαίνει βιώσιμος. Αυτός ο παραγωγός δε θα πάρει καλλιεργητικό δάνειο για σπόρους και λιπάσματα; Πώς θα καλλιεργήσει;

'Αρα, λοιπόν, δεν μπορεί να συνδέεται η ρύθμιση των χρεών με το ποσοστό της ζημιάς που έπαθε ο κάθε παραγωγός.

Καθυστερεί απαράδεκτα, κύριε Υφυπουργέ, η διαδικασία για την καταβολή των αποζημιώσεων, για εξατομίκευση. Και καθυστερεί όχι εξαιτίας των παραγωγών, που πολύ έγκαιρα έκαναν τις αιτήσεις, αλλά εξαιτίας της απαράδεκτης καθυστέρησης του Κεντρικού Γραφείου του Οργανισμού Βάμβακος να παραδώσει στα κατά τόπους γραφεία καταστάσεις με το τι έχει παραδώσει ο κάθε παραγωγός. Και έχουμε το φαινόμενο στην Καρδίτσα, για παράδειγμα, και στα Τρίκαλα, τα κατά τόπους γραφεία να έχουν δώσει τις καταστάσεις με το τι έχει εισκομιστεί στα εκκοκκιστήρια της περιοχής και από τα Κεντρικά να μην έχουν σταλεί οι καταστάσεις των παραγωγών που έδωσαν το προϊόν τους στα εκκοκκιστήρια της Λιβαδειάς κύρια, ή στις άλλες περιοχές της Χώρας, με αποτέλεσμα να μην έχει ξεκινήσει καμία διαδικασία.

Νομίζω ότι είναι πολύ τραβηγμένη η πρόβλεψη που κάνετε, ότι μέχρι το Πάσχα θα παρθούν αυτά τα χρήματα. Εάν συνεχιστεί αυτή η κατάσταση και δεν παρθούν μέτρα ώστε ο Οργανισμός Βάμβακος άμεσα, αύριο να στείλει τις καταστάσεις, πολύ φοβάμαι ότι θα περάσει και το καλοκαίρι.

Αποκλείονται επίσης, παραγωγοί οι οποίοι πήραν μία μικρή αποζημίωση από τον ΕΛΓΑ, για ζημιές που υπέστησαν από τη χαλαζόπτωση. Κάποιος παραγωγός που πήρε δύο ή τρεις χιλιάδες το στρέμμα αποζημίωση, αποκλείεται από αυτήν την ενίσχυση, έστω και αν έχει πάρει ογδόντα ή ενενήντα ή εκατό κιλά βαμβάκι στο στρέμμα και η ζημιά του είναι 40% και 50%.

Τελικά αυτή η αποζημίωση, κύριε Υπουργέ, όπως δίνεται, είναι στάχτη στα μάτια των αγροτών και έρχεται και δίνεται με τέτοιο τρόπο, που προσπαθεί να καλύψει το πρόβλημα και όχι να το λύσει.

Θα σας ξαναθυμίσω, κύριε Υφυπουργέ, αυτό που σας είπα και στην επίκαιρη ερώτηση που έκανα για το ίδιο ζήτημα. Υπήρξε δέσμευση του κλιμακίου της Κυβέρνησης, στις 3 Δεκεμβρίου 1996, όταν έγινε η συνάντηση εδώ στο χώρο της Βουλής με τη Συντονιστική Επιτροπή Θεσσαλίας, ότι οι παραπάνω περιπτώσεις που ανέφερα, θα συμπεριελαμβάνονταν και θα υπήρχε και μία δεύτερη επιτροπή, που θα έβλεπε ποιος παραγωγός παρέδωσε στο όνομα κάποιου άλλου, τι έχει η κάθε δήλωση χρεωθεί, για να λυθεί αυτό το ζήτημα.

Το ίδιο ζήτημα έθεσε η Συντονιστική Επιτροπή παρουσία σας και παρουσία του Υπουργού Γεωργίας, σε συνάντηση που είχαμε με τον κύριο Πρωθυπουργό. Και μάλιστα έδωσε εντολή ο κύριος Πρωθυπουργός να δείτε το ζήτημα.

Το είδατε; Και αν το είδατε, τι αποφασίσατε; Θα γίνουν με τον ίδιο τρόπο; Θα αποκλεισθούν αυτοί οι παραγωγοί;

Κύριε Υφυπουργέ, επειδή κάνατε την ερώτηση στον κ. Μπασιάκο, "τι προτείνετε για δικαιότερη αποζημίωση των παραγωγών" και στα πλαίσια αυτών των χρήματων που διαθέτετε, εμείς θα λέγαμε το εξής: Τριάντα τοις εκατό είναι η ζημιά; Να μην πάει κατά χωριό ή εξατομικευμένα, αλλά να πάει συνολικά στο νομό και με βάση την περσινή παραγωγή, ν'αποζημιωθούν. Γιατί, πώς θα βγάλεις τη ζημιά; Τη ζημιά τη βγάζεις με το τι πήρες πέρσι και με το τι πήρες φέτος.

ΕΥΑΓΓΕΛΟΣ ΜΠΑΣΙΑΚΟΣ: Και μέσο όρο μπορείτε να βάλετε. Και καλώς βάζουν το μέσο όρο.

ΕΥΑΓΓΕΛΟΣ ΜΠΟΥΤΑΣ: Ναι, το μέσο όρο. Δε βάζει τώρα, όμως, το μέσο όρο τον περσινό.

Σελίδα 5149 

ΕΥΑΓΓΕΛΟΣ ΜΠΑΣΙΑΚΟΣ: Να βάλει το μέσο όρο των τελευταίων ετών.

ΕΥΑΓΓΕΛΟΣ ΜΠΟΥΤΑΣ: Να βάλει το μέσο όρο της περσινής παραγωγής. Και ήταν τριακόσια κιλά το στρέμμα; Από διακόσια δέκα κιλά και κάτω, να πάρουν όλοι οι παραγωγοί έστω από πέντε χιλιάδες το στρέμμα.

Σήμερα υπάρχει παραγωγός με διακόσια κιλά το στρέμμα, με εκατόν ενενήντα κιλά το στρέμμα, που δεν παίρνει αποζημίωση. Δεν είναι άδικο αυτό;

Και θέλω να επισημάνω, κλείνοντας, κύριε Υφυπουργέ, ότι υπάρχει μεγάλος κίνδυνος, εάν συνεχισθεί αυτή η πολιτική, ιδιαίτερα με τα χρέη των αγροτών, που συνδέονται με τις ζημιές, θα υπάρξουν χιλιάδες παραγωγοί, οι οποίοι θα δυσκολευθούν να καλλιεργήσουν, λόγω άρνησης της τράπεζας να τους δανειοδοτήσει, ή θα προσφύγουν σε τοκογλύφους, χειρότερους, προφανώς, από την Αγροτική Τράπεζα και ό,τι βγάλουν, να το δώσουν εκεί.

ΜΟΣΧΟΣ ΓΙΚΟΝΟΓΛΟΥ: Χειρότερος από την Αγροτική Τράπεζα, αποκλείεται!

ΕΥΑΓΓΕΛΟΣ ΜΠΟΥΤΑΣ: Υπάρχουν, κύριε συνάδελφε. 'Οταν σε κάποιον παραγωγό δε δίνεται δάνειο για σπόρους και λιπάσματα, θ'αναγκασθεί να πάει να δανειστεί και με 25% και με 30%. Δε θ'αφήσει το χωράφι του ακαλλιέργητο.

ΜΟΣΧΟΣ ΓΙΚΟΝΟΓΛΟΥ: Σαράντα πέντε τοις εκατό επιτόκιο έχει η Αγροτική Τράπεζα.

ΕΥΑΓΓΕΛΟΣ ΜΠΟΥΤΑΣ: Γι'αυτό, κύριε Υφυπουργέ, πρέπει άμεσα να πάρετε μέτρα προς την κατεύθυνση τροποποίησης του Κανονισμού, για να δοθεί λύση, μια και καλή, χωρίς να επιβαρύνεται ο αγρότης. Και όποια αδικία προκαλείται, από την υπουργική απόφαση που δίνει αυτήν την αποζημίωση και στους παραγωγούς ροδακίνων και στους βαμβακοπαραγωγούς, να εξαλειφθεί.

ΠΡΟΕΔΡΕΥΩΝ (Δημήτριος Β. Κωστόπουλος): Ο Κοινοβουλευτικός Εκπρόσωπος του ΔΗ.Κ.ΚΙ. κ. Τσαφούλιας έχει το λόγο για δέκα λεπτά.

ΓΕΩΡΓΙΟΣ ΤΣΑΦΟΥΛΙΑΣ: Ο κύριος Υπουργός ανεφέρθη απολογιστικά και με την έννοια μιας αποδοχής πράγματι του περιεχομένου της συζητουμένης επερώτησης. Δεν αρνήθηκε ότι πράγματι το περιεχόμενο της συζητουμένης επερώτησης έχει βασιμότητα και αλήθεια. Και απεδέχθη μάλιστα και την έλλειψη δυνατοτήτων του ΕΛΓΑ, να καλύψει τις ζημιές αυτές. Βέβαια, με μία γενική και αφηρημένη αναφορά στο όλο πρόβλημα. Και το συνδύασε περισσότερο και με την ύπαρξη του γενικότερου αγροτικού προβλήματος στη Χώρα. Και έτσι, με την αποδοχή αυτών εκ μέρους του κυρίου Υπουργού, γινόμαστε όλοι κοινωνοί της αλήθειας αυτής της επερώτησης. Εγκρίνουμε όλοι την επερώτηση για το περιεχόμενό της. Και εσείς, κύριε Υπουργέ, και εμείς και ο κ. Μπούτας και εγώ και η Νέα Δημοκρατία, αποδεχόμεθα όλοι ως κοινόν τόπον αληθείας το περιεχόμενο της συζητουμένης επερώτησης.

'Ομως, πώς είναι δυνατό, αποδεχόμενοι το περιεχόμενο αυτής της επερώτησης, να δίνουμε υποσχέσεις ότι θ'αντιμετωπισθεί το πρόβλημα αργότερα, γενικότερα και με τα πορίσματα του Συμβουλίου της Αγροτικής Πολιτικής;

Η δυνατότητα προσαρμογής της λειτουργίας όλων των προϋποθέσεων για την ύπαρξη και διατήρηση στη ζωή του αγροτικού τομέα, ανάγεται στην εικοσαετία από το 1974 μέχρι σήμερα. Δεν ελήφθη κανένα προσαρμοστικό μέτρο προς την εξέλιξη των πραγμάτων. Και έγιναν οι μεγάλες κοσμογονικές πολιτικές μεταβολές στην Ανατολή. Υπήρξε η πτώση του υπαρκτού σοσιαλισμού, την οποία οι λαοί της Ευρώπης δεν ήταν δυνατό να την αντιληφθούν στη λεπτομέρειά της ή να διαισθανθούν τι έγινε. Τα είχαν γράψει, όμως, και ο Κορνήλιος και οι άλλοι, ότι θα υπάρξουν κοσμογονικές πολιτικές μεταβολές.

Υπήρξαν, λοιπόν, αυτές οι μεταβολές και όσοι τις είχαν διαισθανθεί από πολλά κράτη, προσήρμοσαν τις πολιτικές προς ένα τέτοιο φαινόμενο. Είναι επίσης δυνατό να γίνουν κοσμογονικές φυσικές μεταβολές. Γίνονται υδρολογικά συνέδρια, λένε ότι θα επέλθουν καύσωνες, άνοδος της θερμοκρασίας, λιώσιμο των πάγων, ασθένειες, επιδημίες και άλλα.

Δεν υπήρξε ένας προσδιοριστικός καταστατικός χάρτης προσαρμογής δηλαδή, των περιστάσεων, που έπρεπε να επιλεγούν για να αντιμετωπισθεί το αγροτικό πρόβλημα από το 1974 έως το 1994. Αποσπασματικά και σήμερα αντιμετωπίζεται η περίπτωση της ασφάλισης των αγροτών από τις ζημιές. Δεν έχει τεθεί σε ένα βασικότερο φιλοσοφικό περιεχόμενο με πρόληψη. Τι είναι δυνατόν να συμβεί στο μέλλον; Πώς θα αντιμετωπίσουμε αυτές τις περιστάσεις, για να διασφαλίσουμε τους ανθρώπους από τις ζημιές; Διότι διασφαλίζοντας τους ανθρώπους, στηρίζουμε το αγροτικό εισόδημα και στηρίζοντας το αγροτικό εισόδημα υπάρχουμε στον αγροτικό τομέα. Γιατί δε μιλήσατε ποτέ για την αληθινή διάσταση του αγροτικού προβλήματος στον Ελληνικό Λαό, παρά μέσα από συμβούλια και παρασυμβούλια αγροτικής δήθεν πολιτικής, πλάθετε μύθους και δημιουργείτε όνειρα σ'αυτόν τον αγροτικό κόσμο; Αυτά είναι πλαστά όνειρα και μύθοι.

'Εχετε ένα τρισεκατομμύριο επτακόσια πενήντα δισεκατομμύρια χρέη προς την Αγροτική Τράπεζα. 'Εχετε πεντακόσια πενήντα δισεκατομμύρια στους αγροτικούς συνεταιρισμούς. Είναι προβληματικοί και τους κρατάτε. 'Εχετε ασυγχρόνιστη αγροτική βιομηχανία, η οποία για να συγχρονιστεί θέλει έξι και επτά τρισεκατομμύρια. Γιατί δε λέτε το αγροτικό πρόβλημα φανερά, αληθινά, ότι οι αγρότες που έρχονται για να γραφτούν στο μητρώο αγροτών, δεν είναι πάνω από διακόσιες πενήντα με τριακόσιες χιλιάδες; Και δίνουμε προθεσμία. 'Εχουμε ένα πρόβλημα, να το πείτε καθαρά.

Μπορεί αύριο το πρωί να βρεθούν πεντακόσιες ή εξακόσιες χιλιάδες αγρότες γραμμένοι και όχι το 22%, που λέμε, του αγροτικού πληθυσμού. Γιατί δε λέτε ποια είναι πραγματικά η εικόνα του αγροτικού προβλήματος; Να πείτε ότι "εφόσον αυτή είναι, είτε σας αρέσει, Ελληνικέ Λαέ και αγροτικέ κόσμε, είτε δε σας αρέσει, αυτές τις δυνατότητες έχουμε. Δε δυνάμεθα να συναγωνισθούμε με τα προϊόντα μας την ελευθερία που δίνει η GATT".

Mπαίνουμε σε ελεύθερη συναλλαγή, σε ανταγωνισμό, σε εμπόριο. Φέρτε εδώ έναν καταστατικό χάρτη, να πείτε ότι αυτή είναι η δυνατότητα της συγχρόνου αγροτικής βιομηχανίας, όπως μπαίνουμε στην GATT με το διεθνή περίγυρο. Να πείτε ότι εμείς δεν μπορούμε να έχουμε αυτές τις δυνατότητες, διότι επί είκοσι με είκοσι πέντε χρόνια, της δημιουργήσαμε φυματίωση και τη θάψαμε την αγροτική οικονομία και τον αγροτικό τομέα.

Πάρθηκαν εξήμισι τρισεκατομμύρια από τα προγράμματα, από το πρώτο και το δεύτερο πακέτο και αυτά μέσα σε πέντε ή έξι χρόνια δεν έχουν αποδώσει ούτε το 2% ή 3% των καταβολών που πήραν οι αγρότες. Διότι χωρίς να τους ελέγξετε, χωρίς να τους διαπαιδαγωγήσετε, χωρίς να τους επιστήσετε την προσοχή ότι αυτό αποτελεί εθνικό εισόδημα και ανύψωση της αγροτικής οικονομίας, πήραν τα λεφτά και με το φόβο που είχαν για τον αγροτικό τομέα, τα διέθεσαν σε άλλες επενδύσεις. Πήραν διαμερίσματα, πήραν άλλα πράγματα, προκειμένου να διασφαλισθούν.

Επομένως, ό,τι έγινε στον αγροτικό τομέα στα είκοσι ή είκοσι πέντε χρόνια, και συνεχίζετε με τον ίδιο ρυθμό την καταστροφή σας, το ίδιο γίνεται και με τον ΕΛΓΑ.

Το ίδιο είναι και η κάλυψη των αγροτικών αποζημιώσεων. Το ίδιο πράγμα είναι. 'Ο,τι έγινε εκεί αποτυχημένο, ό,τι σάπισε, αποτυχημένο μεταφέρεται και γίνεται και στο θέμα του ΕΛΓΑ. Είναι ένας οργανισμός ασυγχρόνιστος, ένας οργανισμός που δε δύναται ούτε να προϊδει, ούτε έχει βασικό φιλοσοφικό περιεχόμενο τη μελλοντική λειτουργία των φαινομένων της φύσης και τη δημιουργία ζημιών εξ'αυτών των φαινομένων και την κάλυψή τους. Δεν έχει καμία φιλοσοφική μελλοντική προοπτική κάλυψης ζημιών και εκ της εξελίξεως των φυσικών φαινομένων.

Ποιους στείλατε από τον ΕΛΓΑ να παρακολουθήσουν συνέδρια στην Ευρώπη και σε άλλες χώρες για το τι πρόκειται να συμβεί, πώς καλύπτονται οι ζημιές από τα άλλα κράτη, πώς είναι δυνατόν να αντιμετωπισθούν οι ασθένειες, οι καύσωνες, το ένα και το άλλο.

Φέρτε εκθέσεις εδώ μελλοντολογικής λειτουργίας, εξέλιξης 

Σελίδα 5150 

των φυσικών φαινομένων από απόψεως παροχής ζημιών λόγω αυτών των καταστροφών. Να μας πείτε τι έχει κάνει ο ΕΛΓΑ, ποιος αριθμός υπαλλήλων δρα μέσα σ' αυτόν και ποια οκνηρία επιδεικνύει, ποια αμέλεια, αδράνεια, να αντιμετωπίσει αυτά που απαιτούνται για να καλυφθούν οι ζημιές αυτές. Διότι στο κάτω-κάτω ξέρετε τι πρέπει να πείτε; 'Οτι δεν καλύπτουμε καμιά ζημιά. Χρεοκόπησε η αγροτική οικονομία. Αυτός είναι ο ΕΛΓΑ. Δεν μπορούμε να τον εκσυγχρονίσουμε, σύμφωνα με τα πλαίσια λειτουργίας ενός ασφαλιστικού οργανισμού σε ευρωπαϊκό επίπεδο. Μέχρι εκεί φθάνουμε, μέχρι εκεί φθάνουν τα πόδια μας και θέλουμε τόσα να τον εκσυγχρονίσουμε. Η Ευρωπαϊκή 'Ενωση, όμως, δε μας δίνει. Δεν μπορούμε να κάνουμε τίποτε άλλο. Γιατί δεν το λέτε; Παρά λέτε τώρα αποσπασματικά, ότι από 20% μέχρι 30% επέκταση και βελτίωση σ' αυτά τα είδη. Τι, με λόγια θα κάνουμε επέκταση και βελτίωση; Με τι;

Εδώ δεν επεκτείνεται η κάλυψη σε όλα τα είδη εκείνων των προϊόντων και στο ζωικό και στο φυτικό κεφάλαιο, που πλήττονται. Οι αιτίες είναι λίγες. Υπάρχουν, όμως, και άλλες αιτίες, που δεν καλύπτονται. Για το ροδάκινο και το βαμβάκι, επειδή μίλησαν, έτσι έγινε. Σας πίεσαν με τις κινητοποιήσεις και αναγκαστήκατε να δώσετε εκείνα τα λίγα που δώσατε. Είναι πολιτική αυτή με άσκηση πίεσης από κινητοποιήσεις, να δίνει ο ασφαλιστικός οργανισμός δώρα για να καλύψει την υπόθεση; Ενώ στην ουσία το θέμα δεν το αντιμετωπίζετε. 'Ετσι είναι. Ποια ειδική επιτροπή κάνατε; Ποια βελτίωση παροχών έχετε να κάνετε από τον ΕΛΓΑ; Βάσει ποιων στοιχείων; Τι δυνατότητες έχετε;

Επομένως, πώς είναι δυνατόν σ'αυτήν την περίπτωση να λέτε ότι καλύπτετε; Είδατε τι σας είπε ο κ. Μπούτας; Εκατό στρέμματα και 30%. Οι άλλοι είχαν διακόσια, τριακόσια στρέμματα, έπαθαν μεγαλύτερη ζημιά και έτρεχαν να δώσουν στους άλλους τις προϋποθέσεις για να τα πάρουν οι άλλοι και να τα μοιραστούν. Αυτό είναι κατάντημα της δικής σας αγροτικής πολιτικής. Είναι συμπαιγνία δική σας και συμβολή στη λειτουργία ενός τέτοιο παρασκηνίου, μιας ανήθικης λειτουργίας σχέσεων του Υπουργείου με τον αγροτικό κόσμο, αποδεχόμενοι αυτό. Πού ελέγξατε εσείς, ή αν έδινε ο άλλος; Τα δώσατε σ'εκείνον. Ελέγξατε αν του τα έδωσε ο άλλος, που είχε τα περισσότερα στρέμματα, τα τριακόσια, τα τετρακόσια στρέμματα, που είχε και μεγαλύτερη ζημιά; Να πείτε ότι έχουμε αυτό και δε στο δίνουμε στο κάτω-κάτω. Να πάρετε επάνω σας τη δυνατότητα λειτουργίας όρων αληθείας για να εφαρμοστεί το ασφαλιστικό σύστημα.

Συμμετέχετε, όμως, και εσείς σε ένα παιγνίδι που παίζουν και εκείνοι, επειδή είναι καμένοι. Επειδή οι άνθρωποι πιάνονται από τα μαλλιά τους, προκειμένου να καλύψουν τις ζημιές τους, εσείς συμμετέχετε σ' αυτό το παιγνίδι που παίζουν. Καλά κάνουν και το παίζουν εκείνοι. Και εσείς, για να φανείτε αρεστοί, λέτε ναι.

Επίσης, για ποιο λαϊκισμό μιλάτε; Λαϊκισμός υπάρχει όταν δε λέτε την αλήθεια γιατί δεν έρχονται οι αγρότες να γραφτούν στο μητρώο και πόσοι είναι. Τίποτα δε λέτε, παρά μόνο εξαγγέλλετε συνθήματα για τον αγροτικό κόσμο, για την αγροτιά. Αυτόν το λαϊκισμό τον δημιουργείτε εσείς με την έλλειψη λειτουργίας προϋποθέσεων για τη διατήρηση και ανάπτυξη του αγροτικού τομέα και με την έλλειψη λειτουργίας των όρων διατήρησης της κάλυψης των ζημιών από τον ασφαλιστικό φορέα που διαθέτουμε. Εσείς κάνετε λαϊκισμό και βερμπαλισμό και όχι εμείς οι οποίοι αντιμετωπίζουμε τα προβλήματα ένα προς ένα και λέγοντας την αλήθεια. Σας λέμε, πείτε, "κάτω ο αγροτικός τομέας". Γιατί δεν το λέτε;

Επομένως, ποιος κάνει βερμπαλισμό και ποιός λαϊκισμό; Εμείς που λέμε την αλήθεια ή εσείς ;

ΠΡΟΕΔΡΕΥΩΝ (Δημήτριος Β. Κωστόπουλος): Κύριε Τσαφούλια, παρακαλώ τελειώνετε.

ΓΕΩΡΓΙΟΣ ΤΣΑΦΟΥΛΙΑΣ: Τελειώνω, κύριε Πρόεδρε, ένα δευτερόλεπτο.Θα πρέπει, κύριε Υπουργέ, να ανοίξετε το βιβλίο, να φιλοσοφήσετε και να θέσετε όρους βασικής λειτουργίας προϋποθέσεων ασφαλιστικής κάλυψης γι' αυτόν τον κόσμο, που λέτε ότι θα τον φέρετε από το τέλμα στην ανάπτυξη του αγροτικού τομέα. Και αυτές να είναι σταθερές, συγκεκριμένες και να βασίζονται στην αλήθεια και με τα δεδομένα της Κοινής Ευρωπαϊκής Αγοράς και με τα δικά μας δεδομένα. Το ότι δε δίνουμε από εθνικούς πόρους και από Προϋπολογισμό, ωραία το λέτε. Αν το λέτε, ποιος σας ακούει; Καταπίπτει ο αγροτικός τομέας, οι προϋποθέσεις λειτουργίας ανάπτυξης του αγροτικού τομέα από την Επιτροπή, από την Κομισιόν. Δεν είναι δυνατόν τη φυματίωση, και εσείς και η Νέα Δημοκρατία, επί είκοσι χρόνια στον αγροτικό τομέα, να τη θεραπεύσετε. Αυτήν την ευθύνη δεν την αναλαμβάνετε. Σε εθνικούς πόρους λέτε "όχι", επομένως έχετε φθάσει στο τέλμα υπερασπιζόμενοι την αναλήθεια και το ψεύδος, προκειμένου να έχετε κομματικά οφέλη. Με τέτοια περιπτωσιολογία αντιμετώπισης του προβλήματος δε γίνεται ανάπτυξη του αγροτικού τομέα, αλλά συνεχές θάψιμο.

ΠΡΟΕΔΡΕΥΩΝ (Δημήτριος Β. Κωστόπουλος): Ο Κοινοβουλευτικός Εκπρόσωπος του ΠΑ.ΣΟ.Κ. κ. Γεωργακόπουλος έχει το λόγο για δέκα λεπτά.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, κύριοι συνάδελφοι, παρακολουθώντας κανείς τις ομιλίες των συναδέλφων της Αντιπολίτευσης, θα νόμιζε ότι δεν κατοικούν σ' αυτήν τη Χώρα, αλλά βρίσκονται κάπου αλλού, γιατί η Κυβέρνηση πρώτη παραδέχθηκε ότι υπάρχουν προβλήματα στην αγροτική ασφάλιση. Και μάλιστα είπε ότι γίνεται μια προσπάθεια να αντιμετωπισθούν.

Οι προτάσεις, όμως, που έγιναν από την Αντιπολίτευση για την αντιμετώπιση αυτών των προβλημάτων είναι εκτός πραγματικότητος. Σας το τόνισε ο Υπουργός, έκανε ερώτηση μάλιστα στον Κοινοβουλευτικό Εκπρόσωπο της Νέας Δημοκρατίας, για να του πει πώς θα καλυφθεί αυτό το 30%, όταν η κοινοτική Οδηγία λέει ότι το 30% θεωρείται ως αυτασφάλιση, θεωρείται ως αυτασφαλιζόμενη ζημία, όταν επέλθει. Υπάρχει το 20% σε ορισμένες περιοχές και το 30% στις υπόλοιπες. Και αυτό είναι κοινοτική Οδηγία, η οποία δεν μπορεί να υπερβεί κανένα κοινοτικό κράτος, κανένα κράτος της Ευρωπαϊκής 'Ενωσης.

'Ερχεται ο κ. Μπούτας και τι λέει; Να τα βάλουμε όλα μαζί, να πάρουμε το μέσο όρο και από εκεί να βγάλουμε το 30% και να δώσουμε στα υπόλοιπα. Δηλαδή κάποιος που έπαθε μεγάλη ζημιά, να επιδοτήσει αυτόν που έπαθε μικρή ζημιά. 'Ενας παραγωγός που έπαθε στο 100% τη ζημιά του και θα πληρωθεί στο 70%, θα πάει στο 60%, για να πάρει αποζημίωση εκείνος που έπαθε 20%.

ΕΥΑΓΓΕΛΟΣ ΜΠΑΣΙΑΚΟΣ: Μιλάτε για την ανταγωνιστική γεωργία. Πώς θα γίνει ανταγωνιστική η γεωργία έτσι;

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ : Αυτά δε γίνονται και είναι λαϊκισμός. Αν θέλετε να πούμε την αλήθεια στον αγρότη, να την πούμε, να την καταλάβει, να συναισθανθεί και αυτός τα δικαιώματα και τις υποχρεώσεις που έχει. 'Εχει δικαιώματα, αλλά έχει και υποχρεώσεις. Και θα πρέπει να το καταλάβουμε όλοι, αν δε θέλουμε να χαϊδεύουμε αυτιά, γιατί με το να χαϊδεύουμε αυτιά, δεν κάνουμε τίποτε άλλο παρά να δημιουργούμε μία σύγχυση στον αγροτικό πληθυσμό, η οποία έχει πάντοτε αρνητικά αποτελέσματα.

Μιλήσατε επίσης, για την επέκταση του Κανονισμού του ΕΛΓΑ καθώς και να υπάρξει και αντασφάλιση. Παρουσιάστηκε ως τεράστιο, πρωτοποριακό μέτρο η αντασφάλιση και η επέκταση του Κανονισμού του ΕΛΓΑ. Βεβαίως αυτά τα μέτρα είναι καλά, αλλά αφ' ενός για να γίνει αντασφάλιση και αφ' ετέρου επέκταση του Κανονισμού του ΕΛΓΑ, θα πρέπει ν' αυξηθεί το ασφάλιστρο. Ο κ. Μπούτας το κατάλαβε αυτό. Λέει: "Πρέπει ν' αυξηθεί το ασφάλιστρο, αλλά να μην το πληρώσουν οι αγρότες. Το ασφάλιστρο θα το πληρώσει ο Προϋπολογισμός".

Η δική μου ερώτηση: Ο Προϋπολογισμός από πού θα τα πάρει; Ποιες κοινωνικές ομάδες θα κληθούν να πληρώσουν την ασφάλιση του αγροτικού προϊόντος; Θα κληθούν άλλες, εκείνες δηλαδή οι κοινωνικές ομάδες που δεν ασφαλίζουν τίποτα, να πληρώνουν το ασφάλιστρο για τον αγρότη; Συμμετέχει το Κράτος. Και συμμετέχει σύμφωνα με τις δυνατότητες που έχει σήμερα ο Προϋπολογισμός.

Σελίδα 5151 

Αν ζητούμε, λοιπόν, να κάνουμε επεκτάσεις κάποιων τέτοιων ευνοϊκών μέτρων, θα πρέπει να προτείνουμε και πόρους, από πού δηλαδή θα προέλθουν αυτοί οι πόροι για να μπορέσουν να πληρωθούν αυτές οι επεκτάσεις.

Ο Κανονισμός του ΕΛΓΑ, σύμφωνα με κάποιους, δεν ασφαλίζει ορισμένες ζημιές. Μα, οι αγρότες είναι σε γνώση ότι ο ΕΛΓΑ καλύπτει συγκεκριμένες περιπτώσεις, χαλαζόπτωση, ανεμοθύελλα κ.λπ.

ΕΥΑΓΓΕΛΟΣ ΜΠΑΣΙΑΚΟΣ: Να τροποποιηθεί είναι η δική μας πρόταση.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: 'Εχει τροποποιηθεί δύο φορές ανάλογα με τις δυνατότητες που είχε κάθε φορά.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Μπασιάκο, κάθε φορά δε θα τροποποιείται ο Κανονισμός ανάλογα με τις απαιτήσεις ζημιών που υφίστανται οι αγρότες.

ΕΥΑΓΓΕΛΟΣ ΜΠΑΣΙΑΚΟΣ: Πείτε ότι δεν μπορείτε ...

ΠΡΟΕΔΡΕΥΩΝ (Δημήτριος Β. Κωστόπουλος): Κύριε Μπασιάκο, έχετε δικαίωμα δευτερολογίας και μπορείτε να απαντήσετε.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Μπασιάκο, εγώ δε διέκοψα κανέναν.

ΕΥΑΓΓΕΛΟΣ ΜΠΑΣΙΑΚΟΣ: Μου επιτρέπετε μία διακοπή;

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: 'Οχι, δεν επιτρέπω διακοπή.

ΠΡΟΕΔΡΕΥΩΝ (Δημήτριος Β. Κωστόπουλος): Δεν επιτρέπει διακοπή ο κ. Γεωργακόπουλος. Σας παρακαλώ, κύριε Μπασιάκο.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Η συζήτηση διεξήχθη με πολλή ηρεμία και σε πολύ ήπιο τόνο. Δεν υπάρχει κανένας λόγος να ανεβάσουμε τους τόνους τώρα στο τέλος της συζήτησης. Πρέπει να βγεί κάτι εποικοδομητικό από αυτήν τη συζήτηση. Δεν έπεται ότι επειδή εξέφρασε την άποψή της η Αντιπολίτευση, δεν έχει το δικαίωμα η Συμπολίτευση να εκφράσει την αντίθετη άποψη.

Συνεχίζω και λέω ότι ο Κανονισμός του ΕΛΓΑ είναι κάθε φορά γνωστός. Τροποποιείται κάθε δύο, τρία, πέντε χρόνια. Δεν τροποποιείται κάθε φορά που επέρχεται μία καταστροφή, άρα να βάλουμε και αυτήν την καταστροφή μέσα στον Κανονισμό. Γιατί τότε, δε θα ήταν Κανονισμός, θα ήταν ημερήσια διάταξη καταστροφών. Δε θα επρόκειτο περί ενός Κανονισμού. Επομένως, οι αγρότες όταν διεκδικούν κάποιες αποζημιώσεις από τον ΕΛΓΑ, γνωρίζουν ποιες αποζημιώσεις καλύπτει ο ΕΛΓΑ. Δεν είναι ότι δεν τους καλύπτει από ιδιοτροπία ο γραφειοκρατικός μηχανισμός του ΕΛΓΑ.

Κάτι ακόμη. Ακούστηκε εδώ πέρα ότι βάζουν μικρά ποσοστά οι γεωπόνοι και ότι δεν απεικονίζεται η πραγματικότητα. Εγώ θα σας πω κάτι. 'Εχω μια εμπειρία. Κατάγομαι από κατ' εξοχήν γεωργική περιοχή. Θα σας πληροφορήσω το εξής: 'Οταν είναι να πάρουν αποζημιώσεις από τον ΕΛΓΑ οι αγρότες, αυξάνουν την απόδοση ανά στρέμμα, διεκδικούν δηλαδή μεγάλες αποδόσεις. 'Οταν είναι να πάνε στο αντικειμενικό σύστημα φορολόγησης, συμπιέζουν παρακάτω τις αποδόσεις στο μηδέν σχεδόν, δηλαδή ότι δεν παράγουν τίποτα. Θα σας πω για την πατάτα. 'Οταν είναι να πάρουν αποζημιώσεις, φθάνουν να ζητάνε μέχρι τρεισήμισι-τέσσερις τόνους το στρέμμα. 'Οταν, όμως, πρόκειται περί απόδοσης για να πάει στη φορολόγηση του αντικειμενικού συστήματος, τότε λέει πιάνει δεν πιάνει ένα τόνο το στρέμμα η πατάτα, ένα-ενάμιση το πολύ. Γι' αυτό, λοιπόν, ο ΕΛΓΑ νομίζω ότι έχει κάνει δικούς του καταλόγους κατ' απόδοση και αν δεν έχει κάνει, θα πρέπει να κάνει για όλα τα προϊόντα με μέσους όρους, έτσι ώστε και οι αποζημιώσεις να έχουν κάποιο συγκεκριμένο αποτέλεσμα.

Το άλλο που ακούστηκε εδώ, ότι έγινε ένα Συνέδριο του Ο.Η.Ε. στη Γενεύη, που μίλησε για τις επερχόμενες φυσικές καταστροφές και δεν έσπευσε ο ΕΛΓΑ να στείλει εκεί τους υπαλλήλους του, για να μάθουν για την τήξη των παγετών που θα πλημμυρίσουν τα ποτάμια. Αυτά είναι αστεία πράγματα, κύριοι συνάδελφοι. Αυτά μπορεί να συμβούν μετά από χίλια ή δύο χιλιάδες χρόνια.

ΕΥΑΓΓΕΛΟΣ ΜΠΑΣΙΑΚΟΣ: Τώρα συμβαίνουν που μιλάμε και είσθε απροετοίμαστος γι' αυτόν το λόγο.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Πρόβλεψη πέραν των επτά ημερών, δεν μπορεί να γίνει για τον καιρό. Δεν το έχει πετύχει αυτό ακόμη η επιστήμη. Πώς εσείς θέλετε να προβλέψει ο ΕΛΓΑ για καταστροφές και να πάρει μέτρα; Μάλιστα, ο κ. Τσαφούλιας ζήτησε να εγγραφούν και στον ασφαλιστικό Κανονισμό του ΕΛΓΑ οι επερχόμενες καταστροφές που θα έλθουν από την επέκταση της ερήμου Σαχάρα προς την Ελλάδα, την Ισπανία, το θερμοκήπιο και την τήξη των παγετών, το δεύτερο κατακλυσμό του Νώε. Δεν είναι σοβαρά πράγματα αυτά. Αν θέλουμε να μιλάμε για ασφάλιστρα, θα πρέπει να πούμε στους αγρότες, ότι θα πρέπει να παράγουν συγκεκριμένα προϊόντα, που έχουν πέραση στην αγορά, να ασφαλίζεται η παραγωγή τους βεβαίως. Να ασφαλίζεται η παραγωγής τους, γιατί όπως είπατε είναι ξεσκέπαστο μαγαζί. Αυτό κανένας δεν το αρνήθηκε. Θα συμμετέχουν στο ασφάλιστρο εάν θέλουν να παίρνουν καλές αποζημιώσεις. Δεν μπορεί ένας να λέει ασφαλίστε με οι άλλοι για να παίρνω εγώ ασφάλιστρο. Θα πρέπει να συμμετέχει, λοιπόν, στο ασφάλιστρο ο αγρότης, και αν ζητήσει παραπάνω αποζημίωση, θα πρέπει να πληρώνει μεγαλύτερο ασφάλιστρο. Αυτό λέει η λογική και η επιστήμη. Δεν μπορούμε να λέμε στον αγρότη ότι όλα θα τα πληρώσει ο Προϋπολογισμός, όπως είπε ο κ. Μπούτας. Ο Προϋπολογισμός δεν είναι κάποια χοάνη η οποία βγάζει χρήματα και ρίχνουν κάποιοι άλλοι, αλλά εμείς πάμε μόνο να παίρνουμε.

Αν λοιπόν μιλήσουμε με τη λογική, μπορούμε να οδηγήσουμε πράγματι τον αγρότη να καταλάβει τι σημαίνει πραγματική ασφάλιση της αγροτικής του παραγωγής, ποια είναι η δική του ευθύνη, ποια είναι τα δικά του δικαιώματα και ποιες είναι οι υποχρεώσεις του Κράτους. 'Οταν, λοιπόν, αυτό θα γίνει κατανοητό, τότε βεβαίως δε θα υπάρχουν ούτε αυτές οι κινητοποιήσεις ούτε αυτές οι απαιτήσεις, οι οποίες είναι πολλές φορές έξω από κάθε λογική.

Από την άλλη μεριά το Κράτος δε θα παρουσιάζεται ότι δεν ικανοποιεί κάποια φυσιολογικά και λογικά αιτήματα. Ο ΕΛΓΑ δεν καλύπτει το ξήραμα της ρίζας που έπαθαν οι ροδακινιές από την υγρασία, καλύπτει αν έγινε πλημμύρα. Αφού δεν έγινε πλημμύρα, υγρασία ήταν. Αυτό δεν το καλύπτει. Μέχρι να το καλύψει, όμως, επισημαίνει ότι είναι ευθύνη του παραγωγού. Ας άνοιγαν τάφρους δεξιά και αριστερά για να μην υπάρχει πολλή υγρασία. 'Αφησαν, λοιπόν, την υγρασία, καταστράφηκε η παραγωγή της ροδακινιάς, γιατί δεν έδεσε η ροδακινιά, φταίει το Κράτος που δεν τους δίνει αποζημίωση. 'Οταν ερχόμαστε εδώ και προβάλλουμε τέτοια αιτήματα, τότε ασφαλώς δεν μπορεί να μιλήσει κανένας για εποικοδομητική συζήτηση.

Δεν καταλαβαίνω από πού προέρχεται όλος αυτός ο πόνος που έχει πιάσει τη Νέα Δημοκρατία για τους αγρότες τον τελευταίο καιρό. Ας κοιτάξουν λίγα χρόνια πίσω, όταν η Νέα Δημοκρατία ήταν Κυβέρνηση, τι έκανε για τον αγρότη, το πόσο βάναυσα συμπεριφέρθηκε στον αγροτικό πληθυσμό και όχι σήμερα να χύνουν κροκοδείλια δάκρυα ότι, τάχα, η Κυβέρνηση αυτή δεν προσέχει τον αγρότη.

Η Κυβέρνηση αυτή και όλες οι Κυβερνήσεις του ΠΑ.ΣΟ.Κ. από το 1981 και μετά στάθηκαν δίπλα στον αγρότη όσο καμία άλλη από τις Κυβερνήσεις που έχουν περάσει από το 1950 και μετά, για να μην πω από το 1821. 'Ηταν η Κυβέρνηση εκείνη, η οποία στάθηκε κοντά στον αγρότη, ζωντάνεψε τα χωριά και αν έμειναν κάποιοι στα χωριά τους, έμειναν από την πολιτική των Κυβερνήσεων του ΠΑ.ΣΟ.Κ. και δεν μετανάστευσαν στη Γερμανία, όπως μετανάστευαν τα παλαιότερα χρόνια, όταν κυβερνούσε η δεξιά τον Τόπο. Αυτά μην τα ξεχνάμε.

Επίσης, εμείς πιστεύουμε ότι ο αγροτικός πληθυσμός κατανοεί την πολιτική του ΠΑ.ΣΟ.Κ., κατανοεί οπωσδήποτε τις δυσκολίες που έχει η εθνική οικονομία και δεν μπορούν να διεκδικούν αλόγιστα κάποιες επιδοτήσεις. Εκείνα που μπορεί να κάνει η Κυβέρνηση, τα κάνει με τον καλύτερο δυνατόν τρόπο.

ΠΡΟΕΔΡΕΥΩΝ (Δημήτριος Β. Κωστόπουλος): Κύριοι Βου-

Σελίδα 5152 

λευτές, περνάμε στο στάδιο των δευτερολογιών.

Ο κ. Τσιτουρίδης έχει το λόγο για δέκα λεπτά.

ΣΑΒΒΑΣ ΤΣΙΤΟΥΡΙΔΗΣ: Κύριοι συνάδελφοι, ξεκινώντας τη δευτερολογία μου το ερώτημα που θέτω πρώτα στον εαυτόν μου και στους υπολοίπους μετά, είναι τι τα θέλατε, κύριε Γεωργακόπουλε, τα περί 1821 και της δεξιάς σε μία γόνιμη κατά τα λοιπά συζήτηση; Συμβάλλετε στην επίλυση των σοβαρών προβλημάτων του Ελληνικού Λαού μ' αυτήν την νοοτροπία και με αυτό το ύφος; Λυπούμαι, αλλά θα πω ότι μας νοιάζει πάρα πολύ τι κάνουμε σήμερα, τι κάνουμε αύριο για τον 'Ελληνα αγρότη. Αν θέλετε να πάμε και κάπου πίσω, γιατί κάπου κρίνατε ότι ο πόνος μας για τους αγρότες δεν είναι ειλικρινής, μπορείτε να ρωτήσετε τους φίλους σας τους αγρότες στην Ηλεία, όπως ρωτούμε και τους αγρότες όλης της Χώρας, τι αισθάνονται σ' ό,τι αφορά τα εισοδήματά τους, ή τη μοίρα τους χρόνο με το χρόνο. Αυτό που βλέπουμε εμείς σ' όλη την Ελλάδα είναι πώς αισθάνονται μία ανασφάλεια και μία αβεβαιότητα, χωρίς να σημαίνει ότι όλα εγίνοντο σωστά, ή όλα ήταν καλά πέρσι ή παραπρόπερσι. Αλλά ενόψει των εξελίξεων που υπάρχουν στην υπόλοιπη Ευρώπη και στον κόσμο, είναι πια κατανοητό, πρόδηλο, προφανές σ' όλους τους αγρότες, ότι αλλάζουν σημαντικά πράγματα. Εκείνο το οποίο ζητούν από μία υπεύθυνη Κυβέρνηση, αλλά και από μία υπεύθυνη Αντιπολίτευση, είναι να πάμε στα πλαίσια μιας εθνικής συνεννόησης να αντιμετωπίσουμε τα μεγάλα προβλήματα. Και νομίζω, ότι και η παρέμβαση του κυρίου Υπουργού συνεισέφερε στο να δούμε μία σειρά από θέματα και κυρίως να σηματοδοτήσουμε μία πορεία από εδώ και πέρα, η οποία θα βοηθήσει στην επίλυση των προβλημάτων.

Βεβαίως συμφωνώ, κύριε Υπουργέ, ότι υπάρχει μία πολυπλοκότητα στο θέμα των αποζημιώσεων. Αναγνωρίσατε, ότι υπάρχουν καθυστερήσεις και στις εξατομικεύσεις και στις πληρωμές και τα προβλήματα είναι χρόνια.

Γι' αυτό, λοιπόν, εκείνο το οποίο είπαμε είναι να δούμε το θεσμικό εκσυγχρονισμό αυτού του συστήματος. Και εδώ επιμένουμε διότι εγώ δε μένω ικανοποιημένος με τη θέση την οποία άκουσα, ότι η Κυβέρνηση μελετά την επέκταση των ασφαλιστικών κινδύνων και μελετά την αλλαγή στο θεσμικό σύστημα. Εδώ ο Υπουργός Γεωργίας μας παρουσίασε και στη Διακομματική Επιτροπή, μία σειρά προτάσεων πραγματικά αξιόλογων και συγκεκριμένων, οι οποίες θα κατατεθούν στη Βουλή. Δεν είδαμε ακόμα την πρώτη πρόταση, την περιμένουμε. Πέραν της θέσεως, την οποία αναφέρετε ότι στο επόμενο Συμβούλιο Αγροτικής Πολιτικής θα συζητηθεί το θέμα, δεν έχουμε συγκεκριμένη πρόταση της Κυβέρνησης για τη θεσμική αλλαγή στον ΕΛΓΑ, στις γεωργικές ασφαλίσεις.

Φοβούμεθα, λοιπόν, ότι ένα μείζον θέμα θα καθυστερήσει πάρα πολύ, διότι πραγματικά περιμένουμε να δούμε πρώτα τα συγκεκριμένα μέτρα στα οποία δεσμευθήκατε και μετά μπορούμε να μιλήσουμε για τις προθέσεις σας.

Υπήρξε πολύ κουβέντα για την απόφαση την οποία βγάλατε, κύριε Υπουργέ της Γεωργίας, για την κάλυψη των ζημιών σε μια σειρά νομών. Εγώ δεν είπα ότι η απόφασή σας είχε τοπικιστικά κριτήρια. Είπατε εσείς ότι το μόνο κριτήριο είναι το μέγεθος, το ποσοστό των ζημιών και το αποδεχόμεθα.

Το ερώτημα το οποίο θέτουμε είναι το εξής: Στον κατάλογο τον οποίο εσείς δημοσιεύσατε, ως Υπουργείο Γεωργίας -θα αναφέρω έναν νομό ως παράδειγμα, ο οποίος είναι ο νομός που πολιτεύομαι- στο Νομό Κιλκίς, σύμφωνα με τα δικά σας στοιχεία, τη χρονιά που πέρασε έχουμε στα δημητριακά μια ζημιά της τάξεως του 60% σε σχέση με πέρυσι και πέρυσι είχαμε αντίστοιχες ζημιές σε σχέση με πρόπερσι, λόγω της ξηρασίας και των πλημμυρών που είχαμε. Πότε θα αποζημιωθούν αυτοί οι αγρότες του Κιλκίς και άλλων περιοχών της Χώρας, στον τομέα των δημητριακών, όταν αναγνωρίζετε εσείς, ότι η μείωση της παραγωγής σε σχέση με πέρυσι είναι 60% και σε έναν τομέα μάλιστα -αναφέρομαι στα δημητριακά γιατί ο νομός μου κατά το 70% ζει από αυτό το προϊόν- όπου και οι στρεμματικές ενισχύσεις θα μειωθούν από φέτος -από κακή διαπραγμάτευση λέω εγώ- και θα χάσουμε ως Χώρα εκτάσεις από τα εννιά εκατομμύρια στρέμματα, τα οποία μπορούσαν να τύχουν στρεμματικής αποζημίωσης και θα οδηγηθούμε σε μια σημαντική συρρίκνωση του εισοδήματος των παραγωγών της Χώρας;

Το ερώτημα είναι συγκεκριμένο λοιπόν. Αφού τα κριτήριά σας ήταν το μέγεθος των ποσοστών των ζημιών σε ένα νομό όπου οι ζημιές είναι της τάξεως του 60%, θα υπάρξουν αποζημιώσεις ή όχι και πότε;

Σε ό,τι αφορά το μεγάλο θέμα το οποίο εθίγη από όλες τις Πλευρές, αν μπορούμε δηλαδή να αποζημιώσουμε εάν το ποσοστό των ζημιών είναι κάτω από 30%, εμείς προτείνουμε το εξής: Υπάρχει το καθεστώς του ΕΛΓΑ -εκεί δεν πρόκειται περί εθνικών επιδοτήσεων που μας απαγορεύει η Ευρωπαϊκή 'Ενωση- όπου υπάρχουν εισφορές, υπάρχουν ανταποδοτικά τέλη και άρα στο εθνικό πλαίσιο της εθνικής ασφάλισης μπορούμε να προχωρήσουμε και σε ποσοστά κάτω του 30%, βεβαίως.

Το θέμα το οποίο πολύ σωστά θίξατε είναι εάν μπορούμε να δώσουμε εθνικές επιδοτήσεις, έξω από τον ΕΛΓΑ, ή αν μπορέσουμε να συγχρηματοδοτήσουμε και με κοινοτικούς πόρους, καταστροφές, αποκατάσταση ζημιών, όταν το ποσοστό είναι κάτω από 30%.

Αναφερθήκατε πολύ σωστά σε μια κοινοτική Οδηγία. Πρόκειται συγκεκριμένα για κατεθυντήριες Οδηγίες τις οποίες έχει εκδόσει η Ευρωπαϊκή Επιτροπή στα πλαίσια των άρθρων 92 και 93 της Συνθήκης της Ε.Ο.Κ., που λένε τι επιτρέπεται σε ένα κράτος-μέλος να δίδει. Εκεί, λοιπόν, αναφέρεστε στο ποσοστό του 30%.

Η πρότασή μας είναι -όπως το είπε ο κ. Μπασιάκος- επειδή υπάρχουν αυτά τα προβλήματα, ουδείς μας εμποδίζει σε αυτό που πρέπει να κάνουμε αύριο, στην επέκταση, δηλαδή, των ασφαλιστικών κινδύνων και των ζημιών στα πλαίσια του ΕΛΓΑ, ό,τι δεν μπορούμε να κάνουμε -επειδή μας το απαγορεύει το Κοινοτικό Πλαίσιο- να το δείτε προς την κατεύθυνση αυτή, στο εθνικό πλαίσιο του ΕΛΓΑ.

Σε ό,τι αφορά το 30%, θα σας πω ότι αυτές οι quide lines, οι κατευθυντήριες οδηγίες, οι οποίες υπάρχουν με νομική βάση στα άρθρα 92 και 93 της Συνθήκης της Ε.Ο.Κ., δεν είναι θέσφατα. Τι εννοώ με αυτό; Σε εξαιρετικές περιπτώσεις, σύμφωνα με την ίδια νομοθεσία και με αίτηση του κράτους-μέλους, η Ευρωπαϊκή Επιτροπή, με νομική βάση τα άρθρα 92 και 93 της Συνθήκης της Ε.Ο.Κ., θα μπορούσε να μας δώσει την έγκριση για να προχωρήσουμε σε αποζημιώσεις ακόμη και σε περιπτώσεις όπου οι καταστροφές είναι κάτω από 30%.

Δείτε το με τη Νομική Υπηρεσία του Υπουργείου σας. Πιστεύουμε, ότι υπάρχει λύση και σε αυτά τα πλαίσια.

Από κει και πέρα, ένα άλλο θέμα, το οποίο εθίγη, είναι ότι βάλατε ως όριο τα εκατό στρέμματα για τις ζημιές. Και ρωτάει δικαίως ένας έρημος παραγωγός: "Εγώ που είχα εκατόν δύο στρέμματα;" 'Εχουμε μια συγκεκριμένη πρόταση. Γιατί να μην υπάρχει αποζημίωση για τα πρώτα εκατό στρέμματα, αν θέλετε και επίσης να υπάρχει μια κλιμάκωση, αν θέλετε να προχωρήσετε και πάνω από τα εκατό στρέμματα. 

Αλλά, είναι λίγο άδικο και φαντάζει λίγο άδικο να λέμε "αν είχατε εκατό στρέμματα αποζημιώνεσθε, αν ήσουν παραγωγός με εκατόν δύο στρέμματα, δεν αποζημιώνεσαι". Για την αποκατάσταση λοιπόν των ενδεχομένων και προφανών αδικιών, δείτε μήπως θα μπορούσατε να βάλετε μέχρι τα πρώτα εκατό στρέμματα και από κει και πέρα, αν δε θέλετε να προχωρήσετε, εμείς πιστεύουμε, ότι θα μπορούσατε να προχωρήσετε και για παραπάνω με ενδεχόμενη κλιμάκωση.

Θα καταλήξω λέγοντας, το είπε ο συνάδελφος κ. Δαβάκης και το αναγνωρίσατε και σεις, ότι υπάρχει πρόβλημα με τον ΕΛΓΑ. Δε λειτουργούν οι υπηρεσίες του κατά τρόπο, που να ανταποκρίνεται στα μεγάλα προβλήματα της ελληνικής γεωργίας. Δείτε πόσο μπορείτε, στα πλαίσια της επιβαλλόμενης θεσμικής αλλαγής, να προχωρήσετε και σε τοπικό επίπεδο.

Βλέπω το παράδειγμα του νομού μου. Πρέπει να περιμένουμε το γεωπόνο-εκτιμητή, που θα έλθει από τη Θεσσαλονίκη σε ένα νομό, όπως είναι το Κιλκίς, που είναι μόνο αγροτικός νομός. Δείτε, λοιπόν, πώς σε αγροτικές περιοχές θα μπορέσετε να περιφεριοποιήσετε τις υπηρεσίες του ΕΛΓΑ για

Σελίδα 5153 

αποτελεσματικότερη παρέμβαση.

Με όλα αυτά τελειώνω, κύριοι συνάδελφοι, λέγοντας ότι θα πρέπει να δείτε πάρα πολύ σοβαρά, όχι μόνο το ad hoc, το συγκεκριμένο πρόβλημα των αποζημιώσεων για τις καταστροφές του 1996-1997. Φοβούμαι, δυστυχώς έτσι θα γίνει, είδαμε τις εμπειρίες των παρελθόντων ετών, ότι θα συνεχίσουμε να έχουμε καταστροφές. Δείτε αν οι αποζημιώσεις πρέπει να γίνονται με τον ατελή αυτό μηχανισμό, που υπάρχει σήμερα. Δεν πρέπει να γίνονται έτσι, πρέπει να προχωρήσουμε. Και πάρτε αποφάσεις.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ)

Εμείς πιστεύουμε, ότι με τη μέθοδο της αντασφάλισης, χωρίς επιβάρυνση ούτε του τακτικού Προϋπολογισμού ούτε των αγροτών, μπορούμε να βελτιώσουμε το σύστημα και να καλύψουμε όλους τους κινδύνους. Αν κρίνετε ότι αυτό που προτείνουμε είναι αναποτελεσματικό, πάρτε αποφάσεις. Αν δε θέλετε να αυξήσετε τον τακτικό Προϋπολογισμό, έχετε το κουράγιο, πείτε την αλήθεια στον αγρότη, ότι θα επιβάλλετε πρόσθετες εισφορές σ'αυτούς. Δεν είναι η δική μας πρόταση, δεν είναι η δική μας πολιτική. Κάντε, όμως, κάτι. Με αυτό το καθεστώς του ΕΛΓΑ δεν μπορούμε να συνεχίσουμε.

Ευχαριστώ πολύ.

ΠΡΟΕΔΡΕΥΩΝ (Παναγιώτης Ν. Κρητικός):Ο κ. Γεώργιος Καρασμάνης έχει το λόγο.

ΓΕΩΡΓΙΟΣ ΚΑΡΑΣΜΑΝΗΣ:Κύριε Πρόεδρε, θα ήθελα πραγματικά να συγχαρώ τον κύριο Υφυπουργό για τη διαπίστωση των ζημιών, την αναγνώριση των ζημιών, αλλά τελικά για την "ταμπακιέρα" δε μας είπε τίποτε.

Θα αποζημιωθούν οι επτακόσιοι βαμβακοπαραγωγοί του Νομού Πέλλας, τους οποίους ξεχωρίσατε από τους βαμβακοπαραγωγούς του Νομού Ημαθίας, γιατί ήταν στη δεύτερη ταχύτητα. Εγώ δεν είπα, ότι χωρίσατε τους Μακεδόνες και τους Θεσσαλούς αγρότες για να τους διαιρέσετε. Δεν το είπα για να σας επιπλήξω.

Βλέπω, όμως, ότι με παρεμβάσεις κάποιων παραγόντων ξεχωρίζουν κάποιοι νομοί και έχουν συσταθεί οι επιτροπές και γίνονται οι εξατομικεύσεις των ζημιών, ενώ στο Νομό Πέλλας, ο οποίος έχει πληγεί και στην επαρχία Γιαννιτσών, η οποία κατ' εξοχήν είναι βαμβακοπαραγωγική παραγωγή, η επιτροπή δεν έχει προχωρήσει στην εξατομίκευση των ζημιών. Θα γίνει τελικά η επιτροπή;

Θέλω να μας απαντήσετε, κύριε Υφυπουργέ. Αυτοί οι επτακόσιοι βαμβακοπαραγωγοί θα αποζημιωθούν τελικά, γιατί βρίσκονται στα όρια της φτώχειας. Τα χρέη τρέχουν στην Αγροτική Τράπεζα. Δεν μπορούν να προετοιμαστούν για τη νέα καλλιέργεια. Θα πάρουν καμία αποζημίωση;

Από κει και πέρα, θέλω να μας απαντήσετε για τους δενδροκαλλιεργητές. Πραγματικά αναγνωρίζετε ότι υπήρξε ζημία. Αυτοί οι δενδροκαλλιεργητές, οι οποίοι υπέστησαν ζημία από τις βροχοπτώσεις και από τον παγετό της 16ης Απριλίου θα αποζημιωθούν, όπως επίσης και οι καπνοπαραγωγοί που υπέστησαν ζημιά στα καπνοξηραντήρια, θα αποζημιωθούν; Δε μας έχετε πει ακόμη τίποτε γι'αυτό το πράγμα.

Θα ήθελα επίσης να σας πληροφορήσω ότι στις 23 και 24 Μαρτίου, προχθές δηλαδή, στην περιοχή του Νομού Πέλλας, αλλά και στους όμορους νομούς, σημειώθηκαν παγετοί με ελάχιστες θερμοκρασίες από 2 μέχρι 5 βαθμούς. Οι παγετοί αυτοί είχαν σαν συνέπεια να δημιουργήσουν ζημίες στα οπωροφόρα δένδρα, δηλαδή στις ροδακινιές, στις βερικοκιές, στις δαμασκηνιές και στις αμυγδαλιές.

Το βλαστικό στάδιο των οπωροφόρων δένδρων είναι στο καρπίδιο -προσέξτε αυτό- δεν είναι στην ανθοφορία, για να μην πάμε στην άλλη περίπτωση. Το κόστος της ζημιάς, σύμφωνα με τις πρώτες ζημιές, είναι πάρα πολύ μεγάλο, αλλά συγχρόνως, εκτός από τα οπωροφόρα, έχουν υποστεί ζημιά και τα σπαράγγια, για τα οποία ουδέποτε ο ΕΛΓΑ έχει δώσει μια δραχμή.

Κύριε Υπουργέ, είναι γεγονός ότι υπάρχει πρόβλημα στον ΕΛΓΑ και το πρόβλημα είναι το ταμείο. Με είκοσι ένα και με είκοσι πέντε δισεκατομμύρια είναι γεγονός ότι δεν μπορούμε να καλύψουμε τις ζημιές όλων των παραγωγών της Ελλάδος. 'Αρα, λοιπόν, το πρώτο και βασικό μέλημά μας είναι να κάνουμε ισχυρό ταμείο. Και σας κάναμε την πρόταση με ποιον τρόπο μπορούμε να κάνουμε ισχυρό ταμείο.

Από κει και πέρα υπάρχει το πόρισμα της επιτροπής. Στην επιτροπή είχα την τιμή να συμμετέχω. Εκεί υπάρχουν πραγματικά ασφαλιστικές δικλείδες μέσα από τις οποίες μπορούν να γίνουν σωστές αντικειμενικές εκτιμήσεις για να μην επαναλαμβάνονται αυτά τα φαινόμενα της δυσαρέσκειας, της απογοήτευσης και της απόγνωσης των παραγωγών. Ευχαριστώ πάρα πολύ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ.Πολύζος έχει το λόγο.

ΕΥΑΓΓΕΛΟΣ ΠΟΛΥΖΟΣ: Κύριε Πρόεδρε, απ'ό,τι άκουσα τον κύριο Υπουργό είπε ότι οι βαμβακοκαλλιεργητές της Πιερίας πριν από το Πάσχα θα αρχίσουν τη διαδικασία -αν κατάλαβα καλά- ή θα αποζημιωθούν.

Είχα επικοινωνία πριν από λίγο με το Δήμο Αιγινίου. Δεν έχει δοθεί καμία εντολή προκειμένου η Τοπική Αυτοδιοίκηση να δέχεται τις δηλώσεις. Ας πούμε, όμως, ότι θα αρχίσει πριν από το Πάσχα.

Για τα καπνά τα οποία υπέστησαν ζημιές στα ξηραντήρια και τα καπνά και οι εγκαταστάσεις δεν πήραμε καμία απάντηση τι επί του προκειμένου θα μεταφέρουμε στους ανησυχούντες καπνοπαραγωγούς. Καθώς επίσης υπάρχει σοβαρό πρόβλημα και με τις δενδροκαλλιέργειες, διότι σύμφωνα με την απάντηση που είχα λάβει στην ερώτηση, λέτε, κύριε Υπουργέ, από τις εκτιμήσεις που διενεργήθηκαν στο Δήμο Κολινδρού Πιερίας, για τις ζημιές σε δενδροκαλλιέργειες από τον παγετό στις 16 Απριλίου διαπιστώθηκε ότι οι μειωμένες γενικά αποδόσεις των δενδροκαλλιεργειών, εκτός από ορισμένες περιπτώσεις θύλακες παγετού, οφείλονται σε άλλα αίτια μη καλυπτόμενα ασφαλιστικά από τον ΕΛΓΑ. Και συγκεκριμένα λέτε παρακάτω ότι έγιναν από τις βροχοπτώσεις. Πλην, όμως, από τις εκτιμήσεις που έκανε ο ΕΛΓΑ από τον παγετό διαπιστώθηκε, αντικειμενικά ή υποκειμενικά δεν μπορώ να το πω, ότι δεν πλησιάζουν το όριο της αποζημίωσης.

Στη συνέχεια μπαίνει ως όριο και από τις υπόλοιπες περιπτώσεις από τις βροχοπτώσεις το 30%. Τελικά θα αποζημιωθούν συμψηφιστικά; Τι θα γίνει επί του προκειμένου; Εάν δεν πάρουμε από τον ΕΛΓΑ, διότι δεν πλησιάζει το όριο και δεν πλησιάζει και από τον παγετό, αυτοί τελικά ενώ δεν πήραν σοδειά, δε θα πάρουν από πουθενά αποζημίωση.

Αυτά είναι ερωτήματα, στα οποία νομίζω ότι πρέπει να μας απαντήσετε. Γιατί και εμάς μας ρωτάνε οι συμπατριώτες μας στην εκλογική μας περιφέρεια και δεν είμαστε σε θέση να δώσουμε κάποια απάντηση.

Τελικά ήθελα να πω και κάτι για τον κύριο Κοινοβουλευτικό Εκπρόσωπο του ΠΑΣΟΚ, ότι πάρα πολύ καλά θυμούνται οι 'Ελληνες αγρότες, πότε έγιναν εγγειοβελτιωτικά και αρδευτικά έργα στην Ελλάδα, προκειμένου να συμβάλουν στην ανάπτυξη του γεωργικού εισοδήματος. 'Ηταν η κυβέρνηση του Κωνσταντίνου Καραμανλή. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Γεωργίας κ. Σωτηρλής εάν επιθυμεί έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Ναι, κύριε Πρόεδρε.

Λυπάμαι, που ο συνάδελφος του ΔΗ.Κ.ΚΙ. δεν είναι εδώ. Θα του στείλω, όμως, την ερχόμενη εβδομάδα έναν ολόκληρο φάκελο για να δούμε ποιος πραγματικά είναι ειλικρινής για τις πολιτικές μας στον αγροτικό τομέα και θα τον καλέσω, αφού διαβάσει το φάκελο και δει τις προτάσεις, τις θέσεις, τις απόψεις μας, να συνεχίσει με το ίδιο πάθος να επιζητεί την αλήθεια και να τη λέει και το Κόμμα του και ο ίδιος στους αγρότες για τις δυσκολίες και τα προβλήματα που έχουμε στον αγροτικό τομέα. Κρίμα που δεν είναι εδώ. 'Εβαλε αρκετά θέματα,είπε μερικές αλήθειες, αλλά δεν μπόρεσε να κρατηθεί και μπήκε στο γνωστό εύκολο δρόμο της παροχολογίας και του λαϊκισμού, απόψεις οι οποίες για τα Κόμματα και το νέο πνεύμα που πρέπει να μας διακρίνει, θα πρέπει να καταδικάζουμε τέτοιες λογικές. Δε φθάνουν οι μεγάλες κουβέντες. Για 

Σελίδα 5154 

μεγάλες κουβέντες την τέχνη και τη γνώση την έχουμε, μπορούμε να τη χρησιμοποιήσουμε. Την ουσία πώς θα αντιμετωπίσουμε; Αυτό είναι το πρόβλημα. Εμείς θεωρούμε ότι το θερμοκήπιο του προστατευτισμού πραγματικά έχει τελειώσει. Και γι'αυτό ακριβώς προσπαθούμε με κάθε ειλικρίνεια να πούμε όλη την αλήθεια και για τις δυσκολίες και για τα προβλήματα. Να παρουσιάσουμε, δηλαδή, την πραγματική εικόνα για το πώς πρέπει να πάμε από δω και πέρα, όσον αφορά το μεγάλο κομμάτι του αγροτικού προβλήματος.

Το μητρώο αγροτών, χρόνια ολόκληρα πολλοί το αγάπησαν και το πρότειναν κανείς όμως δε θέλησε να το εφαρμόσει. Εμείς το πράττουμε και είμαστε εμείς αυτοί που κατά κόρο είπαμε ότι από το 23% του αγροτικού πληθυσμού ότι πάνω από 30% δεν είναι αγροτικός πληθυσμός με κύριο επάγγελμα την αγροτική απασχόληση, αλλά ετεροεπαγγελματίες. Και βεβαίως αυτό αναδεικνύεται πράγματι τώρα με τις πρώτες καταγραφές και απογραφές όσον αφορά το μητρώο αγροτών.

'Ερχομαι όμως τώρα στην ταμπακιέρα, γιατί αυτή είναι η ουσία του θέματος. Κατ'αρχήν, ο εκπρόσωπος της Νέας Δημοκρατίας έβαλε ένα σημαντικό θέμα, γιατί πέρα από αποζημιώσεις, αγροτική οικονομία είναι και οι υποδομές. Προπαντός είναι και τα διάφορα έργα, τα αντιπλημμυρικά, οι παρεμβάσεις στους χείμαρρους κ.λπ. και όλα αυτά για τα οποία πληρώθηκε ακριβό τίμημα από τις τεράστιες καταστροφές στη Θεσσαλία, στην Ξάνθη, τη Φθιώτιδα, Κόρινθο κ.λπ.

Θέλω να πω -και εδώ είναι το παράδοξο και πρέπει να μας προβληματίσει όλους- ότι υπήρξαν κατανομές από το Δεύτερο Κοινοτικό Πλαίσιο Στήριξης σε όλες τις περιφέρειες και τις επαρχίες της Χώρας, οι οποίες όφειλαν, μια και αυτές είναι πολύ πιο κοντά από το υδροκέφαλο κέντρο στα προβλήματα της αγροτικής οικονομίας, να προγραμματίσουν και να σχεδιάσουν παρεμβάσεις σε τέτοιες πολιτικές. Θέλετε να μάθετε την αλήθεια; Οι παρεμβάσεις είναι από μηδαμινές μέχρι ελάχιστες. Αναγκασθήκαμε εμείς, το Υπουργείο Γεωργίας, προπαντός το ΠΕ.ΧΩ.Δ.Ε., που είχε τους πόρους και το πρόγραμμα να συσκεφθούμε αλλεπάλληλες φορές να παρέμβουμε σε όλη τη Χώρα και να δανειστούμε εβδομήντα δισεκατομμύρια δραχμές για παρεμβάσεις, π.χ. στο Σπερχειό, στη Θεσσαλία, στην Κόρινθο και σε μια σειρά άλλα έργα, που ήταν περιφερειακά και όφειλαν τουλάχιστον σαν πρόταση να κατατεθούν από τις αρμόδιες περιφερειακές υπηρεσίες και όργανα. Δεν προτάθηκαν και παρεμβαίνουμε εμείς εκ των υστέρων, ακριβώς γιατί τα μηνύματα των ζημιών στη Θεσσαλία που στοίχισαν και στο δημόσιο κορβανά, αλλά και στους αγρότες, τους παραγωγούς και στους φορείς τεράστια ποσά, μας άγγιξαν. Οι ζημιές και οι πλημμύρες που έγιναν στο Λεκανοπέδιο, ήταν ένα θέμα που δεν μπορεί να μας αφήνει αδιάφορους. Στοιχίζει δισεκατομμύρια δραχμές στον ελληνικό κρατικό Προϋπολογισμό.

Στα πλαίσια, λοιπόν, αυτά παρεμβήκαμε και έτσι κατατέθηκαν πόροι πέντε δισεκατομμυρίων δραχμών στην Ξάνθη, είκοσι δισεκατομμύρια για τη Φθιώτιδα, αρκετά υψηλό νούμερο, στο οποίο δεν έχουμε καταλήξει ακόμα για την Κόρινθο, πάνω από είκοσι δισεκατομμύρια δραχμές για τη Θεσσαλία από τις προηγούμενες πλημμύρες και καταστροφές. Γύρω στα διακόσια πενήντα δισεκατομμύρια είναι ο προϋπολογισμός για αντιπλημμυρικά και προστατευτικά έργα στο Λεκανοπέδιο, για την προστασία της περιοχής και όλα αυτά, μέσα στα τελευταία χρόνια.

Βεβαίως, το μεγάλο ερώτημα είναι -και ειπώθηκε απ'όλους- τα υλοποιούν οι υπηρεσίες; Πόσο γρήγορα περπατάνε; Πολύ αργά, κύριοι συνάδελφοι. 'Οταν ο ΕΛΓΑ εδώ και κάποια χρόνια, χρειαζόταν τρία ή και παραπάνω χρόνια για να αποζημιώσει τον αγρότη, είναι θετικό το ότι σήμερα χρειάζεται οκτώ μήνες. Βέβαια, και αυτό δεν είναι αρκετό.

'Ολα αυτά, κύριοι συνάδελφοι που και σεις είπατε, που απασχολούν και εμάς, είναι θέματα που πρέπει να τα αντιμετωπίσουμε με ειλικρίνεια. Θα προσπαθήσω όχι μόνο σ'αυτήν την ερώτηση, αλλά και στις άλλες απόψεις που θα χρειαστεί ν'αλλάξουμε στην πορεία, -Κυβέρνηση και Αντιπολίτευση- πάντοτε θα σας μιλώ με ειλικρίνεια. Δεν πρόκειται να έλθω εδώ και να σας δώσω δεσμεύσεις που δε θα πραγματοποιηθούν. Επειδή όμως κάποια στιγμή, πρέπει να μιλήσουμε και για την ταμπακιέρα, θέλω να σας πω ότι ό,τι κάναμε για τους περιορισμούς στις αποζημιώσεις δεν το κάναμε ευχαρίστως. Κατάγομαι και ο ίδιος από αγροτική περιοχή, ξέρω πολύ καλά τα προβλήματα των αγροτών, ξέρω πολύ καλά τι σημαίνει ζημιά και θα ήθελα ευχαρίστως να κάνω αυτό που με πολύ απλοχεριά στα λόγια κάνει ο κ.Μπούτας, να δώσουμε τις αποζημιώσεις από μηδενική βάση, να τα βάλουμε όλα μέσα στον κουβά και ν'αρχίσουμε να μοιράζουμε σε δικαίους και αδίκους. Δηλαδή,να είμαστε "καλοί". Και ο καλός ο νοικοκύρης ο αγρότης, τι θα γίνει, πώς αμείβεται; Και γιατί πρέπει η Κυβέρνηση να ασχοληθεί με εκείνους οι οποίοι έχουν μόνιμο κανόνα το αλισβερίσι; Δηλαδή, με ποια στοιχεία και χαρτιά θα ψάξουμε ποιος έδωσε σε ποιον το προϊόν του, όταν μάλιστα η Κυβέρνηση δήλωσε ότι θα προχωρήσει στη ρύθμιση των χρεών και τις αποζημιώσεις, στο σημείο που μπορεί και ότι θα λάβει υπόψη της τα προβλήματα των αγροτών;

Αλλά μία συνήθεια πολλών χρόνων, ένα έγκλημα που γινόταν στους βαμβακοπαραγωγούς -το οποίο είχε δύο συμμέτοχους, διότι έγκλημα δε γίνεται με έναν, ένθεν και ένθεν- πήγε να γίνει και φέτος. Και βεβαίως κάποιοι με την ταχύτητα της συνήθειας συμβάλλοντας στα διπλοζυγίσματα με τον ένα ή τον άλλον τρόπο σήμερα δεν μπορούν να πιστοποιήσουν ζημιά, γιατί δηλώσανε παραπάνω, γιατί δώσαν την παραγωγή τους σε τρίτους γιατί..., στα οποία η Κυβέρνηση ούτε απαντά ούτε πρόκειται να ενδώσει, ανεξάρτητα ποιος μας πιέζει και τι μας λέγει. Οι μέθοδοι αυτοί πρέπει κάποια μέρα να τελειώσουν, αν θέλουμε πράγματι να πάμε σοβαρά μπροστά και όχι να νοσταλγούμε το κακό παρελθόν.

Θα πρέπει, κύριοι συνάδελφοι, μεταξύ μας να πούμε την αλήθεια. 'Ολες οι κυβερνήσεις σπάνια μπόρεσαν να ξεπεράσουν τη λογική της τρέχουσας διαχειριστικής πολιτικής στον αγροτικό τομέα. 'Εχουμε ευθύνες. Αλλά αυτό ανήκει στο παρελθόν. Τώρα, πρέπει να ανοίξουμε καινούργιους δρόμους. Πρέπει να δούμε το ανθρώπινο δυναμικό. Τι θα γίνει στον αγροτικό τομέα; Αυτή τη στιγμή διαπιστώνουμε, ότι οι νέοι αγρότες που παραμένουν στο επάγγελμα είναι ελάχιστοι. Να το αφήσουμε έτσι; Γι'αυτό φέρνουμε το νομοσχέδιο για τους νέους αγρότες το οποίο ήδη έχει υπογραφεί και θα έλθει τις επόμενες ημέρες στο Κοινοβούλιο για να το κουβεντιάσουμε.

Να δούμε, κύριοι συνάδελφοι, το εγγειοδιαρθρωτικό πρόβλημα, να δούμε τις επενδύσεις, να δούμε τις αναδιαρθρώσεις των καλλιεργειών, να δούμε τους συνεταιρισμούς και τις ενώσεις. Αν το συνεταιριστικό κίνημα πραγματικά υπηρετεί τον αγροτικό κόσμο και την αγροτική οικονομία πρέπει να δούμε τα διαρθρωτικά του προβλήματα και να απαντήσουμε, να δώσουμε λύσεις.

Βεβαίως, υπάρχει το μεγάλο πρόβλημα που αναφέρθηκε και εδώ για εθνικές επιδοτήσεις. Υπάρχει προσπάθεια και στην Ευρωπαϊκή 'Ενωση της επανεθνικοποίησης των επιδοτήσεων και των ενισχύσεων. Είναι αδιέξοδη λογική αυτά, κύριοι συνάδελφοι, δεν το αντέχουμε, δεν το μπορούμε. Οι πόροι τους οποίους αντλούμε από την Ευρωπαϊκή 'Ενωση είναι τέτοιοι που δεν υπάρχει δυνατότητα να τους βρούμε από άλλη πηγή, έτσι ώστε να μπορούμε πράγματι -όπως η Γερμανία, ή άλλες μεγάλες χώρες οι οποίες θα το επιδιώξουν κάποια στιγμή έχουν την αντοχή και θέλουν να κάνουν δική τους πολιτική- να ανταποκριθούμε στις υποχρεώσεις μας. Εμείς πρέπει να επιδιώξουμε να εξασφαλίσουμε περισσότερους πόρους μέσα ακριβώς από τα θεσμοθετημένα όργανα της Ευρωπαϊκής 'Ενωσης, για να μπορέσουμε να στηρίξουμε την αγροτική μας οικονομία.

Κάναμε, λοιπόν, ό,τι μπορούσαμε μέσα στα πλαίσια των κανονισμών και των κατευθύνσεων, διότι για τις αποζημιώσεις που θα δώσουμε θα ελεγχθούμε από την Επιτροπή Ανταγωνισμού. Αυτό θέλω να το ξέρετε. Γι'αυτό και δεν μπορούμε να το πάμε 29%. Το θέλουμε, αλλά δεν μπορούμε. Και γι'αυτό, στο έντονο ερώτημα που βάζετε, αγαπητοί συνάδελφοι, τι θα γίνει με τον άλλον που έπαθε ζημιά κάτω από το 30%, τη

Σελίδα 5155 

στιγμή που δεν το προβλέπει ούτε ο ΕΛΓΑ ούτε οι κοινοτικοί κανονισμοί, έχω να σας πω, ότι δε γίνεται τίποτα. Λυπάμαι που το λέω.

Υπάρχει όμως και κάτι άλλο για τις δηλώσεις των παραγωγών του πρώτου σταδίου. Πράγματι, ο Οργανισμός Βάμβακος είναι ένα αργό μηχάνημα και γι'αυτό λέμε ότι θα τον εκσυγχρονίσουμε μέχρι του σημείου που ο Οργανισμός αυτός θα υποκατασταθεί σε σχέση με τις δραστηριότητες που έχει και δεν θα έχει το ίδιο αντικείμενο που έχει σήμερα. Η μηχανογραφική υπηρεσία δεν μπορεί να μας δώσει έγκαιρα τους δικαιούχους. Δεν μπορεί από τις εκατόν είκοσι χιλιάδες να μας δώσει τους μεμονωμένους παραγωγούς, για να τους δώσουμε στις υπηρεσίες, ώστε να τελειώσουν οι αποπληρωμές. Γι'αυτό και δώσαμε εντολή στις διευθύνσεις γεωργίας, με βάση τη δήλωση που έχει ο παραγωγός, στην οποία φαίνεται πού παρέδωσε το βαμβάκι του -δεν το παρέδωσε μόνο σε μια περιοχή, το παρέδωσε και σε άλλες- να καταρτισθούν άμεσα οι καταστάσεις, να προχωρήσει η εξατομίκευση για να προχωρήσουμε στη συνέχεια στην πληρωμή των δικαιούχων. Γι'αυτό δεσμεύτηκα και είπα ότι τις επόμενες ημέρες πριν το Πάσχα θα υπάρξει αποστολή της εγκυκλίου για να ξεκινήσει η δεύτερη φάση των αποζημιώσεων στους συγκεκριμένους νομούς, που ανέφερα στην αρχή της ομιλίας μου και αμέσως μετά το Πάσχα στις λοιπές καλλιέργειες σιτηρά, μηχανές, διάφορα άλλα προϊόντα, τα οποία δεν προβλέπονται μέσα από την εγκύκλιο την οποία έχουμε στείλει, και την έχετε υπόψη σας.

Κύριοι συνάδελφοι, στο μέτρο του δυνατού προσπάθησα να σας απαντήσω σε όλα τα καυτά και βασικά ερωτήματα που μπήκαν από εσάς και που απασχολούν τον αγροτικό κόσμο της Χώρας.

'Ομως, κύριε συνάδελφε, θα δούμε πάρα πολύ σοβαρά αυτό το οποίο τονίσατε, ότι δηλαδή δεν είναι θέσφατα οι οδηγίες. 'Ετσι είναι. 'Ομως, όπως ξέρετε, στο Β' Κοινοτικό Πλαίσιο Στήριξης έχουν δρομολογηθεί τα πράγματα κατά τέτοιον τρόπο που είναι σαν θέσφατα και δε μας αφήνουν περιθώριο άλλων επιλογών. Εμείς οι ίδιοι ζητήσαμε να συγκροτηθεί στην Ε.Ε. επιτροπή η οποία πράγματι θα δει το θέμα των ζημιών σε νέα βάση. Θα συνεχίσουμε να το πράττουμε και πιστεύω, ότι θα έχουμε και τη δική σας αλληλεγγύη, για να μπορέσουμε πράγματι να βρούμε διέξοδο.

Για τον ΕΛΓΑ -και κλείνω με αυτό, κύριε Πρόεδρε- η Επιτροπή η οποία έχει συγκροτηθεί δουλεύει εδώ και πάρα πολύ καιρό σιωπηλά και αθόρυβα. Μας κατέθεσε το πόρισμά της. Θέλω να είμαι ειλικρινής, δεν πρόλαβα να το δω, να το διαβάσω, να δω τις προτάσεις στις λεπτομέρειες και γι' αυτό δεν είπα περισσότερα και δεν είναι σημερινό θέμα μας. 'Ομως βάλαμε το θέμα, έχουμε δεσμευθεί από το προηγούμενο Συμβούλιο Αγροτικής Πολιτικής. Το θέμα του ΕΛΓΑ πρέπει να το δούμε και πρέπει να το αναμορφώσουμε και να κουβεντιάσουμε με κάθε ρεαλισμό. Εάν η πρόταση είναι από μηδενική βάση αποζημίωση να το πούμε και να αναλάβουμε τις ευθύνες. Σε κάθε όμως περίπτωση το θέμα αυτό το αναμορφώνουμε, συμπαρατασσόμεθα και με τη δική σας πρόταση, είναι και δική μας άποψη. Θα προχωρήσουμε προς αυτή την κατεύθυνση και πιστεύω ότι δεν είναι μακριά ο Μάιος, ένας μήνας μας μένει, αρκεί οι αποφάσεις που παίρνουμε να υλοποιούνται κάποια στιγμή. Και θέλω να ξέρετε και εσείς και εμείς, δεν έχουμε περιθώρια πια για κουβέντες παραπάνω. Πρέπει κάθε κουβέντα που λέγεται να αποτελεί και δέσμευση και για την Κυβέρνηση και για την Αντιπολίτευση.

Παρόλα αυτά κλείνοντας θέλω ειλικρινά να σας ευχαριστήσω για την επίκαιρη επερώτηση. Το θέμα θα συνεχίσει να είναι επίκαιρο μέχρι να ολοκληρώσουμε τις πολιτικές που μας αφορούν αμοιβαία.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μπασιάκος έχει το λόγο.

ΕΥΑΓΓΕΛΟΣ ΜΠΑΣΙΑΚΟΣ: Κύριοι συνάδελφοι, λυπάμαι γιατί δε δόθηκαν οι απαραίτητες εξηγήσεις και εν πάση περιπτώσει δεν υπήρξε διαβεβαίωση στο Σώμα ότι η Κυβέρνηση αντιμετωπίζει το πρόβλημα ως ένα μείζον ζήτημα το οποίο αφορά πολλούς νομούς της Χώρας μας από την επίλυση του οποίου εξαρτάται η επιβίωση των νομών αυτών και των αγροτών οι οποίοι έχουν πληγεί.

Λυπάμαι γιατί δεν είναι στην Αίθουσα ο κ. Γεωργακόπουλος Κοινοβουλευτικός Εκπρόσωπος του ΠΑ.ΣΟ.Κ. για να ακούσει ορισμένες απαντήσεις ή ορισμένες διευκρινήσεις σε ερωτήματα και ζητήματα τα οποία είχα θέσει και τα οποία τον παρακάλεσα να τα ακούσει όταν ήταν στην Αίθουσα. Δεν ξέρω αν αυτό αποτελεί μία ομολογία της ελλείψεως επιχειρημάτων από την πλευρά του να αντιμετωπίσει ζητήματα και θέματα τα οποία έχουν τεθεί από τη Νέα Δημοκρατία και από τους συναδέλφους κατά κόρον, αλλά και για μία ακόμη φορά σήμερα.

Μιλάτε συνεχώς για εθνικές επιδοτήσεις. Σε καμία περίπτωση η Νέα Δημοκρατία δεν ομιλεί για καταστρατήγηση του θεσμικού πλαισίου της Ευρωπαϊκής 'Ενωσης. Σε καμία περίπτωση δεν μιλάμε για χορήγηση εθνικών επιδοτήσεων που αντίκεινται στο Κοινοτικό Πλαίσιο και που σε καμία περίπτωση δεν μπορεί να τις αντέξει ο κρατικός Προϋπολογισμός. Πολύ περισσότερο δε μιλάμε για επανεθνικοποίηση της Κοινής Αγροτικής Πολιτικής. Σταθερά στηρίζουμε την Ευρωπαϊκή 'Ενωση και τον τρόπο με τον οποίο αντιμετωπίζει τα προβλήματα της αγροτικής οικονομίας. Σας έχουμε επισημάνει, ότι η Νέα Δημοκρατία ήταν η Παράταξη η οποία ενέταξε τη Χώρα μας στην Ευρωπαϊκή 'Ενωση και χάρη σ' αυτήν την ένταξη καρπωθήκαμε αρκετά τρισεκατομμύρια δραχμές τα οποία στηρίζουν την αγροτική οικονομία και την οικονομία της ελληνικής υπαίθρου. Μη διαστρεβλώνετε, λοιπόν, την αλήθεια και μην προσπαθείτε να δημιουργείτε εντυπώσεις λέγοντας πως ζητάμε πράγματα που δε γίνονται. Σας ζητούμε επιμόνως κάτι το οποίο έχουμε αναλύσει και με προτάσεις ...

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Δεν αφορούσε η αποστροφή μου εσάς. Υπάρχουν και άλλοι στην Αίθουσα.

ΕΥΑΓΓΕΛΟΣ ΜΠΑΣΙΑΚΟΣ: Αφορούσε του κ. Γεωργακόπουλου όμως, ο οποίος είναι εκπρόσωπος του Κόμματός σας. Και θεωρώ απαράδεκτο να λέγονται αυτά τα πράγματα στην Αίθουσα.

Εμείς σας είπαμε κατά κόρον για την επέκταση της κάλυψης με τροποποίηση του κανονισμού του ΕΛΓΑ. Ο κ. Γεωργακόπουλος λέει ότι τον έχουμε τροποποιήσει πολλές φορές. Μα, δεν έχετε επιτύχει εκείνα τα οποία πρέπει να επιτύχετε, να καλύπτετε κινδύνους οι οποίοι δεν καλύπτονται σήμερα. 'Οταν ολόκληροι νομοί και να σας πω παράδειγμα το δικό σας νομό, κύριε Σωτηρλή, το Νομό της Καρδίτσας, έχει αντιμετωπίσει το 1994 πρόβλημα πλημμυρών, δε δώσατε καμία απολύτως λύση. 'Ησασταν κυβερνητικός Βουλευτής, δεν ήσασταν Υφυπουργός, επιμένατε και τότε να δοθούν λύσεις στα προβλήματα. Δε δόθηκαν λύσεις ούτε αποζημιώσεις επαρκείς στους αγρότες και ειδικότερα στους βαμβακοπαραγωγούς ούτε συγκεκριμένα έργα υποδομής αντιπλημμυρικά και άλλα, κατασκευάσθηκαν.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Πρέπει να δεχθείτε ότι είναι πολύ κακό παράδειγμα.

ΕΥΑΓΓΕΛΟΣ ΜΠΑΣΙΑΚΟΣ: Μα, αν είναι κακό παράδειγμα, τότε τι κάνετε. 

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Θα σας πω τι κάνω.

ΕΥΑΓΓΕΛΟΣ ΜΠΑΣΙΑΚΟΣ: Εγώ σας είπα ένα παράδειγμα επειδή είναι η περιοχή σας. Θα μπορούσα να σας πω για τη Βοιωτία ή για την Κορινθία, στην περιοχή του κ. Δήμα, γιατί αντιμετώπισε εντονότατα προβλήματα τον τελευταίο καιρό. Σας λέω, όμως, την περιοχή της Καρδίτσας την οποία γνωρίζετε.

Λοιπόν, το 1994 είχαμε τα προβλήματα των πλημμυρών, δεν κάνατε απολύτως τίποτα. Επισκεφθήκαμε την περιοχή, καταθέσαμε συγκεκριμένες προτάσεις και είπατε ότι δε σας κάναμε προτάσεις. Βεβαίως σας κάναμε προτάσεις, υπάρχει έντυπο το οποίο σας στείλαμε στο Υπουργείο, να έχετε υπόψη σας ποιες είναι οι δεσμεύσεις της Νέας Δημοκρατίας.

Το 1995 την επόμενη χρονιά είχατε πάρα πολύ χαμηλές τιμές στο βαμβάκι. Και έρχεται η τρίτη χρονιά κατά σειρά, το 1996 να αντιμετωπίσει το νομός σας τεράστιο πρόβλημα λόγω

Σελίδα 5156 

και των πλημμυρών και της διαφαινόμενης τότε χαμηλής τιμής.

Και έρχεστε και λέτε ότι θα καλύψετε ένα μεγάλο μέρος των ζημιών. Ξέρετε ποιο είναι το αποτέλεσμα; Κάνετε λογαριασμό, όσοι παραγωγοί έχουν υποστεί ζημιά πάνω από 30% μέχρι εκατό στρέμματα, θα αποζημιωθούν. Ξέρετε με τι ποσοστό; Με ποσοστό 35%. Ξέρετε πόσο μειώνεται το ποσοστό της αποζημίωσης, που θα πάρουν οι ταλαίπωροι αυτοί άνθρωποι; Και δεν υπολογίζετε την τιμή του βαμβακιού, με βάση την τιμή που θα διαμορφωθεί, σε σχέση με το σύνολο της ποσότητας, αλλά τις προσδιορίζετε στις 250 δραχμές, ενώ την ίδια στιγμή λέει ο Υπουργός ότι η τιμή του βαμβακιού θα είναι τριακόσιες με τριακόσιες είκοσι δραχμές. Γιατί δεν αναπροσαρμόζετε την απόφασή σας και να προσδιορίσετε το ύψος της τιμής του βαμβακιού στο πραγματικό, που λέτε ότι θα είναι τριακόσιες με τριακόσιες είκοσι δραχμές; Και σε καμιά περίπτωση δεν πρέπει να παραμείνει το ποσό της αποζημίωσης σε τόσο χαμηλά επίπεδα, δηλαδή σε ποσοστό 35%. Σας απαγορεύει καμιά Ευρωπαϊκή 'Ενωση να θέσετε μεγαλύτερο ποσοστό αποζημίωσης σ'αυτές τις περιπτώσεις;

Και βέβαια μας μιλήσατε για οκτώ μήνες καταβολή. Αν ίσχυε αυτό που είπατε, θα έπρεπε όλοι οι παραγωγοί που επλήγησαν το μήνα Αύγουστο, να έχουν εισπράξει τις αποζημιώσεις. Αλλά από όσα γνωρίζω, κανείς δεν έχει εισπράξει τις αποζημιώσεις. Στις περισσότερες των περιπτώσεων δεν έχει ολοκληρωθεί καν εξατομίκευση των ζημιών. Και βέβαια πολύ περισσότερο ισχύει αυτό, για τις μεταγενέστερες ζημιές του Νοεμβρίου, Δεκεμβρίου και Ιανουαρίου.

Με αυτές τις συμπεριφορές δε φαίνεται να εμπεδώνεται ένα κλίμα αξιοπιστίας, στις σχέσεις μεταξύ πολίτη-Κυβέρνησης ή κρατικών υπηρεσιών. Πέρα από το καθημερινό φαινόμενο να γίνονται υποκειμενικές κρίσεις των γεωπόνων και των επιτροπών και να ακούγεται το παράπονο, ότι κομματικά κριτήρια επιβάλλουν τις εξατομικεύσεις αυτές. Και να κλονίζεται για μια ακόμη φορά η αξιοπιστία των πολιτών στη Δημόσια Διοίκηση.

Αυτά που είπε ο κ. Μπούτας και τον κατηγορείτε τώρα, ότι είναι λαϊκίστικα ή υπερβολικά, τα λέγατε εσείς πριν λίγο καιρό. Λέγατε ότι θα πρέπει να αποζημιώνεται ο παραγωγός, του οποίου η ζημιά έχει καταγραφεί σε αυτό το μεγάλο ποσοστό, για να επανέλθει η οικονομική και κοινωνική ζωή στα πρότερα επίπεδα.

Είναι κακό, κύριε Υφυπουργέ, να ζητάμε να επανέλθει η οικονομική και κοινωνική ζωή, σε μια περιοχή στην πρότερη κατάστασή της, ειδικότερα όταν έχει πληγεί για τρίτη συνεχή χρονιά; Πώς θα αντιμετωπίσουν αυτοί οι άνθρωποι τους τόκους υπερημερίας της Αγροτικής Τράπεζας, του κατ'εξοχήν τοκογλυφικού φορέα, όπως ελέγχθη προηγουμένως από τον κ. Γικόνογλου; Πώς θα μπορέσει να αντιμετωπίσει το αυξημένο κόστος παραγωγής;

Σχετικά με το βαμβάκι το κόστος παραγωγής προσεγγίζει τις εβδομήντα χιλιάδες δραχμές κατά στρέμμα και φέτος καθ'ομολογίαν της Κυβέρνησης δεν μπορεί να εισπράξει ο παραγωγός της Καρδίτσας, πάρα πάνω από εξήντα επτά χιλιάδες. Ο κύριος Υπουργός Γεωργίας το είπε αυτό. Πέρσι δεν εισέπραξε περισσότερα από αυτό το ποσό, γιατί είχε πολύ χαμηλή τιμή το βαμβάκι και πρόπερσι γιατί κατεστράφη. Τι θα κάνει ο παραγωγός της Καρδίτσας; Βγαίνει στους δρόμους. Και τον κατηγορείτε, ότι διαταράσσει τη ζωή των άλλων Ελλήνων, χωρίς να δίνετε λύση στα προβλήματα, που αντιμετωπίζει.

Μας είπατε για το Συμβούλιο Αγροτικής Πολιτικής, το οποίο θα συνέλθει για πρώτη φορά, μετά την πανηγυρική έναρξή του, το μήνα Μάϊο και θα συζητήσει για τον ΕΛΓΑ. Σας είχα επισημάνει και άλλοτε, ως εκπρόσωπος της Νέας Δημοκρατίας, ότι με το ρυθμό που βαδίζετε, δηλαδή την ανά τετράμηνο σύγκλιση του Συμβουλίου Αγροτικής Πολιτικής, είναι αμφίβολο αν θα συζητηθούν έστω και στη διάρκεια της δικής σας τετραετίας, που θεωρητικά είναι τετραετία, τα προβλήματα του αγροτικού τομέα. Είναι πάρα πολύ αργός ο ρυθμός, με τον οποίο κινείται το Συμβούλιο Αγροτικής Πολιτικής, οι συζητήσεις πολλές φορές είναι θεωρητικές και εν πάση περιπτώσει δε βλέπουμε συγκεκριμένα μέτρα. 'Οπως δε βλέπουμε μέτρα στο φάκελο, που μας έδωσε ο κύριος Υπουργός Γεωργίας.

Να ακούσουμε μέτρα και να τα κρίνουμε καλόπιστα, ή να τα επαινέσουμε αν είναι θετικά και προς τη σωστή κατεύθυνση. Είπατε ότι θα καταθέσετε νομοσχέδιο. Κανένα νομοσχέδιο, τελικά, δεν έχει κατατεθεί στη Βουλή.

Ακούστηκαν εξαγγελίες προεκλογικές, πριν το Σεπτέμβριο του 1996, ότι θα λύσετε το δασικό πρόβλημα και αναφέρομαι στο βασικό αυτό νομοσχέδιο, επειδή συνδέεται άμεσα με την προστασία του φυσικού περιβάλλοντος και την αποτροπή φυσικών καταστροφών, σαν αυτές που συνέβησαν τον περασμένο χρόνο και ήταν έντονες. Δεν έχετε κάνει απολύτως τίποτα.

Ο κύριος Υπουργός Γεωργίας, μας είπε παλαιότερα ότι δεν υπάρχει κανένα πρόβλημα. Εγώ θέλω να μας διαβεβαιώσετε, ότι το νομοσχέδιο αυτό θα κατατεθεί στη Βουλή, θα συζητηθεί στη Βουλή και ότι δεν υπάρχει κανένα πρόβλημα στις σχέσεις σας με τον Υπουργό ΠΕ.ΧΩ.Δ.Ε., ο οποίος αρνείται να υπογράψει αυτό το νομοσχέδιο, γιατί το θεωρεί ψηφοθηρικό και αντισυνταγματικό. Να μας πείτε, τι θα κάνετε; Εάν πρόκειται την πολιτική σας να τη χαράζετε με τέτοια μέτρα, τα οποία δεν εφαρμόζονται, να μην τα εξαγγέλλετε προεκλογικά και να υφαρπάζετε την ψήφο του Ελληνικού Λαού, με αυτό τον απαράδεκτο τρόπο.

Σας είπαμε να αποζημιώσετε τους αγρότες γιατί ζητάτε -και πολύ σωστά κάνετε- να επιτύχετε ανταγωνιστική γεωργία. Πώς θα επιτύχετε ανταγωνιστική γεωργία αν ο αγρότης δεν εξασφαλίζει καν το κόστος παραγωγής; Εμείς δε σας μιλήσαμε ούτε για κοινωνικά κριτήρια, ούτε για οποιοδήποτε άλλο κριτήριο που αφορά την καταβολή των αποζημιώσεων. Σας μιλήσαμε για το στόχο επίτευξης ανταγωνιστικής γεωργίας, η οποία στην Καρδίτσα, στη δική σας περιφέρεια -γιατί αυτή έχω πάρει ως παράδειγμα-δεν πρόκειται να επιτευχθεί με την πολιτική την οποία ακολουθείτε.

Δε μας είπατε τίποτα για την υποδομή σε αυτές τις περιοχές, για τα αντιπλημμυρικά έργα και τα έργα υποδομής τα οποία είναι αναγκαία για να αποτραπεί εκδήλωση αντίστοιχων φαινομένων. Και μια και αναφέρθηκα προηγουμένως σε ποσοστιαία καταβολή των αποζημιώσεων, θα σας πω ότι είναι απαράδεκτα τα ποσοστά που βάζετε. Στις λοιπές καλλιέργειες η αποζημίωση φθάνει -όπως λέει ο Υπουργός Γεωργίας- στο 30% της αξίας του απωλεσθέντος προϊόντος. Και αυτό μας το απαγορεύει η Ευρωπαϊκή 'Ενωση.

Μας λέτε για τα αποθηκευμένα προϊόντα, μέχρι 50% της μέσης τιμής τους. Για τις εγκαταστάσεις και εξοπλισμό -γεωργικών εκμεταλλεύσεων, ίση με το 40% των δαπανών αποκατάστασης των ζημιών. Πώς θα ανταπεξέλθει στις ανάγκες ο αγρότης που έχει υποστεί ζημιές -και επαναλαμβάνω για πολλοστή φορά- για τρίτη συνεχή χρονιά;

Σας επεσήμανε ο κ. Τσιτουρίδης το άδικο του συστήματος να λέτε πως θα αποζημιώσετε τους παραγωγούς που έχουν καλλιεργήσει μέχρι εκατό στρέμματα και εκείνος ο παραγωγός ο οποίος καλλιέργησε εκατόν ένα στρέμματα, δε θα πάρει δραχμή. Κάντε μία κλιμάκωση. Διαβαθμίστε το ποσοστό των αποζημιώσεων, αλλά μην είσθε τόσο απόλυτοι και τόσο αυστηροί ως προς τα εκατό στρέμματα.

Βέβαια σας επισημαίνω ότι δε μας απαντήσατε τι θα γίνει με τις πιστώσεις. Δεν έχετε προβλέψει στον Προϋπολογισμό του 1997 ποσό μεγαλύτερο από δεκατέσσερα δισεκατομμύρια που μαζί με τα εικοσιένα δισεκατομμύρια που θα δώσει ο ΕΛΓΑ, φθάνουν τα τριάντα πέντε. Πού θα βρείτε τα ποσά για να τα δώσετε στους αγρότες μέσα σε οκτώ μήνες όπως λέτε; Μας μιλήσατε για είκοσι δισεκατομμύρια, για δέκα, για δεκαπέντε. Μας αναφέρατε κάποια νούμερα, τα οποία δεν είναι επαρκή. Δεν έχετε προβλέψει στον Προϋπολογισμό, παρά το ότι καταρτίσθηκε μετά τις φυσικές καταστροφές, αντίστοιχο ποσό που θα αντιμετωπίζει αυτά τα προβλήματα. Ούτε μας διαβεβαιώσατε για την αντιασφαλιστική πολιτική την οποία κατά κόρον σας επισημαίνουμε και σας προτείνουμε, για να αποφύγετε την επιβολή πρόσθετων εισφορών στους αγρότες, 

Σελίδα 5157 

για να αντιμετωπίσουν αυτά τα προβλήματα. Εφαρμόστε αυτήν την πολιτική.

'Οταν εγώ έκανα μία παρένθεση και παρατήρησα το τι συμβαίνει διεθνώς και τι κινδύνους θα αντιμετωπίσουμε στο προσεχές μέλλον, το έκανα ακριβώς για να λάβετε απο τώρα τα μέτρα σας και να μη λέτε ότι έχουμε εκατοντάδες χιλιάδες δηλώσεις στον ΕΛΓΑ και δεν μπορούμε να αντεπεξέλθουμε στους κινδύνους. Εγώ δεν είπα ότι η συνδιάσκεψη του Ο.Η.Ε. στη Γενεύη τον Ιούλιο αφορούσε την πρόβλεψη μιας εβδομάδος για τις φυσικες καταστροφές. Αφορούσε την κινητοποίηση των αρμοδίων φορέων, ώστε να προετοιμάζονται οι κρατικές υπηρεσίες να προβλέπουν, να αποτρέπουν τα φυσικά αυτά φαινόμενα και εν συνεχεία να καταβάλουν τις αποζημιώσεις, ώστε να μη διαταράσσεται η οικονομική και κοινωνική ζωή. Αυτό επεσήμανα.

Οι διεθνείς ασφαλιστικές εταιρείες την περίοδο '90-'95 πλήρωσαν πενήντα επτά δισεκατομμύρια δολάρια, ενώ ολόκληρη την προηγούμενη δεκαετία είχαν πληρώσει μόνο δεκαεπτά δισεκατομμύρια, ακριβώς διότι έχουμε ένταση των φυσικών καταστροφών. Τουλάχιστον, όμως, εκεί τα πλήρωσαν. Είχαν προβλέψει και πλήρωσαν τα ποσά αυτά στους αγρότες αλλά και στους άλλους πολίτες, οι οποίοι είχαν ζημιωθεί.

(Στο σημείο αυτό ακούγεται ο προειδοποιητικός ήχος λήξης του χρονου ομιλίας του κυρίου Βουλευτή)

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ ολοκληρώστε.

ΕΥΑΓΓΕΛΟΣ ΜΠΑΣΙΑΚΟΣ: Τέλος, στο θέμα της ροδακινιάς και άλλων οπωροκηπευτικών που έχουν θιγεί, υπάρχει μια συγκεκριμένη πρόταση από τη Νέα Δημοκρατία που αναφέρεται και στη χρήση του Κανονισμού 2505/1995 αλλά και υπάρχουν συγκεκριμένα μέτρα, τα οποία έχουν κατατεθεί και στην Κυβέρνηση, εξειδικευμένα μέτρα, που αφορούν συνολικά την αντιμετώπιση των αποζημιώσεων. Αναφέρονται στην ανάγκη εμπλοκής και του ιδιωτικού τομέα για τη μηχανογράφηση των καταστάσεων, ώστε να επισπεύδεται η καταβολή των αποζημιώσεων, αλλά και σε μία σειρά άλλα μέτρα, όπως είναι η ανασύσταση των οπωρώνων, η καλλιέργεια άλλων καλλιεργειών μικρού βιολογικού κύκλου, όπως τα λαχανικά, το σύσπορο καλαμπόκι κ.ο.κ., η λήψη μέτρων από την Α.Τ.Ε. για την καταβολή χαμηλότοκων δανείων, αλλα και τη ρύθμιση χρεών των αγροτών που έχουν πληγεί, ώστε να μην έχουμε φαινόμενα χρεωκοπίας και αναγκαστικών εκτελέσεων που παρατηρούνται τελευταία.

Φοβάμαι ότι παρά τις παρατηρήσεις μας και την εποικοδομητική συζήτηση, η Κυβέρνηση δεν είναι διατεθειμένη να δώσει λύσεις σ' αυτά τα πολύ οξυμένα προβλήματα που αφορούν τους μισούς σχεδόν νομούς της Χώρας.

Σας ευχαριστώ.

(Χειροκροτήματα απο την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο αν επιθυμεί να τριτολογήσει.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Πολύ σύντομα, κύριε Πρόεδρε.

'Εχω την εντύπωση ότι εάν μπορούσε ο αγαπητός συνάδελφος να τεταρτολογήσει, δε θα είχε ξεφύγει από το λάθος που κάνουν όλοι οι συνάδελφοί του που στο βωμό των εντυπώσεων ξεχνούν την ουσία. Θεωρώ, κύριε συνάδελφε, ότι αυτή σας η τοποθέτηση σας έχει ξεστρατίσει και είμαι αναγκασμένος να σας πω, αγαπητέ συνάδελφε, ότι και συναδελφικά ήταν λάθος σας να χρησιμοποιήσετε το παράδειγμα ενός νομού.

ΕΥΑΓΓΕΛΟΣ ΜΠΑΣΙΑΚΟΣ: Κάνετε λάθος.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): 'Ισως γιατί δεν το ξέρετε καλά. 'Ισως εάν αυτό δεν έχει το στόχο των εντυπώσεων, δικαιωματικά να το κάνετε. Αν έχει όμως το στόχο των εντυπώσεων, θέλω να σας πω ότι δεν πετύχατε.

Θα απαντήσω σε όλα όσα είπατε ένα ένα. 

Πρώτον, για την τροποποίηση του ΕΛΓΑ. Με κόπο έψαξα όλες τις ημερομηνίες για να δω, όταν ήσαστε στην Κυβέρνηση, αν κάνατε οποιαδήποτε παρέμβαση ή τροποποίηση. Δεν κάνατε, κύριε συνάδελφε. 

Και ζημιές υπήρχαν όλα τα χρόνια. Και θέλετε να σας τις θυμίσω. Εσείς είπατε για το 1992. Εσείς είπατε για προηγούμενα χρόνια. Και πολύ σωστά είπε ο κ. Τσιτουρίδης ότι όντας τότε στην Κυβέρνηση, εξασφαλίστηκαν κάποιοι πόροι από την Ευρωπαϊκή 'Ενωση. Και καλά έγινε που έγινε αυτό.

'Αρα λοιπόν εσείς δεν κάνατε τίποτε, όσο κυβερνούσατε για την βελτίωση του ΕΛΓΑ.

'Ερχεσθε τώρα, από θέση ασφαλείας σαν Αντιπολίτευση και ζητάτε εδώ και τώρα την αναμόρφωση του ΕΛΓΑ. Και εγώ σας απάντησα, πολύ λιτά και υπεύθυνα, ότι θα το κάνουμε κύριε συνάδελφε. Και εκεί θα κουβεντιάσουμε και τις δικές σας προτάσεις. Γιατί δεν αποτελεί για μας μονοπώλιο η αναμόρφωση ενός τόσο σημαντικού οργανισμού, που έχει σαν στόχο να εξυπηρετήσει τα πραγματικά συμφέροντα του αγρότη.

Το τι θα κάνουμε θα είναι και ανεύθυνο από μέρους μου να το πω αυτή τη στιγμή σ'αυτήν την Αίθουσα. 'Η θα είναι μονόδρομος, αν πω την άποψή μου αυτήν τη στιγμή και δεν ακούσω όλους τους φορείς. Υπάρχουν επιστημονικοί φορείς που αυτήν τη στιγμή λειτουργούν και ετοιμάζουν πρόταση. Μας την έχουν δώσει. Το δήλωσα και προηγούμενα. Το θεώρησα άκαιρο να το φέρω σήμερα σ' αυτήν τη συζήτηση. Θέλω να το κουβεντιάσουμε. Και θα το κουβεντιάσουμε. Και εκεί θα δούμε πράγματι ποιες είναι οι καλύτερες λύσεις.

Από την άλλη μεριά, εμείς κάναμε την αναμόρφωση το 1985. Και πάλι δε λύσαμε ολόκληρο το πρόβλημα. Και γι'αυτό το κουβεντιάζουμε σήμερα.

Και τόνισα στην πρώτη μου ομιλία ότι είναι ένας ασφαλιστικός οργανισμός αρκετά καλύτερος και από εκείνους ευρωπαϊκών χωρών. Απλώς επειδή είμαστε και μια αγροτική Χώρα, γι'αυτό και πρέπει να τον βελτιώσουμε ακόμη πιο πολύ. Και δεν μπορούμε να συγκρίνουμε το δικό μας ασφαλιστικό φορέα με τον ασφαλιστικό φορέα της Αυστρίας ή άλλων χωρών, που δεν έχουν τόσο μεγάλο μέγεθος και τόσο μεγάλης σημασίας αγροτική οικονομία όπως είναι η δική μας.

'Οσον αφορά για τις αποζημιώσεις στους διάφορους νομούς. Αναφερθήκατε στο νομό από τον οποίο κατάγομαι. Κύριε συνάδελφε, τόνισα και στην πρώτη μου τοποθέτηση. Από τη ζημιά δεν υπάρχει κέρδος. Γι'αυτό ακριβώς και λέγεται ζημιά. 'Ομως, τα είκοσι δισεκατομμύρια που δώσαμε στο νομό, με τις διάφορες παρεμβάσεις σε έργα είτε αυτά είναι υποδομές, είτε είναι έργα αρδευτικά είτε είναι έργα αντιπλημμυρικά, ήταν μια πρώτη δυνατή χειρονομία της Κυβέρνησης.

Και θέλω να σας πω, εντελώς ελεύθερα και ειλικρινά: Και βεβαίως θα ήθελα πολύ περισσότερους πόρους. Και βεβαίως γκρίνιαξα. Και βεβαίως πίεσα και την Κυβέρνησή μου και τους αρμόδιους Υπουργούς, να υπάρχουν περισσότεροι πόροι. Θα είναι όμως μικροπολιτικό να εκμεταλλευθώ αυτή τη θέση μου σήμερα και να πω τι έκανα προς αυτή την κατεύθυνση και βεβαίως είναι γνωστό και στους συμπολίτες μου.

'Ομως, κύριε συνάδελφε, κάνατε ένα λάθος. Δεν υπάρχει δήλωση δική μας ότι η τιμή στο βαμβάκι είναι τριακόσιες είκοσι δραχμές, εκτός και εάν αυτό το λέτε για να το χρησιμοποιείτε αργότερα σαν ενέχυρο για άλλες μελλοντικές πολιτικές και σκοπιμότητες. Η δήλωση του Υπουργείου Γεωργίας, η υπεύθυνη, η γραπτή δήλωση και η δική μου και του Υπουργού είναι: Αγγίζουμε περίπου τις τριακόσιες δραχμές, ανάλογα με την ποιότητα. Αυτή είναι η μέση τιμή. Τώρα εάν η άριστη ποιότητα που έχει παραδοθεί μπορεί να πιάσει τις τριακόσιες δέκα ή η κακή ποιότητα τις διακόσιες ενενήντα, εμείς μιλάμε για μέση τιμή 300 δρχ. το κιλό. Και θέλω να ξέρετε ότι ήταν θετική η δική μας παρέμβαση για να φτάσουμε σ' αυτήν την τιμή. Ο έλεγχος όλου του συστήματος ήταν ένα από τα θετικά, σε συνδυασμό βεβαίως και με τις ζημιές οι οποίες μείωσαν την παραγωγή.

Για το δασικό νομοσχέδιο και για τα άλλα νομοσχέδια: Μιλάτε, κύριε συνάδελφε, σαν να είσθε χθεσινός κοινοβουλευτικός, σαν να μη ξέρετε πώς φτάνουν τα νομοσχέδια σε ένα Κοινοβούλιο. Θα σας πω το εξής: Τα νομοσχέδια δεν υπογράφονται από έναν Υπουργό, από τον Υπουργό Γεωργίας. Τα σχεδιάσαμε, τα κουβεντιάσαμε, τα ολοκληρώσαμε, και 

Σελίδα 5158 

τα καταθέσαμε στους συναρμόδιους Υπουργούς. Οι συναρμόδιοι Υπουργοί δεν είναι εντολοδόχοι δικοί μας. 'Εχουν και αυτοί τις απόψεις τους και πρέπει να τις εκφράσουν. Υπάρχει διαφορετική άποψη στο Υπουργείο Παιδείας όσον αφορά τους νέους αγρότες, ποιος θα εκτελέσει το εκπαιδευτικό πρόγραμμα. Υπάρχει διαφορετική άποψη στο δασικό νομοσχέδιο όσον αφορά το περιβάλλον και μια σειρά προβλήματα που αναφύονται μέσα απ' αυτό το νομοσχέδιο. Εκφράζουν λοιπόν τις απόψεις τους οι άλλοι Υπουργοί.

Θέλω, όμως, να σας διαβεβαιώσω ότι τα δύο νομοσχέδια είναι ολοκληρωμένα και φαντάζομαι την ερχόμενη εβδομάδα -ελπίζω να μην πέσω έξω και με κρίνετε και γι'αυτό, κύριε συνάδελφε- να κατατεθούν στο Ελληνικό Κοινοβούλιο. Πρόθεσή μας είναι τα τέσσερα νομοσχέδια να τελειώσουν φέτος. Εάν δεν τα καταφέρουμε, πάλι θα κάνουμε την αυτοκριτική μας και θα εξηγήσουμε τους λόγους και σε σας και στο Ελληνικό Κοινοβούλιο και στον Ελληνικό Λαό, γιατί δεν προχώρησαν αυτά τα νομοσχέδια.

Κύριοι συνάδελφοι, τελειώνοντας θέλω να σας πώ ότι το Υπουργείο Γεωργίας για πρώτη φορά κατέθεσε μια τεκμηριωμένη πρόταση εφ' όλης της ύλης. Δε διεκδικούμε το μονοπώλιο ότι εκεί μέσα κρύβονται όλες οι λύσεις σε όλα τα προβλήματα. Διεκδικούμε όμως ένα δικαίωμα, ότι είχαμε την τόλμη να περάσουμε πάνω στο χαρτί τις απόψεις μας. Αυτές τις απόψεις, λοιπόν, θα τις δοκιμάσουμε στο διάλογο και στη Διακομματική Επιτροπή και στο Συμβούλιο Αγροτικής Πολιτικής.

Συμφωνώ απόλυτα μαζί σας, κύριε συνάδελφε, ότι πρέπει να συντομεύσουμε το χρόνο συνεδριάσεων του ΣΑΠ. Ανά τέσσερις μήνες δε μας βοηθάει. Οι πολιτικές που πρέπει να πάρουμε στον αγροτικό τομέα και στην αγροτική οικονομία είναι τέτοιες που πρέπει να επισπεύσουμε τη δουλειά μας. Εμείς, όμως, ανοίξαμε τον διάλογο. Εσείς νομοθετήσατε, κύριε συνάδελφε, αυτόν τον οργανισμό, αλλά δεν κάνατε ποτέ την εφαρμογή του. 'Ηρθε το ΠΑ.ΣΟ.Κ. και την έκανε. Θα εφαρμόσουμε και άλλες πολιτικές για τις οποίες εσείς πήρατε πρωτοβουλία. Αρκεί να είναι σωστές. Σήμερα ο νέος κόσμος μέσα στον οποίο ζούμε, θέλει οι αντιπαραθέσεις να είναι παραγωγικές και ουσιαστικές και όχι αντιπολίτευση για την αντιπολίτευση.

Πιστεύω, κύριε συνάδελφε, ότι στην τελευταία τοποθέτησή σας κάπου ξεφύγατε από το γνωστό ώριμο κλίμα που σας διακρίνει. Σας γνωρίζω πολλά χρόνια και πιστεύω ότι η τοποθέτησή σας σ' αυτήν την Αίθουσα έχει μεγάλη σημασία, όταν δεν έχτι το στοιχείο της υπερβολής.

Ευχαριστώ.

ΣΑΒΒΑΣ ΤΣΙΤΟΥΡΙΔΗΣ: Μας προκάλεσε ο κ. Γεωργακόπουλος.

ΠΡΟΕΔΡΕΥΩΝ (Παναγιώτης Ν. Κρητικός): ' Εχω την τιμή να ανακοινώσω στο Σώμα, ότι από τα δυτικά θεωρεία παρακολουθούν την συνεδρίασή μας σαράντα εννέα μαθητές και τέσσερις συνοδοί καθηγητές από το 4ο Γυμνάσιο Καρδίτσας, οι οποίοι προηγουμένως ξεναγήθηκαν στην αίθουσα "ΕΛΕΥΘΕΡΙΟΣ ΒΕΝΙΖΕΛΟΣ".

(Χειροκροτήματα από όλες τις Πτέρυγες)

ΕΥΑΓΓΕΛΟΣ ΜΠΑΣΙΑΚΟΣ : Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Μπασιάκο, έχετε το λόγο για να τριτολογήσετε.

ΕΥΑΓΓΕΛΟΣ ΜΠΑΣΙΑΚΟΣ: Φαίνεται ότι δεν ήταν τυχαία η αναφορά στην Καρδίτσα, αφού μαθητές των σχολείων της Καρδίτσας μας παρακολουθούν και βλέπουν το ενδιαφέρον του Κοινοβουλίου για τη δική σας περιφέρεια!

Κύριε Υφυπουργέ, εγώ δε σας έκανα καμία προσωπική επίθεση. Αναγνωρίζω ότι είσαστε έξι μήνες στο Υπουργείο. Αναφέρθηκα συνολικά στην κυβερνητική πολιτική του ΠΑΣΟΚ τα τελευταία τρισήμισι χρόνια. Δεν είσαστε καθόλου νέοι. 'Εχετε ένα παρελθόν, το οποίο είναι ιδιαίτερα αρνητικό στον τομέα της γεωργίας. Ο κύριος Υπουργός Γεωργίας τείνει να γίνει από τους μακροβιότερους Υπουργούς Γεωργίας. Είναι δεκατέσσερις ή δεκαπέντε μήνες Υπουργός Γεωργίας και, δυστυχώς, δε δίνει λύση στα προβλήματα.

Δε σας άρεσε που είπα το έλασσον για την Καρδίτσα. Θα σας πω το μείζον που είναι για όλη τη Θεσσαλία. Θα σας πώ και το μείζον που είναι για τη Φθιώτιδα και για τη Βοιωτία και για μια σειρά άλλες περιοχές. Ενδεικτικά αναφέρθηκα στην Καρδίτσα, περιγράφοντας ένα νομό τον οποίο γνωρίζετε καλύτερα από τους άλλους και ενθυμούμενος τις δικές σας προτάσεις και παρατηρήσεις και την αντιπολιτευτική σας τακτική έναντι της δικής σας Κυβέρνησης την εποχή που είχαμε τις πλημμύρες το 1994 ή τις χαμηλές τιμές του 1995. Αυτό θυμάμαι και σ' αυτά αναφέρθηκα. Σε καμμιά περίπτωση δεν αποτελούσε προσωπική επίθεση σε σας, τον οποίο δε θεωρώ υπεύθυνο για την καταστροφική πολιτική που ακολουθεί το Υπουργείο Γεωργίας στον αγροτικό τομέα στη Χώρα μας.

Πρέπει να τα δείτε αυτά τα προβλήματα. Ολόκληροι νομοί βουλιάζουν. Είπατε και εσείς προηγουμένως για την Καρδίτσα, αναγνωρίσατε ότι είναι μια μοναδική περίπτωση νομού που έχει τρομερά προβλήματα, αλλά δε βλέπω να δίνετε λύση στα προβλήματα αυτά. Δε θα σας κατηγορούσε κανείς, ότι είσαστε υπερφίαλος είτε ότι το κάνετε για λόγους προσωπικού συμφέροντος, αν αναφερόσασταν σε μέτρα. Δυστυχώς, δε μας είπατε τίποτε συγκεκριμένο. Δε μας είπατε ούτε για την επίσπευση των αποζημιώσεων ούτε για την εξεύρεση πόρων που δεν υπάρχουν δυστυχώς στον προϋπολογισμό του 1997 ούτε μας είπατε τι θα κάνετε σε επίπεδο Ευρωπαϊκής 'Ενωσης, για να επισπευσθεί η καταβολή των αποζημιώσεων αυτών.

Βέβαια, μας είπατε ότι η τιμή του βαμβακιού είναι 300 δραχμές. Εγώ έχω ακούσει δηλώσεις κυβερνητικών παραγόντων ότι είναι μεγαλύτερη η τιμή. Ας πούμε ότι είναι 310 δραχμές. Δε σας άκουσα όμως σήμερα να λέτε ότι η αποζημίωση θα υπολογισθεί με βάση αυτές τις επίσημες κυβερνητικές εξαγγελίες και όχι μ' αυτά που γράφει ο κ. Τζουμάκας στο σημείωμά του του Ιανουαρίου, ότι θα πάρουν την αποζημίωση με βάση τις 250 δραχμές. Δε μας είπατε τίποτα επ' αυτού. Είναι δυνατόν να πάρουν όλοι οι παραγωγοί της Ελλάδος 300 και 310 δραχμές και οι παραγωγοί οι πληγέντες των Νομών της Θεσσαλίας, της Βοιωτίας ή άλλων περιοχών να εισπράξουν αποζημίωση που θα αποτιμάται με βάση τις 250 δραχμές; Αυτό σας είπα.

Επιμένω επ' αυτού ότι είναι πάρα πολύ σημαντικό να αντιμετωπίζονται όλες οι περιοχές και όλες οι περιπτώσεις με ανάλογα κριτήρια. Θεωρώ ότι θα πρέπει να επισπεύσετε τις διαδικασίες αναδιοργάνωσης του ΕΛΓΑ, και καταβολής αποζημιώσεων με την εμπλοκή και ιδιωτικών φορέων, που δε μας είπατε τι θα κάνετε. Και βεβαίως στο θέμα των νομοσχεδίων νομίζω ότι είναι πάρα πολύ μεγάλος χρόνος το επτάμηνο από τότε που πρωτοεξαγγέλθηκαν αυτά τα νομοσχέδια, τα οποία υπάρχουν ως κείμενα -μας έχουν διανεμηθεί- αλλά φοβάμαι ότι λόγω κακής λειτουργίας της Κυβέρνησης και ελλείψεως συντονισμού μεταξύ των Υπουργών, αλλά και ύπαρξης διαφορετικών απόψεων, ιδιαίτερα από το Υ.ΠΕ.ΧΩ.Δ.Ε., όπως σας ανέφερα, δεν έρχονται για ψήφιση.

Μας είπατε για τα δύο νομοσχέδια. Δε μας είπατε, όμως, τίποτα για το δασικό νομοσχέδιο, το οποίο συνδέεται άμεσα με την πρόληψη καταστροφών και τη γενικότερη προστασία του φυσικού περιβάλλοντος. Στο θέμα αυτό έχουμε ελλιπή απάντηση στις επανειλημμένες αναφορές και προκλήσεις μου. Να τοποθετηθείτε για το θέμα αυτό μια και επαναλαμβάνω, είναι συναφές.

Σας ευχαριστώ.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Κύριε Πρόεδρε, μου επιτρέπετε μια κουβέντα;

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Υπουργέ, έχετε το δικαίωμα.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Κύριε συνάδελφε, έχετε στα χέρια σας την εγκύκλιο του Υπουργείου Γεωργίας. Δεν ήρθα σήμερα στο Ελληνικό Κοινοβούλιο για να τροποποιήσω την εγκύκλιο του Υπουργείου Γεωργίας. Και όχι μόνο αυτό. Απ' ό,τι είδα στην ομιλία σας, τη διαβάζατε, την είχατε μπροστά σας και αναφερόσασταν στα νούμερα. Λοιπόν, να σας τα επαναλαμβάνω για να μη φανεί ότι δε δίνω

Σελίδα 5159 

απάντηση. Γιατί εγώ απάντησα στην πρώτη μου τοποθέτηση και ήμουν σαφέστατος.

Ισχύουν ότι γράψαμε, κύριε συνάδελφε. Δεν μπορούμε να αλλάζουμε κάθε τρεις και λίγο γιατί κάποια γεγονότα μας βγήκαν μπροστά ή κάποιες κινητοποιήσεις ή οτιδήποτε άλλο. Η απάντησή μου, λοιπόν, είναι σαφέστατη. Βάση για τη ζημιά στο βαμβάκι πήραμε την ηρτημένη σοδειά. Τα εκατό στρέμματα αντιπροσωπεύουν το 92% των παραγωγών. Υποβάλλονται οι δηλώσεις, αξιολογούνται από τις επιτροπές και αποζημιώνεται ο παραγωγός με το 35% της συνολικής απολεσθείσας ποσότητας με διακόσιες πενήντα δραχμές το κιλό. Για τις λοιπές καλλιέργειες η αποζημίωση είναι ίση με το 30% της αξίας του απωλεσθέντος προϊόντος με βάση τη μέση τιμή της πενταετίας. Για τις δενδροκαλλιέργειες δίνουμε τρισήμισι χιλιάδες δραχμές ανά δέντρο και τέσσερις χιλιάδες δραχμές ανά δέντρο για την ανασύσταση των καλλιεργειών. Για τις ροδακινιές δίνουμε τις εκατόν πενήντα χιλιάδες δραχμές ανά στρέμμα. Δηλαδή, ίδιο ποσό με αυτό που λέει το κοινοτικό πρόγραμμα εκρίζωσης των καλλιεργειών. Για τα αποθηκευμένα δίνουμε το 50% της μέσης τιμής και για τις εγκαταστάσεις το 40% των δαπανών αποκατάστασης των ζημιών.

Αυτά ισχύουν, τα έχουμε στείλει με εγκύκλιο. Δεν αλλάζει τίποτα. Το δασικό νομοσχέδιο βρίσκεται πραγματικά στα χέρια του Υ.ΠΕ.ΧΩ.Δ.Ε.. Θα κάνουμε μία συζήτηση τις επόμενες μέρες για να κάνουμε αποδεκτές κάποιες παρατηρήσεις-προτάσεις που κάνει ο αρμόδιος Υπουργός. 'Ομως, η πρόθεσή μας είναι να το φέρουμε προς ψήφιση στο Ελληνικό Κοινοβούλιο. Δεν μπορώ όμως να σας πω το πότε. 

Σχετικά με τα άλλα νομοσχέδια, φαντάζομαι ότι την ερχόμενη εβδομάδα θα κατατεθεί το πρώτο και μέσα σε λίγες μέρες το θέμα της ρύθμισης των χρεών θα κατατεθεί επίσης στο Ελληνικό Κοινοβούλιο. Απομένει το νομοσχέδιο για τους οργανισμούς, το οποίο για μας είναι πολύ σημαντικό. Θα το προχωρήσουμε και κείνο για να αναμορφώσουμε και να εκσυγχρονίσουμε τη δουλειά μας σ' όλα τα επίπεδα του Υπουργείου Γεωργίας αλλά και τους οργανισμούς που είναι γύρω από αυτό.

ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση επί της επερωτήσεως των Βουλευτών κυρίων Σάββα Τσιτουρίδη, Γεωργίου Καρασμάνη, Ευάγγελου Πολύζου, Νικολάου Τσιαρτσιώνη, Αθανάσιου Δαβάκη, Ιωάννη Λαμπρόπουλου, Θεόφιλου Λεονταρίδη, Αθανάσιου Νάκου και Γεωργίου Γαρουφαλιά κατά του Υπουργού Γεωργίας, σχετικά με την πολιτική της Κυβέρνησης στο θέμα των αποζημιώσεων της αγροτικής παραγωγής από τις θεομηνίες κατά τη διάρκεια του 1996.

Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 14.26', λύεται η συνεδρίαση για την προσεχή Δευτέρα, 31 Μαρτίου 1997 και ώρα 18.00', με αντικείμενο Εργασιών του Σώματος Κοινοβουλευτικό 'Ελεγχο, συζήτηση επικαίρων ερωτήσεων και στη συνέχεια συζήτηση επερωτήσεως σύμφωνα με την ημερήσια διάταξη. 


Ο ΠΡΟΕΔΡΟΣ 
     ΟΙ ΓΡΑΜΜΑΤΕΙΣ
 


Σελίδα 5160 
