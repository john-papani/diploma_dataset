     ΠΙΝΑΚΑΣ ΠΕΡΙΕΧΟΜΕΝΩΝ
     ΠΕΡΙΟΔΟΣ ΙΑ΄
     ΣΥΝΟΔΟΣ Α΄
     ΣΥΝΕΔΡΙΑΣΗ ΡΞΔ΄
     Τρίτη 17 Μαΐου 2005
     Α. ΕΙΔΙΚΑ ΘΕΜΑΤΑ
     1. Άδεια απουσίας των Βουλευτών κ. Ε. Μπερνιδάκη-Αλντους, Η. Καλλιώρα και Ι. Μαγκριώτη, σελ.
     2. Ειδική Ημερήσια Διάταξη της Ολομέλειας της Βουλής και τήρηση ενός λεπτού σιγής για τη συμπλήρωση 60 χρόνων από τη λήξη του Β΄ Παγκόσμιου Πολέμου, σελ.
     Β΄ ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
     1. Κατάθεση αναφορών, σελ.
     2. Απαντήσεις Υπουργών σε ερωτήσεις Βουλευτών, σελ.
     3. Συζήτηση επικαίρων ερωτήσεων: 
     Προς τον Υπουργό Περιβάλλοντος, Χωροταξίας και Δημοσίων ‘Εργων, σχετικά με την ικανοποίηση αιτημάτων του Πολιτιστικού Συλλόγου Κνωσού, σελ.
     Γ΄ ΝΟΜΟΘΕΤΙΚΗ ΕΡΓΑΣΙΑ
     Συζήτηση επί της αρχής του σχεδίου νόμου του Υπουργείου Πολιτισμού: «Βιώσιμη ανάπτυξη και κοινωνική αξιοποίηση των Ολυμπιακών εγκαταστάσεων, αδειοδότηση, χρήσεις, λειτουργίες τους - Διάρθωση, οργάνωση  και λειτουργία Γενικής Γραμματείας Ολυμπιακής Αξιοποίησης», σελ. 
     ΟΜΙΛΗΤΕΣ
     Α. Επί της Ειδικής Ημερήσιας Διάταξης:
     ΑΛΑΒΑΝΟΣ Α., σελ.
     ΚΑΡΑΜΑΝΛΗΣ Κ., σελ.
     ΜΠΕΝΑΚΗ-ΨΑΡΟΥΔΑ Α., σελ.
     ΠΑΠΑΝΔΡΕΟΥ Γ., σελ.
     ΠΑΠΑΡΗΓΑ Α., σελ.
     Β. Επί των αναφορών και ερωτήσεων:
     ΚΑΛΟΓΙΑΝΝΗΣ Σ., σελ.
     ΣΤΡΑΤΑΚΗΣ Ε., σελ.
     Γ. Επί του σχεδίου νόμου του Υπουργείου Πολιτισμού:
     ΑΠΟΣΤΟΛΑΚΗ Μ., σελ.
     ΒΑΡΒΙΤΣΙΩΤΗΣ Μ., σελ.
     ΒΑΣΙΛΕΙΟΥ Γ., σελ.
     ΓΕΙΤΟΝΑΣ Κ., σελ.
     ΓΚΑΤΣΗΣ Ν., σελ.
     ΓΚΕΡΕΚΟΥ Α., σελ.
     ΔΑΙΛΑΚΗΣ Σ., σελ.
     ΙΩΑΝΝΙΔΗΣ Ι., σελ.
     ΚΑΙΣΕΡΛΗΣ Κ., σελ.
     ΚΑΛΑΝΤΖΑΚΟΥ Σ., σελ.
     ΚΟΥΝΤΟΥΛΑ Ε., σελ.
     ΚΩΝΣΤΑΝΤΑΡΑΣ Δ., σελ.
     ΛΕΒΕΝΤΗΣ Α., σελ.
     ΛΟΒΕΡΔΟΣ Α., σελ.
     ΛΥΚΟΥΡΕΝΤΖΟΣ Α., σελ.
     ΜΑΝΟΣ Σ., σελ.
     ΜΠΕΝΟΣ Σ., σελ.
     ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
     ΠΑΓΚΑΛΟΣ Θ., σελ.
     ΣΓΟΥΡΙΔΗΣ Π., σελ.
     ΣΧΟΙΝΑΡΑΚΗ-ΗΛΙΑΚΗ Ε., σελ.
     ΦΩΤΙΑΔΗΣ Η., σελ.
     ΧΡΙΣΤΟΔΟΥΛΑΚΗΣ Ν., σελ.
     
     ΠΡΑΚΤΙΚΑ ΒΟΥΛΗΣ
     ΙΑ’ ΠΕΡΙΟΔΟΣ
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ  ΔΗΜΟΚΡΑΤΙΑΣ
     ΣΥΝΟΔΟΣ Α’
     ΣΥΝΕΔΡΙΑΣΗ ΡΞΔ΄
     Τρίτη 17 Μαΐου 2005
     Αθήνα, σήμερα στις 17 Μαΐου 2005, ημέρα Τρίτη και ώρα 19.05΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
     Παρακαλείται η κυρία Γραμματέας να ανακοινώσει τις αναφορές προς το Σώμα.
     (Ανακοινώνονται από την κ. Σοφία Καλαντζάκου, Βουλευτή Μεσσηνίας, τα ακόλουθα: 
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία η Δ/νση Αστικής Κατάστασης και Αλλοδαπών και Μετανάστευσης της Περιφέρειας Ηπείρου ζητεί τη διάθεση μεταφορικού μέσου για τη μεταφορά προσωπικού.
     2) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε  αναφορά με την οποία το Τμήμα Ηπείρου του Τεχνικού Επιμελητηρίου Ελλάδος ζητεί την αποδοχή προτάσεων για την τροποποίηση του σχεδιασμού και την εκτέλεση της Ιονίας Οδού.
     3) Οι Βουλευτές Αχαΐας κ. ΠΑΝΑΓΙΩΤΗΣ ΚΟΣΙΩΝΗΣ και Β΄ Αθηνών κ. ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία το Εργατοϋπαλληλικό Κέντρο Ζακύνθου καταγγέλλει τη σύλληψη του Προέδρου του ΕΚΖ, για τη συμβολική δράση του ενάντια στην ασυδοσία της πολυεθνικής «Μεντιτερανέ»  που κατασκευάζει αυθαίρετη και παράνομη περίφραξη δασικής έκτασης και απαγορεύει την ελεύθερη πρόσβαση επισκεπτών στην παραλία Πόρτο Μπανάνα του Βασιλικού.
     4) Ο Βουλευτής Λάρισας κ. ΒΑΣΙΛΕΙΟΣ ΕΞΑΡΧΟΣ κατέθεσε αναφορά με την οποία το Δημοτικό Συμβούλιο Αγιάς ζητεί την κατασκευή υπόγειας διάβασης στη διασταύρωση της παράκαμψης Αγιάς με τον αγροτικό δρόμο.
     5) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορές με τις οποίες η Ομοσπονδία Επαγγελματιών, Βιοτεχνών και Εμπόρων Νομού Ιωαννίνων και το Επιμελητήριο Ιωαννίνων ζητούν την εγγραφή των αποφοίτων του Β΄ κύκλου σπουδών ΤΕΕ σε τάξεις του Ενιαίου Λυκείου κλπ.
     6) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία το Τμήμα Ηπείρου του Τεχνικού Επιμελητηρίου Ελλάδος ζητεί την αποδοχή προτάσεων σχετικά με την τροποποίηση της χάραξης και την κατασκευή της Ιονίας Οδού.
     7) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο Δήμος Ανατολικού Ζαγορίου ζητεί ενημέρωση για το θέμα της αλλαγής χάραξης του δρόμου προς το Ανατολικό Ζαγόρι – Παράκαμψη γέφυρας Αράχθου.
     8) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία η Αδελφότητα Κουκουλιωτών Ιωαννίνων «Ευγ. Πλακίδα» ζητεί τη συντήρηση του αρχοντικού Πλακίδα στο Κουκούλι Ζαγορίου.
     9) Οι Βουλευτές Ιωαννίνων κ. ΑΝΤΩΝΙΟΣ ΦΟΥΣΑΣ και Β΄ Πειραιώς κ. ΙΩΑΝΝΗΣ ΤΡΑΓΑΚΗΣ  κατέθεσαν αναφορά με την οποία ο Νομάρχης Ιωαννίνων ζητεί την ένταξη στο νέο Αναπτυξιακό Νόμο, Ξενοδοχειακών Μονάδων Παραδοσιακών Οικισμών του Ανατολικού Ζαγορίου, του Μετσόβου και της Βωβούσας.
     10) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία Κάτοικοι της περιοχής Γουδί Αθηνών ζητούν να θεσμοθετηθεί και να δημιουργηθεί Μητροπολιτικό Πάρκο υψηλού πρασίνου στο  Γουδί.
     11) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Παγκρήτιος Σύλλογος Γονέων και Φίλων Παιδιών με Νεοπλασία «Η ΗΛΙΑΧΤΙΔΑ» ζητεί τη χρηματοδότηση της κατασκευής ξενώνα για τη στέγαση  των εκτός Ηρακλείου  ασθενών παιδιών.
     12) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Δήμος Αγιάς Λάρισας ζητεί να κατασκεασθεί υπόγεια διάβαση στη διασταύρωση της παράκαμψης Αγιάς.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 8383/2.3.05 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. ΥΠΠΟ/ΓΡ.ΥΦ.ΚΕ/697/18.3.05 έγγραφο από τον Υφυπουργό Πολιτισμού η ακόλουθη απάντηση:
     «Σχετικά με την υπ’ αριθμ. 8383/02.03.2005 ερώτηση της Βουλευτού Επικρατείας κ. Μαρίας Δαμανάκη αναφορικά με τα θέματα του Εθνικού Κέντρου Βιβλίου (Ε.ΚΕ.ΒΙ.), θα θέλαμε να σας γνωστοποιήσουμε τα εξής:
     Το πρόγραμμα του Ε.ΚΕ.ΒΙ. ως αποκεντρωμένου οργάνου της πολιτείας στα ζητήματα του βιβλίου και ανάγνωσης, αντιπροσωπεύει την πολιτική του Υπουργείου Πολιτισμού και συνεπώς της Κυβέρνησης στο βιβλίο.
     Τονίζουμε επίσης ότι το Διοικητικό Συμβούλιο του Ε.ΚΕ.ΒΙ. έχει αποφασίσει την πραγματοποίηση τόσο της Διεθνούς Έκθεσης Βιβλίου στη Θεσσαλονίκη (26-29/05/2005) όσο και τις εκδηλώσεις για την Ημέρα Ποίησης και την Ημέρα Παιδικού Βιβλίου. Οι εκδηλώσεις για την Ημέρα Παιδικού Βιβλίου (21 Μαρτίου) έχουν ήδη ξεκινήσει από τις 15 Μαρτίου τ.ε. και θα ολοκληρωθούν στις 30 Μαρτίου τ.ε. Όσον αφορά την Ημέρα Ποίησης (2 Απριλίου) έχουν προγραμματισθεί εκδηλώσεις από την1 η έως την 4η Απριλίου τ.ε. και ήδη έχουν αναρτηθεί αφίσες σε πολλά σημεία της Αθήνας.
     Ως εκ τούτου δεν υφίσταται καμία αμφιβολία για την πραγματοποίηση των ως άνω πολύ σημαντικών εκδηλώσεων.
     Η πολιτική της Κυβέρνησης γύρω από το χώρο του βιβλίου έχει εκφρασθεί πολλές φορές δια στόματος του ίδιου του Πρωθυπουργού και Υπουργού Πολιτισμού καθώς και του αρμοδίου Υφυπουργού Πολιτισμού.
     Ο χώρος του βιβλίου αποτελεί έναν από τους σημαντικότερους ίσως παράγοντες προβολής του σύγχρονου πολιτισμού μας και η πρόθεση της Κυβέρνησης είναι να ενισχυθεί περαιτέρω, μέσα από τη δημιουργική σύμπραξη όλων των ανθρώπων του συγκεκριμένου χώρου, πολιτείας αλλά και ιδιωτών που επιθυμούν να βοηθήσουν στη νέα πορεία ανάτασης και ενδυνάμωσης του Πολιτισμού της πατρίδας μας. 
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     2. Στην με αριθμό 8379/2.3.05 ερώτηση του Βουλευτή κ. Παναγιώτου Σγουρίδη δόθηκε με το υπ’ αριθμ. ΥΠΠΟ/ΓΡ.ΥΦΥΠ./Κ.Ε./695/18.3.05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμό πρωτοκόλλου 8379/2-3-05 ερώτησης του Βουλευτή Ξάνθης κ. Παναγιώτη Σγουρίδη σχετικά με τις Καπναποθήκες στην πόλη της Ξάνθης, σας πληροφορούμε τα εξής:
     Οι Καπναποθήκες (για την ακρίβεια τα Συγκροτήματα Καπναποθηκών) βρίσκονται στο νοτιοανατολικό τομέα της πόλης της Ξάνθης. Στην περιοχή αυτή υφίσταται υψηλός συντελεστής δόμησης με αποτέλεσμα οι νεοαναγειρόμενες οικοδομές να αλλοιώνουν τον αρχικό χαρακτήρα της περιοχής. Το πρόβλημα έχει εντοπισθεί από τις αρμόδιες Υπηρεσίες του Υπουργείου Πολιτισμού και ήδη από το 2000 έχει ζητηθεί από το Υπουργείο Μακεδονίας Θράκης η σύνταξη Ειδικού Κανονισμού Δόμησης αλλά και η εξέταση της περίπτωσης να υπάρξει προσωρινή αναστολή οικοδομικών εργασιών στην περιοχή αυτή. Είναι προφανές ότι η διάσωση και προστασία των Καπναποθηκών από τη μία πλευρά και οι πιέσεις από την τοπική κοινωνία για νέες κατασκευές από την άλλη βρίσκονται σε μία κατάσταση λεπτής ισορροπίας.
     Στο νοτιοανατολικό τομέα της πόλης υπάρχουν 55 κτίρια Καπναποθηκών. Από αυτές περίπου οι μισές είναι εγκαταλελειμμένες και η κατάσταση διατήρησής τους ποικίλλει ενώ από τις υπόλοιπες οι 25 στεγάζουν διάφορες χρήσεις εμπορικής φύσεως και οι 5 στεγάζουν πολιτιστικές δραστηριότητες.
     Το Υπουργείο Πολιτισμού έχει χαρακτηρίσει 21 Καπναποθήκες στην περιοχή. Αναλυτικότερα έχουν χαρακτηρισθεί οι Καπναποθήκες επί των οδών: Μ. Καραολή 81, Π. Μελά 1 (Παλαιό Εργοστάσιο και Καπναποθήκη), Αβδήρων 48 (δύο κτίρια), Ανδρούτσου 4 & Έλλης, Έλλης και Παρόδου Αβδήρων, Γ. Κονδύλη 1, Γ. Κονδύλη 14, Δώδεκα Αποστόλων & Αβδήρων, Αβδήρων 50, Αβδήρων 52, Δώδεκα Αποστόλων 14 & Ανδρούτσου, Κουγιουμτζόγλου και Σταθμού, Ανδρέου Δημητρίου 2-4 (Συγκρότημα Καπναποθήκης, Γραφείων και Οικιών), Χατζησταύρου 10, Σταθμού 14 (δύο κτίρια), Σαλαμίνος 1-3 και Σαλαμίνος 5.
     Πολλές από τις εν λόγω Καπναποθήκες αποτελούν είτε ιδιοκτησία του Δημοσίου, είτε στεγάζουν Δημόσιες Υπηρεσίες (Οικονομικές Εφορείες, Σχολείο, Υπηρεσίες του Υπουργείου Πολιτισμού και ούτω καθεξής).
     Τέλος το Υπουργείο Πολιτισμού είχε επιχορηγήσει τη Νομαρχιακή Αυτοδιοίκηση Ξάνθης για την επισκευή της Καπναποθήκης επί της οδού Αβδήρων 52 που είχε υποστεί ζημίες λόγω εμπρησμού. Επίσης το Τμήμα Νεωτέρων Μνημείων έχει ζητήσει από την Ελληνική Αστυνομία της περιοχής την αυξημένη επιτήρηση των Καπναποθηκών δεδομένου ότι υπήρχαν επανειλημμένοι εμπρησμοί.
     Το Υπουργείο Πολιτισμού βρίσκεται σε άμεση συνεργασία με τους τοπικούς φορείς του Νομού για την προστασία και την ανάδειξη των ΚαTfναποθηκών και αντιμετωπίζει τα εν λόγω θέματα με ιδιαίτερη σοβαρότητα.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     3. Στις με αριθμούς 8499/4.3.05 και 8579/8.3.05 ερωτήσεις των Βουλευτών κυρίων Εμμανουήλ Φραγκιαδουλάκη και Ευαγγελίας Σχοιναράκη Ηλιάκη δόθηκε με το υπ’ αριθμ.1029498/1062, 1075/22.3.2005 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάvτηση των με αριθ. πρωτ. 8499/4-3-05 και 8579/8-3-05 ερωτήσεων που κατέθεσαν οι Βουλευτές κ. Μάνος Φραγκιαδουλάκης και Ευαγγελία Σχοιναράκη- Ηλιάκη, σχετικά με το ανωτέρω θέμα, σας γνωρίζουμε τα εξής:
     1α. Οι αποστελλόμενοι από τα άλλα Κράτη - Μέλη στη χώρα μας οίνοι, σύμφωνα με τις σχετικές διατάξεις της Κοινοτικής Νομοθεσίας [Καν. (ΕΚ) 884/02] συνοδεύονται οπωσδήποτε από τα προβλεπόμενα από αυτές συνοδευτικά έγγραφα (ΣΔΕ ή ΑΣΔΕ), διότι πρόκειται για προϊόντα, εν δυνάμει τουλάχιστον, υποκείμενα σε Ε.Φ.Κ.
     Οι εισερχόμενοι λοιπόν στη χώρα μας οίνοι έστω και αν προέρχονται από άλλα Κράτη- Μέλη της Κοινότητας, υπόκεινται σε έλεγχο εκ μέρους των αρμοδίων Τελωνειακών Αρχών, οι οποίες προβαίνουν στη θεώρηση των σχετικών συνοδευτικών εγγράφων και αποστέλλουν στις αρμόδιες Χημικές Υπηρεσίες του Γ.Χ.Κ. δείγματα, μαζί με αντίγραφα των Σ.Δ.Ε.
     Οι Χημικές Υπηρεσίες προβαίνουν στον έλεγχο της ποιότητας και της καταλληλότητας των εν λόγω δειγμάτων και εκδίδουν Δελτία Χημικής Ανάλυσης (Δ.Χ.Α.) βάσει της κείμενης Εθνικής και Κοινοτικής Noμoθεσίας.
     Με τη διαδικασία αυτή, πέραν του διενεργουμένου ποιοτικού ελέγχου των οίνων, οι αρμόδιες Υπηρεσίες του Γ.Χ.Κ., λαμβάνουν γνώση για τη γενομένη διακίνηση, ενώ ο παραλήπτης έχει την υποχρέωση ενημέρωσης και των συναρμοδίων Υπηρεσιών του Υπουργείου Αγροτικής Ανάπτυξης και Τροφίμων.
     β. Τυχόν περαιτέρω διακίνηση των οίνων αυτών στο εσωτερικό της χώρας, από τον αρχικό τους παραλήπτη προς διάφορους άλλους οινοποιούς ή και εμφιαλωτές, γίνεται, επίσης υπό έλεγχο, με την έκδοση των από τη νομοθεσία πρoβλεπoμένων συνοδευτικών και παραστατικών εγγράφων, τηρουμένης ανάλογης διαδικασίας. Παράλληλα ο υπό οιανδήποτε ιδιότητα κάτοχος αμπελοοινικών προϊόντων οφείλει να τηρεί τα σχετικά από τις διατάξεις βιβλία. Την κύρια ευθύνη για τον έλεγχο των βιβλίων αυτών καθώς . και της διακίνησης στο εσωτερικό έχουν οι αρμόδιες Υπηρεσίες του Υπουργείου Αγροτικής Ανάπτυξης και Τροφίμων.
     2. Με βάση την ισχύουσα αμπελοοινική νομοθεσία, η ανάμιξη διαφόρων επιτραπέζιων οίνων καταγωγής των Κρατών Μελών επιτρέπεται υπό ορισμένες προϋποθέσεις και, βεβαίως, εφ' όσον η εν λόγω πρακτική δηλώνεται ρητά στη συσκευασία του (τελικού) προϊόντος.
     Το πρόβλημα, συνεπώς, στο οποίο αναφέρονται οι ερωτήσεις μπορεί να αντιμετωπισθεί με συστηματικό διοικητικό έλεγχο των οινοποιείων και εμφιαλωτηρίων οίνων, σε συνδυασμό με τον έλεγχο της επισήμανσης των διακινουμένων από αυτά προϊόντων.
     Οι Υπηρεσίες του Γ.Χ.Κ. μέχρι τώρα ασκούν δειγματοληπτικά τέτοιου είδους ελέγχους στα εμφιαλωτήρια οίνων. Ειδικότερα, κατά το τρέχον έτος οι Υπηρεσίες του Γ.Χ.Κ. προέβησαν σε εκκαθάριση και επαλήθευση του αρχείου των εργαστηρίων εμφιαλώσεων οίνων και έχει ήδη γίνει το πρώτο βήμα για την ενάσκηση συστηματικότερου και εντατικότερου ελέγχου των εν λόγω μονάδων.
     Με τον τρόπο αυτό, εκτιμάται ότι θα περισταλούν οι αναφερόμενες στην ερώτηση περιπτώσεις παραπλάνησης των καταναλωτών, και θα διασφαλιστούν τα συμφέροντα των Ελλήνων παραγωγών.
     3. Ειδικά στο Νομό Ηρακλείου όπου λειτουργούν 13 εμφιαλωτήρια οίνου το Γ.Χ.Κ. έχει ενεργήσει συστηματικούς και ενδελεχείς ελέγχους, κατά το τρέχον έτος.
     Διερευνώντας το συγκεκριμένο θέμα, πληροφορηθήκαμε από την Προϊσταμένη της Χημικής Υπηρεσίας Ηρακλείου, ότι σε συγκεκριμένο οινοποιείο του Νομού Ηρακλείου, παρελήφθησαν πράγματι τρεις παρτίδες ερυθρού οίνου, προερχόμενες από Ιταλία. Το Γ.Χ.Κ. παρέλαβε και εξέτασε δείγματα από τις παρτίδες και διαβίβασε με έγγραφό του τα αντίγραφα των συνοδευτικών εγγράφων (Σ.Δ.Ε.) στη Διεύθυνση Αγροτικής Ανάπτυξης του Νομού Ηρακλείου προς περαιτέρω έλεγχο και παρακολούθηση. 
     Ο Υφυπουργός
     ΑΔΑΜ ΡΕΓΚΟΥΖΑΣ»
     4. Στην με αριθμό 8498/4.3.05 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 2/13030/18.3.05 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Επί της με αρ. πρωτ. 8498/4-3-2005ερώτησης, που κατέθεσε η Βουλευτής κα Ευαγγελία Σχοιναράκη-Ηλιάκη, σας γνωρίζουμε, κατά το μέρος που μας αφορά ότι :
     α) Η επιχορήγηση του ΤΕΙ Κρήτης για την κάλυψη λειτουργικών δαπανών, όπως και όλων των ΤΕΙ της χώρας, γίνεται από το Υπουργείο Εθνικής Παιδείας και Θρησκευμάτων στο οποίο εγγράφονται κάθε χρόνο οι σχετικές πιστώσεις. Συγκεκριμένα για το τρέχον οικονομικό έτος οι εγγεγραμμένες πιστώσεις για την κάλυψη λειτουργικών δαπανών των ΤΕΙ είναι 105.000.000 ευρώ.
     β) Η κατανομή των ανωτέρω κονδυλίων του προϋπολογισμού του οικονομικού έτους 2005 στα ΤΕΙ και κατά συνέπεια και στο ΤΕΙ Κρήτης, ανήκει στις αρμοδιότητες του Υπουργείου Εθνικής Παιδείας και Θρησκευμάτων.
     Ο Υφυπουργός
     ΠΕΤΡΟΣ ΔΟΥΚΑΣ»
     5. Στην με αριθμό 8616/8.3.05 ερώτηση του Βουλευτή κ. Ανέστη Αγγελή δόθηκε με το υπ’ αριθμ. 1403/23.3.05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Α. Αγγελής, για τα θέματα της αρμοδιότητάς μας, σας πληροφορούμε ότι δεν καταβάλλονται ενοίκια στο Νομό Καστοριάς από Υπηρεσίες που εξυπηρετούνται οικονομικά από τη Γενική Δ/νση Οικονομικής Υποστήριξης και Επιθεώρησης (Τμήμα Εξόδων Κ.Τ.Γ.Κ. και Δασών και Τακτικού Προϋπολογισμού) του Υπουργείου Αγροτικής Ανάπτυξης και Τροφίμων.
     Ο Υπουργός
     Ε. ΜΠΑΣΙΑΚΟΣ»
     6. Στην με αριθμό 8736/11.3.05 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. 1422/23.3.05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στις παραπάνω ερώτηση που κατέθεσε ο Βουλευτής κ. Μ. Μπόλαρης, σας πληροφορούμε τα εξής:
     Για την καθιέρωση ενός σύγχρονου εθνικού προγράμματος ανάπτυξης υδατοκαλλιεργειών, έχει εκπονηθεί ήδη από το Υπουργείο Αγροτικής Ανάπτυξης και Τροφίμων σύγχρονο νομοθετικό πλαίσιο που ρυθμίζει τα θέματα τόσο των θαλασσοκαλλιεργειών όσο και των υδατοκαλλιεργειών εσωτερικών υδάτων, το οποίο βρίσκεται στο στάδιο της επεξεργασίας, πριν κατατεθεί στη Βουλή.
     2. Όσον αφορά τον χωροταξικό σχεδιασμό για τον καθορισμό περιοχών οργανωμένης ανάπτυξης υδατοκαλλιεργειών, με την αριθμ. 17239/30-8-2002 απόφαση του ΥΠΕΧΩΔΕ, καθορίστηκαν τα δικαιολογητικά και η διαδικασία προϋποθέσεων χωροθέτησης ΠΟΑΥ (Περιοχές Οργανωμένης Ανάπτυξης Υδατοκαλλιεργειών), για την εφαρμογή του άρθρου 10 του Ν. 2742/97 «περί χωροταξικού σχεδιασμού και αειφόρου ανάπτυξης».
     Το Υπουργείο Αγροτικής Ανάπτυξης και Τροφίμων δείχνει μεγάλο, ενδιαφέρον για τη δημιουργία Ζωνών χωροθέτησης των Υδατ/γειών.
     Για το λόγο αυτό έχει αναθέσει στη Διαχειριστική Αρχή του ΕΠΑΛ την εκπόνηση μελετών για τον καθορισμό ΠΟΑΥ σε ορισμένες περιοχές της χώρας μας με μεγάλο αλιευτικό ενδιαφέρον. Οι μελέτες αυτές που αφορούν τις περιοχές: Θεσπρωτίας, Εχινάδων Νήσων, Αττικής, Βόρειου και Νότιου Ευβοϊκού έχουν ήδη ολοκληρωθεί. Όπου υπάρχει ενδιαφέρον από ιχθυοτρόφους, μπορούν και μόνοι τους να υποβάλλουν σχετικό αίτημα σύστασης ΠΟΑ Υ και φορέα διαχείρισης αυτών, σύμφωνα με τα οριζόμενα στην προαναφερόμενη νομοθετική ρύθμιση ΥΠΕΧΩΔΕ.
     3. Η έρευνα για την παραγωγή ιχθύων εσωτερικών υδάτων είναι ήδη προχωρημένη σε παγκόσμιο επίπεδο.
     Σε ό,τι αφορά τη θαλασσοκαλλιέργεια και συγκεκριμένα την καλλιέργεια ευρύαλων μεσογειακών ειδών, η χώρα μας διαθέτει μεγάλη τεχνογνωσία και εμπειρία, ενώ με βάση την παραγωγή βρίσκεται στην πρώτη θέση μεταξύ όλων των μεσογειακών χωρών. Εξαγωγή δε της τεχνολογίας μας γίνεται και σε άλλες ενδιαφερόμενες χώρες.
     Ο Υπουργός
     Ε. ΜΠΑΣΙΑΚΟΣ»
     7. Στην με αριθμό 8712/11.3.05 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 1418/23.3.05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Μ. Καρχιμάκης, σας πληροφορούμε τα εξής:
     Με το αριθμ. 6633/3-3-2005 έγγραφο του Υπουργείου Εσωτερικών, Δημόσιας Διοίκησης και Αποκέντρωσης (φωτοαντίγραφο του οποίου επισυνάπτουμε) ενημερώθηκαν όλες οι Νομαρχιακές Αυτοδιοικήσεις- Δ/νσεις Οικονομικού για την μεταφορά πίστωσης που έγινε στους προϋπολογισμούς των Ν.Α. από 23/2/2005, προκειμένου να καλυφθούν αμοιβές εποχιακού προσωπικού που απασχολείται στο πρόγραμμα προστασίας της ελαιοπαραγωγής -δακοκτονία.
     Ο Υπουργός
     Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     8. Στην με αριθμό 8389/2.3.05 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. ΥΠΠΟ./ΓΡ.ΑΝ.ΥΠ./Κ.Ε/694/16.3.05 έγγραφο από την Αναπληρωτή Υπουργό Πολιτισμού η ακόλουθη απάντηση:
     «Σχετικά με την υπ’ αριθμ. 8389/2.3.2005 ερώτηση του Βουλευτή κ. Γεώργιου Παπαγεωργίου, σας γνωρίζουμε τα εξής:
     Η Κυβέρνηση έχει ήδη σχεδιάσει τη μεταολυμπιακή αξιοποίηση των Ολυμπιακών εγκαταστάσεων, προκειμένου η χρήση τους να αποτελέσει σημείο εκκίνησης νέων αθλητικών, πολιτιστικών και κοινωνικά επωφελών δραστηριοτήτων.
     Οι χρήσεις τους δίνουν προτεραιότητα στην ανάπτυξη του πολιτισμού, του αθλητισμού, του τουρισμού, της υψηλού επιπέδου αναψυχής και των δημοσίων χρήσεων. Οι τελευταίες θα διαμορφώσουν τις κατάλληλες συνθήκες για την επωφελέστερη ανάδειξη των Ολυμπιακών εγκαταστάσεων και θα συμβάλλουν αποφασιστικά στην αναβάθμιση των περιοχών, όπου αυτές βρίσκονται.
     Σχετικά με τη φημολογούμενη αναδιάταξη και αναδιάρθρωση των Υπηρεσιών, σας ενημερώνουμε ότι η νομοθετική πρωτοβουλία ανήκει στην Κυβέρνηση, η οποία σε εύθετο χρόνο θα ενημερώσει τους ενδιαφερόμενους για το νομοσχέδιο που αφορά στη μεταολυμπιακή αξιοποίηση.
     Η Αναπληρωτής Υπουργός
     ΦΑΝΗ ΠΕΤΡΑΛΙΑ-ΠΑΛΛΗ»
     9. Στην με αριθμό 3609/29-9-04 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. 91/15-11-04 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της από 29-09-2004 ερώτησης του Βουλευτή κ. Μάρκου Μπόλαρη, σας γνωρίζουμε ότι η κατασκευή του Κλειστού Κολυμβητηρίου του Δήμου Σερρών είναι έργο που έχει ενταχθεί στο Πρόγραμμα ΕΛΛΑΔΑ 2004 - ΔΙΚΤΥΟ ΠΡΟΠΟΝΗΤΗΡΙΩΝ και χρηματοδοτείται από την Περιφέρεια Κεντρικής Μακεδονίας.
     Συγκεκριμένα, το υπόψη έργο είναι ενταγμένο στη ΣΑΕΠ του 2004 με προϋπολογισμό 2.054.292 € και πιστώσεις για το τρέχον έτος 824.741,00 €. Ο κωδικός του έργου στη ΣΑΕΠ είναι 2002 ΕΠ 10800417 .
     Επομένως, το έργο αυτό χρηματοδοτείται μέσω ΣΑΕΠ από την Περιφέρεια 'Κεντρικής Μακεδονίας και ως εκ τούτου η Γ.Γ.Α. δεν έχει καμία αρμοδιότητα.
     Ο Υφυπουργός
     ΓΕΩΡΓΙΟΣ ΟΡΦΑΝΟΣ»
     10. Στην με αριθμό 3561/28-9-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 89/15-11-04 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της από 28/09/2004 ερώτησης του Βουλευτή κ. Μανόλη Στρατάκη , σας γνωρίζουμε ότι το έργο « Κατασκευή του Κλειστού Γυμναστηρίου στο Δήμο Αγίας Βαρβάρας του Νομού Ηρακλείου» έχει ενταχθεί στο Πρόγραμμα ΕΛΛΑΔΑ 2004- ΔΙΚΤΥΟ ΠΡΟΠΟΝΗΤΗΡΙΩΝ και χρηματοδοτείται από την Περιφέρεια Κρήτης.
     Συγκεκριμένα, έχει ενταχθεί στη ΣΑΕΠ του 2004 με κωδικό 2002ΕΠ102ΟΟΟΟ5 , προϋπολογισμό 410.858,40 € και πίστωση για το τρέχον έτος 100.000,00 €. Οι πληρωμές από την Περιφέρεια Κρήτης μέχρι 31112/2003 είναι 50.000 € .
     Επομένως, το έργο αυτό εκτελείται και χρηματοδοτείται μέσω ΣΑΕΠ από την Περιφέρεια Κρήτης και ως εκ τούτου η Γ.Γ.Α. δε έχει καμία αρμοδιότητα.
     Ο Υφυπουργός
     ΓΕΩΡΓΙΟΣ ΟΡΦΑΝΟΣ»
     11. Στην με αριθμό 3570/28-9-04 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 57758/15-11-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στην ανωτέρω ερώτηση που κατέθεσε στη Βουλή των Ελλήνων ο Βουλευτής κ. Νίκος Νικολόπουλος και αφορά στο αντικείμενο του θέματος και ειδικότερα στο γεγονός ότι για την άσκηση των αρμοδιοτήτων της Δημοτικής Αστυνομίας απαιτείτο η έκδοση ΚΥΑ, όπως προβλεπόταν στην παράγραφο 1γ του άρθρου 26 του ν. 2819/2000, σας γνωρίζουμε ότι η μη έκδοση της ανωτέρω απόφασης δεν ασκούσε έννομη επιρροή, δοθέντος ότι η παρεχόμενη εξουσιοδότηση για την έκδοση της ανωτέρω ΚΥΑ αναφέρεται αποκλειστικά στις αρμοδιότητες όπως αυτές καθορίζοντο στην παράγραφο 1 του άρθρου 3 του ν. 2647/1998.
     Μετά όμως την έκδοση του Π.Δ. 23/2002 η ανωτέρω εξουσιοδότηση κατέστη ανενεργός, δοθέντος ότι έγινε αυτοτελής περιγραφή των αρμοδιοτήτων, η οποία ήταν πλήρως αποστασιοποιημένη από τις αντίστοιχες αρμοδιότητες που αναφέρονται στην ανωτέρω διάταξη (άρθρο 3 παρ. 1 του ν. 2647/98).
     Σε κάθε περίπτωση το όλο θέμα έχει αντιμετωπιστεί και από πλευράς ενδιαμέσου χρόνου στο πλαίσιο της ειδικής ρύθμισης που περιλαμβάνεται στην παράγραφο 12 του άρθρου 35 του ν. 3274/2004 (ΦΕΚ 195A/19-10-2004).
     Με την ως άνω διάταξη ορίζονται οι αρμοδιότητες που εξακολουθεί να ασκεί η Δημοτική Αστυνομία.
     Σε ό,τι αφορά στην περαιτέρω στελέχωση των Ο.Τ.Α. με νέο προσωπικό εξετάζεται στο πλαίσιο εργασίας της Ομάδας Διοίκησης Έργου που λειτουργεί στο Υπουργείο Εσωτερικών Δημόσιας Διοίκησης και Αποκέντρωσης, στην οποία συμμετέχουν εκπρόσωποι της ΚΕΔΚΕ, της ΠΟΕ-ΟΤΑ και της Ελληνικής Αστυνομίας.
     Ο Υφυπουργός
     ΑΘ. ΝΑΚΟΣ»
     12. Στην με αριθμό 4175/18-10-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 437/15-11-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να πληροφορήσετε τον κύριο Βουλευτή ότι για το έργο «Εργασίες κυκλοφοριακών διαμορφώσεων στους κόμβους Μεσσαράς και Κνωσσού, ηλεκτροφωτισμός στην Παράκαμψη Ρεθύμνου και Ηρακλείου και κυκλοφοριακές συνδέσεις με το Εθνικό Δίκτυο Ηρακλείου», συντάσσονται νέα Συμβατικά τεύχη.
     Το έργο «Β' Κλάδος Παράκαμψης Ηρακλείου τμήμα Αεροδρόμιο-Τομπρούκ (ΚΤΕΟ)» είναι ώριμο προς δημοπράτηση και έχει προταθεί για ένταξη από την ΕΥ ΔΕ/ΒΟΑΚ στο πρόγραμμα του ΠΕΠ Κρήτης στα πλαίσια της αναθεώρησής του.
     Ο Υπουργός
     Γ. ΣΟΥΦΛΙΑΣ»
     13. Στην με αριθμό 4185/18-10-04 ερώτηση του Βουλευτή κ. Δημητρίου Κουσελά δόθηκε με το υπ’ αριθμ. 439/15-11-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να πληροφορήσετε τον κύριο Βουλευτή τα ακόλουθα:
     Όσον αφορά τις προβλεπόμενες αποφάσεις στα άρθρα 4 και 8 του Ν.3263/2004 ήδη δημοσιεύθηκε στις 18.10.2004 στην Εφημερίδα της Κυβέρνησης σχετική Υπουργική απόφαση με την οποία εγκρίθηκαν τα ενιαία τιμολόγια στις κατηγορίες των έργων Οδοποιίας, Υδραυλικών, Λιμενικών και Πρασίνου.
     Επίσης στις 18.10.2004 δημοσιεύτηκαν στην Εφημερίδα της Κυβέρνησης, δύο Υπουργικές αποφάσεις με τις οποίες εγκρίθηκαν τα πρότυπα τεύχη διακηρύξεων και το έντυπο οικονομικής προσφοράς σε έργα των κατηγοριών Οδοποιίας Υδραυλικών, Λιμενικών και Πρασίνου καθώς και σε έργα που εκτελούνται σε νησιωτικές περιοχές.
     Συνεπώς για τις παραπάνω κατηγορίες έργων δεν τίθεται κανένα θέμα παράτασης στην εφαρμογή των διατάξεων του άρθρου 8 όπως και για τις λοιπές κατηγορίες δεν επήλθε καμία αλλαγή μέχρι να εκδοθούν ανάλογες αποφάσεις.
     Οι παραπάνω υπουργικές αποφάσεις έχουν άμεση ενιαία και υποχρεωτική εφαρμογή και εντάσσονται στο νέο σύστημα ανάθεσης των Δημοσίων έργων, το οποίο, με την κατάργηση του προηγούμενου νομικού πλαισίου θα αποκαταστήσει την αντικειμενικότητα και διαφάνεια των διαδικασιών και θα επιταχύνει την όλη διαδικασία ανάθεσης και κατασκευής των έργων καθώς και την απορρόφηση των σχετικών πιστώσεων χωρίς να απαιτούνται πρόσθετα μέτρα.
     Ο Υπουργός
     Γ. ΣΟΥΦΛΙΑΣ»
     14. Στην με αριθμό 4194/18-10-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 441/15-11-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να πληροφορήσετε τον κύριο Βουλευτή ότι ολοκληρώθηκε η αξιολόγηση των τεχνικών προσφορών των διαγωνιζομένων και κοινοποιήθηκε το πρακτικό αξιολόγησης στους διαγωνιζόμενους.
     Υπεβλήθησαν ενστάσεις σχεδόν από όλους τους διαγωνιζόμενους κατά του κοινοποιηθέντος πρακτικού.
     Συνετάγη το Πρακτικό της Επιτροπής διαγωνισμού, εκδίκασης των ενστάσεων και εκκρεμεί η έκδοση απόφασης έγκρισης του πρακτικού.
     Ο Υπουργός
     Γ. ΣΟΥΦΛΙΑΣ»
     15. Στην με αριθμό 4086/14-10-04 ερώτηση της Βουλευτού κ. Νόρας Κατσέλη δόθηκε με το υπ’ αριθμ. 430/15-11-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να ενημερώσετε την κυρία Βουλευτή ότι, μετά την ισχύ του Ν. 2744/99, η αρμοδιότητα για την εκπόνηση της μελέτης αλλά και της κατασκευής του συνόλου του έργου διευθέτησης του ρέματος, Πικροδάφνης, μεταβιβάστηκε στο ΥΠΕΧΩΔΕ, χωρίς όμως να προβλεφθεί η ακριβής διαδικασία συνέχισης των μελετών που διεκόπησαν.
     Με την από 14.10.2004 απόφαση μου και σε εφαρμογή του Ν.3212/03 έγινε η υποκατάσταση της ΕΥΔΑΠ από το Ελληνικό Δημόσιο, για τη συνέχιση της σύμβασης και την ολοκλήρωση της μελέτης διευθέτησης του ρέματος Πικροδάφνης. Η εν λόγω μελέτη, η οποία θα αντιμετωπίζει τα χρόνια προβλήματα του ρέματος και των γύρω περιοχών, αναμένεται να ολοκληρωθεί μέχρι το τέλος του 2005.
     Τέλος στα πλαίσια της σύνταξης των μελετών περιβαλλοντικών επιπτώσεων και οριοθέτησης του ρέματος, απαιτείται η διαδικασία δημοσιοποίησης αυτών στους εμπλεκόμενους φορείς, δίνοντας έτσι σε αυτούς τη δυνατότητα να εκφράσουν τις απόψεις τους πριν την ολοκλήρωση της διαδικασίας έγκρισης και παραλαβής της οριστικής μελέτης, και κατά συνέπεια παρέλκει η ανάγκη σύστασης συντονιστικού οργάνου για τον ίδιο λόγο.
     Ο Υπουργός
     Γ. ΣΟΥΦΛΙΑΣ»
     16. Στην με αριθμό 4780/4-11-04 ερώτηση του Βουλευτή κ. Ιωάννου Χωματά δόθηκε με το υπ’ αριθμ. 125577/ΙΗ/15-11-04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 4780/4-11-04 την οποία κατέθεσε ο Βουλευτής κ. Ιωάννης Χωματάς, σας γνωρίζουμε ότι σύμφωνα με τις διατάξεις του άρθρου 3 παρ. 28α του ν. 3027/2002 (ΦΕΚ 152 Α΄) από το ακαδημαϊκό έτος 2004-2005 δεν επιτρέπονται μετεγγραφές φοιτητών από Πανεπιστήμια του εξωτερικού σε πανεπιστήμια του εσωτερικού. Από αυτό το ακαδημαϊκό έτος καταργείται κάθε διάταξη νόμου ή διάταξη που εκδόθηκε κατ' εξουσιοδότηση νόμου σχετική με θέματα των μετεγγραφών αυτών.
     Τέλος, το ΥΠΕΠΘ δεν προτίθεται να προβεί σε τροποποίηση του εν λόγω νόμου.
     Ο Υφυπουργός
     ΣΠ. ΤΑΛΙΑΔΟΥΡΟΣ»
     17. Στην με αριθμό 4602/1-11-04 ερώτηση της Βουλευτού κ. Έλενας Ράπτη δόθηκε με το υπ’ αριθμ. Φ900α/4285/7545/9-11-04 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ' αριθμ. 4602/01-11-2004 ερώτησης, που κατέθεσε η Βουλευτής κ. Έλενα Ράπτη, με θέμα τον εκσυγχρονισμό του θεσμικού και νομοθετικού πλαισίου των γυναικών που υπηρετούν στις Ένοπλες Δυνάμεις, σας γνωρίζουμε τα ακόλουθα:
     Με το άρθρο 13 του ν.3257/2004 (ΦΕΚ Α΄ 143) προάγονται στους βαθμούς του Ανθλγού και αντιστοίχου των άλλων Κλάδων με τη συμπλήρωση 21 ετών συνολικής πραγματικής στρατιωτικής υπηρεσίας από την αρχική τους κατάταξη, οι υπηρετούσες μόνιμες Ανθστές του ν.705/77, που κατετάγησαν τα έτη 1979, 1980, 1981 και 1982. Με τις διατάξεις αυτές ήρθη η αδικία που υπήρχε σε βάρος της υπόψη κατηγορίας γυναικών σε σχέση με τους άνδρες συναδέλφους τους, που κατατάχθηκαν κατά την ίδια περίοδο και σήμερα κατέχουν το βαθμό του Υπλγού και αντίστοιχου των άλλων Κλάδων.
     Ειδικά για την προαγωγή τους στο βαθμό του Υπλγού και αντιστοίχου των άλλων Κλάδων, κρίνονται, κατά τις σχετικές διατάξεις του ν.2439/96, με τη συμπλήρωση τριών ετών από την ημερομηνία αναδρομικής προαγωγής τους στο βαθμό του Ανθλγού και αντίστοιχου.
     Με το ΠΔ 39/2004 (ΦΕΚ Α' 36) συστάθηκε στο ΥΠΕΘΑ/ΕΠΥΕΘΑ Γραφείο Ισότητας των δύο φύλων, με κύριο έργο, τη συλλογή, διαχείριση και επεξεργασία, κατά την κείμενη νομοθεσία, στοιχείων και πληροφοριών για θέματα που αφορούν την ισότητα των δύο φύλων στο στρατιωτικό προσωπικό των Ε.Δ. της χώρας μας, καθώς και άλλων κρατών - μελών της Ευρωπαϊκής Ένωσης, του Βορειοατλαντικού Συμφώνου και άλλων Διεθνών Οργανισμών.
     Επίσης το υπόψη Γραφείο διατυπώνει θεσμικές προτάσεις και προωθεί τα αναγκαία μέτρα για την εφαρμογή της αρχής της ισότητας των δύο φύλων στο στρατιωτικό προσωπικό των Ε.Δ.
     Πέραν των ανωτέρω στα πλαίσια της μέριμνας και του ενδιαφέροντος της Υπηρεσίας για το υπόψη προσωπικό, έχουν θεσπισθεί τα παρακάτω διοικητικά μέτρα ώστε:
     1. Οι γυναίκες πολύτεκνες, όπως καθορίζεται στο νόμο περί πολυτέκνων, χήρες, άγαμες ή διαζευγμένες που έχουν την επιμέλεια των παιδιών τους να προγραμματίζονται σε υπηρεσίες των οποίων η αποδέσμευση να γίνεται το αργότερο μέχρι την 21:00 ώρα και κατά τις ασκήσεις ή όταν απαιτείται επιφυλακή προσωπικού, τα στελέχη αυτά να αποδεσμεύονται το αργότερο μέχρι την 21 :00 ώρα. 
     2. Οι γυναίκες οι οποίες αντιμετωπίζουν προβλήματα υπογονιμότητας και προσφεύγουν στη μέθοδο εξωσωματικής γονιμοποίησης να απαλλάσσονται από υπηρεσίες και ασκήσεις κατά τη διάρκεια από τη λήψη φαρμακευτικής αγωγής μέχρι το τεστ κυήσεως. Επίσης κατά τις ημέρες λήψης ωαρίου και εμβρυομεταφοράς να τους χορηγείται ειδική άδεια απουσίας.
     3. Οι γυναίκες κυοφορούσες με την είσοδο τους στον 3ο μήνα κυήσεως και μέχρι λήψεως της άδειας κυήσεως τοκετού, να απαλλάσσονται από υπηρεσίες και ασκήσεις και να τους επιτρέπεται να φέρουν πολιτική περιβολή.
     Επίσης να απαλλάσσονται από τη χρήση Η/Υ και από εργασίες επικίνδυνες που είναι δυνατό να επιβαρύνουν την κατάστασή τους, πέραν των καθοριζομένων στο ΠΔ 41/2003.
     Τέλος η εφαρμογή των διατάξεων των Κοινοτικών Οδηγιών για ίση μεταχείριση στην απασχόληση (οδηγία 76/207/EEC από 9/2/1976 και οι τροπολογίες αυτής) αποτελούν μέλημα του Γραφείου Ισότητας του ΥΕΘΑ για τη θέσπιση κατάλληλων μέτρων σε συνδυασμό με την προάσπιση της Εθνικής Ασφάλειας και την υφιστάμενη οργάνωση των Ενόπλων Δυνάμεων. Στο πλαίσιο αυτό διερευνάται η δυνατότητα συνεργασίας με άλλους αρμόδιους φορείς περί Ισότητος όπως το ΚΕΘΙ (Κέντρο Ερευνών για Θέματα Ισότητας), της Γενικής Γραμματείας Ισότητας, για ανάπτυξη από κοινού προγραμμάτων για την πληρέστερη εφαρμογή της ισότητας των δυο φύλών στις Ε.Δ.
     Το ΥΠΕΘΑ έχει ως συνεχές μέλημα την ανάληψη πρωτοβουλιών νομοθετικού και θεσμικού χαρακτήρα για την ενίσχυση της παρουσίας των γυναικών στις Ένοπλες Δυνάμεις με παράλληλές βελτιώσεις των συνθηκών υπηρεσίας αλλά και της εξέλιξής τους στην διοικητική ιεραρχία.
     Ο Υπουργός
     ΣΠΗΛΙΟΣ ΣΠΗΛΙΩΤΟΠΟΥΛΟΣ»
     18. Στην με αριθμό 3966/11-10-04 ερώτηση του Βουλευτή κ. Κων/νου Καΐσερλη δόθηκε με το υπ’ αριθμ. Β1/10021/27443/4803/5-11-04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
     «Σε απάντηση της υπ' αριθμ. 3966/11-10-2004 ερώτησης του Βουλευτή κ. Κωνσταντίνου Καΐσερλη σχετικά με την μεταστέγαση των Υπηρεσιών ΙΚΑ Ρόδου, σας γνωρίζουμε ότι το ΙΚΑ-ΕΤΑΜ εξετάζει όλες τις εναλλακτικές λύσεις που υπάρχουν για τη βελτίωση των στεγαστικών συνθηκών των Υπηρεσιών του, με εύλογο οικονομικό τίμημα και παράλληλη αξιοποίηση του ιδιόκτητου κτιρίου του στη Ρόδο.
     Για τη μεταστέγαση των Υπηρεσιών του στο κτίριο του παλιού Νοσοκομείου, το ΙΚΑ-ΕΤΑΜ θεωρεί απαραίτητη προϋπόθεση την επίλυση τόσο του ιδιοκτησιακού προβλήματος (τους όρους της παραχώρησης) όσο και της επάρκειας των χώρων, επειδή για τις διαρρυθμίσεις του κτιρίου θα απαιτηθεί μεγάλη δαπάνη, που θα καταβληθεί από το Ίδρυμα.
     Το Ίδρυμα είναι σε συνεργασία με το Υπουργείο Υγείας και Κοινωνικής Αλληλεγγύης, που έχει την ιδιοκτησία του κτιρίου, για την επίλυση των παραπάνω θεμάτων.
     Ο Υφυπουργός
     ΝΙΚΟΣ ΑΓΓΕΛΟΠΟΥΛΟΣ»
     19. Στην με αριθμό 3963/11-10-04 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. ΥΠΠΟ/ΓΡ.ΥΦ.Κ.Ε./328/4-11-04 έγγραφο από τον Υφυπουργό Πολιτισμού η ακόλουθη απάντηση:
     «Σχετικά με την υπ΄ αριθμόν 3963/11.10.2004 ερώτηση του Βουλευτή Σερρών Μάρκου Μπόλαρη αναφορικά με την ανάδειξη του αρχαιολογικού χώρου της Ζίχνης, έχουμε να σας γνωστοποιήσουμε τα εξής:
     Το Υπουργείο Πολιτισμού έχει ήδη προβεί στην τοπογράφηση του αρχαιολογικού χώρου του βυζαντινού κάστρου και των εντός αυτού μνημείων και από το επόμενο έτος (2005) θα προβεί στην εκπόνηση - σύνταξη μελέτης στερέωσης και συντήρησης του ανατολικού τμήματος της βυζαντινής οχύρωσης. Οι εργασίες καθαρισμού και ευπρεπισμού του χώρου γενικότερα θα συμπεριληφθούν στο Επιχειρησιακό Σχέδιο 2005.
     Αναφορικά με τη διενέργεια ανασκαφών, αυτές θα γίνουν λίγο μετά τη διενέργεια των ως άνω εργασιών εφόσον επί του παρόντος η προτεραιότητα δίνεται στη συντήρηση και διάσωση των ορατών μνημείων του εν λόγω αρχαιολογικού χώρου της Ζίχνης Σερρών.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     20. Στην με αριθμό 3955/11-10-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 54579/4-11-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στην ανωτέρω ερώτηση που κατέθεσε στη Βουλή ο Βουλευτής κ. Φ. Κουβέλης αναφορικά με το αντικείμενο του θέματος και σύμφωνα με τα όσα μας πληροφόρησε η Περιφέρεια Ανατολικής Μακεδονίας & Θράκης με τα αριθ.5446/20-10-2004 και 6743/20-10-04 έγγραφά της, σας γνωρίζουμε τα εξής:
     Απεστάλη από την Περιφέρεια Ανατολικής Μακεδονίας & Θράκης έγγραφο προς τον Πρόεδρο της Κοινότητας Σελέρου, με το οποίο ζητήθηκε απ' αυτόν να θέσει το θέμα της άδειας εγκατάστασης πτηνοτροφικής μονάδας στο κοινοτικό συμβούλιο. Η 94/2004 απόφαση του Κ.Σ. Σελέρου παραπέμφθηκε στην επιτροπή του άρθρ.18 του Ν.2218/94, γιατί βασίστηκε μη νόμιμα, στη γνωμοδότηση της Δευτεροβάθμιας Υγειονομικής Επιτροπής, και όχι της Πρωτοβάθμιας.
     Στη συνέχεια η Περιφέρεια ζητά από την Κοινότητα Σελέρου να εφαρμοστεί η 44/2004 απόφαση της Επιτροπής του άρθρ.18 του Ν.2218/94, η οποία ακύρωνε την ως άνω εκδοθείσα απόφαση του Κοινοτικού Συμβουλίου Σελέρου και δικαίωνε την ενδιαφερόμενη εταιρεία.
     Επειδή δεν προέβαινε η εν λόγω Κοινότητα στην εφαρμογή της απόφασης της ανωτέρω επιτροπής, η Περιφέρεια αποστέλλει και δεύτερο έγγραφο σε διάστημα έξι ημερών ώστε να ξανατεθεί το θέμα στο Κ.Σ. με βάση την απόφαση της επιτροπής.
     Η Περιφέρεια, όπως μας ενημερώνει, παρακολουθεί καθημερινά το θέμα και τις ενέργειες του Κ.Σ. Σελέρου, ώστε να εφαρμοστεί, άμεσα ο Νόμος.
     Περαιτέρω σας γνωρίζουμε ότι το Υπουργείο Εσωτερικών, Δημόσιας Διοίκησης και Αποκέντρωσης, θα μελετήσει και θα εξετάσει την πρόταση σας για απλούστευση των διαδικασιών χορήγησης άδειας και λειτουργίας πτηνοκτηνοτροφικών εγκαταστάσεων στο πλαίσιο των διοικητικών και νομοθετικών του πρωτοβουλιών.
     Ο Υφυπουργός
     Α. ΝΑΚΟΣ»
     21. Στην με αριθμό 4056/13-10-04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 113999/ΙΗ/4-11-04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 4056/13.10.04, την οποία κατέθεσε ο Βουλευτής κ. Θαν. Λεβέντης και αφορά στη ρύπανση στα σχολεία, σας γνωρίζουμε τα ακόλουθα:
     Οι μελέτες κατασκευής των διδακτηρίων οι οποίες εκπονούνται από τον ΟΣΚ προβλέπουν πάντοτε διαμπερή αερισμό των χώρων διδασκαλίας.
     Τα υλικά κατασκευής είναι φυσικά, όπως δάπεδα από μάρμαρο ή κεραμικά πλακάκια, ενώ οι χρωματισμοί προβλέπονται με πλαστικό χρώμα. Επίσης τα πλαστικά δάπεδα είναι οικολογικά χωρίς πρόσμειξη αμιάντου.
     Αντίστοιχα τα υλικά κατασκευής των εξοπλιστικών μέσων είναι μη τοξικά και όπου χρησιμοποιούνται μοριοσανίδες προβλέπονται στις προδιαγραφές τύπου Ε1 (οικολογικές, με μειωμένη εκπομπή φορμαλδεύδης , max 10mg/100gr).
     Ειδικότερα οι μελέτες του ΟΣΚ ακολουθούν προδιαγραφές που έχει συντάξει ειδική ομάδα εργασίας υπαλλήλων του και φυσικά έχει ληφθεί υπ' όψη και η διεθνής εμπειρία. Στις προδιαγραφές αυτές, οι οποίες βελτιώνονται κατά διαστήματα, περιλαμβάνονται όλες οι ειδικές κατασκευαστικές λεπτομέρειες που επιβάλλει η ασφάλεια και οι ιδιαίτερες απαιτήσεις των μαθητών.
     Τέλος σας γνωρίζουμε ότι ο ΟΣΚ έχει συνάψει σύμβαση με το Πανεπιστήμιο Αθηνών-Ομάδα Μελετών Κτιριακού Περιβάλλοντος, για την διενέργεια έρευνας: «Ενεργειακή και περιβαλλοντική Αξιολόγηση για τη βελτιστοποίηση της λειτουργίας υπαρχόντων σχολικών κτιρίων». 
     Η έρευνα περιλαμβάνει την συλλογή όλων των απαραίτητων στοιχείων (φάση 1), τη μελέτη και διατύπωση προδιαγραφών (φάση 2) και την επεξεργασία των αποτελεσμάτων των μετρήσεων, αξιολόγηση των προβλημάτων και προτάσεις επίλυσης τους (φάση 3).
     Ο Υφυπουργός
     ΓΕΩΡΓΙΟΣ ΚΑΛΟΣ»
     22. Στην με αριθμό 4053/13-10-04 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 113998/ΙΗ/5-11-04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 4053/13-10-04 την οποία κατέθεσαν οι Βουλευτές κ.κ. Αγγ. Τζέκης και Γιωργ. Χουρμουζιάδης, και αφορά στο Τ.Ε.Ι. Καβάλας, σας γνωρίζουμε τα ακόλουθα:
     Α. Με τις διατάξεις του άρθρου 3 του Ν.1404/83 τα μέλη του Τ.Ε.Ι. διακρίνονται σε τακτικά και έκτακτα. Έκτακτα μέλη είναι εκείνα τα οποία απασχολούνται στο Τ.Ε.Ι. με σύμβαση εργασίας ιδιωτικού δικαίου ορισμένου χρόνου.
     Με τις διατάξεις του άρθρου 19 του Ν. 1404/83 όπως τροποποιήθηκε με τις διατάξεις του άρθρου 4 περ. Γ΄ του Ν. 2916/2001 ορίζεται ότι προσλαμβάνεται εκπαιδευτικό προσωπικό με σύμβαση εργασίας ιδιωτικού δικαίου ορισμένου χρόνου για την κάλυψη διδακτικών, ερευνητικών ή άλλων επιστημονικών αναγκών των Τ.Ε.Ι. Η απασχόλησή τους είναι πλήρης ή μερική. Το εκπαιδευτικό προσωπικό προσλαμβάνεται σε θέσεις επιστημονικού συνεργάτη ή εργαστηριακού συνεργάτη καθώς και στην κατηγορία εκπαιδευτικού ειδικών μαθημάτων. Ελάχιστα προσόντα ορίζονται τα ίδια με αυτά των βαθμίδων Επίκουρου Καθηγητή, Καθηγητή Εφαρμογών καθώς και των μελών ΕΡ.ΔΙ.Π. αντίστοιχα. Όταν δεν υπάρχουν υποψήφιοι που διαθέτουν τα προσόντα αυτά είναι δυνατόν να ανατίθεται διδακτικό έργο σε υποψηφίους που έχουν αντίστοιχο βασικό τίτλο σπουδών και διδακτορικό δίπλωμα προκειμένου για επιστημονικούς συνεργάτες.
     Οι ανωτέρω αναφερόμενοι εκπαιδευτικοί καλύπτουν έκτακτες ανάγκες που προκύπτουν στα Τ.Ε.Ι., είτε από παραιτήσεις τακτικού Ε.Π., είτε από ίδρυση νέων-τμημάτων, καθώς οι διαδικασίες πρόσληψης είναι μακροχρόνιες, είτε επίσης από τη νόμιμη απουσία των τακτικών εκπαιδευτικών (εκπαιδευτικές άδειες, αναρρωτικές άδειες κ.τ.λ.) Για το λόγο αυτό δεν προκηρύσσονται κάθε χρόνο αναγκαστικά οι ίδιες θέσεις από τα Τ.Ε.Ι. για κάλυψη από το έκτακτο προσωπικό και κατά συνέπεια οι εκπαιδευτικοί αυτοί δεν καλύπτουν πάγιες και διαρκείς ανάγκες.
     Σύμφωνα με το άρθρο 1 του Ν. 2916/2001 ο ρόλος και η αποστολή των Τ.ΕΙ. είναι:
     - να παρέχουν θεωρητική και πρακτική εκπαίδευση επαρκή για την εφαρμογή επιστημονικών, τεχνολογικών, καλλιτεχνικών ή άλλων γνώσεων και δεξιοτήτων στο επάγγελμα .
     - να συμβάλλουν στη δημιουργία υπεύθυνων πολιτών ικανών να συνεισφέρουν ως στελέχη εφαρμογής στο πλαίσιο του δημοκρατικού προγραμματισμού στην οικονομική, κοινωνική και πολιτιστική ανάπτυξη της χώρας. Για να επιτευχθούν οι ανωτέρω στόχοι θα πρέπει τα Τ.ΕΙ. να στελεχώνονται από υψηλού επιπέδου εξειδικευμένο προσωπικό το οποίο θα παρέχει εκπαίδευση υψηλού εκπαιδευτικού, επιστημονικού και κοινωνικού κύρους στους φοιτητές, ώστε να μπορούν να εξελιχθούν και να ανταγωνιστούν τους συναδέλφους τους στις χώρες της Ευρωπαϊκής Ένωσης.
     Το έκτακτο προσωπικό, συνήθως δεν καλύπτει όλες τις προϋποθέσεις που τίθενται από τις διατάξεις του άρθρου 2 του Ν.2916/2001, η δε. μετατροπή των συμβάσεών του σε αορίστου χρόνου θα είχε ως αποτέλεσμα την υποβάθμιση του επιπέδου σπουδών των Τ.Ε.Ι. και κατ' επέκταση την περιορισμένη ανταγωνιστικότητα των πτυχίων των φοιτητών στην αγορά εργασίας, γεγονός που θα ακύρωνε την πολιτική για παροχή αναβαθμισμένης παιδείας. Αντίθετα, η πρόσληψη του μόνιμου εκπαιδευτικού προσωπικού γίνεται με ειδικές διαδικασίες εκλογής και αυστηρότερα κριτήρια έτσι, ώστε στις προκηρύξεις για το προσωπικό αυτό να προσελκύονται υποψήφιοι με περισσότερα προσόντα σε σχέση με το έκτακτο προσωπικό. Η πρόσληψη του Εκπαιδευτικού Προσωπικού με τη διαδικασία της εκλογής είναι χαρακτηριστικό γνώρισμα των Ιδρυμάτων της Ανώτατης Εκπαίδευσης ανά την υφήλιο και δεν ενδείκνυται η παραποίηση του. Επιπρόσθετα, οι αποφάσεις πρόσληψης μόνιμου εκπαιδευτικού προσωπικού υπόκεινται στον έλεγχο νομιμότητας του ΥΠ.ΕΠ.Θ., ενώ οι προσλήψεις των εκτάκτων αποφασίζονται από τα συλλογικά όργανα των Ιδρυμάτων.
     Β. Το Τ.Ε.Ι. Καβάλας έχει επιχορηγηθεί από πιστώσεις του Τακτικού Προϋπολογισμού για το οικονομικό έτος 2004 με το ποσό του 3.700.000,00 €, για λειτουργικές δαπάνες και δαπάνες πληρωμής ωρομισθίου Εκπαιδευτικού προσωπικού.
     Αναφορικά με τα έργα του ΕΠΕΑΕΚ διευκρινίζεται ότι δεν υφίσταται θέμα χρηματοδότησης αυτών διότι το Τ.Ε.Ι. Καβάλας έχει επαρκώς χρηματοδοτηθεί για την κάλυψη των αναγκών του, την τρέχουσα χρονική περίοδο.
     Αναλυτικά έχουν υποβληθεί δαπάνες για τα έργα:
     α) «Προγράμματα Προπτυχιακών Σπουδών-Τ.Ε.Ι. Καβάλας»
     β) «Διεύρυνση Τριτοβάθμιας Εκπαίδευσης -Τ.Ε.Ι. Καβάλας 2003-2006»
     που καλύπτουν ποσοστό πολύ μικρότερο του 80% των ήδη χορηγηθεισών χρηματοδοτήσεων γεγονός που υποδηλώνει ύπαρξη χρηματικού πλεονάσματος, η διαχείριση του οποίου εμπίπτει στην αρμοδιότητα του Ιδρύματος.
     Για το έργο «Ενίσχυση Σπουδών Πληροφορικής του Τ.ΕΙ. Καβάλας» έχει προωθηθεί η εντολή 2ης χρηματοδότησης.
     Για το έργο «Διεύρυνση Τριτοβάθμιας Εκπαίδευσης 2001-2004» μέσω των οποίων το ΕΠΕΑΕΚ χρηματοδοτεί τις αμοιβές των ωρομισθίων καθηγητών μέχρι 31/8/2004 έχουν πραγματοποιηθεί χρηματοδοτήσεις έως και το 95% του συνολικού προϋπολογισμού, γεγονός από το οποίο συνάγεται η ύπαρξη μέριμνας του φορέα για την τακτοποίηση των εν λόγω δαπανών.
     Γ. Επίσης σας γνωρίζουμε ότι το ίδρυμα διαθέτει 460 κλίνες που καλύπτουν τις ανάγκες των οικονομικά ασθενεστέρων σπουδαστών. Επισημαίνεται ότι χορηγείται στους προπτυχιακούς φοιτητές οι οποίοι πληρούν τις προϋποθέσεις του Ν. 3220/04, ΦΕΚ. 15 τ.Α΄ το στεγαστικό επίδομα των 1000 Ευρώ ετησίως.
     Τέλος σας γνωρίζουμε ότι το ΥΠ.Ε.Π.Θ. στην προσπάθειά του να ενισχύσει οικονομικά τα Ιδρύματα βρίσκεται σε συνεχή επικοινωνία με το Υπουργείο Οικονομίας και Οικονομικών και έχει εξασφαλίσει πρόσθετη επιχορήγηση για το οικονομικό έτος 2004 ώστε να μπορέσουν να ανταπεξέλθουν στις συσσωρευμένες από τη μέχρι σήμερα υποχρηματοδότησή τους ανάγκες.
     Στο πλαίσιο δε της σύνταξης του νέου προϋπολογισμού προβλέπονται αυξημένες πιστώσεις ώστε σταδιακά να φτάσει η συνολική για την Παιδεία χρηματοδότηση στο 5% του ΑΕΠ.
     Ο Υφυπουργός
     ΣΠ. ΤΑΛΙΑΔΟΥΡΟΣ»
     23. Στην με αριθμό 4049/13-10-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 55746/3-11-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της παραπάνω ερώτησης και κατόπιν σχετικού εγγράφου της Περιφέρειας Στερεάς Ελλάδας, σας πληροφορούμε τα εξής:
     Το έργο «Αποχέτευση Νέας Αρτάκης, (Βασικό σχέδιο αποχέτευσης Νέας Αρτάκης) Εργασίες: κατασκευής κεντρικού συλλεκτήρα μετά των διακλαδώσεών του, του αντλιοστασίου Α1 & Η/Μ εξοπλισμού των αντλιοστασίων Α1 & Α2» του Δήμου Αρτάκης, είναι ενταγμένο στο ΠΕΠ Στερεάς Ελλάδας για συγχρηματοδότηση στο Μέτρο 2.Ι «Υδατικό Περιβάλλον - Στερεά Απόβλητα - Υγρά Απόβλητα».
     Σύμφωνα με τα στοιχεία παρακολούθησης της υλοποίησης του έργου, το έργο έχει ολοκληρωθεί και βρίσκεται στο στάδιο δοκιμαστικής λειτουργίας των δικτύων καθώς και σύνδεσης των κατοικιών.
     Με την ολοκλήρωση του έργου αυτού θα αξιοποιηθεί η μονάδα του Βιολογικού Καθαρισμού και θα καταργηθεί η χρήση των βόθρων.
     Ο Υφυπουργός
     ΑΘ. ΝΑΚΟΣ»
     24. Στην με αριθμό 4047/13-10-04 ερώτηση του Βουλευτή κ. Ιωάννου Χωματά δόθηκε με το υπ’ αριθμ. 376/4-11-04 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθ. πρωτ. 4047/13-10-2004 εγγράφου σας, με το οποίο μας διαβιβάστηκε ερώτηση του Βουλευτή κ. Ι. Χωματά που κατατέθηκε στη Βουλή των Ελλήνων, σας γνωρίζουμε ότι το Λιμενικό Ταμείο Σίφνου-Κιμώλου βρίσκεται σε συνεργασία με τη Νομαρχιακή Αυτοδιοίκηση Κυκλάδων προς σύνταξη μελέτης για τη φωτοσήμανση του υφάλου «ΚΑΤΕΡΓΟ» Ν. Κιμώλου.
     Ο Υπουργός
     ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     25. Στην με αριθμό 4046/13-10-04 ερώτηση του Βουλευτή κ. Ιωάννου Χωματά δόθηκε με το υπ’ αριθμ. 375/4-11-04 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθ. πρωτ. 4046/13-10-2004 εγγράφου σας, με το οποίο μας διαβιβάστηκε ερώτηση του Βουλευτή κ. Ι. Χωματά που κατατέθηκε στη Βουλή των Ελλήνων, σας γνωρίζουμε τα ακόλουθα:
     1. Ο Λιμενικός Σταθμός στη νήσο Κίμωλο έχει ιδρυθεί με την αριθ. 11068/15/1985 απόφαση του Υπουργού Ε.Ν.
     2. Το ΥΕΝ στο πλαίσιο της ανακατανομής του προσωπικού Λ.Σ. μετά το πέρας των Ολυμπιακών και Παραολυμπιακών Αγώνων, μελετά την ενίσχυση και στελέχωση των Λιμενικών Αρχών με βάση τις υφιστάμενες κατά περίπτωση υπηρεσιακές ανάγκες.
     3. Κατά τη φετινή πάντως θερινή περίοδο, μετά από σχετική εντολή του ΥΕΝ και με σκοπό την καλύτερη αστυνόμευση της περιοχής, μετέβαιναν καθημερινά στη νήσο Κίμωλο ένας Υπαξιωματικός Λ.Σ. και ένας Λιμενοφύλακας από τη Λιμενική Αρχή Μήλου.
     4. Η νέα πολιτική ηγεσία του ΥΕΝ επιδιώκει την επίλυση των όποιων προβλημάτων στέγασης και στελέχωσης αντιμετωπίζουν οι Λιμενικές Αρχές της χώρας, με γνώμονα την αποτελεσματικότερη λειτουργία των Υπηρεσιών.
     Ο Υπουργός
     ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     26. Στην με αριθμό 6463/11-1-05 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 1122/8-3-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Γ. Παπαγεωργίου, σας πληροφορούμε τα εξής:
     Σύμφωνα με τους Κοινοτικούς Κανονισμούς, οι εισαγωγές οπωροκηπευτικών προϊόντων από τρίτες χώρες είναι ελεύθερες και δεν δύναται να απαγορευθούν. Στα πλαίσια όμως των Κοινοτικών Κανονισμών, καταβάλλεται κάθε δυνατή προσπάθεια για συστηματικούς φυτοϋγειονομικούς ελέγχους κατά την εισαγωγή, για την προστασία του καταναλωτή.
     Συγκεκριμένα σε όλα τα αγροτικά προϊόντα τα οποία εισάγονται στη χώρα μας από τρίτες χώρες, πραγματοποιούνται, κατά το στάδιο της εισαγωγής, έλεγχοι όπως προβλέπει η κοινοτική και εθνική νομοθεσία. Οι έλεγχοι εξασφαλίζουν τη συμμόρφωση των προϊόντων σύμφωνα με τις εμπορικές ποιοτικές προδιαγραφές. Στις προδιαγραφές αυτές περιλαμβάνεται, μεταξύ των άλλων, και η αναγραφή στη σήμανση της χώρας προέλευσης των εισαγόμενων προϊόντων, ώστε το καταναλωτικό κοινό να γνωρίζει τη χώρα προέλευσης των προϊόντων που αγοράζει και να μη «βαφτίζονται» τα ξένα προϊόντα ελληνικά.
     Επίσης, οι εισαγωγείς γεωργικών προϊόντων υποχρεούνται από τις Δ/νσεις Αγροτικής Ανάπτυξης/Γεωργίας των Νομαρχιακών Αυτοδιοικήσεων, που διενεργούν τον έλεγχο, να υποβάλλουν υπεύθυνη δήλωση με την οποία δηλώνουν τα προϊόντα που εισάγουν, τη χώρα προέλευσης και τον τόπο προορισμού. Η δήλωση αυτή αποστέλλεται στη Δ/νση Αγροτικής Ανάπτυξης/Γεωργίας του τόπου προορισμού για να επιληφθεί του περαιτέρω ελέγχου, σε περίπτωση ανασυσκευασίας και νέας επισήμανσης.
     Σε περίπτωση που δεν τηρούνται οι όροι των εν λόγω Κοινοτικών Κανονισμών και εθνικών διατάξεων, επιβάλλονται οι προβλεπόμενες κυρώσεις.
     Ειδικότερα, για τη σήμανση πατάτας καταγωγής τρίτων χωρών, έχουμε να παρατηρήσουμε τα εξής:
     1. Η πατάτα καταγωγής τρίτων χωρών, που δεν προορίζεται για φύτευση, σύμφωνα με την Υπουργική Απόφαση 90369/2003 (ΦΕΚ Β΄ 93), διακινείται στην εσωτερική αγορά της χώρας και την Ε.Κ. μόνο εφόσον φέρει την κατάλληλη σήμανση.
     Σε όλες τις εισαγόμενες πατάτες καταγωγής τρίτων χωρών και πριν από την απελευθέρωσή τους στην εσωτερική αγορά, διενεργούνται μακροσκοπικοί και εργαστηριακοί έλεγχοι, από τα Περιφερειακά Κέντρα Προστασίας Φυτών και Ποιοτικού Ελέγχου (Π.Κ.Π.Φ.Π.Ε.) ή τις Δ/νσεις Αγροτικής Ανάπτυξης/Γεωργίας των Ν.Α. Οι έλεγχοι εξασφαλίζουν τη συμμόρφωση των προϊόντων σύμφωνα με τις εμπορικές ποιοτικές προδιαγραφές. Στις προδιαγραφές αυτές περιλαμβάνεται, μεταξύ των άλλων, και η αναγραφή στη σήμανση της χώρας προέλευσης των εισαγόμενων προϊόντων.
     Ειδικά για την πατάτα Αιγύπτου από τη φετινή περίοδο, το Υπουργείο Αγροτικής Ανάπτυξης και Τροφίμων έχει μειώσει από 8 σε 4 τα σημεία εισόδου στα οποία διενεργούνται αυστηροί ποιοτικοί έλεγχοι.
     2. Όσον αφορά τη χρησιμοποίηση εδάφους για την ανάμιξή του με κονδύλους πατάτας, αυτή απαγορεύεται σύμφωνα με την κείμενη νομοθεσία. Με το υπ’ αρ. πρωτ. 120596/12-10-2004 έγγραφο του Υπουργείου Αγροτικής Ανάπτυξης και Τροφίμων ενημερώθηκαν σχετικά τα Π.Κ.Π.Φ.Π.Ε. και οι Δ/νσεις Αγροτικής Ανάπτυξης/Γεωργίας των Ν. Α., που είναι οι αρμόδιοι φορείς για τους ελέγχους, οι οποίοι, σύμφωνα με το Π.Δ. 365/2002 (ΦΕΚ Α΄ 307), πραγματοποιούνται στα συσκευαστήρια και στις τοπικές αγορές.
     Ο Υφυπουργός
     Α. ΚΟΝΤΟΣ»
     27. Στην με αριθμό 7121/28-1-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 1024531/132/Τκαι ΕΦ/9-3-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Απαντώντας στην 7121/28-1-05 ερώτηση που κατέθεσε στη Βουλή των Ελλήνων ο Βουλευτής κος Στέλιος Ματζαπετάκης, σχετικά με τη μεθόδευση τρόπου εντοπισμού των ανασφάλιστων οχημάτων και συγκεκριμένα τον έλεγχό τους κατά την παραλαβή του ειδικού σήματος τελών κυκλοφορίας, σας πληροφορούμε τα εξής
     Με τις διατάξεις της παρ. 2 του άρθρου 37 του ν. 2496/1997 προστέθηκε παρ. 4 στο άρθρο 5 του κ.ν. 489/1976, με την οποία προβλεπόταν, μεταξύ άλλων, ότι, σε περίπτωση κυκλοφορίας αυτοκινήτου οχήματος χωρίς το ειδικό σήμα ασφαλιστικής κάλυψης, απαγορεύεται η μεταβίβασή του ή η αλλαγή του κινητήρα του, καθώς και η χορήγηση του ειδικού σήματος τελών κυκλοφορίας.
     Η ανωτέρω απαγόρευση χορήγησης ειδικού σήματος τελών κυκλοφορίας, εφόσον το όχημα είναι ανασφάλιστο, καταργήθηκε από το έτος 1999 με το άρθρο 45 του ν. 2648/1998, επειδή το ύψος της αμοιβής ανά όχημα, που θα έπρεπε να καταβληθεί στις τράπεζες, που είχαν συμβληθεί με το Δημόσιο για τη χορήγηση του ειδικού σήματος, για τον σχετικό έλεγχο, με βάση και την εκτίμηση ότι ο αριθμός των ανασφάλιστων οχημάτων αντιπροσώπευε μικρό ποσοστό στο σύνολο των οχημάτων που κυκλοφορούσαν, ήταν δυσανάλογο του αναμενόμενου οφέλους της ασφαλιστικής αγοράς.
     Στη συνέχεια, με τις διατάξεις του άρθρου 16 του ν. 2753/1999, με τις οποίες άλλαξε ο τρόπος μεταβίβασης της κυριότητας, από επαχθή αιτία, των αυτοκινήτων οχημάτων και ορίστηκε ότι αυτή θα γίνεται στη Δ/νση Μεταφορών και Επικοινωνιών της Νομαρχιακής Αυτοδιοίκησης, καταργήθηκε και η περ. β της ανωτέρω παρ. 4, με την οποία προβλεπόταν απαγόρευση μεταβίβασης ή αλλαγής κινητήρα σε περίπτωση που όχημα δεν έφερε το σήμα ασφαλιστικής κάλυψης. Επομένως, από 1-1-2000, έπαυσε η υποχρέωση προσκόμισης από τους ενδιαφερόμενους της βεβαίωσης ασφαλιστικής κάλυψης για τη μεταβίβαση αυτοκινήτου οχήματος ή την αλλαγή κινητήρα.
     Κατόπιν των ανωτέρω και δεδομένου ότι δεν έχει επέλθει αλλαγή στον τρόπο διάθεσης των εδικών σημάτων, εξακολουθούν οι λόγοι που υπαγόρευσαν την κατάργηση της σύνδεσης της χορήγησης του ειδικού σήματος με τον έλεγχο της ασφάλισης των οχημάτων, ενώ εξάλλου η επαναφορά του μέτρου αυτού θα ήταν ("H/τίA~τπ και υε Tnv πολιτική απλούστευσης των διαδικασιών.
     Ο Υφυπουργός
     ΑΔΑΜ ΡΕΓΚΟΥΖΑΣ»
     28.Στην με αριθμό 6530/12-1-05 ερώτηση του Βουλευτή κ. Δημητρίου Κωνσταντάρα δόθηκε με το υπ’ αριθμ. 1299/8-3-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Δ. Κωνσταντάρας, για τα θέματα της αρμοδιότητάς μας, σας πληροφορούμε τα εξής:
     Σύμφωνα με το ν. 3170/2003 (Α’/191), «Ζώα συντροφιάς, αδέσποτα ζώα συντροφιάς και άλλες διατάξεις», οι Δήμοι, οι Κοινότητες ή τα Διαδημοτικά Κέντρα έχουν την αρμοδιότητα και την ευθύνη αντιμετώπισης των αδέσποτων ζώων, σε συνεργασία με τα Φιλοζωικά σωματεία.
     Ειδικότερα και στα πλαίσια εφαρμογής του προγράμματος αντιμετώπισης των αδέσποτων σκύλων, οι σκύλοι περισυλλέγονται από τους προαναφερόμενους αρμόδιους φορείς και υφίστανται κτηνιατρική εξέταση πριν στειρωθούν, σημανθούν, καταγραφούν και λάβουν την κατά περίπτωση απαιτούμενη κτηνιατρική φροντίδα και περίθαλψη, ώστε στη συνέχεια να υιοθετηθούν ή να επανενταχθούν, εφόσον κριθούν υγιείς.
     Η κτηνιατρική εξέταση πραγματοποιείται, προκειμένου να διαπιστωθεί τόσο η κατάσταση της υγείας τους όσο και να εκτιμηθεί η ύπαρξη απρόκλητα έντονης επιθετικής συμπεριφοράς, επικίνδυνης προς τον άνθρωπο ή άλλα ζώα.
     Στην περίπτωση επαλήθευσης απρόκλητα έντονης επιθετικής συμπεριφοράς, η Επιτροπή παρακολούθησης του προγράμματος λαμβάνει τα απαραίτητα μέτρα, στα οποία είναι δυνατόν και εφόσον κρίνεται κατάλληλο, να περιλαμβάνεται και η ευθανασία.
     Στην προκειμένη περίπτωση, ο αρμόδιος Δήμος είναι ο Δήμος Αθηναίων, ο οποίος εξακολουθεί να εφαρμόζει πρόγραμμα αντιμετώπισης αδέσποτων ζώων.
     Ο Υφυπουργός
     Α. ΚΟΝΤΟΣ»
     29. Στην με αριθμό 6896/24-1-05 ερώτηση των Βουλευτών κ. Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 6896/24-1-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσαν οι Βουλευτές κ.κ. Α. Τζέκης, Γ. Χουρμουζιάδης, για τα θέματα της αρμοδιότητάς μας, σας πληροφορούμε τα εξής:
     Οι κληρούχοι του Δημοτικού Διαμερίσματος Θεοδωρακίου του Δήμου Εξαπλατάνου Ν. Πέλλας κρίθηκαν δικαιούχοι με τις αριθμ. 4/1993 και 23/1993 αποφάσεις της Επιτροπής Απαλλοτριώσεων Έδεσσας κατά τη συμπληρωματική διανομή έτους 1994.
     Το τίμημα καθορίσθηκε σε μεταλλικές δραχμές, σύμφωνα με τις προϊσχύουσες διατάξεις των άρθρων 15 ν. 3194/1955 και 45 Ν.Δ/γματος 2185/52, στο 1/3 της τρέχουσας αξίας των εκτάσεων κατά το χρόνο της παραχώρησης, με τοκοχρεωλυτική εξόφληση του βεβαιωθέντος τιμήματος των κληρούχων.
     Με τη διάταξη του άρθρου 2 του ν. 3147/2003, οι κληρούχοι που αποκαταστάθηκαν μέχρι τη δημοσίευση του νόμου αυτού, οφείλουν μόνο το τίμημα που καθόρισε η Επιτροπή Απαλλοτριώσεων σε μεταλλικές δραχμές, με αξία κάθε μεταλλικής δραχμής ίσης με 30 λεπτά του ευρώ, απηλλαγμένο από τους τόκους και τις επιβαρύνσεις που προβλέπονται από τις διατάξεις των άρθρών 44 και 45 του Ν. Δ/γματος 2185/1952 και 6 του από 2-8-1958 Β. Δ/γματος, καθώς και την εξόφληση της βεβαιωθείσας οφειλής σε πέντε ίσες ετήσιες άτοκες δόσεις.
     Από την εφαρμογή των νέων διατάξεων, το τίμημα για τους κληρούχους της κατηγορίας αυτής μειώνεται στο ελάχιστο και ως εκ τούτου δεν τίθεται πλέον θέμα περαιτέρω μείωσης ή απαλλαγής.
     Ο Υφυπουργός
     Α. ΚΟΝΤΟΣ»
     30. Στην με αριθμό 7171/31-1-05 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 1210/18-3-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 10455/15-2-2005 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης του Βουλευτή κ. Γ. Παπαγεωργίου.
     Ο Υφυπουργός
     Α. ΚΟΝΤΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     31. Στην με αριθμό 7680/10-2-05 ερώτηση του Βουλευτή κ. Θάνου Μωραΐτη δόθηκε με το υπ’ αριθμ. Φ90022/6354/483/29-3-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην παραπάνω αναφορά που κατατέθηκε στη Βουλή από το Βουλευτή κ. Θ. Μωραΐτη, σχετικά με το ανωτέρω θέμα, σας γνωρίζουμε τα εξής:
     Το Υπουργείο μας μέσα στα πλαίσια της εκάστοτε ασκούμενης κοινωνικής πολιτικής, εκτός των άλλων, λαμβάνει τα αναγκαία μέτρα που προκρίνει ως κοινωνικά δίκαια για τις κατηγορίες των ασφαλισμένων αλλά και των μελών οικογένειάς τους που παρουσιάζουν σωματικές ή πνευματικές αναπηρίες, υπό το πρίσμα των πραγματικών αναγκών των εν λόγω προσώπων σε συνάρτηση βέβαια με τις γενικότερες κοινωνικοοικονομικές συνθήκες που επικρατούν, αλλά και με το κόστος που αυτά επιφέρουν στους ασφαλιστικούς οργανισμούς.
     Η παράμετρος μάλιστα του κόστους είναι πολύ σημαντική, δεδομένου ότι δεν είναι δυνατή η προώθηση νέων νομοθετικών ρυθμίσεων χωρίς την εξασφάλιση της μελλοντικής χρηματοδότησης των λαμβανομένων μέτρων κοινωνικής πολιτικής.
     Σύμφωνα με το άρθρο 42 του ν.1140/81, όπως ισχύει σήμερα, οι άμεσα ασφαλισμένοι και συνταξιούχοι όλων των ασφαλιστικών οργανισμών αρμοδιότητας Υπουργείου Απασχόλησης και Κοινωνικής Προστασίας, καθώς και τα μέλη οικογένειας τους που κρίνονται από τις αρμόδιες Υγειονομικές Επιτροπές ως πάσχοντες από παρα-τετραπληγία σε ποσοστό 67% και άνω παίρνουν το επίδομα παρα-τετραπληγίας, το οποίο ανέρχεται σε 20 ημερομίσθια ανειδίκευτου εργάτη.
     Με τη διάταξη της παρ.2 του άρθρου 5 του ν.3232/04, επεκτείνεται η χορήγηση του εξωϊδρυματικού επιδόματος και στις παρακάτω κατηγορίες ατόμων με αναπηρίες και συγκεκριμένα σε όσους:
     α. πάσχουν από μυασθένεια - μυοπάθεια με ποσοστό αναπηρίας 67% και άνω,
     β. έχουν ακρωτηριασμό κατά τα τέσσερα άκρα, από τον αστράγαλο και πάνω για τα δύο κάτω άκρα και από τον καρπό και πάνω για τα δύο άνω άκρα ή έχουν υψηλό μηριαίο ακρωτηριασμό των δύο κάτω άκρων ή πλήρη ακρωτηριασμό των δύο άνω άκρων ή αντίστοιχο ακρωτηριασμό του ενός κάτω άκρου και του ενός άνω άκρου, που δεν επιδέχονται εφαρμογής τεχνητού μέλους,
     γ. έχουν φωκομέλεια, που επιφέρει τον ίδιο βαθμό κινητικής αναπηρίας με την παραπάνω περίπτωση,
     δ. πάσχουν από σκλήρυνση κατά πλάκας που επιφέρει παραπληγία-τετραπληγία με ποσοστό αναπηρίας 67% και άνω ή
     ε. έχουν πλήρη ακρωτηριασμό του ενός άνω ή του ενός κάτω άκρου με ποσοστό αναπηρίας 67% και άνω που δεν επιδέχεται εφαρμογής τεχνητού μέλους.
     Στην τελευταία περίπτωση (του μονού ακρωτηριασμού) το ύψος του επιδόματος καθορίζεται στο δεκαπλάσιο του εκάστοτε ισχύοντος κατωτάτου ημερομισθίου ανειδίκευτου εργάτη (ΙΟΗΑΕ).
     Σε συνέχεια των παραπάνω, την τελευταία τουλάχιστον δεκαετία έχει ληφθεί δέσμη μέτρων για τα άτομα με αναπηρίες, όπως:
     (α) Παροχή δυνατότητας συνταξιοδότησης με ευνοϊκές προϋποθέσεις των πασχόντων από μεσογειακή ή δρεπανοκυτταρική ή μικροδρεπανοκυτταρική αναιμία, των νεφροπαθών, των μεταμοσχευμένων από συμπαγή όργανα και των αιμορροφιλικών τύπου Α ή Β.
     (β) Θέσπιση ευνοϊκότερων προϋποθέσεων συνταξιοδότησης για τις μητέρες αναπήρων τέκνων με ποσοστό 80% και άνω καθώς και τους συζύγους αναπήρων με το ίδιο ποσοστό αναπηρίας.
     (γ) Χορήγηση ολόκληρου του ποσού της σύνταξης του θανόντα γονέα στα ανάπηρα, με ποσοστό 80%, παιδιά που είναι ορφανά και από τους δύο γονείς και πάσχουν από νοητική υστέρηση ή αυτισμό ή βαριές αναπηρίες ή χρόνιες ψυχικές διαταραχές.
     (δ) Χορήγηση του επιδόματος απολύτου αναπηρίας στους τυφλούς συνταξιούχους, που συνταξιοδοτούνται με τις διατάξεις του ν. 612/77.
     Τέλος επισημαίνεται ότι όλα τα συνταξιοδοτικά αιτήματα που υποβάλλονται από Ομοσπονδίες και Ενώσεις που εκπροσωπούν κατηγορίες ατόμων με αναπηρίες εξετάζονται με ιδιαίτερη ευαισθησία με στόχο την εξάλειψη των τυχόν υφιστάμενων διαφοροποιήσεων.
     Ο Υπουργός
     Π. ΠΑΝΑΓΙΩΤΟΠΟΥΛΟΣ»
     32. Στην με αριθμό 8189/25-2-05 ερώτηση της Βουλευτού κ. Ροδούλας Ζήση δόθηκε με το υπ’ αριθμ. Φ90022/6318/1395/21-3-05 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ' αριθμ. 8189/25-02-2005 ερώτηση της Βουλευτού κ. Ροδούλας Ζήση, η οποία αφορά ελλείψεις ιατρών ειδικοτήτων του ΙΚΑ-ΕΤΑΜ στις Βόρειες Σποράδες, σας πληροφορούμε τα ακόλουθα όπως μας γνώρισε το ΙΚΑ-ΕΤΑΜ:
     Οι δικαιούχοι περίθαλψης στο Παράρτημα Σκιάθου είναι 2.638 και στο Παράρτημα Σκοπέλου 2.027. Στο Παράρτημα Σκιάθου προβλέπονται δύο (2) οργανικές θέσεις γιατρών (ενός παθολόγου και ενός οδοντιάτρου) αλλά σήμερα δεν υπηρετεί κανείς ιατρός, διότι δεν υπήρξε ενδιαφέρον εκ μέρους των γιατρών που να επιθυμούσαν να προσληφθούν στα εν λόγω Παραρτήματα.
     Οι ασφαλισμένοι του ΙΚΑ-ΕΤΑΜ της Σκιάθου, Σκοπέλου και Aλoνvήσoυ εξυπηρετούνται από τις ειδικότητες των ιατρών των Κέντρων Υγείας που υπάρχουν στη Σκιάθο και στη Σκόπελο. Το Ίδρυμα έχει δώσει συνταγολόγια ΙΚΑ στους ιατρούς των Κέντρων Υγείας και στους αγροτικούς ιατρούς της περιοχής προκειμένου να εξυπηρετούνται όσο το δυνατόν καλύτερα οι ασφαλισμένοι του. Όσοι δικαιούχοι περίθαλψης χρειάζονται ιατρό άλλης ειδικότητας κλείνουν ραντεβού και μεταβαίνουν στη Νομαρχιακή Μονάδα Υγείας ΙΚΑ-ΕΤΑΜ Βόλου. Στην περίπτωση αυτή το Ίδρυμα καλύπτει τα έξοδα μετακίνησης.
     Επιπλέον, σας γνωρίζουμε ότι η Διοίκηση του Ιδρύματος μετά την ψήφιση διάταξης Νόμου (άρθρο 10 του ν.3302/2004) για τη ρύθμιση του θέματος των προσλήψεων γιατρών-οδοντιάτρων στο ΙΚΑ-ΕΤΑΜ, σύμφωνα με την οποία παρέχεται η δυνατότητα σύναψης σύμβασης μίσθωσης έργου με ιατρούς-οδοντιάτρους, για κάλυψη αναγκών παροχής ιατρικών υπηρεσιών, σε όποιες περιοχές διαπιστώνεται έλλειψη, προγραμματίζει τη σύναψη συμβάσεων με γιατρούς σε όλη την επικράτεια και θα καταβάλει κάθε δυνατή προσπάθεια για την κάλυψη των ανωτέρω αναγκών λαμβάνοντας υπόψη τις ιδιαιτερότητες της περιοχής σε συνδυασμό με τους δικαιούχους περίθαλψης.
     Τέλος σας γνωρίζουμε ότι το Ίδρυμα εξετάζει παράλληλα όλα τα θέματα που ρυθμίζονται με τον Οργανισμό και σε προσεχή τροποποίησή του με παράλληλη αύξηση των θέσεων των ιατρών θα αντιμετωπισθούν και οι ανάγκες των Βορείων Σποράδων.
     Ο Υφυπουργός
     ΝΙΚΟΛΑΟΣ ΑΓΓΕΛΟΠΟΥΛΟΣ»
     33. Στην με αριθμό 8191/25-2-05 ερώτηση της Βουλευτού κ. Χρύσας Αράπογλου δόθηκε με το υπ’ αριθμ. Φ90022/5363/427/18-3-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην παραπάνω αναφορά, που κατέθεσε στη Βουλή η Βουλευτής κ. Χρ. Αράπογλου και σχετικά με το ανωτέρω θέμα αρμοδιότητάς μας, σας γνωρίζουμε τα ακόλουθα:
     1. Με τις διατάξεις του άρθρου 10 του ν.825/78, όπως αντικαταστάθηκε με το άρθρο 25 του ν.2556/97, θεσπίστηκε δυνατότητα συνταξιοδότησης στο 58ο έτος της ηλικίας και με τη συμπλήρωση 10.500 ημερών ασφάλισης. Με το άρθρο 32 του ν. 2874/2000 δόθηκε η δυνατότητα συνταξιοδότησης λόγω γήρατος με τη συμπλήρωση 10.500 Η.Ε. εκ των οποίων 7.500 σε βαρέα και ανθυγιεινά επαγγέλματα. και
     α) το 55ο έτος της ηλικίας για πλήρη σύνταξη
     β) το 53ο έτος για μειωμένη κατά 1/267 για κάθε μήνα που λείπει μέχρι τη συμπλήρωση του 55ου έτους της ηλικίας.
     Επιπλέον, σε αυτή την κατηγορία έχει δοθεί η δυνατότητα, κατ' εξαίρεση των ισχυουσών διατάξεων, δυνατότητα συνυπολογισμού για τη συμπλήρωση του χρόνου που υπολείπεται από τις 7500 έως και τις 10.500 και του χρόνου στρατιωτικής υπηρεσίας, χωρίς να απαιτείται η προϋπόθεση της συμπλήρωσης του 58ου έτους της ηλικίας.
     Οι διατάξεις αυτές είναι ειδικές και απαιτούν πραγματική παροχή εξαρτημένης εργασίας. Το αίτημα ώστε και οι περίοδοι κατά τις οποίες δεν εργάζονται οι εποχιακά απασχολούμενοι να συνυπολογίζονται για την συμπλήρωση των προϋποθέσεων συνταξιοδότησης λόγω 35ετίας δεν είναι δυνατό να υιοθετηθεί, γιατί θα συνεπάγετο δυσμενή διάκριση ,εις βάρος όλων των υπολοίπων ασφαλισμένων οι οποίοι κανονικά κατέβαλαν τις ασφαλιστικές τους εισφορές για το σύνολο των 10.500 ημερομισθίων και β. θα είχε μεγάλη οικονομική επιβάρυνση για το ΙΚΑ- ΕΤΑΜ, το οποίο θα καλείται να καταβάλει σε εργαζόμενους με 5.250 ένσημα το ποσό της σύνταξης που αντιστοιχεί σε 35 χρόνια ασφάλισης.
     Ο Υπουργός
     Π. ΠΑΝΑΓΙΩΤΟΠΟΥΛΟΣ»
     34. Στην με αριθμό 8185/25-2-05 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. 14914/22-3-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, σας ενημερώνουμε ότι η αρμόδια Ειδική Εισηγητική Επιτροπή επιφορτισμένη με την αξιολόγηση των δανείων των τσιγγάνων έχει σταματήσει τις εργασίες της, δεδομένου ότι, με βάση την υπ' αριθμ. 2/7886/0022/10-2-2004 ΚΥΑ (ΦΕΚ 287 Β'), η θητεία της έληξε την 31η Δεκεμβρίου 2004.
     Το ΥΠΕΣΔΔΑ, μετά την αναγκαιότητα που ανέκυψε για τη διασφάλιση των χορηγουμένων δανείων, τροποποίησε τη σχετική ΚΥΑ με την 7237/15-2-05 (ΦΕΚ 236/22-2-05, τευχ. Β') και με βάση αυτή πρόκειται να επανασυγκροτήσει την επιτροπή, για την υποβοήθηση της οποίας δημιουργεί βάση δεδομένων των αιτήσεων των δανείων.
     Επομένως, το υπόλοιπο των δανείων θα εξετασθεί όταν ολοκληρωθεί η βάση δεδομένων, έργο το οποίο υπολογίζεται να περαιωθεί σε εύλογο χρονικό διάστημα. Για το Δ. Ηράκλειας έχουν υποβληθεί στο ΥΠΕΣΔΔΑ 382 αιτήσεις, έχουν εξεταστεί 76, ενώ έχουν εγκριθεί με αποφάσεις του Γ.Γ. ΥΠΕΣΔΔΑ 52 αιτήσεις.
     Ο Υφυπουργός
     Α. ΝΑΚΟΣ»
     35. Στην με αριθμό 8176/25-2-05 ερώτηση του Βουλευτή κ. Χρήστου Χάιδου δόθηκε με το υπ’ αριθμ. 14915/22-3-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, σας ενημερώνουμε ότι με το υπ' αριθμ. 2705/20-1-05 έγγραφο του ΥΠΕΣΔΔΑ οι τράπεζες ανέστειλαν την υπογραφή νέων δανειακών συμβάσεων, προκειμένου να διασφαλιστούν τα χορηγούμενα δάνεια με τροποποίηση της υπ' αριθμ.13576/31-3-03 ΚΥΑ. Μετά τη δημοσίευση της τροποποιημένης ΚΥΑ (αριθ. 7237/ ΦΕΚ 236 Β', 22-2-05) έγινε άρση της αναστολής χορήγησης των δανείων με το υπ' αριθμ. 11430/2-3-05 νεώτερο έγγραφο του ΥΠΕΣΔΔΑ. Κατά συνέπεια δεν συντρέχει λόγος ανησυχίας σχετικά με τη χορήγηση των ήδη εγκεκριμένων δανείων.
     Σχετικά με το δεύτερο ερώτημα, σας ενημερώνουμε ότι στην παρούσα φάση δεν προβλέπεται νέα παράταση υποβολής αιτήσεων δανείων.
     Ο Υφυπουργός
     Α. ΝΑΚΟΣ»
     36. Στην με αριθμό 8179/25-2-05 ερώτηση του Βουλευτή κ. Θεόδωρου Σκρέκα δόθηκε με το υπ’ αριθμ. Β-518/21-3-05 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμ. πρωτ. 8179/25-02-05 που κατέθεσε στη Βουλή ο Βουλευτής κ. Θεοδ. Σκρέκας, σας πληροφορούμε τα παρακάτω:
     Σύμφωνα με την παράγραφο 3 του άρθρου 12 του ν.2963/2001 (Α΄268) «Οργάνωση και λειτουργία των δημοσίων επιβατικών μεταφορών με λεωφορεία, τεχνικός έλεγχος οχημάτων και ασφάλεια χερσαίων μεταφορών και άλλες διατάξεις», όπως τροποποιήθηκε και ισχύει, προβλέπεται η χρηματοδότηση των επενδύσεων των ΚΤΕΛ (αντικαταστάσεις λεωφορείων και έργα υποδομής) και συγκεκριμένα για τα ΚΤΕΛ που θα μετατραπούν σε Α.Ε., τα ΚΤΕΛ που δεν υποχρεούνται να μετατραπούν σε Α.Ε., τη ΔΕΑΣ ΡΟΔΑ, τη ΔΕΑΣ Κω και στους μετόχους αυτών με συνολική προβλεπόμενη χρηματοδότηση έως του ποσού των 88.041.085,84 ευρώ. Στο άρθρο 2 της υπ' αριθμ. οικ.Β-70092/5266/20-11-2003 (Β΄1771) κοινής απόφασης των Υπουργών Οικονομίας και Οικονομικών και Μεταφορών και Επικοινωνιών προβλεπόταν ως καταληκτική ημερομηνία υποβολής των αιτήσεων για χρηματοδότηση η 31 Αυγούστου 2004. Μέχρι τις 29 lουλίου 2004 οι αιτήσεις που είχαν κατατεθεί στην Υπηρεσία μας εξάντλησαν το παραπάνω ποσό.
     Το Υπουργείο έχει προβεί στις απαραίτητες ενέργειες για την συνέχιση της ως άνω χρηματοδότησης, υποβάλλοντας σχετικό αίτημα προς το Υπουργείο Οικονομίας και Οικονομικών, για την ικανοποίηση τουλάχιστον των αιτήσεων που κατατέθηκαν εμπρόθεσμα μέχρι της 31-8-2004 σύμφωνα με την αριθμ. οικ.Β-70092/5266/20-11-2003 (Β΄1771) κοινή απόφαση των Υπουργών Οικονομίας και Οικονομικών και Μεταφορών και Επικοινωνιών.
     Επισημαίνεται ότι εκτός του παραπάνω αιτήματος, για τις αιτήσεις που κατατέθηκαν εμπρόθεσμα, έχει ζητηθεί η συνέχιση της χρηματοδότησης, διότι υπάρχουν ακόμα πολλοί ιδιοκτήτες λεωφορείων σε πολλά ΚΤΕΛ της χώρας που ή δεν πρόλαβαν να αντικαταστήσουν τα λεωφορεία τους μέχρι τις 31-8-2004 ή τα αντικατέστησαν, αλλά μετά τις 31-8-2004.
     Ο Υπουργός
     ΜΙΧΑΛΗΣ Κ. ΛΙΑΠΗΣ»)
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στη συζήτηση των
     ΑΝΑΦΟΡΩΝ ΚΑΙ ΕΡΩΤΗΣΕΩΝ 
      Αναφορές και ερωτήσεις πρώτου κύκλου:
     Είναι η με αριθμό 5689/1-12-2004 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την ικανοποίηση αιτημάτων του Πολιτιστικού Συλλόγου Κνωσού.
     Η ερώτηση του κ. Στρατάκη έχει ως εξής:
     «Ο Πολιτιστικός Σύλλογος Κνωσού με απόφαση της Γενικής Συνέλευσης των μελών του, τα οποία επέδειξαν ύψιστη ευαισθησία, αλλά και τη βούληση προστασίας του ανακτόρου της Κνωσού, προτείνει λύσεις που σχετίζονται και με την πρόσφατη απόφαση-πρόταση του Δημοτικού Συμβουλίου Ηρακλείου για τον περιορισμό των αρχαιολογικών ζωνών με αντικειμενικά και επιστημονικά κριτήρια, προκειμένου να ξεπεραστούν οι αυθαίρετες επιλογές και αποφάσεις του απώτερου παρελθόντος.
     Ο Σύλλογος ζητά:
     * Την τροποποίηση του προεδρικού διατάγματος του 1976, με μέγιστο ύψος των κατοικιών αντί των 3,70 σε 6 μέτρα άνευ της σκεπής και στους τρεις οικισμούς (Μακρύ Τοίχο, Μπουγάδα, Μετόχι, Βλυχιά).
     * Την επέκταση σχεδίου στους οικισμούς Μακρύς Τοίχος, Μπουγάδα, Μετόχι, Βλυχιά, ανάλογα με τις δυνατότητες.
     * Τη μεταφορά του συντελεστή δόμησης στην περιοχή της Κνωσού.
     * Την τροποποίηση του ισχύοντα νόμου που επιτρέπει σε οικόπεδα εκτός οικισμού το κτίσιμο μόνο 20 τ.μ.
     * Την κοινή όψη των καταστημάτων μπροστά στο ανάκτορο με όλες τις πέργκολες από κεραμίδι.
     * Την αναδρομική ρύθμιση μηδενισμού των προστίμων ανέγερσης και διατήρησης.
     * Τη χορήγηση ποσοστού από τις εισπράξεις του αρχαιολογικού χώρου για την ανάπλαση της περιοχής γύρω από το ανάκτορο αλλά και ευρύτερα.
     Οι κάτοικοι της περιοχής, οι οποίοι επιθυμούν να παραμείνουν στον τόπο που γεννήθηκαν, αναλογίζονται τις συνέπειες τυχόν δυναμικών κινητοποιήσεων που κυοφορούνται και δικαστικών αγώνων στους οποίους παροτρύνονται και θέλουν να εξαντλήσουν όλα τα περιθώρια, προκειμένου να αποτραπούν δυσάρεστες εξελίξεις.
     Ερωτώνται οι κύριοι Υπουργοί αν προτίθενται να ικανοποιήσουν, πότε και ποια από τα προαναφερόμενα αιτήματα-προτάσεις του Πολιτιστικού Συλλόγου Κνωσού, προκειμένου οι κάτοικοι της περιοχής να ηρεμήσουν».
     Το λόγο έχει ο Υφυπουργός Περιβάλλοντος, Χωροταξίας και Δημοσίων Έργων.
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
     Σχετικά με τα αιτήματα που θέτει ο Πολιτιστικός Σύλλογος Κνωσού, θα ήθελα να σας ενημερώσω για τα εξής:
     Με το από 6.11.1976 προεδρικό διάταγμα, όπως έχει συμπληρωθεί και ισχύει σήμερα, έχουν καθοριστεί τα όρια ζωνών Α’ και Β’ προστασίας του αρχαιολογικού χώρου της Κνωσού, καθώς και οι ειδικοί όροι και περιορισμοί δόμησης των γηπέδων που εμπίπτουν στις ζώνες αυτών.
     (Στο σημείο αυτό εισέρχεται στην Αίθουσα ο Πρωθυπουργός κ. Κωνσταντίνος Καραμανλής χειροκροτούμενος από τους Βουλευτές του κόμματός του)
     Με το προεδρικό διάταγμα, έτσι όπως ισχύει σήμερα, δεν επιβάλλεται πλήρης απαγόρευση της δόμησης ούτε στην Α’ ούτε στη Β’ ζώνη προστασίας, αλλά ο περιορισμός αυτής σε σημαντικό βαθμό. Ειδικότερα, στην Α’ ζώνη προστασίας και στα γήπεδα που εμπίπτουν στους προϋφιστάμενους του 1923 οικισμούς, επιτρέπεται η ανέγερση κατοικιών και βοηθητικών κτισμάτων συνολικής επιφάνειας μέχρι ογδόντα τετραγωνικών μέτρων με μέγιστο ύψος τριάμισι μέτρα.
     Στα γήπεδα που εμπίπτουν στην υπόλοιπη, εκτός οικισμών προϋφιστάμενων του 1923, περιοχή, επιτρέπεται μόνο η ανέγερση γεωργικών εγκαταστάσεων μέχρι είκοσι τετραγωνικά μέτρα.
     Σύμφωνα με το ν. 3028/2002 περί προστασίας των αρχαιοτήτων και της πολιτιστικής κληρονομιάς, ο καθορισμός ή επανακαθορισμός των ορίων των ζωνών Α’ και Β’ προστασίας των αρχαιολογικών χώρων γίνεται με απόφαση του Υπουργού Πολιτισμού. 
     Σύμφωνα με σχετικό έγγραφο του Υφυπουργού Πολιτισμού, το οποίο σας έχει κοινοποιηθεί, κύριε συνάδελφε, το Υπουργείο Πολιτισμού δεν συμφωνεί με τη συγκεκριμένη πρόταση.
     Σε ό,τι αφορά τα πρόστιμα ανέγερσης και διατήρησης των αυθαιρέτων κτισμάτων θέλω να τονίσω ότι η σχετική νομοθεσία είναι ενιαία για όλα τα αυθαίρετα της χώρας. Συνεπώς δεν μπορούν να υπάρξουν για την Κνωσό –και επιτρέψτε μου να πω ότι δεν επιτρέπεται να υπάρξουν- ειδικές ευνοϊκές ρυθμίσεις. 
     Αναδρομική ρύθμιση μηδενισμού των προστίμων θα συνιστούσε έμμεση αποδοχή της αυθαίρετης δόμησης και ενθάρρυνση για νέα αυθαίρετα.
     Υπενθυμίζω ότι τα αυθαίρετα κτίσματα και οι κατασκευές εντός αρχαιολογικών χώρων, βάσει του άρθρου 15 του ν. 1337/1983, ουδέποτε νομιμοποιούνται και υποχρεωτικά κατεδαφίζονται.
     Τέλος, σε ό,τι αφορά στη δυνατότητα μεταφοράς συντελεστή δόμησης, αυτή είναι δυνατή, προβλέπεται δε με τις διατάξεις του ν. 3044/2002 περί μεταφοράς συντελεστή δόμησης.
     Ευχαριστώ, κυρία Πρόεδρε.
     ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κ. Στρατάκης.
     ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κυρία Πρόεδρε.
     Κύριε Υφυπουργέ, μας είπατε αυτά τα οποία γνωρίζουμε κι εμείς ότι προβλέπονται από τις υφιστάμενες διατάξεις. Δεν μας είπατε, όμως, τι θα γίνει με τα προβλήματα που έχουν δημιουργηθεί τα τελευταία χρόνια και, εν πάση περιπτώσει, με την καινούργια κατάσταση που διαμορφώνεται. Διότι είναι γνωστό ότι η αλλαγή των αρχαιολογικών ζωνών έγινε με το προεδρικό διάταγμα του 1985 από την αείμνηστη Μελίνα Μερκούρη και έκτοτε, παρά το ότι είδαμε αρκετές βελτιώσεις από αυτό το διάταγμα, δεν έχει γίνει καμία άλλη ενέργεια. 
     Το Υπουργείο ΠΕΧΩΔΕ, που είναι αρμόδιο να ρυθμίσει αυτά τα ζητήματα, απ’ ό,τι τουλάχιστον προκύπτει από την απάντησή σας, κωφεύει στις εξελίξεις, όπως διαμορφώνονται. 
     Και θα ήταν καλή ευκαιρία τώρα που είναι εδώ και ο κύριος Πρωθυπουργός και ως Υπουργός Πολιτισμού, να αντιμετωπίσουμε ξανά το θέμα που θέλουμε να βασιστεί σε αντικειμενικά και επιστημονικά κριτήρια των ζωνών, όταν μάλιστα ολόκληρο το δημοτικό συμβούλιο με αποφάσεις του προτείνει να υπάρξουν αλλαγές, γιατί διαπιστώνει και εκείνο ότι η υφιστάμενη κατάσταση, οι ισχύουσες διατάξεις δεν καλύπτουν ούτε τις ανάγκες αλλά ούτε στην πράξη βοηθούν να προστατευθεί ο αρχαιολογικός χώρος, ένας αρχαιολογικός χώρος που γνωρίζετε πάρα πολύ καλά -και το γνωρίζουν όλοι οι Έλληνες- ότι είναι μεγάλης αξίας, δέχεται εκατομμύρια επισκεπτών κάθε χρόνο και συμβάλλει τα μέγιστα στο Ταμείο Αρχαιολογικών Πόρων. Νομίζω, λοιπόν, ότι θα έπρεπε η πολιτεία να δώσει περισσότερη προσοχή. 
     Τώρα που οι κάτοικοι και το δημοτικό συμβούλιο υιοθετούν την αντίληψη που χρόνια παλεύουν, τεκμηριωμένη επιστημονικά από αρμόδιους αρχαιολόγους που λένε ότι οι προηγούμενες ρυθμίσεις έγιναν πολλές φορές στο πόδι, θέλουμε πραγματικά να πιστεύουμε ότι θα σκύψετε στο θέμα, ότι θα προσπαθήσετε να δώσετε λύσεις μέσα στα πλαίσια τα αντικειμενικά και επιστημονικά τεκμηριωμένα, για να μπορεί να υπάρξει μία λύση στα ζητήματα που θέτει εδώ ο πολιτιστικός σύλλογος. Γιατί έχουμε τους ανθρώπους εκεί, τους κατοίκους της περιοχής, να νιώθουν σαν ξένοι μέσα στο σπίτι τους, στον τόπο δηλαδή που γεννήθηκαν.
     Θέλω, κύριε Υφυπουργέ, να δείτε το ζήτημα αυτό, γιατί μ’ αυτήν την κατάσταση που διαμορφώνεται, με τη μη ανεκτικότητα της πολιτείας και την ολιγωρία να ρυθμίσει τις παρεμβάσεις σύμφωνα με αυτά που πρέπει να ισχύουν, δημιουργεί περισσότερα προβλήματα είτε από αυθαιρεσίες είτε από άλλες εξελίξεις όπως διαμορφώνονται, τις οποίες η πολιτεία δυστυχώς δεν έχει τη δυνατότητα αυτήν τη στιγμή να αντιμετωπίσει.
     Θέλω, λοιπόν, να ξαναδείτε το θέμα, γιατί πραγματικά αξίζει της προσοχής σας.
     ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κύριος Υφυπουργός.
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
     Θα ήθελα να τονίσω για μια ακόμη φορά ότι και για το ΥΠΕΧΩΔΕ η ανάδειξη και προστασία των αρχαιολογικών χώρων της χώρας μας είναι προτεραιότητα.
     Κύριοι συνάδελφοι, είναι όμως σαφές ότι το ΥΠΕΧΩΔΕ δεν μπορεί να συναινέσει σε αιτήματα, όπως αυτό που θέτει ο συγκεκριμένος σύλλογος, με το οποίο ζητείται η αναδρομική ρύθμιση μηδενισμού των προστίμων ανέγερσης και διατήρησης. Εξάλλου δεν μπορούμε να παραβλέψουμε σχετικές αποφάσεις τόσο της ολομέλειας του Συμβουλίου της Επικρατείας όσο και γνωμοδοτήσεις των νομικών συμβούλων των Υπουργείων. 
     Και αναφέρομαι συγκεκριμένα, κυρία Πρόεδρε, στην υπ’ αριθμόν 10/1988 απόφαση της ολομέλειας του Συμβουλίου της Επικρατείας, η οποία αναφέρει ότι: «Οι υφιστάμενες νομικές διατάξεις και ρυθμίσεις προστασίας του πολιτιστικού περιβάλλοντος δεν μπορούν να καταργηθούν ούτε να τροποποιηθούν επί τα χείρω, εκτός αν η τροποποίηση αυτή εισάγει καθεστώς περισσότερο προστατευτικό και ευνοϊκό για το πολιτιστικό περιβάλλον». 
     Προσθέτω ακόμη ότι σύμφωνα με το διάταγμα 181/85, όπως τροποποιήθηκε και ισχύει σήμερα, «εντός των ορίων οικισμών δεν περιλαμβάνονται περιοχές καλυπτόμενες από προεδρικά διατάγματα προστασίας ιστορικών τόπων, αρχαιολογικών χώρων και περιοχών ιδιαίτερου φυσικού κάλλους». Δεδομένου ότι ο αρχαιολογικός χώρος Κνωσού προστατεύεται από το προεδρικό διάταγμα που ανέφερα προηγουμένως, η επέκταση του σχεδίου των οικισμών που προτείνει ο Σύλλογος δεν είναι σύννομη. 
     Τέλος, σε ό,τι αφορά την πρόταση για χορήγηση ποσοστού από τις εισπράξεις του αρχαιολογικού χώρου για την ανάπλαση της ευρύτερης περιοχής, αποτελεί αντικείμενο του Υπουργείου Πολιτισμού, το οποίο είναι θετικό προς αυτήν την κατεύθυνση και σε συνεργασία με το ΥΠΕΧΩΔΕ μπορούμε να βρούμε ολοκληρωμένους τρόπους ανάδειξης της ευρύτερης περιοχής.
     Ευχαριστώ, κυρία Πρόεδρε.
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε, κύριε Υπουργέ.
     Αναφορές και ερωτήσεις δευτέρου κύκλου:
     Η με αριθμό 8849/16.3.2005 ερώτηση του Βουλευτή του Πανελλήνιου Σοσιαλιστικού Κινήματος κ. Μιλτιάδη Βέρρα προς τον Υπουργό Τουριστικής Ανάπτυξης, σχετικά με την κατασκευή αυτοκινητοδρομίου στην Πάτρα διαγράφεται λόγω κωλύματος του κυρίου Υπουργού.
     Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων.
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην 
     ΕΙΔΙΚΗ ΗΜΕΡΗΣΙΑ ΔΙΑΤΑΞΗ
     «Ειδική Συνεδρίαση της Ολομέλειας της Βουλής για τη συμπλήρωση 60 χρόνων από τη λήξη του Β’ Παγκοσμίου Πολέμου».
     Κυρίες και κύριοι συνάδελφοι, συμπληρώθηκαν εξήντα χρόνια από τη λήξη του Β’ Παγκοσμίου Πολέμου, ενός από τους μεγαλύτερους πολέμους της ανθρωπότητας, που έληξε έχοντας νικητές και όχι κερδισμένους. 
     Η 8η Μαΐου 1945 είναι ίσως η σημαντικότερη ημερομηνία στην ιστορία της ανθρωπότητας, η οποία γνώρισε και άλλες φορές τον πόλεμο, αλλά ποτέ πριν δεν γνώρισε τόση παράλογη βία -βία χωρίς όρια και σύνορα- με τίμημα τη ζωή δεκάδων εκατομμυρίων συνανθρώπων μας. Είναι ο πρώτος πόλεμος που οι υπεύθυνοι καταδικάστηκαν ως εγκληματίες πολέμου. Η πιο άγρια πλευρά της ανθρώπινης φύσης, που καλλιεργήθηκε συστηματικά και αδίστακτα από ολοκληρωτικές ιδεολογίες, βγήκε στο προσκήνιο της ιστορίας σπέρνοντας οδύνη και συμφορά. 
     Τιμούμε σήμερα, εδώ στη Βουλή, εκπροσωπώντας ολόκληρο τον ελληνικό λαό, τη γενιά του αλβανικού έπους, τους ήρωες των οχυρών του Ρούπελ, της μάχης της Κρήτης και του Γοργοποτάμου, τους αγωνιστές σε όλη την Ελλάδα και τη Μέση Ανατολή, όλους εκείνους που πολέμησαν και αντιστάθηκαν, που μαρτύρησαν στα βασανιστήρια των δυνάμεων κατοχής, αυτούς που πέρασαν από την κόλαση των στρατοπέδων συγκέντρωσης, όλους τους μαχητές που κράτησαν ψηλά τη σημαία της ελευθερίας και της πατρίδας μας.
     Ο πατριωτισμός και η ακλόνητη πίστη του ελληνικού λαού στο ιδανικό της ελευθερίας και της δημοκρατίας, η έμφυτη απόρριψη από αυτόν του φασισμού και κάθε μορφής ολοκληρωτισμού οδήγησαν στην αυθόρμητη και απαράμιλλη εθνική αντίσταση, υποδεικνύοντας σε όλον τον κόσμο ότι υπάρχει ένα χρέος απέναντι στον άνθρωπο και αυτό αποτελεί το ισχυρό δίδαγμα σε εμάς τους μεταγενέστερους. 
     Το τέλος του πολέμου βρήκε την ανθρωπότητα βαθιά τραυματισμένη, με εκατομμύρια νεκρούς, με αμέτρητους αναπήρους και ανυπολόγιστες υλικές καταστροφές. Όμως η τελική νίκη των δυνάμεων, που έδωσαν τον τιτάνιο αγώνα για να επικρατήσουν οι δημοκρατικές αξίες και το διεθνές δίκαιο, γέννησε ξανά την ελπίδα για έναν κόσμο ειρήνης, συνεργασίας και προόδου.
     Οι λαοί που έδωσαν τη νίκη στο αντιφασιστικό μέτωπο δεν είδαν, βεβαίως, όλα τους τα όνειρα και τις ελπίδες να επιβεβαιώνονται με το τέλος του πολέμου. Οι κρίσεις διαδέχονταν η μία την άλλη. Ελληνικός εμφύλιος πόλεμος, πόλεμος της Κορέας, εκστρατεία του Σουέζ, κρίση των πυραύλων στην Κούβα, Βιετνάμ, «πόλεμος των έξι ημερών», κατάρρευση της Γιουγκοσλαβίας, Αφγανιστάν, Ιράκ είναι μερικές μόνο από τις εστίες των συρράξεων με παγκόσμια εμβέλεια. Με το θανάσιμο ανταγωνισμό Ανατολής-Δύσης μετά τον πόλεμο εγκαινιάστηκε ο δρόμος της ταχύτητας των εξοπλισμών και προέβαλλε ολοένα και πιο εφιαλτική η απειλή των πυρηνικών όπλων. 
     Οι εξελίξεις σήμερα είναι ομαλές. Το τέλος του Ψυχρού Πολέμου απομάκρυνε την πιθανότητα μιας πυρηνικής σύγκρουσης που θα έγραφε τη λέξη «τέλος» στην ανθρώπινη ιστορία. Οι ολοκληρωτικές ιδεολογίες κατέρρευσαν και οι αρχές των ατομικών και πολιτικών δικαιωμάτων και της ειρηνικής συνύπαρξης φάνηκε να επικρατούν. Οι παγκόσμιες ισορροπίες που διαμορφώθηκαν αμέσως μετά το τέλος του πολέμου άλλαξαν ριζικά, ενώ η ανθρωπότητα προχώρησε με θεαματικά βήματα σε ορισμένους τομείς όπως ο επιστημονικός και ο τεχνολογικός.
     Ωστόσο, εξήντα χρόνια μετά τη λήξη του Β΄ Παγκοσμίου Πολέμου δεν μπορούμε να αγνοήσουμε την κατάσταση που διαμορφώνεται εκεί όπου η πληθυσμιακή έκρηξη συνυπάρχει με την ανείπωτη φτώχεια, την αλόγιστη χρήση της πυρηνικής ενέργειας, το κύμα των οικονομικών προσφύγων, το οποίο δεν μπορεί να μας αφήνει αδιάφορους. Οι εθνικιστικές εκρήξεις που συνδέονται με τα φαινόμενα αυτά περιέχουν πάντοτε κίνδυνο ευρύτερης ανάφλεξης. Οι τοπικές πολεμικές συγκρούσεις καθώς και η επιβολή του δικαίου του ισχυρότερου έναντι του διεθνούς δικαίου αποτελούν πηγή μόνιμης ανησυχίας και αλυσιδωτών προβλημάτων. Υπαρκτός είναι και ο κίνδυνος της τρομοκρατίας που υποδαυλίζεται από το θρησκευτικό φονταμενταλισμό, αλλά τρέφεται από την εξαθλίωση και την απελπισία. Οι καιροί είναι δύσκολοι, οι κίνδυνοι υπαρκτοί αλλά και η ελπίδα -θέλουμε να πιστεύουμε- ζωντανή. 
     Το ενδιαφέρον της χώρας μας εστιάζεται στην εγκαθίδρυση ειρήνης και σταθερότητας στην πάντα επιρρεπή σε συγκρούσεις Βαλκανική, μέσω της θεμελίωσης κράτους -δικαίου, σεβασμού των ανθρωπίνων δικαιωμάτων και της αρχής του απαραβίαστου των συνόρων και τη γενικότερη ενδυνάμωση και προστασία του κοινοβουλευτικού συστήματος από κρυφές ή φανερές επιβουλές. Η χώρα μας εφαρμόζει τις αρχές αυτές με την πραγματοποίηση της ευρωπαϊκής πολιτικής γειτονίας. 
     Το ελληνικό Κοινοβούλιο υποστηρίζει ενθέρμως αυτήν την πολιτική, η οποία ήδη πραγματοποιείται μέσω του σχεδίου δράσεως για τις επτά χώρες του πρώτου κύματος από την Ανατολική Ευρώπη και τη Μέση Ανατολή και διευρύνεται με τις χώρες του δευτέρου κύματος από το Νότιο Καύκασο και τη Μεσόγειο. Η Ελλάδα περιβάλλεται σχεδόν ολόκληρη από γείτονες της Ευρωπαϊκής Ένωσης και ως μία χώρα από τις παλαιότερες της Ευρωπαϊκής Ένωσης έχει μία ιδιαίτερη ευαισθησία στην προώθηση ενός τέτοιου προγράμματος. Αυτός είναι ο ρόλος που μας επιφυλάσσει η ιστορία και η θέση μας στον ευρωπαϊκό χάρτη. Καλούμαστε να παίξουμε ρόλο πρωταγωνιστικό στα Βαλκάνια, στη Μεσόγειο, στην Ευρώπη, διασφαλίζοντας και θωρακίζοντας ταυτόχρονα τα εθνικά μας δίκαια.
     Ευχαριστώ.
     (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
     Το λόγο έχει ο Πρωθυπουργός κ. Κωνσταντίνος Καραμανλής.
     ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Κυρίες και κύριοι συνάδελφοι, αφιερώνουμε αυτήν την ειδική συνεδρίαση της Βουλής στην 8η Μαΐου, στη νίκη των δυνάμεων της δημοκρατίας και του πολιτισμού ενάντια στις δυνάμεις του ολοκληρωτισμού. Στη νίκη των δυνάμεων του ανθρωπισμού ενάντια στις απαράδεκτες ιδέες για τη δήθεν φυλετική, εθνική ανωτερότητα.
     …Στην ημέρα που σήμανε το τέλος του πολέμου και την αρχή μιας νέας ιστορικής περιόδου για την Ελλάδα, για την Ευρώπη, για τον κόσμο. Ημέρα μνήμης, ημέρα τιμής, ημέρα χρέους. Μνήμης για τα εκατομμύρια των ανδρών και γυναικών που θυσιάστηκαν για τα πανανθρώπινα ιδανικά της ελευθερίας και της αξιοπρέπειας. Τιμής για τους λαούς που τόλμησαν και όρθωσαν το ανάστημά τους απέναντι στις δυνάμεις του ολοκληρωτισμού. Και χρέους απέναντι στο αγαθό της ειρήνης ως διαρκούς διεκδίκησης και όχι παθητικής αναμονής. Γιατί η ειρήνη δεν μπορεί να προσδιορίζεται αρνητικά ως απλή απουσία πολέμου. Είναι αγαθό που κατακτάται, που διασφαλίζεται με συνεχείς προσπάθειες και εμμονή σε αρχές και σε αξίες, αγαθό που απαιτεί κατανόηση, προσέγγιση, ανάπτυξη σχέσεων συνεργασίας και συνεννόησης μεταξύ των λαών. 
     Κυρίες και κύριοι συνάδελφοι, πολλοί από μας σ’ αυτήν την Αίθουσα δεν γνωρίσαμε τον πόλεμο. Η δική μου η γενιά, όπως και οι νεότερες, δεν γνώρισαν τον πόλεμο. Μεγάλωσε όμως με τις αφηγήσεις των μεγαλυτέρων και βίωσε πολλές από τις επιπτώσεις του. 
     Η δική μας γενιά γεννήθηκε και μεγάλωσε στη μεταπολεμική Ελλάδα, που έφερε στο σώμα της τα σημάδια εκείνης της τραγωδίας, που πάλευε για να σταθεί στα πόδια της, που προσπαθούσε να κλείσει τις πληγές της. Ήταν ένας καταστροφικός πόλεμος για την Ελλάδα και για ολόκληρο τον κόσμο. Η ανθρωπότητα βγήκε βαθιά τραυματισμένη και η Ευρώπη, το κυριότερο πεδίο των πολεμικών αντιπαραθέσεων, βρέθηκε κατεστραμμένη και διχασμένη. Ήταν ένας πόλεμος που άφησε δεκάδες εκατομμύρια νεκρούς, δεκάδες εκατομμύρια τραυματίες, ισοπεδωμένα χωριά, βομβαρδισμένες πόλεις, κατεστραμμένες χώρες. Ήταν ένας πόλεμος που άφησε σε όλους πόνο και πληγές, αλλά από την άλλη πλευρά και μνήμες και διδάγματα. Μνήμες από ιστορίες ηρωισμού, αυτοθυσίας, αντίστασης. Διδάγματα σε όλα τα επίπεδα, το πολιτικό, το οικονομικό, το στρατιωτικό. Άφησε και την υποχρέωση να μελετούμε με προσοχή την ιστορία μας. Γιατί η μελέτη του πολέμου είναι ο πιο αποτελεσματικός πόλεμος ενάντια στον πόλεμο. Άφησε, προπάντων, ένα μεγάλο «όχι» σε όλους τους λαούς, σε όποιο στρατόπεδο και αν είχαν βρεθεί, το «όχι» στον πόλεμο. 
     Η Ελλάδα πλήρωσε βαρύ τίμημα. Ο απολογισμός, περισσότεροι από μισό εκατομμύριο νεκροί και μια χώρα σχεδόν κατεστραμμένη. Μια χώρα όμως περήφανη και γενναία που θαυμάστηκε από τους εισβολείς και υμνήθηκε από τους συμμάχους. Οι Έλληνες πολέμησαν στο Αλβανικό Μέτωπο, στα οχυρά της Μακεδονίας και της Θράκης, αγωνίστηκαν στην Κρήτη, στη Ρούμελη, στην Ήπειρο, αντιστάθηκαν στο Γοργοπόταμο, στη Μέση Ανατολή, θυσιάστηκαν στο Δίστομο, στα Καλάβρυτα, στην Καισαριανή. Δεν υπολόγισαν το βαρύ αντίτιμο της θυσίας που απαιτούσε η ελευθερία και η ανθρώπινη αξιοπρέπεια, όπως δεν το υπολόγισαν και οι λαοί που βρέθηκαν στο ίδιο μέτωπο, οι Γάλλοι, οι Βρετανοί, οι Ρώσοι, οι Βέλγοι, οι Ολλανδοί, οι Δανοί, όπως δεν το υπολόγισαν και οι μαχητές που βρέθηκαν κοντά μας, στα ευρωπαϊκά πεδία του πολέμου και της αντίστασης από μακρινές συμμαχικές χώρες: την Αμερική, τον Καναδά, τη Νέα Ζηλανδία, την Αυστραλία. 
     Κυρίες και κύριοι συνάδελφοι, η ευθύνη όλων μας είναι να γνωρίζουμε την αλήθεια και τα διδάγματα που βγαίνουν από την ιστορία μας. Ευθύνη μας είναι να κρατάμε ζωντανές τις παρακαταθήκες των αγώνων και των θυσιών του λαού, κάθε λαού που αγωνίστηκε για τις ίδιες αρχές και αξίες. Η γνώση του παρελθόντος μάς βοηθά να καταλαβαίνουμε καλύτερα το παρόν και να σχεδιάζουμε πιο αποτελεσματικά το μέλλον. 
     Αυτή η διαδικασία, μια διαδικασία που είναι, τελικά, διαδικασία ωρίμανσης και συμφιλίωσης, έδειξε ξεκάθαρα και έδειξε σε όλους το δρόμο της συνεργασίας, της συνεννόησης, της συνένωσης. 
     Η σταδιακή ένωση της Ευρώπης ήταν το φιλόδοξο αλλά και ρεαλιστικό όραμα που έβαλαν σε εφαρμογή πρωτοπόροι οραματιστές, την ώρα που το ευρωπαϊκό τοπίο ήταν ακόμη γεμάτο ερείπια και απελπισία. Ήταν το καλύτερο μάθημα που διδαχθήκαμε μέσα από την καταστροφή. 
     Από τότε έως και σήμερα, η Ευρώπη κάνει σταθερά βήματα μπροστά. Το σύνθημα «όχι πια πόλεμος», που το Μάη του ’45 ακουγόταν από τα χείλη των λαών όλου του κόσμου, γίνεται απτή πραγματικότητα σε μια Ευρώπη που ενώνει τις δυνάμεις της. 
     Οι λαοί της ηπείρου μας -μιας ηπείρου που δοκιμάστηκε από τη φρίκη του πολέμου- αποδεικνύουμε ότι η συνεργασία είναι αποτελεσματικότερη από την αντιπαράθεση, ότι ο αλληλοσεβασμός είναι ωφελιμότερος από τη μισαλλοδοξία, ότι οι δεσμοί φιλίας και αμοιβαιότητας είναι ισχυρότεροι των όποιων διαφορών. 
     Σήμερα, εξήντα χρόνια μετά την κατάπαυση του πυρός, η Ενωμένη Ευρώπη γίνεται πρότυπο ειρήνης, δημοκρατίας, συνεργασίας. Διευρύνεται, ενισχύει τις δομές της, προχωρά στη δημιουργία μιας πολιτικής ένωσης κρατών και λαών, με στόχο την ανάπτυξη, την πρόοδο, την ευημερία. Διδάσκεται από το παρελθόν και πορεύεται στο δρόμο της συναδέλφωσης και της αλληλεγγύης. Ενώνεται και αποκτά τη δυνατότητα να είναι ενεργά παρούσα στο παγκόσμιο προσκήνιο ως φορέας ασφάλειας και σταθερότητας. Οι λαοί και οι πολίτες της ερχόμαστε διαρκώς ολοένα και πιο κοντά ο ένας στον άλλον. Μας ενώνουν κοινοί στόχοι και κοινά οράματα, μας ενώνουν οι εμπειρίες του παρελθόντος, που κάποτε δίχασαν και πλήγωσαν. 
     Αυτό δεν είναι λήθη, κυρίες και κύριοι συνάδελφοι, είναι το απόσταγμα των αγώνων και των θυσιών της. Αυτή είναι η δύναμή της, αυτή είναι η δύναμή μας. Να μπορούμε να ξεπερνούμε τις μαύρες σελίδες της ιστορίας. Να μπορούμε να κοιτάμε με νέα αντίληψη το αύριο. Να μπορούμε να σχεδιάζουμε και να ζούμε σε έναν κόσμο χωρίς μίσος, χωρίς διαχωριστικές γραμμές, χωρίς πολέμους. 
     Η διαδικασία της ευρωπαϊκής ενοποίησης έγινε πολιτικός και θεσμικός μηχανισμός για την παραγωγή συγκλίσεων και συναινέσεων ανάμεσα σε ανεξάρτητα, κυρίαρχα κράτη, ορισμένα από τα οποία είχαν βιώσει μακρές περιόδους εχθρότητας και ήταν έως τότε το ένα απέναντι στο άλλο, παραδοσιακά το ένα απέναντι στο άλλο. 
     Η Ευρωπαϊκή Ένωση γίνεται πόλος έλξης και πρότυπο προσαρμογής για τις κοινωνίες και τις χώρες της ευρύτερης περιοχής μας. Όμως το μέλημά μας δεν μπορεί να περιορίζεται στην Ευρώπη. Έχουμε χρέος όλα τα μέλη της διεθνούς κοινότητας να εργαζόμαστε και να συνεργαζόμαστε σε όλους τους διεθνείς οργανισμούς, σε όλα τα διεθνή φόρα, εκείνα που μπορούν να συμβάλλουν με τη δράση τους σε μια διαρκή προσπάθεια για την προάσπιση της ειρήνης. Έχουμε χρέος να εργαζόμαστε για να αντιμετωπίζονται αποτελεσματικότερα οι νέες αιτίες, οι νέες προκλήσεις, οι νέοι κίνδυνοι που απειλούν την ασφάλεια των πολιτών και την ειρήνη στον κόσμο, κυρίως μάλιστα η υπανάπτυξη και η διεύρυνση του χάσματος πλουσίων και φτωχών στον πλανήτη, η παράνομη διακίνηση ανθρώπων, ο ρατσισμός, η ξενοφοβία, η διασπορά όπλων μαζικής καταστροφής, η διεθνής τρομοκρατία.  
     Κυρίες και κύριοι συνάδελφοι, η προάσπιση της ειρήνης και η ενίσχυση της ασφάλειας των λαών απαιτούν συνεχή επαγρύπνηση και συνεχή δράση από πλευράς και κυβερνήσεων και διεθνών οργανισμών. Απαιτούν πολιτικές για την ευημερία των πολιτών αλλά και μέριμνα για τις κοινωνίες που έχουν μεγαλύτερη ανάγκη. Απαιτούν ισχυρούς δημοκρατικούς θεσμούς, σεβασμό στην ισονομία, τη δικαιοσύνη, τη διαφάνεια, τη χρηστή διαχείριση, τα ανθρώπινα δικαιώματα πάνω απ’ όλα. 
     Η διεθνής κοινότητα έχει χρέος να εργάζεται για τον περιορισμό της πείνας στον κόσμο, για την καταπολέμηση του αναλφαβητισμού, για την ανάπτυξη συνεργασίας μεταξύ των λαών, για την αποτροπή κρίσεων, για την εδραίωση της ειρήνης παντού. 
     Ο Οργανισμός των Ηνωμένων Εθνών, ως θεματοφύλακας της διεθνούς νομιμότητας και ως μηχανισμός διαμόρφωσης διεθνούς συνεργασίας και αλληλεγγύης, είναι το θεμελιώδες πλαίσιο για την προώθηση αυτών των στόχων. Συστάθηκε στο πνεύμα της πρώτης μεταπολεμικής περιόδου και έχει στόχο του όχι μόνο την αποτροπή του πολέμου και την εδραίωση της ειρήνης αλλά και τη διασφάλιση ενός καλύτερου μέλλοντος σε ολόκληρο τον πλανήτη. Σήμερα για να επιτελεί αποτελεσματικότερα τη γιγαντιαία αποστολή του, χρειάζεται προσαρμογές τόσο στη δομή όσο και στη λειτουργία του. Χρειάζεται να αναβαθμιστεί στη βάση των αρχών και των αξιών που πρεσβεύει, ώστε να ανταποκρίνεται πληρέστερα, αμεσότερα, αποτελεσματικότερα στις ανάγκες του σημερινού κόσμου, στις διεθνείς προκλήσεις, στις διεθνείς περιστάσεις του 21ου αιώνα. 
     Η Ελλάδα ως μη μόνιμο μέλος του Συμβουλίου Ασφαλείας συμμετείχε ενεργά με τις δυνατότητες που διαθέτει στη μεγάλη και διαρκή υπόθεση που αφορά την προάσπιση και την εμπέδωση της ειρήνης. Στηρίζουμε την προσπάθεια του Γενικού Γραμματέα του ΟΗΕ για την αναθεώρηση της δομής και της λειτουργίας, για την αναβάθμιση και την ενίσχυση της αποτελεσματικότητας του Οργανισμού.
     Η Ελλάδα, μια χώρα που πρωτοστάτησε στους συμμαχικούς αγώνες για τη νίκη της ελευθερίας και της δημοκρατίας, εργάζεται για την ειρήνη, για τη σταθερότητα, για την ασφάλεια στην περιοχή μας, στην Ανατολική Μεσόγειο, στη Νοτιοανατολική Ευρώπη, στον κόσμο. Εργαζόμαστε για την ειρηνική συνύπαρξη και τη συνεργασία χωρών και λαών, για το σεβασμό του Διεθνούς Δικαίου, των διεθνών κανόνων και των συνθηκών, για το σεβασμό στις ατομικές ελευθερίες και στα ανθρώπινα δικαιώματα, για τη στήριξη των πληθυσμών που έχουν μεγαλύτερη ανάγκη. 
     Αυτοί είναι οι στόχοι της πολιτικής μας στη διεθνή σκηνή. Αυτά είναι τα θεμελιώδη στοιχεία της συμμετοχής της Ελλάδας στο διεθνές περιβάλλον. Αυτούς τους στόχους υπηρετούμε. Όλα αυτά είναι χρέος στην επέτειο που τιμούμε, αλλά πάνω απ’ όλα είναι χρέος στις γενιές του σήμερα και του αύριο. 
     Σας ευχαριστώ για την προσοχή σας.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Αρχηγός της Αξιωματικής Αντιπολίτευσης κ. Γεώργιος Παπανδρέου.
     ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρίες και κύριοι συνάδελφοι, τιμούμε σήμερα τους αγώνες εκατομμυρίων ανώνυμων πολιτών, στρατιωτών και αμάχων. Εξήντα χρόνια μετά τη νίκη κατά των δυνάμεων του ναζισμού και του φασισμού, εξήντα χρόνια από την τελευταία παγκόσμια σύρραξη, από τις εκατόμβες των θυμάτων, από την κυριαρχία της βίας απέναντι στις αξίες της ζωής, της ελευθερίας και της δημοκρατίας, τιμούμε στην Ευρώπη και στον υπόλοιπο κόσμο τα αθώα θύματα της βαρβαρότητας.
     Η δική μου πρώτη εικόνα αυτής της βαρβαρότητας ήταν όταν μικρός ψάχνοντας στη βιβλιοθήκη του παππού μου, άνοιξα ένα λεύκωμα περιμένοντας να δω ωραίες φωτογραφίες. Βρέθηκα, όμως, μπροστά σε φωτογραφίες που προκαλούσαν φρίκη και σοκ. Το λεύκωμα ήταν μία μαρτυρία από το λιμό στην Αθήνα επί κατοχής. Ήταν μία μικρή μαρτυρία του φασισμού που έπληξε την ανθρωπότητα και την Ελλάδα. Ήταν ένα μάθημα ιστορίας που σε σημαδεύει και σε υποχρεώνει να αγωνιστείς για να μη βρεθεί ξανά η ανθρωπότητα μπροστά στον κίνδυνο της καταστροφής.
     Ο ελληνικός λαός μπήκε στην πρωτοπορία του αντιφασιστικού αγώνα. Οι Έλληνες με πατριωτισμό δεν υπολόγισαν τη στρατιωτική δύναμη και νίκησαν τον ιταλικό φασισμό στο μέτωπο της Αλβανίας. Πάλεψαν με γενναιότητα απέναντι στη ναζιστική κατοχή και ανέπτυξαν το πιο μαζικό απελευθερωτικό κίνημα Εθνικής αντίστασης στην Ευρώπη. Δυστυχώς, ακόμη και σήμερα, η ιστορική μνήμη και το χρέος των κατακτητών απέναντι στα θύματα και στην Ελλάδα δεν έχει πλήρως αποκατασταθεί. Δεν έχουμε το δικαίωμα να ξεχνάμε την ιστορία μας. Δεν ξεχνάμε και τιμούμε την ιστορία των λαών που δοκιμάστηκαν. Δεν ξεχνάμε και τιμούμε τα εκατομμύρια των Εβραίων που θυσιάστηκαν στα στρατόπεδα συγκέντρωσης, στα κρεματόρια της ναζιστικής Γερμανίας, σε ένα ολοκαύτωμα που αποτελεί μία από τις πιο μελανές σελίδες της ανθρώπινης ιστορίας. 
     Δεν ξεχνάμε όλους όσοι εξοντώθηκαν σε μία οργανωμένη επιχείρηση φυλετικής καθαρότητας εξαιτίας της διαφορετικότητάς τους απέναντι στην άρια φυλή. Μαζί με αυτούς δεν ξεχνάμε και πολλές άλλες μειονότητες, όπως τους Τσιγγάνους, τους ομοφυλόφιλους, τους Βλάχους, που πλήρωσαν με τη ζωή τους τη διαφορετικότητά τους. 
     Δεν ξεχνάμε και τιμούμε τις δεκάδες εκατομμύρια του ρώσικου λαού, που συνέβαλαν καθοριστικά στη νίκη των συμμαχικών δυνάμεων και στην απελευθέρωση της Ευρώπης. Καμία πολιτική σκοπιμότητα δεν μπορεί να αμφισβητήσει τη δική τους προσφορά. Δεν ξεχνάμε και τιμούμε τις θυσίες των χιλιάδων Αμερικανών στα ευρωπαϊκά πεδία των μαχών, των Βρετανών, των Αυστραλών, των Νεοζηλανδών, των μαχητών των απελευθερωτικών κινημάτων στην Πολωνία, στη Γιουγκοσλαβία και αλλού. 
     Σήμερα τιμούμε ιδιαίτερα τους δεκάδες χιλιάδες συμπατριώτες μας και κρατάμε ζωντανή τη μνήμη του ηρωισμού και των θυσιών τους. Κρατάμε ζωντανή την ιστορική μνήμη για τις νεότερες γενιές. Θυμόμαστε τους Έλληνες αντάρτες και την ιστορία της Εθνικής Αντίστασης. Το δικό μας ολοκαύτωμα στο Δίστομο, το μαρτυρολόγιο των εκτελεσθέντων από τις δυνάμεις κατοχής στα Καλάβρυτα, στην Καισαριανή και αλλού, στις άλλες μαρτυρικές πόλεις, όσους εκτοπίστηκαν στα μαρτυρικά γερμανικά στρατόπεδα συγκέντρωσης και αναγκαστικής εργασίας και είτε χάθηκαν είτε σημαδεύτηκαν από τη βαρβαρότητα. Τους θυμόμαστε, όπως θυμόμαστε τους νεκρούς από την πείνα και την εξαθλίωση, των πενήντα πέντε χιλιάδων περίπου Εβραίων συμπατριωτών μας.
     Το «δεν ξεχνώ» δεν είναι μόνο μία συλλογική υποχρέωση απέναντι στο παρελθόν. Είναι συγχρόνως μία πράξη εγρήγορσης και αντίστασης για το μέλλον. 
     Αυτή την ιστορική ευθύνη ανέλαβε η τότε Κυβέρνηση του ΠΑΣΟΚ, η Κυβέρνηση του Ανδρέα Παπανδρέου, με την αναγνώριση της Εθνικής Αντίστασης, της καθολικής αντίστασης του λαού μας, που αποτέλεσε πράξη τιμής, μνήμης και συμφιλίωσης, που σηματοδότησε το πραγματικό τέλος του εμφυλίου πολέμου. 
     Η νίκη για μας συνέβαλε στην εθνική ολοκλήρωση με την ενσωμάτωση των Δωδεκανήσων. Δεν κατορθώσαμε όμως να αποτρέψουμε τον καταστροφικό εμφύλιο πόλεμο που ακολούθησε. 
     Κύριοι συνάδελφοι, η δίψα των λαών της Ευρώπης και του κόσμου για ειρήνη, συνέβαλε στη διαμόρφωση ενός νέου διεθνούς συστήματος. Ιδρύθηκε ο ΟΗΕ. Προωθήθηκαν οι θεμελιώδεις δημοκρατικές αρχές και τα ανθρώπινα δικαιώματα. Ο πρώτος Γενικός Γραμματέας των Ηνωμένων Εθνών, ο Σουηδός Dag Hammarskjold, μίλησε το 1955 για το ρόλο των Ηνωμένων Εθνών προφητικά. Είπε τα εξής: «Καθένας μας σήμερα ανήκει σε ένα έθνος και σε μία παράδοση, αλλά παράλληλα συμμετέχουμε ως πολίτες του κόσμου στην παγκόσμια κοινωνία και αυτό δεν μας επιτρέπει να κλειστούμε στον εαυτό μας». 
     Το ερώτημα, όπως είπε ο Hammarskjold, δεν είναι είτε το έθνος είτε η παγκόσμια κοινότητα. Το ερώτημα είναι πώς θα υπηρετήσουμε καλύτερα την παγκόσμια κοινότητα, προσφέροντας υπηρεσία στην πατρίδα μας και πώς θα υπηρετήσουμε καλύτερα την πατρίδα μας προσφέροντας υπηρεσία στην παγκόσμια κοινότητα. Μιλούσε προφητικά για τη διπλή συνείδηση του καθημερινού πολίτη που, αφοσιωμένος στις ρίζες του, συμμετέχει σε μία νέα κοινότητα αξιών. 
     Το όραμα μιας κοινότητας αρχών και αξιών ήταν κι εκείνο που οραματίστηκαν οι πατέρες της Ευρωπαϊκής Ένωσης. Παρά τον Ψυχρό Πόλεμο, τη διαίρεση της Ευρώπης, την πυρηνική απειλή των υπερδυνάμεων, το όραμα μιας διαφορετικής Ευρώπης επιβίωσε και σήμερα είναι ζωντανό το όραμα της Ευρώπης, της ειρήνης, της δημοκρατίας, της ελευθερίας, της προστασίας των ανθρωπίνων δικαιωμάτων, των δικαιωμάτων των μειονοτήτων, της κοινωνικής αλληλεγγύης, της καταπολέμησης της φτώχειας και της δημιουργίας ενός ισχυρού κοινωνικού κράτους, ενάντια στον εθνικό ρεβανσισμό. Η εμβάθυνση, η συνοχή της ευρωπαϊκής ενοποίησης, αποτελούν μία μοναδική στρατηγική πρόταση για το κοινό μας μέλλον στην Ευρώπη. Η εμπειρία της πρωτόγνωρης αυτής περιόδου ειρήνης υποχρεώνει όλες τις προοδευτικές δυνάμεις να συνασπιστούμε και να προωθήσουμε την ευρωπαϊκή ενοποίηση.
     Είναι μία πολιτική ευθύνη απέναντι στους νέους, αλλά όχι μόνο, στην Ευρώπη αλλά και αλλού, όπου μας παρακολουθούν και αυτοί με ελπίδα για ένα διαφορετικό μοντέλο παγκόσμιας κοινωνίας και διακυβέρνησης.
     Κυρίες και κύριοι συνάδελφοι, λαός χωρίς ιστορική μνήμη είναι λαός χωρίς μέλλον. Ωστόσο, και η ιστορική μνήμη δεν πρέπει να μας αιχμαλωτίσει, αλλά να μας απελευθερώσει και να αποτελέσει μία μόνιμη πηγή γνώσης, ανακάλυψης και αναζήτησης για το σήμερα και το αύριο. 
     Η σχέση Γαλλίας-Γερμανίας, που τόλμησαν να υπερβούν το παρελθόν τους, ωφέλησε τους λαούς και την ειρήνη. Αποτελεί ένα ιστορικό μήνυμα και παράδειγμα για το σήμερα. Με την ευρωπαϊκή πορεία της δικής μας περιοχής, της Κύπρου, των Βαλκανίων, της Τουρκίας, αλλά και με την ευρωπαϊκή συνεργασία με τη Μεσόγειο, τη Μαύρη Θάλασσα και τον Καύκασο, ανοίγουμε νέους δρόμους ελπίδας, ώστε οι λαοί και οι πολιτικές τους ηγεσίες να μπορέσουν να υπερβούν το παρελθόν και να οικοδομήσουν ένα ειρηνικό μέλλον, να πέσουν τα διαχωριστικά τείχη και μίση.
     Κυρίες και κύριοι συνάδελφοι, απέναντι στα σημερινά φαινόμενα ρατσισμού και ξενοφοβίας, υπερεθνικισμού, αντισημιτισμού, ισλαμοφοβίας, βίας και τρομοκρατίας, μπροστά στα μεγάλα οικονομικά προβλήματα ανισότητας και φτώχειας, πείνας, υποβάθμισης του περιβάλλοντος, επιδημιών, μπροστά σε υπεραπλουστεύσεις και απολυτότητες που διαιρούν τον κόσμο στον καλό και τον κακό, εμείς πρέπει να αντιτάξουμε το μήνυμα του Β΄ Παγκοσμίου Πολέμου, που δεν είναι άλλο από το ότι αξίζει να δώσουμε τη μάχη για την ειρήνη, τη σταθερότητα, τη συνεργασία, την πρόοδο, την ενδυνάμωση των δημοκρατικών δομών, τη διασφάλιση του ρόλου του ΟΗΕ και την πολυμερή δράση. Η μάχη που αξίζει να δίνουμε καθημερινά, είναι η μάχη για μία δίκαιη τάξη πραγμάτων στον κόσμο, η μάχη για μία δίκαιη κοινωνία.
     Σας ευχαριστώ.
     (Χειροκροτήματα από όλες τις πτέρυγες)
     ΠΡΟΕΔΡΟΣ (Άννα Μπενάκη-Ψαρούδα): Το λόγο έχει η Πρόεδρος της Κοινοβουλευτικής Ομάδας του Κομμουνιστικού Κόμματος Ελλάδας κ. Αλέκα Παπαρήγα.
     ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Πραγματικά, ως Κομμουνιστικό Κόμμα Ελλάδας αισθανόμαστε την ανάγκη για άλλη μια φορά να πούμε: τιμή και δόξα στους λαούς της Ευρώπης, στα κινήματα της αντίστασης, που με θυσίες, με εκατομμύρια θύματα και με τεράστιες δυσκολίες κατάφεραν να οδηγήσουν το Β’ Παγκόσμιο Πόλεμο σε μία θετική έκβαση! Ως θετική έκβαση, βεβαίως, θεωρούμε τη νίκη κατά του γερμανοϊταλικού φασισμού.
     Αυτό το «τιμή και δόξα» εμείς δεν το λέμε μόνο γιατί πήραν το όπλο στο χέρι και υπερασπίστηκαν τη χώρα τους, την πατρίδα τους και τα σύνορά τους και το δικαίωμα να ζουν ανεξάρτητοι. Αν θέλετε, αυτή η τάση, αυτή η ιδιότητα είναι έμφυτη στους λαούς, αρκεί να παρεμποδίσουν τη νόθευση του γνήσιου πατριωτισμού και διεθνισμού. 
     Το λέμε και για έναν άλλο λόγο. Αν κοιτάξει κανείς την ιστορία του Β’ Παγκοσμίου Πολέμου σε κάθε χώρα, θα δει ότι στις περισσότερες χώρες –και μιλάμε για την καπιταλιστική Ευρώπη- συνέβη το εξής –όχι περίεργο για μας και ανεξήγητο- πράγμα: Στην ηγεσία των κινημάτων της αντιφασιστικής πατριωτικής αντίστασης -στις περισσότερες χώρες, επισημαίνω- δεν ήταν οι κυβερνήσεις, τα κόμματα εξουσίας, οι πολιτικές δυνάμεις εξουσίας. Δεν συνέπεσε δηλαδή η ηγεσία της εθνικής αντίστασης να ταυτίζεται με την κρατική ηγεσία. 
     Στις περισσότερες χώρες, στην ηγεσία των δυνάμεων της εθνικής αντίστασης ήταν ριζοσπαστικές, προοδευτικές δυνάμεις, ήταν οι κομμουνιστές, τα κομμουνιστικά κόμματα.
     Κάθε κόμμα έχει δικαίωμα να βλέπει την ιστορία από τη δική του κοσμοθεωρητική και πολιτική σκοπιά και είναι πολύ φυσιολογικό να μη συμπίπτουμε ούτε στην εξήγηση τού γιατί έγινε ο πόλεμος αλλά ούτε και στην αξιολόγηση της μεταπολεμικής εποχής.
     Ωστόσο,  συνυπάρχουν αντικειμενικά γεγονότα. Οι νεότερες γενιές, οφείλουν να ξέρουν ότι υπήρχαν εκείνες οι δυνάμεις, οι μαζικές, οι πατριωτικές, οι πολιτικές, που έμειναν στη χώρα τους και σήκωσαν όλα τα βάρη της Αντίστασης. Ήταν η πλειοψηφία του λαού σε κάθε χώρα, γιατί αν δεν ήταν η πλειοψηφία, δεν θα μπορούσε να υπάρξει τελική νίκη. 
     Υπήρξαν, όμως, δυνάμεις και επιφανείς προσωπικότητες, που είτε έσκυψαν το κεφάλι είτε συμβιβάστηκαν είτε λούφαξαν – με συγχωρείτε για τη θέση μου- είτε λαμβάνοντας υπόψη και τις ελληνικές εμπειρίες, αλλά και τις εμπειρίες άλλων χωρών προτίμησαν να πάνε στο Λονδίνο ή στο Κάιρο και να περιμένουν από εκεί την τελική έκβαση του πολέμου, και ανάλογα, την κατάλληλη στιγμή, να πάνε στις χώρες τους, όπως έγινε και στην Ελλάδα, για να δράσουν. 
     Αυτά είναι γεγονότα, τα οποία δεν πρέπει να ξεφεύγουν από την προσοχή μας, όσο και αν είμαστε όλοι φορτισμένοι συναισθηματικά με τα πενήντα εκατομμύρια νεκρούς του Β΄ Παγκοσμίου Πολέμου, με τις απίστευτες θυσίες, που δέχθηκαν οι λαοί και  οι οποίες δεν τελείωσαν, βεβαίως, με τη λήξη του πολέμου. 
     Γιατί έγινε ο Β΄ Παγκόσμιος Πόλεμος; Είναι περιττό να το συζητήσουμε σήμερα; Είναι περιττό να το συζητήσουμε σήμερα σε ολόκληρη την Ευρώπη; Μήπως, γιατί βρέθηκε κάποιος τρελός ή ημίτρελος εθνικιστής, οπαδός και εραστής της αρίας φυλής, αντισημίτης και βαθύτατα αντικομμουνιστής, προσθέτουμε εμείς;
     Δεν γίνονται έτσι εύκολα οι πόλεμοι. Οι τρελοί δεν μπορούν να προκαλέσουν τους πολέμους. Ο Β΄ Παγκόσμιος Πόλεμος, ως ένα βαθμό, έγινε για τους ίδιους λόγους που έγινε και ο Α΄ Παγκόσμιος Πόλεμος. Άλλωστε οι δυνάμεις που πρωτοστάτησαν ήταν ίδιες. Για τη διανομή των αγορών έγινε ο Β΄ Παγκόσμιος Πόλεμος. 
     Στο Β΄ Παγκόσμιο Πόλεμο, βεβαίως, κάποιοι, όπως η Γερμανία, ήθελαν να διορθώσουν τα κακώς, γι’ αυτούς, κείμενα, την ήττα που δέχθηκαν στον Α΄ Παγκόσμιο Πόλεμο. Η Μεγάλη Βρετανία, η Γαλλία και, από πιο μακριά, οι Ηνωμένες Πολιτείες ήθελαν μια διαφορετική έκβαση, για να εδραιώσουν τη δική τους ηγεμονία. 
     Υπήρχε, όμως, και ένα δεύτερο στοιχείο σ΄ αυτόν τον παγκόσμιο πόλεμο. Δεν ήταν μόνο οι ενδοκαπιταλιστικές ή οι ενδοϊμπεριαλιστικές αντιθέσεις, που λέμε εμείς. Αν τις τονίζουμε, είναι γιατί και σήμερα είναι παρούσες και κυρίαρχες. Αυτές γεννούν τον πόλεμο. Υπήρχε και ένας δεύτερος παράγοντας, στενά διαπλεκόμενος με τον πρώτο. Ήταν το «τσάκισμα» του πρώτου σοσιαλιστικού κράτους στην Ευρώπη. Αν κανείς έχει αμφισβήτηση γι’ αυτό, ας το ψάξει καλύτερα. Βεβαίως, θα μου πείτε ότι η Σοβιετική Ένωση ήταν με τη μια πλευρά, με το ένα μέτωπο και σωστά ήταν. Ας μην ξεχνάμε, όμως, ότι η διαπάλη ανάμεσα στο καπιταλισμό και στον σοσιαλισμό υπήρχε και μέσα στη συμμαχία. Θα ήθελα απλώς να σταθώ, υπενθυμίζοντας αδρά ορισμένα γεγονότα, τα οποία έχουν μεγάλη αξία όχι μόνο ιστορική, αλλά και για το σήμερα. 
     Δεν θα μπορούσα να απαντήσω εγώ, παραδείγματος χάρη, αν ο Β΄ Παγκόσμιος Πόλεμος ήταν δυνατόν να ματαιωθεί. Πιθανόν όχι. Διότι η ενδοϊμπεριαλιστικές αντιθέσεις ήταν πάρα πολύ ισχυρές. Όμως, θα μπορούσε έγκαιρα να αναχαιτιστεί η Γερμανία και να μη φθάσουν τα πράγματα εκεί που έφθασαν. Δυστυχώς η Μεγάλη Βρετανία, η Γαλλία και οι Ηνωμένες Πολιτείες από μακριά, όταν άρχισαν να βλέπουν την Ευρώπη σαν ένα πεδίο για να μπουν δυνατά, συνειδητά άφησαν να χαθεί πολύτιμος χρόνος και μάλιστα βοήθησαν τη Γερμανία να προσαρτήσει κράτη. 
     Ποια κράτη; Αυτά που ήταν γειτονικά στη Σοβιετική Ένωση. Αντέδρασαν,  όταν είδαν ότι δεν περνούσε το σχέδιο να γίνει ένας γερμανοσοβιετικός πόλεμος, να ηττηθεί η Σοβιετική Ένωση, να αδυνατίσει η Γερμανία και τότε να δώσουν εκ τους ασφαλούς οι ίδιοι τη μάχη με τη Γερμανία, να τη γονατίσουν και η διανομή των αγορών να γίνει με τον καλύτερο, γι’ αυτούς, τρόπο. 
     Αυτή ήταν η αιτία του πολέμου. Δεν μπορούμε να την ξεχάσουμε, γιατί σήμερα δεν υπάρχει, βεβαίως, σοσιαλιστικό σύστημα οργανωμένο. Όμως, παραμένει και η ενδοϊμπεριαλιστική αντίθεση και η αντίθεση με τους λαούς και τις δυνάμεις του σοσιαλισμού. Γι’ αυτό είμαστε εξαιρετικά ανήσυχοι για τη σημερινή κατάσταση. 
     Ορισμένοι λένε ότι ο Β΄ Παγκόσμιος Πόλεμος ήταν ο πόλεμος ανάμεσα στις δυνάμεις της δημοκρατίας και στις δυνάμεις του ολοκληρωτισμού. Στις δυνάμεις του ολοκληρωτισμού ορισμένοι εντάσσουν το ναζισμό–φασισμό, άλλοι προσθέτουν και το σοσιαλιστικό σύστημα και τον κομμουνισμό. Με γεια τους, με χαρά τους!
     Η ιστορία τους διαψεύδει. Γιατί δίχως τον πραγματικά σημαντικό ρόλο της Σοβιετικής Ένωσης δεν θα μπορούσε να είχε μια τέτοια έκβαση αυτός ο αγώνας. Εν πάση περιπτώσει, δεν μπορεί να χρεώνονται στον ολοκληρωτισμό, δηλαδή στο φασισμό, οι θυσίες εκατομμυρίων κομμουνιστών, όχι μόνο της Σοβιετικής Ένωσης αλλά και ολόκληρης της Ευρώπης. Και αν θέλετε, η ιστορία και η στάση του Κομμουνιστικού Κόμματος Ελλάδας σε συνθήκες φασιστικής κατοχής απέδειξαν ότι στη δύσκολη ώρα –όπως και στις εύκολες- ξέρουμε κι εμείς να είμαστε πατριώτες, όπως βεβαίως πατριώτες είναι όλοι οι λαοί– και δεν θεωρούμε ότι αυτή η ιδιότητα αφορά μόνο εμάς τους κομμουνιστές.
     Πολύ ψέμα λέγεται αυτήν την περίοδο από κράτη, από κυβερνήσεις, από τις Ηνωμένες Πολιτείες της Αμερικής γύρω από το Β΄ Παγκόσμιο Πόλεμο. Γιατί μας ανησυχεί αυτό; Γιατί αυτοί που αισθάνονται την ανάγκη να παραχαράξουν την ιστορία του Β΄ Παγκόσμιου Πολέμου είναι αυτοί που είπαν ότι πρέπει να γίνει ο πόλεμος στο Ιράκ, για να σωθεί ο ιρακινός λαός από τον Σαντάμ, από τα χημικά και τα πυρηνικά όπλα, είναι αυτοί που είπαν ότι πρέπει να γίνει ο πόλεμος στο Αφγανιστάν, για να γλιτώσουμε από το εμπόριο των ναρκωτικών και να γλιτώσουν οι γυναίκες του Αφγανιστάν από την μπούρκα, είναι αυτοί που είπαν ότι πρέπει να γίνει ο πόλεμος στη Γιουγκοσλαβία, για να μη γίνει εθνοκάθαρση και είναι αυτοί που σήμερα λένε ότι στην Κολομβία, παραδείγματος χάρη, πρέπει να υπάρχουν παραστρατιωτικές οργανώσεις με τη στήριξη των Ηνωμένων Πολιτειών της Αμερικής, για να νικηθεί το εμπόριο των ναρκωτικών.
     Επομένως οι λαοί σήμερα και η νέα γενιά πρέπει να προβληματιστούν και γι’ αυτά που τους λένε για το Β΄ Παγκόσμιο Πόλεμο, αλλά και για το γεγονός ότι οι παράγοντες, που οδηγούν στον πόλεμο, σε τοπικούς πολέμους και ενδεχομένως σ΄ ένα πιο διεθνοποιημένο πόλεμο, υπάρχουν: Είναι η διαπάλη για τις αγορές και οι αντιθέσεις μεταξύ τους.
     Είναι δυνατόν σήμερα η Ενωμένη Ευρώπη να αποτελέσει εγγύηση για την ειρήνη στην Ευρώπη και σε παγκόσμιο επίπεδο; Θα τοποθετήσουμε εμείς το ζήτημα επιγραμματικά και έτσι θα τελειώσω. Η Ευρώπη των καπιταλιστικών κρατών, η Ευρώπη, η οποία μέσα στους κόλπους της περικλείει τη διαμάχη των αγορών, έστω κι αν αυτή δεν γίνεται με στρατιωτικά μέσα, η Ευρώπη των καπιταλιστικών κρατών, που θέλει να γίνει δυνατή, για να διεκδικήσει από καλύτερες θέσεις, με ειρηνικά και με μη ειρηνικά μέσα, περισσότερες αγορές, αυτή η Ευρώπη είναι επικίνδυνη.
     Εμείς υποστηρίζουμε την Ενωμένη Ευρώπη, που στηρίζεται στην ένωση των λαϊκών κινημάτων και που στις σημερινές συνθήκες, αναγκαστικά, αυτή η ενότητα συνδυάζεται και με μία διαίρεση, τη διαίρεση από τα κράτη, τα οποία στηρίζουν το καθεστώς της εκμετάλλευσης και έχουν προμετωπίδα τη δήθεν πάλη για την τρομοκρατία. Είμαστε, λοιπόν, υπέρ μιας Ευρώπης, που ενώνεται εξασφαλίζοντας, όμως, να μην υπάρξει συμφιλίωση απέναντι στον ταξικό και κοινωνικό αντίπαλο των λαών.
     Έτσι έχουν τα πράγματα. Ο φασισμός γεννήθηκε μέσα στον καπιταλισμό. Ο πόλεμος, όταν γίνεται, δεν γίνεται για τα μάτια της «ωραίας Ελένης». Γίνεται για την αναδιανομή των αγορών και θύματα είναι οι λαοί και των χωρών που οργανώνουν τις εκστρατείες και εξαπολύουν τους πολέμους, και των χωρών, βεβαίως, που δέχονται αυτήν την άδικη ιμπεριαλιστική επίθεση και κατοχή.
     Γι’ αυτήν την Ευρώπη των λαών, των λαϊκών κινημάτων σήμερα, των ενωμένων λαϊκών κινημάτων, εμείς παλεύουμε και σε αυτήν την Ευρώπη εστιάζουμε τις προσδοκίες μας και την αισιοδοξία μας.
     (Χειροκροτήματα)
     ΠΡΟΕΔΡΟΣ ( Άννα Μπενάκη-Ψαρούδα):  Ο Πρόεδρος του Συνασπισμού Ριζοσπαστικής  Αριστεράς κ. Αλέξανδρος  Αλαβάνος έχει το λόγο.
     ΑΛΕΞΑΝΔΡΟΣ  ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς):  Αγαπητές και αγαπητοί συνάδελφοι, η Βουλή των Ελλήνων τιμά σήμερα την εξηκοστή επέτειο από τη λήξη του Β΄ Παγκόσμιου Πολέμου. 
     	Η πρόταση του Συνασπισμού Ριζοσπαστικής  Αριστεράς βρήκε θετική ανταπόκριση και θέλουμε να εκφράσουμε την ικανοποίησή μας γι’ αυτό προς την Πρόεδρο της Βουλής.
     	Τιμώντας τα εξήντα χρόνια της αντιφασιστικής νίκης και της απελευθέρωσης της Ευρώπης, τιμάμε και τη μεγάλη συμβολή του ελληνικού λαού. Ο λαός μας ήταν μεταξύ των πρώτων σε απώλειες ανθρώπινων ζωών, αναλογικά με τον πληθυσμό μας. Ο ελληνικός λαός αντιστάθηκε στη φασιστική επιδρομή και στην κατοχή από το ηρωικό έπος της  Αλβανίας και τη μάχη της Κρήτης ως το μεγάλο κίνημα της Εθνικής μας  Αντίστασης. Το κίνημα αυτό έδωσε πολύμορφες νικηφόρες μάχες, από τη μάχη της πείνας ως τις μάχες για την ελεύθερη Ελλάδα. Κύρια δύναμή του ήταν το εθνικό απελευθερωτικό μέτωπο που είχε ως σύνθημα «θέλουμε ελεύθερη πατρίδα και πανανθρώπινη λευτεριά». Πρωταγωνιστικός ήταν και ο ρόλος του ΚΚΕ. Συμμετείχαν, όμως, και άλλες αντιστασιακές οργανώσεις, καλύπτοντας σχεδόν όλο τον ελληνικό λαό.  Τιμούμε όλους ανεξαίρετα τους αγωνιστές και αγωνίστριες της Αντίστασης και όλες τις αντιστασιακές οργανώσεις. 
     Η σκέψη μας τούτη την ώρα στρέφεται σε όλους εκείνους, που αγωνίστηκαν και θυσιάστηκαν, σε όσους σύρθηκαν και μαρτύρησαν στα στρατόπεδα των ναζί. Στο Γλέζο και στο Σάντα που κατέβασαν τη σβάστικα από την Ακρόπολη, στους διακόσιους της Καισαριανής, στα Καλάβρυτα, στο Δίστομο, στο Χορτιάτη, στην Κοκκινιά, στην Κάνδανο, στο Δοξάτο, στα Σέρβια και άλλες μαρτυρικές πόλεις της χώρας μας, στο ολοκαύτωμα των Ελλήνων Εβραίων.
      Δεν γεύτηκε, όμως, ο ελληνικός λαός τους καρπούς της νίκης. Μετά την απελευθέρωση ήλθαν οι ξένες επεμβάσεις: το δόγμα Τρούμαν, η τραγωδία του εμφυλίου, ο διωγμός της ΕΑΜικής Εθνικής  Αντίστασης, η ζοφερή μετεμφυλιοπολεμική περίοδος. Στον κόσμο ήλθε η Χιροσίμα, το Ναγκασάκι, ο Ψυχρός Πόλεμος, οι τοπικοί πόλεμοι. Γενικότερα, ο πόλεμος κερδήθηκε, μα, δεν κερδήθηκε η ειρήνη, όπως είχε πει ο Αϊνστάιν. 
     	Πολλαπλό είναι το μήνυμα της εξηκοστής επετείου της αντιφασιστικής νίκης: Μήνυμα εγρήγορσης για την υπεράσπιση της ειρήνης, που απειλείται όλο και περισσότερο από την πολιτική της μόνης σήμερα υπερδύναμης και ματώνει σε πολλές περιοχές της γης, όπως βλέπουμε στο σφαγείο στο Ιράκ, μήνυμα κατά του ρατσισμού και της ξενοφοβίας, που σημειώνουν άνοδο στην Ευρώπη, μήνυμα υπέρ ενός διαφορετικού ρόλου της Ευρώπης στην παγκόσμια σκηνή.
     	Θεωρούμε ότι η προσπάθεια από την πλευρά της κυβέρνησης Μπους και φιλοατλαντικών κύκλων της Ευρωπαϊκής Ένωσης να ξαναγραφτεί η ιστορία έχει στο στόχαστρό της αυτό το μήνυμα. Δεν πρέπει να περάσει αυτή η προσπάθεια. Κεντρικό σημείο της είναι να αμφισβητηθεί η καθοριστική συμβολή των λαών της Σοβιετικής Ένωσης στην αντιφασιστική νίκη.  Οι Αμερικάνοι νεοσυντηρητικοί  δεν αρκούνται στα σχέδια και θέλουν τον 21ο αιώνα, που διανύουμε τώρα, αμερικάνικο αιώνα. Επιδιώκουν να εμφανίσουν ως αμερικάνικο και τον 21ο αιώνα εκ των υστέρων, μηδενίζοντας τη διαφορά των άλλων λαών.
     	Εκφράζοντας την αντίθεσή μας στο ξαναγράψιμο της ιστορίας, δεν εξωραΐζουμε τη μετά το Β΄ Παγκόσμιο Πόλεμο περίοδο. Μιλάμε από τη δική μας σκοπιά, της δημοκρατικής και ριζοσπαστικής Αριστεράς της Ευρώπης, που τάσσεται υπέρ του δικαιώματος κάθε λαού να επιλέγει το δρόμο της ανάπτυξής του, να εμπνέεται από τις ιδέες και τις αξίες του σοσιαλισμού με δημοκρατία και ελευθερία.
     	Διατηρεί την αξία του στο ακέραιο, και σήμερα, το σύνθημα: «ποτέ πια πόλεμος, ποτέ πια φασισμός». Η μνήμη δεν πρέπει να ξεθωριάσει. Στην κατεύθυνση αυτή θέλω να κάνω δύο επισημάνσεις:
     	Πρώτον, καμία δύναμη δεν είναι ανίκητη, όσο ισχυρή κι αν είναι, όταν έρχεται σε αντίθεση με τα δικαιώματα των λαών στην αξιοπρέπεια, τη ζωή, την ειρήνη.
     	Δεύτερον, ο αγώνας για την ειρήνη μπορεί να είναι νικηφόρος, όταν αναπτύσσεται ενωτικά και συσπειρώνουν οι δυνάμεις την πιο πλατιά βάση, ανεξάρτητα από ιδεολογικές πολιτικές ή άλλες διαφορές.
     Σήμερα, βέβαια, οι δυνάμεις του νεοφασισμού, του ρατσισμού, της ξενοφοβίας επιχειρούν να επανεμφανιστούν. Επιλέγουν, ως χώρο καλλιέργειας της δημαγωγίας τους, τα λαϊκά στρώματα, τις λαϊκές γειτονιές, τους χώρους βιομηχανικής παρακμής. 
     Οι δυνάμεις της Αριστεράς –μιλάω από την πλευρά μας- δεν πρέπει να το επιτρέψουν. Οι εντάσεις και οι διαμάχες των αριστερών δυνάμεων μπορούν να αφήνουν θερμοκοιτίδα για το αβγό του φιδιού. Η κοινή δράση και η αλληλεγγύη τους, όπως καθαρά διακηρύσσει ο Συνασπισμός Ριζοσπαστικής Αριστεράς, δεν θα επιτρέψει στις εργατογειτονιές, εκεί που άνθισε η Αντίσταση, να πάρει ο νεοφασισμός, μετά από εξήντα χρόνια, την εκδίκησή του. Δεν θα επιτρέψει να γίνει λαϊκή, εργατική γειτονιά της Αθήνας, της Θεσσαλονίκης σαν τις γειτονιές του Παρισιού ή άλλων μεγάλων ευρωπαϊκών πόλεων. 
     Το κεκτημένο της αντιφασιστικής νίκης μπορεί και πρέπει να αξιοποιηθεί σε πολλά επίπεδα με την οικοδόμηση μιας Ευρώπης της ειρήνης, της δημοκρατίας, της αλληλεγγύης, της κοινωνικής και οικολογικής προστασίας, της πολυπολιτισμικής συνύπαρξης, μιας Ευρώπης ικανής να υπερασπίζεται το ευρωπαϊκό κοινωνικό μοντέλο –γι’ αυτό εντελώς διαφορετική από τη σημερινή Ευρωπαϊκή Ένωση- να αντιστέκεται στο μιλιταρισμό, χωρίς το ΝΑΤΟ, μ΄ ένα δημοκρατικό καθολικό σύστημα ασφάλειας και με την υπεράσπιση του ρόλου του ΟΗΕ, μ΄ έναν αναβαθμισμένο, ισχυρό και εκδημοκρατισμένο ΟΗΕ. 
     Αγαπητοί συνάδελφοι, τα μνημεία της Εθνικής Αντίστασης, μετά από διώξεις και περιπέτειες δεκαετιών, στήθηκαν και στην Ελλάδα, εάν και ακόμη υπάρχουν, δυστυχώς, προβλήματα, όπως δείχνει το Σκοπευτήριο της Καισαριανής. Εκτός, όμως, από τους ανθρώπους από μάρμαρο, τους αντιστασιακούς από μάρμαρο πάνω στα μνημεία, υπάρχουν ακόμα χιλιάδες αντιστασιακοί με σάρκα και οστά, που ήταν παρόντες στους μεγάλους αγώνες, θύματα μιας πολύχρονης προσφυγιάς, υπερήλικες, οι περισσότεροι πολιτικοί πρόσφυγες, με εξευτελιστικές συντάξεις, με μείωση ή παραγραφή των συνταξιοδοτικών τους δικαιωμάτων, που απορρέουν από την εργασία τους στις χώρες της Ανατολικής Ευρώπης μη μέλη της Ευρωπαϊκής Ένωσης. 
     Ζητάμε από την Κυβέρνηση να κάνει τώρα ό,τι δεν έγινε κατά τη διάρκεια των διαπραγματεύσεων για τη διεύρυνση της Ευρωπαϊκής Ένωσης, να υπάρξει δηλαδή πλήρης αναγνώριση των κοινωνικοασφαλιστικών δικαιωμάτων των επαναπατρισθέντων πολιτικών προσφύγων, σύμφωνα με την οδηγία 1408/71. 
     Ας τους δώσουμε τη δυνατότητα να αναλογιστούν την προσωπική προσφορά τους και την προσφορά όλου του λαού με αξιοπρέπεια, ικανοποίηση, αυτοεκτίμηση. Ας εκπληρώσουμε επιτέλους το χρέος τιμής, που δεκαετίες τους οφείλουμε. 
     Ευχαριστώ πολύ. 
     (Χειροκροτήματα)
     ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, παρακαλώ να τηρήσουμε ενός λεπτού σιγή στη μνήμη των νεκρών του Β΄ Παγκοσμίου Πολέμου. 
     (Στο σημείο αυτό όρθιοι όλοι οι Βουλευτές τηρούν ενός λεπτού σιγή)
     (Χειροκροτήματα από όλες τις πτέρυγες της Βουλής)
     ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, εισερχόμαστε στην ημερήσια διάταξη της
     ΝΟΜΟΘΕΤΙΚΗΣ ΕΡΓΑΣΙΑΣ
     Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
     Υπουργείου Πολιτισμού
     Μόνη συζήτηση επί της αρχής, των άρθρων και του συνόλου του σχεδίου νόμου: «Βιώσιμη ανάπτυξη και κοινωνική αξιοποίηση των Ολυμπιακών εγκαταστάσεων, αδειοδότηση, χρήσεις, λειτουργίες τους - Διάρθρωση, οργάνωση και λειτουργία Γενικής Γραμματείας Ολυμπιακής Αξιοποίησης».
     Το νομοσχέδιο θα συζητηθεί κατά τη σημερινή συνεδρίαση. 
     Υπουργείου Εσωτερικών, Δημόσιας Διοίκησης και Αποκέντρωσης
     Μόνη συζήτηση επί της αρχής, των άρθρων και του συνόλου του σχεδίου νόμου:«Οικονομικά θέματα Νομαρχιακών Αυτοδιοικήσεων και ρύθμιση διοικητικών θεμάτων».
     Ερωτάται το Σώμα: Γίνεται δεκτό το νομοσχέδιο;
     ΜΕΡΙΚΟΙ ΒΟΥΛΕΥΤΕΣ: Κρατείται.
     ΠΡΟΕΔΡΟΣ (΄Αννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία. 
     Υπουργείου Εθνικής Άμυνας 
     Μόνη συζήτηση επί της αρχής, των άρθρων και του συνόλου του σχεδίου νόμου: ??«Έφεδροι υψηλής ετοιμότητας «ΕΦ.Υ.ΕΣ.»».
     Ερωτάται το Σώμα: Γίνεται δεκτό το νομοσχέδιο;
     ΜΕΡΙΚΟΙ ΒΟΥΛΕΥΤΕΣ: Κρατείται.
     ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία. 
     Υπουργείου Δικαιοσύνης.
     Μόνη συζήτηση επί της αρχής, των άρθρων και του συνόλου του σχεδίου νόμου: «Επιτάχυνση της διαδικασίας ενώπιον των πολιτικών και ποινικών Δικαστηρίων και άλλες διατάξεις».
     Ερωτάται το Σώμα: Γίνεται δεκτό το νομοσχέδιο;
     ΜΕΡΙΚΟΙ ΒΟΥΛΕΥΤΕΣ: Κρατείται.
     ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία. 
     Κύριοι συνάδελφοι, επανερχόμαστε στο νομοσχέδιο του Υπουργείου Πολιτισμού.
     Μόνη συζήτηση επί της αρχής, των άρθρων και του συνόλου του σχεδίου νόμου: «Βιώσιμη ανάπτυξη και κοινωνική αξιοποίηση των Ολυμπιακών εγκαταστάσεων, αδειοδότηση, χρήσεις, λειτουργίες τους - Διάρθρωση, οργάνωση και λειτουργία Γενικής Γραμματείας Ολυμπιακής Αξιοποίησης».
     Η Διάσκεψη των Προέδρων έχει αποφασίσει στη συνεδρίασή της στις 27 Απριλίου 2005, τη συζήτηση του νομοσχεδίου αυτού σε τρεις συνεδριάσεις: μία επί της αρχής και δύο επί των άρθρων.
     Το λόγο έχει ο εισηγητής της Νέας Δημοκρατίας, ο συνάδελφος κ. Ιωάννης Ιωαννίδης.
     ΙΩΑΝΝΗΣ ΙΩΑΝΝΙΔΗΣ: Κυρίες και κύριοι συνάδελφοι, έχω την τιμή να εισηγούμαι την ψήφιση ενός εξαιρετικά σημαντικού νομοσχεδίου, που εισάγει το Υπουργείο Πολιτισμού, για τη βιώσιμη ανάπτυξη και την κοινωνική αξιοποίηση των ολυμπιακών εγκαταστάσεων. Και λέω «εξαιρετικά σημαντικό» γιατί οι ολυμπιακές εγκαταστάσεις, που φιλοξένησαν τους πετυχημένους Ολυμπιακούς και Παραολυμπιακούς Αγώνες του περασμένου καλοκαιριού, κατασκευάστηκαν από τη συνεισφορά, από το υστέρημα θα μπορούσα να πω, του Έλληνα φορολογούμενου.
     Το μεγάλο στοίχημα για την Κυβέρνηση τώρα είναι να βρούμε τους καλύτερους δυνατούς τρόπους, ώστε και να μείνουν οι εγκαταστάσεις ανοιχτές κι ελεύθερες στους πολίτες, αλλά και να αξιοποιηθούν με τέτοιο τρόπο, που να διασφαλίζεται η λειτουργία και η σωστή και συνεχής συντήρησή τους.
     Θέλω ευθύς εξαρχής να κάνω δύο σχόλια. Τα ίδια σχόλια έκανα και κατά τη συζήτηση στην επιτροπή. Επανέρχομαι, όμως, γιατί θεωρώ ότι πρέπει να ακουστούν και από αυτό το Βήμα.
     Το πρώτο αφορά στην παντελή έλλειψη μετα-ολυμπιακού σχεδιασμού κατά τη λεγόμενη «περίοδο προετοιμασίας των Ολυμπιακών Αγώνων». Για να μην πω βέβαια ότι αυτός ο σχεδιασμός θα έπρεπε να είχε γίνει από την εποχή που καταρτιζόταν ο φάκελος διεκδίκησης των Αγώνων.
     	ΠΡΟΕΔΡΟΣ (Άννα Μπενάκη-Ψαρούδα): Με συγχωρείτε, κύριε Ιωαννίδη. Κύριοι συνάδελφοι, απομακρυνθείτε, σας παρακαλώ, από τον υπολογιστή!
     	ΙΩΑΝΝΗΣ ΙΩΑΝΝΙΔΗΣ: Και το λέω αυτό, γιατί έχουμε επανειλημμένα κατηγορηθεί από την Αντιπολίτευση…
     	ΠΡΟΕΔΡΟΣ (Άννα Μπενάκη-Ψαρούδα): Κύριε Ιωαννίδη, πάλι θα σας διακόψω. Με συγχωρείτε πάρα πολύ.
     Υπάρχει κάποιο πρόβλημα στον ηλεκτρονικό υπολογιστή, γι’ αυτό παρακαλώ όσοι θέλουν να εγγραφούν να σηκώνουν το χέρι.
     	ΙΩΑΝΝΗΣ ΙΩΑΝΝΙΔΗΣ: Κυρία Πρόεδρε, παρακαλώ να μου κρατήσετε το χρόνο μου.
     	ΠΡΟΕΔΡΟΣ (Άννα Μπενάκη-Ψαρούδα): Θα τον κρατήσουμε, κύριε Ιωαννίδη, μην ανησυχείτε. 
     	Μπορείτε να συνεχίσετε. Εν τω μεταξύ εγγράφονται τα ονόματα. 
     	ΙΩΑΝΝΗΣ ΙΩΑΝΝΙΔΗΣ: Ευχαριστώ, κυρία Πρόεδρε. 
     	Και το λέω αυτό, γιατί έχουμε επανειλημμένα κατηγορηθεί από την  Αντιπολίτευση για καθυστέρηση, αναφορικά με την αξιοποίηση της ολυμπιακής κληρονομιάς. Αν θυμάμαι καλά, είχε γίνει και σχετική επερώτηση από την Αξιωματική Αντιπολίτευση τον περασμένο Δεκέμβριο. Ως προς αυτό, λοιπόν, σας λέω το εξής: Το Σίδνεϊ χρειάστηκε σχεδόν δύο χρόνια για να παραλάβει τις εγκαταστάσεις, η Βαρκελώνη έναν, ενώ εμείς μόλις σε οκτώ μήνες από τη λήξη και των Παραολυμπιακών Αγώνων έχουμε παραλάβει τις εγκαταστάσεις και καταθέτουμε αυτό το νομοσχέδιο, με στόχο να αξιοποιηθούν οι εγκαταστάσεις με τρόπο που να διασφαλίζεται η βιωσιμότητά τους, αλλά και η πρόσβασή τους από τους πολίτες. Και όλη αυτή η προσπάθεια γίνεται με μακροπρόθεσμη προοπτική, εξ ου και η μεγάλη πρόκληση του εγχειρήματος της μεταολυμπιακής αξιοποίησης.
     Οι κατηγορίες σας, λοιπόν, και η κριτική σας, για δήθεν καθυστέρηση, είναι απλώς ανυπόστατες.
     Θυμίζω ότι η πρώτη απόπειρα μεταολυμπιακού σχεδιασμού από την τότε κυβέρνηση έγινε μόλις το Δεκέμβριο του 2003, με άλλα λόγια λιγότερο από ένα χρόνο πριν τους Αγώνες, ενώ οι εγκαταστάσεις είχαν ήδη χωροθετηθεί και βεβαίως οι κατασκευές είχαν ήδη ξεκινήσει.
     Ως αποτέλεσμα, αγαπητοί συνάδελφοι, είμαστε τώρα αναγκασμένοι να προσαρμόσουμε τις ευρύτερες περιοχές στις εγκαταστάσεις και όχι τις εγκαταστάσεις στις περιοχές, προκειμένου να είναι δυνατόν να προκύψει κάποιο οικονομικό, κοινωνικό όφελος από την αξιοποίηση των ολυμπιακών εγκαταστάσεων.
     Το δεύτερο σχόλιο έχει να κάνει με το δυσθεώρητο τελικό κόστος των Ολυμπιακών Αγώνων. Είναι ενδεικτικό ότι για τις αθλητικές εγκαταστάσεις το τελικό κόστος είναι πολλαπλάσιο του κόστους που είχε προϋπολογιστεί, ενώ σε κάποιες περιπτώσεις το τελικό κόστος είναι μέχρι και δέκα φορές πάνω από το αρχικό.
     Με αυτά τα δεδομένα, λοιπόν, επιδίωξη του παρόντος νομοσχεδίου είναι να μην επιβαρυνθεί ο Έλληνας φορολογούμενος ούτε μ’ ένα ευρώ για τη συντήρηση των εγκαταστάσεων, η οποία εκ των πραγμάτων θα ανέρχεται σε δεκάδες εκατομμύρια ευρώ ετησίως.
     Το έχω πει επανειλημμένα -και το επαναλαμβάνω και σήμερα- το δεύτερο και μεγαλύτερο στοίχημα της χώρας μας καλούμαστε να το κερδίσουμε από εδώ και στο εξής. Καταφέραμε να χαρίσουμε στην ανθρωπότητα μοναδικούς Αγώνες, άρτια οργανωμένους. Εδώ το στοίχημα το κερδίσαμε και μάλιστα με το παραπάνω. Αυτό που προέχει, όμως, τώρα είναι να αξιοποιήσουμε και να εκμεταλλευθούμε την τεράστια αυτή άυλη και υλική κληρονομιά, που μας άφησαν οι Ολυμπιακοί και Παραολυμπιακοί Αγώνες του 2004, ώστε η προβολή που απόλαυσε η χώρα μας το περασμένο καλοκαίρι να μην πάει χαμένη, να μην αποτελέσει μια πρόσκαιρη προβολή.
     Βασική φιλοσοφία του νομοσχεδίου, που συζητάμε σήμερα, είναι ότι οι εγκαταστάσεις αποτελούν κοινωνικά αγαθά, φτιάχτηκαν από τους πολίτες και πρέπει να μείνουν ανοικτές και ελεύθερες για τους πολίτες. Παράλληλα κινείται με γνώμονα την ενίσχυση της ανάπτυξης και τη δημιουργία νέων θέσεων απασχόλησης, μέσω της προσέλκυσης επενδυτικών σχεδίων, ώστε να αντληθούν άμεσα και έμμεσα έσοδα για τη συντήρησή τους. 
     Τονίζω όμως ότι το παρόν νομοσχέδιο δεν έχει εισπρακτικό χαρακτήρα ούτε επιχειρεί να αποσβέσει το τεράστιο κόστος κατασκευής των εγκαταστάσεων. Αντιθέτως, είναι ένα νομοσχέδιο που έχει πρωτίστως κοινωνικό χαρακτήρα, ένα νομοσχέδιο που κινείται στην κατεύθυνση της αναβάθμισης της ποιότητας ζωής των πολιτών και του σεβασμού του περιβάλλοντος. 
     Πρόκειται για ένα νομοσχέδιο που κινείται σε ισχυρή νομική βάση, ξεκαθαρίζει το ιδιοκτησιακό καθεστώς, επιλύει πολεοδομικές και χωροταξικές εκκρεμότητες, αποσαφηνίζει τις χρήσεις γης, δημιουργεί όλους τους όρους και τις προϋποθέσεις, ώστε να μπορούν να διεξαχθούν οι διαγωνισμοί σε καθεστώς πλήρους διαφάνειας και να γνωρίζουν οι επενδυτές ακριβώς τι παραλαμβάνουν και πώς μπορούν να αξιοποιήσουν αυτό που παραλαμβάνουν.
     Ο δημόσιος χαρακτήρας των εγκαταστάσεων διατηρείται στο ακέραιο, καθώς η λογική που διέπει το κείμενο του νόμου, αγαπητοί συνάδελφοι της Αντιπολίτευσης, είναι ότι τίποτε δεν πωλείται, οι εγκαταστάσεις παραμένουν περιουσία του δημοσίου. Και το τονίζω αυτό, γιατί πολλά ακούστηκαν από συναδέλφους της Αντιπολίτευσης, με πρώτον και καλύτερο βεβαίως τον Αρχηγό της Αξιωματικής Αντιπολίτευσης, ότι εκποιείται η ολυμπιακή περιουσία. Δεν ξέρω τι είδους ανάγνωση του νομοσχεδίου έχετε κάνει, πάντως το σίγουρο είναι –εμείς  λειτουργούμε με απόλυτη σαφήνεια- και λέμε κατηγορηματικά ότι δεν πωλείται τίποτε!
     Η Τοπική Αυτοδιοίκηση θα μπορεί να μετέχει σε μεικτά σχήματα με τον ιδιωτικό τομέα. Ενθαρρύνεται η στρατηγική των μεικτών χρήσεων, προκειμένου να μειωθεί το υψηλό κόστος λειτουργίας και συντήρησης, για να ενσωματωθούν οι εγκαταστάσεις στους γειτνιάζοντες αστικούς ιστούς και να διατηρήσουν, όπως είπα και πριν, το δημόσιο χαρακτήρα τους.
     Το παρόν σχέδιο νόμου χωρίζεται σε τέσσερα τμήματα:
     Το πρώτο τμήμα του νόμου ρυθμίζει την αδειοδότηση των ολυμπιακών εγκαταστάσεων είτε αυτές προϋπήρχαν της ολυμπιακής προετοιμασίας είτε κατασκευάσθησαν κατά τη διάρκειά της.
     Το δεύτερο τμήμα του νόμου ορίζει χρήσεις και χωροθετεί λειτουργίες σε κάθε ολυμπιακή εγκατάσταση ξεχωριστά, με βάση το τρίπτυχο ανάπτυξη, νέες θέσεις εργασίας, ποιότητα ζωής. 
     Το τρίτο μέρος ρυθμίζει τη διάρθρωση, την οργάνωση και τη λειτουργία της Γενικής Γραμματείας Ολυμπιακής Αξιοποίησης, η οποία διαδέχεται τη Γενική Γραμματεία Ολυμπιακών Αγώνων, ώστε να διατηρηθεί σε μία ειδική υπηρεσία όλη η ολυμπιακή τεχνογνωσία, αλλά και να εποπτεύει αυτή η υπηρεσία την αξιοποίηση της άυλης και υλικής κληρονομιάς. 
     Στο τέταρτο μέρος ρυθμίζονται νομοθετικά θέματα. Αν και θα έχουμε την ευκαιρία να συζητήσουμε διεξοδικά επί των άρθρων, θα ήθελα εν τάχει να σταθώ σε ορισμένα σημεία του νόμου. Αναφορικά με τις αδειοδοτήσεις, ο υπό συζήτηση νόμος είναι ένας νόμος αντιγραφειοκρατικός και σ’ αυτό το πλαίσιο επιδιώκει να απλουστεύσει και να επιταχύνει τις διαδικασίες χορήγησης αδειών.
     Καθιερώνεται έτσι –και σε συνέχεια των προβλεπομένων από το ν. 2730/1999- η έκδοση άδειας λειτουργίας εγκατάστασης ως ενιαίων αθλητικών πολιτιστικών εμπορικών και ψυχαγωγικών υποδομών στο νόμιμο χρήστη της εγκατάστασης, στην οποία θα αποσαφηνίζονται οι προϋποθέσεις χρήσης και συντήρησης των εγκαταστάσεων.
     Οι αρμόδιες υπηρεσίες οφείλουν να ανταποκριθούν, μέσα σε πενήντα συνολικά ημέρες, στην ευθύνη του ελέγχου και την έκδοση της άδειας.
     Θεσμοθετείται ενιαίος φόρος 2% υπέρ των Οργανισμών Τοπικής Αυτοδιοίκησης, που θα επιβαρύνει τους επενδυτές, έτσι ώστε και οι δήμοι, στις περιοχές των οποίων λειτουργούν αθλητικές εγκαταστάσεις, να επωφελούνται και να έχουν έσοδα από την εκμετάλλευση των εγκαταστάσεων. Αναφέρομαι σε κάθε είδους δράση που θα πραγματοποιείται.
     Στην επιτροπή αντέδρασε το ΠΑΣΟΚ και είπε, η κυρία Υπουργός, ότι αν το φέρετε εγγράφως, είναι έτοιμη να αποδεχθεί εγγράφως την πρότασή σας. Περιμένουμε να την ακούσουμε στην Ολομέλεια.
     Επίσης, το νομοσχέδιο απαγορεύει ρητά την περαιτέρω οικοδόμηση στις ολυμπιακές εγκαταστάσεις, ενώ όλες οι χρήσεις και οι συντελεστές δόμησης αφορούν τις υφιστάμενες κτηριακές εγκαταστάσεις. Μόνη εξαίρεση είναι η εγκατάσταση του Αγίου Κοσμά, ώστε να δημιουργηθεί η σύγχρονη μαρίνα με τις απαραίτητες υποδομές για τα σκάφη και τη φιλοξενία των επισκεπτών, καθώς δεν γίνεται μία από τις πλέον σύγχρονες και μεγάλες μαρίνες της Μεσογείου να μην διαθέτει καταλύματα. 
     Ακόμα, όμως, και αυτές οι παρεμβάσεις γίνονται με απόλυτο σεβασμό στο περιβάλλον. Αθλητικές χρήσεις επιτρέπονται σε όλα τα ολυμπιακά συγκροτήματα –εκ του περισσού το αναφέρω- ενώ στους αμιγώς αθλητικούς χώρους των ολυμπιακών εγκαταστάσεων επιτρέπονται περιστασιακά βραχυχρόνιες εμπορικές χρήσεις.
     Στο Ολυμπιακό Αθλητικό Κέντρο Αθηνών, το συγκρότημα που αποτέλεσε το μεγαλύτερο αθλητικό πόλο κατά τη διάρκεια των Ολυμπιακών και Παραολυμπιακών Αγώνων –και συγκεκριμένα στον περιβάλλοντα χώρο του- εκτός από υπεραγορές τροφίμων χωροθετούνται εμπορικές χρήσεις και χώροι εστίασης κοινού, δυνατότητα διοργάνωσης εκθέσεων και, βεβαίως, ολυμπιακός περίπατος ελεύθερης πρόσβασης στο κοινό. Τονίζουμε, λοιπόν, ότι μεγάλες εκτάσεις του περιβάλλοντος χώρου γίνονται επισκέψιμες και ελεύθερης πρόσβασης.
     Σε ό,τι αφορά το Ολυμπιακό Συγκρότημα του Φαλήρου, και γενικότερα την όλη αξιοποίηση της παραλιακής ζώνης από το Στάδιο Ειρήνης και Φιλίας μέχρι και τον Άγιο Κοσμά, η βούληση της Κυβέρνησης είναι να διασφαλιστεί το θαλάσσιο μέτωπο του Λεκανοπεδίου και να καταστεί η περιοχή υπερ-τοπικός πόλος αναψυχής και πολιτισμού.
     Τόσο στον περιβάλλοντα χώρο του ΣΕΦ όσο και στις υφιστάμενες εγκαταστάσεις, επιτρέπονται οι εμπορικές χρήσεις, ενώ χωροθετούνται και γραφεία ναυταθλητικών και αθλητικών συλλόγων. Υπήρχαν μέχρι τώρα εμπορικές χρήσεις χωρίς άδεια, παράνομα.
     Αναφορικά με την υπόλοιπη περιοχή του Φαλήρου και την παράλια ζώνη στην περιοχή του παλαιού ιπποδρόμου, δημιουργείται ένα ενιαίο μέτωπο, που θα μπορεί να υποστηρίζει αθλητικές δράσεις, πολιτιστικές και αναψυχής. 
     Προβλέπεται η μετασκευή του κλειστού γυμναστηρίου του Τάε Κβο Ντο σε μητροπολιτικό συνεδριακό κέντρο. Τα γραμμικά κτήρια, μεταξύ των γηπέδων, θα έχουν εμπορικές χρήσεις, ενώ χωροθετούνται μεταξύ άλλων ήπιες αθλητικές εγκαταστάσεις, κατά μήκος της παραλιακής ζώνης, από το γήπεδο του Μπιτς Βόλεϊ μέχρι το ΣΕΦ για τους όμορους δήμους της περιοχής, για παράδειγμα γήπεδα ποδοσφαίρου και στίβου.
     Η μαρίνα που υπάρχει διατηρεί το σύγχρονο ναυταθλητικό κέντρο για τους συλλόγους της περιοχής, αλλά και όλης της χώρας, ενώ προβλέπονται και οι απαραίτητες χρήσεις, που υποστηρίζουν τις ναυταθλητικές εγκαταστάσεις, όπως γραφεία, καταστήματα, εστιατόρια, χώροι συνάθροισης κοινού, σταθμός ανεφοδιασμού σκαφών κλπ., πάντα εντός των υφισταμένων εγκαταστάσεων της συγκεκριμένης ζώνης.
     Στην περιοχή του παλιού Ιπποδρόμου χωροθετούνται μεγάλοι ελεύθεροι χώροι για το κοινό, για δράσεις πολιτιστικού χαρακτήρα, ερασιτεχνικού αθλητισμού, ενώ χαρακτηρίζεται η περιοχή «αστικό πράσινο». 
     Σε ό,τι αφορά το συντελεστή δόμησης τελικώς μειώνεται κατά 25% αντί 50% που είχε αρχικά προταθεί και αυτό, γιατί σύμφωνα με το Γενικό Λογιστήριο του Κράτους θα μειωνόταν η αξία της περιουσίας του δημοσίου. 
     Αναφορικά με τις εγκαταστάσεις του Ελληνικού παραμένει ο κύριος προορισμός τους που είναι η δημιουργία μητροπολιτικού πάρκου και απαγορεύεται η κατασκευή οποιασδήποτε μόνιμης κατασκευής, μέχρι την τελική κατάρτιση του ρυθμιστικού σχεδίου Αθήνας από το ΥΠΕΧΩΔΕ.
     Στην εγκατάσταση του σλάλομ επιτρέπονται, και εδώ στις υφιστάμενες εγκαταστάσεις, εμπορικά καταστήματα, χώροι εστιάσεως, καθώς και δημιουργία θεματικού πάρκου, υδροπάρκου στον περιβάλλοντα χώρο της εγκατάστασης.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Στις υπόλοιπες εγκαταστάσεις του συγκροτήματος, Μπάσκετ, Ξιφασκία, Μπέιζμπολ, Σοφτμπολ και Χόκεϊ επιτρέπονται –τελειώνω, κύριε Πρόεδρε-  πολιτιστικές εκδηλώσεις, εκθέσεις, βοηθητικοί υποστηρικτικοί χώροι των αθλητικών χρήσεων, χώροι εστίασης κοινού.
     Στην εγκατάσταση του Ιππικού Κέντρου στο Μαρκόπουλο προβλέπεται η κατασκευή γηπέδου γκολφ σε συγκεκριμένες ζώνες της εγκατάστασης, πράγμα που αναμένεται να αποφέρει και σημαντικά τουριστικά οφέλη. Ο βασικός χαρακτήρας της εγκατάστασης, ως ιππικού κέντρου, διατηρείται, ενώ προβλέπονται και οι χρήσεις που αποβλέπουν στην υποστήριξη των λειτουργιών του κέντρου, στάβλοι, αποθήκες, κτηνιατρική κλινική, σχολή ιππασίας κλπ.. Οι όροι και οι περιορισμοί δόμησης οποιωνδήποτε εγκαταστάσεων αναγγελθούν, διέπονται από το ισχύον ΕΣΟΑΠ της περιοχής. 
     Η συμπλήρωση των δραστηριοτήτων στις εγκαταστάσεις με εμπορικές χρήσεις και οργάνωση πολιτιστικών εκδηλώσεων ισχύει και για τις υπόλοιπες εγκαταστάσεις, για το Κέντρο Σκοποβολής στο Μαρκόπουλο, όπου διατηρείται η βασική του λειτουργία ως Αθλητικού Κέντρου, για το Ολυμπιακό Κέντρο Μοντέρνου Πεντάθλου στο Γουδί, για το Κλειστό Γυμναστήριο Γαλατσίου, όπου προβλέπεται και η δημιουργία θεματικού χώρου ψυχαγωγίας εντός του υφισταμένου κτηρίου, χωρίς να χρησιμοποιείται ο υπόλοιπος συντελεστής δόμησης, καθώς και για το Σπίτι της Άρσης Βαρών στη Νίκαια, το οποίο σήμερα διαθέτει αθλητική χρήση μόνο.
     Το Ολυμπιακό Κέντρο Βαρέων Αθλημάτων στα Άνω Λιόσια μετατρέπεται σε Κέντρο Πολιτισμού και Τεχνολογίας, καθώς χωροθετούνται οι σχολές και οι Ακαδημίες Πολιτισμού και Εθνικό Ψηφιακό Μουσείο, ενώ προβλέπονται και συμπληρωματικές χρήσεις για την υποστήριξη των ανωτέρω, όπως καταστήματα και χώροι εστίασης κοινού.
     Δύο άλλα εξαιρετικής σημασίας μουσεία για τη διατήρηση της άυλης ολυμπιακής κληρονομιάς πρόκειται να δημιουργηθούν σε τμήμα του Διεθνούς Ραδιοτηλεοπτικού Κέντρου. Πρόκειται για το Μουσείο Παγκόσμιου Κλασικού Αθλητισμού και το Μουσείο Ελληνικών Ολυμπιακών Αγώνων, με στόχο να φιλοξενήσει το κληροδότημα των Ολυμπιακών, όπως αυτό αποτυπώνεται από τους Ολυμπιακούς του 1896, τη μεσολυμπιάδα του 1906 και τους Αγώνες του 2004.
     Σε ό,τι αφορά το κωπηλατοδρόμιο στο Σχινιά διατηρεί τον προορισμό του ως Κέντρο Οικολογικής Ευαισθητοποίησης, αλλά και η αμιγώς αθλητική εγκατάσταση διατηρεί την αθλητική χρήση της. 
     Τέλος και στα τέσσερα στάδια των ολυμπιακών πόλεων, Θεσσαλονίκης, Βόλου, Πάτρας και Ηρακλείου Κρήτης κυριαρχεί η ίδια λογική, η συμπλήρωση δηλαδή των χρήσεων γης, ώστε να αποτελέσουν οι εγκαταστάσεις αυτές πόλους άθλησης και αθλητισμού για τις τοπικές κοινωνίες.
     Πριν κλείσω, θέλω να πω δυο λόγια για τη Γενική Γραμματεία Ολυμπιακής Αξιοποίησης, στην οποία βέβαια θα αναφερθούμε εκτενέστερα κατά τη συζήτηση στα άρθρα.
     Κατ’ αρχάς, διατηρούμε την υπηρεσία που εσείς δημιουργήσατε, αγαπητοί συνάδελφοι της Αντιπολίτευσης, με το ν. 2730/1999, ως θεματοφύλακα της ολυμπιακής κληρονομιάς.
     Σεβόμαστε και αναγνωρίζουμε την τεράστια ολυμπιακή τεχνογνωσία που δημιουργήθηκε, ενώ σ’ αυτήν τη νέα γραμματεία θα μείνει και το αρχείο της Οργανωτικής Επιτροπής «Αθήνα 2004». 
     Σε ό,τι αφορά τις θέσεις προσωπικού, τονίζω ότι δεν δημιουργούμε νέες θέσεις εργασίας. Αντίθετα, οι προβλεπόμενες θέσεις καλύπτονται από τις υφιστάμενες οργανικές θέσεις του Υπουργείου Πολιτισμού.
      Αγαπητοί συνάδελφοι, το παρόν σχέδιο νόμου κινείται με σεβασμό στη συνεισφορά του Έλληνα φορολογούμενου, αλλά και με αναπτυξιακή προοπτική, προκειμένου να αξιοποιηθούν οι εγκαταστάσεις από τα σχήματα που θα προκύψουν με τον καλύτερο και πλέον πρόσφορο τρόπο. Νομίζω ότι είναι στο χέρι όλων μας να αποδείξουμε ότι η προβολή της Ελλάδος το καλοκαίρι του 2004 δεν ήταν περιστασιακή, δεν είχε πρόσκαιρο χαρακτήρα, αλλά είχε και έχει προοπτική σε μεγάλο βάθος χρόνου.
     Τέλος, θέλω να πω ότι, παρά την έλλειψη μεταολυμπιακού σχεδιασμού, μόλις μέσα σε επτά μήνες από τη λήξη και των Παραολυμπιακών Αγώνων κατατίθεται αυτό το πλήρες και σαφές σχέδιο νόμου, με στόχο να κερδιθεί και το δεύτερο μεγάλο στοίχημα, αυτό της κεφαλοποίησης της ολυμπιακής υπεραξίας και γι’ αυτό εισηγούμαι και την ψήφισή του.
     Ευχαριστώ πολύ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, κατά τη συζήτηση του νομοσχεδίου αρμοδιότητας του Υπουργείου Πολιτισμού, το οποίο συζητούμε, ο Κοινοβουλευτικός Εκπρόσωπος του Κομμουνιστικού Κόμματος ορίζει ως ειδικό αγορητή το Βουλευτή κ. Γκατζή Νικόλαο.
     Ο Πρόεδρος του Συνασπισμού Ριζοσπαστικής Αριστεράς ορίζει ως ειδική αγορήτρια τη Βουλευτή κ. Ασημίνα Ξηροτύρη-Αικατερινάρη.
     Επίσης, με επιστολή του ο συνάδελφος κ. Θεοχάρης Τσιόκας δηλώνει ότι δεν εμπίπτει στις διατάξεις του άρθρου 57 παράγραφος 1 του Συντάγματος περί ασυμβιβάστου, αλλά σε κάθε περίπτωση αποδέχεται και επιλέγει την ιδιότητα του Βουλευτή, δηλώνοντας ότι δεν πρόκειται να ασκήσει κανένα επάγγελμα. Η επιστολή θα καταχωριστεί στα Πρακτικά της σημερινής συνεδρίασης.
     (Η προαναφερθείσα επιστολή του κ. Τσιόκα καταχωρίζεται στα Πρακτικά και έχει ως εξής:
     «Προς 
     Την Πρόεδρο της Βουλής των Ελλήνων
     Κύριε Πρόεδρε,
     Με την παρούσα δηλώνω ότι δεν εμπίπτω στις διατάξεις της παρ. 1 του άρθρου 57 του Συντάγματος. Σε κάθε δε περίπτωση αποδέχομαι και επιλέγω την ιδιότητα του Βουλευτή, δηλώνοντας ότι δεν πρόκειται ν’ ασκήσω κανένα επάγγελμα.
     Ο Δηλών
     ΒΟΥΛΕΥΤΉΣ ΤΣΙΟΚΑΣ ΧΑΡΗΣ»)
     ΠΡΟΕΔΡΟΣ (Άννα Μπενάκη Ψαρούδα): Πριν δώσω το λόγο στην κ. Σχοιναράκη, για να μην υπάρχει ανησυχία στο Σώμα, μόλις η κ. Σχοιναράκη τελειώσει την εισήγησή της, θα διαβάσω τον κατάλογο των εγγεγραμμένων συναδέλφων και αν υπάρχει συνάδελφος, ο οποίος θέλει να μιλήσει και δεν έχει εγγραφεί, μπορεί να μας το πει.
     Το λόγο έχει η εισηγήτρια του ΠΑΣΟΚ κ. Σχοιναράκη-Ηλιάκη.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κυρίες και κύριοι συνάδελφοι, η Νέα Δημοκρατία ήδη από την εποχή που ήταν στην Αντιπολίτευση είχε εμμονή με το υψηλό κόστος των Ολυμπιακών Αγώνων και τις δήθεν υπερβάσεις του προϋπολογισμού. 
     Θέλω, λοιπόν, να τονίσω, πρώτα, ότι δημοσιοποιήθηκε αυτές τις ημέρες ο ισολογισμός του οργανισμού και ουδείς βγήκε να τον αμφισβητήσει.
     Δεύτερον, ουδέποτε ανέφερε κανείς, ούτε και ο εισηγητής της Νέας Δημοκρατίας ότι μέσα σε αυτά τα ποσά περιλαμβάνονται δράσεις και έργα, που δεν έχουν σχέση με τους Ολυμπιακούς Αγώνες, αλλά αναβαθμίζουν την ποιότητα ζωής των κατοίκων των περιοχών στις οποίες υλοποιήθηκαν. Τέτοια έργα είναι τα αντιπλημμυρικά έργα στον Κηφισό, εννιακόσια αθλητικά έργα στην περιφέρεια, η λεωφόρος Σταυρού-Ραφήνας, η λεωφόρος των τροχιοδρόμων, οι αναπλάσεις του ιστορικού κέντρου, η αναβάθμιση του παραλιακού μετώπου στο Ηράκλειο. 
     Ακόμα, δεν ανέφερε ότι τα έσοδα των Ολυμπιακών Αγώνων, στα οποία συμπεριλαμβάνονται η επιστροφή ΦΠΑ, η φορολογία κερδών εισοδήματος χορηγών και ξένων εταιρειών, είναι ύψους περίπου 2.000.000.000 ευρώ.
     Εκείνο που εμείς, τουλάχιστον, έχουμε ζητήσει από την προηγούμενη φορά, κατά τη διαδικασία συζήτησης στην Επιτροπή, είναι να μας καταθέσει η Κυβέρνηση έναν αναλυτικό κατάλογο των έργων και των δράσεων, που υπολογίζονται στο κόστος των Αγώνων, κάτι που δεν έχει γίνει μέχρι σήμερα και ταυτόχρονα να μας καταθέσει αναλυτικά τις αποφάσεις χρηματοδότησης ολυμπιακών έργων ή δράσεων μετά από τις 7 Μαρτίου 2004, για να δούμε και εμείς πώς, μέσα σε πέντε μήνες τελικά, αυξήθηκαν τόσο πολύ οι δαπάνες από 4,6 δισεκατομμύρια, που είχαν προϋπολογισθεί, στα 7,2 δισεκατομμύρια.
     Γιατί, λοιπόν, η Κυβέρνηση δεν καταθέτει αυτόν τον κατάλογο; Γιατί προτιμά την πολιτική του θολού τοπίου; Η απάντηση, κυρίες και κύριοι συνάδελφοι, έχει ως εξής: Ο προσδιορισμός του κόστους έγινε με πολιτικά κριτήρια.
     ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Έχουν κατατεθεί αυτά.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κυρία Υπουργέ, εξακολουθείτε να ακολουθείτε την ίδια τακτική με αυτήν που ακολουθήσατε στην επιτροπή.
     Πρυτάνευσε, λοιπόν, η μικροκομματική λογική και η λογική της εξαπάτησης των πολιτών, πρώτον, γιατί ακριβώς θέλατε να αθετήσετε τις προεκλογικές σας υποσχέσεις. Αυτόν το στόχο επιδιώκετε, ως πρώτο, προς τους πολίτες, λόγω δήθεν του υψηλού κόστους που δεν είχε προγραμματίσει η Κυβέρνηση. Δεύτερον, επιδιώκετε το κατόρθωμα της δήθεν μείωσης του ελλείμματος, αφού δε θα υπάρχουν το 2005 οι διογκωμένες ολυμπιακές δαπάνες του 2004. Το τρίτο πράγμα που αποτελεί την πεμπτουσία του νομοσχεδίου είναι να προχωρήσει χωρίς αντιδράσεις στην παραχώρηση της προίκας του ελληνικού λαού από τους Ολυμπιακούς Αγώνες, ως πανωπροίκι στην ιδιωτική πρωτοβουλία, επικαλούμενοι δήθεν το υψηλό κόστος συντήρησης και της απαξίωσής του μέσα απ’ αυτό. Εξάλλου είχατε προετοιμάσει από το καλοκαίρι του 2004 με το άρθρο 15 του ν. 32/94 τις απευθείας αναθέσεις και τις μισθώσεις κατά παρέκκλιση, ως ορίζεται στην τελευταία παράγραφο αυτού του άρθρου.
     Κυρίες και κύριοι συνάδελφοι, η υπόθεση της αξιοποίησης των ολυμπιακών εγκαταστάσεων αποτελεί προνομιακό τόπο σύγκρισης των δράσεων και των πολιτικών επιλογών των δύο μεγάλων κομμάτων, όχι μόνο για τα ολυμπιακά έργα αυτά καθευατά, αλλά για το πώς αντιμετωπίζουν μια σειρά από θέματα, όπως είναι η θέση της Τοπικής Αυτοδιοίκησης, το περιβάλλον, ο πολιτισμός και ο αθλητισμός. Από τη μια πλευρά, λοιπόν, έχουμε τις πολιτικές επιλογές και δράσεις του ΠΑΣΟΚ. Το ΠΑΣΟΚ από τότε που ξεκίνησε η υπόθεση των Ολυμπιακών Αγώνων εφάρμοσε ένα ευρύτερο σχεδιασμό, ο οποίος στόχευε στη δημιουργία δικτύου υπερτοπικών πόλων αθλητισμού, πολιτισμού και αναψυχής, γιατί το ΠΑΣΟΚ είχε όραμα, σχέδιο και στρατηγική για τη συνολική εικόνα της Αθήνας, αλλά και της χώρας, προκειμένου να πετύχει τους στόχους της ορθής χωροταξικής και οικιστικής οργάνωσης της Αθήνας και γι’ αυτό το λόγο ενέταξε τα ολυμπιακά έργα στο συνολικό σχεδιασμό, μέσω του ειδικού σχεδίου ολοκληρωμένης ανάπτυξης επικαιροποιώντας με το ν. 2730/99 και τα προεδρικά διατάγματα το αρχικό ρυθμιστικό σχέδιο της Αθήνας, το νόμο δηλαδή 1585/85 και όλα αυτά έγιναν τεκμηριωμένα, με μια σημαντική επιστημονική πολεοδομική και χωροταξική θεώρηση που προετοίμασε για λογαριασμό του Υπουργείου Πολιτισμού και του ΥΠΕΧΩΔΕ το πανεπιστήμιο της Θεσσαλίας. Επρόκειτο δε για μια πολύ σοβαρή δουλειά, κάτι που δεν έχετε κάνει σε τούτο το νομοσχέδιο και αυτό αποδείχθηκε στη συνέχεια, αφού την εκτίμησε το Συμβούλιο της Επικρατείας και έτσι από τις πενήντα προσφυγές που έγιναν, κερδίσαμε τις σαράντα εννέα. Το επικύρωσε και ο Οργανισμός Ρυθμιστικού Σχεδίου Αθήνας στη συζήτηση με τους φορείς που αναπτύχθηκε στην επιτροπή και είπε ότι τίποτα δεν τοποθετήθηκε χωρίς πρόγραμμα και τυχαία, γιατί υπήρχε ένα όραμα και ένα σχέδιο για τη μεγάλη εικόνα της χώρας την επόμενη μέρα των Ολυμπιακών Αγώνων, πάντα με σεβασμό στο περιβάλλον και στους Έλληνες πολίτες.
     Τι έκανε τώρα η Νέα Δημοκρατία. Από την άλλη πλευρά η Κυβέρνηση εννέα ολόκληρους μήνες μετά την τέλεση των Ολυμπιακών Αγώνων καταθέτει ένα νομοσχέδιο αποσπασματικό, πρόχειρο, χωρίς σχέδιο και όραμα, δεν τεκμηριώνεται πουθενά, αφού δεν συνοδεύεται, όπως είπα και προηγούμενα, από έγκυρη επιστημονική μελέτη, η οποία να στηρίζει αυτό το νομοσχέδιο και χωρίς βεβαίως η Κυβέρνηση να έχει συνεννοηθεί με τους φορείς, την Τοπική Αυτοδιοίκηση και όλους τους υπόλοιπους. Χωρίς να έχει ένα επεξεργασμένο επιχειρησιακό σχέδιο που να δίνει με ολοκληρωμένο και οργανωμένο τρόπο  ένα σενάριο ορθής και συνδυασμένης αξιοποίησης των ολυμπιακών εγκαταστάσεων, ανατρέποντας και τις χωροταξικές και πολεοδομικές πρόνοιες του βασικού ολυμπιακού νόμου 2730/99, αλλά και των προεδρικών διαταγμάτων που ακολούθησαν.
     Οφείλουμε να τονίσουμε ότι το ΠΑΣΟΚ είχε παρουσιάσει ολοκληρωμένο σχέδιο αξιοποίησης από το Δεκέμβριο του 2003 με έξι επί μέρους μελέτες και είχε δεσμευθεί ότι οι εγκαταστάσεις θα λειτουργήσουν για το κοινό από το Νοέμβριο του 2004, κάτι που έρχεται σε πλήρη αντίθεση με την πολιτική της Κυβέρνησης, αφού οι εγκαταστάσεις εξακολουθούν να παραμένουν κλειδωμένες και θα παραμείνουν ακόμη για πάρα πολύ καιρό και το γνωρίζετε πάρα πολύ καλά, κυρία Υπουργέ. Εξάλλου είχε εκφράσει τις επιφυλάξεις του και ο Γενικός Γραμματέας του Υπουργικού Συμβουλίου σε ό,τι αφορά τη συνταγματικότητα, το πρόβλημα, δηλαδή, που παρουσιάζει το νομοσχέδιο σ’ σχέση μ΄ αυτό. Φαίνεται, δηλαδή, κυρίες και κύριοι συνάδελφοι, ότι η Κυβέρνηση δεν τα πάει καλά όχι μόνο με το κοινοτικό, αλλά ούτε με το ελληνικό δίκαιο και πράγματι τίθενται σημαντικά ζητήματα συνταγματικότητας. Αφαιρούνται θεσμοθετημένοι πόροι της και αρμοδιότητες της Τοπικής Αυτοδιοίκησης. Καταργούνται, δηλαδή, όλα τα δημοτικά τέλη και οι φόροι και επαναφέρεται ένα κόστος για τους Οργανισμούς της Τοπικής Αυτοδιοίκησης περίπου 8,5 εκατομμυρίων ευρώ ετησίως και επαναφέρεται στο κράτος η αρμοδιότητα για την έκδοση αδειών καταστημάτων υγειονομικού ενδιαφέροντος, παρ’ ότι αποτελεί τοπική υπόθεση.
     Εκεί φαίνεται και η διαφορά των δύο κομμάτων σ’ ό,τι αφορά τη θέση της Τοπικής Αυτοδιοίκησης. Παραβιάζεται έτσι από την Κυβέρνηση το άρθρο 102 του Συντάγματος. Θεσμοθετούνται ζώνες, όπου ισχύουν ειδικοί όροι για τις οικοδομικές άδειες, τις άδειες λειτουργίας των καταστημάτων, τις άδειες εγκαταστάσεων υγειονομικού ενδιαφέροντος, το ωράριο. Ακυρώνονται και τροποποιούνται προεδρικά διατάγματα που έχουν να κάνουν με τις ακτές και τις παραλίες. 
     Όπως επιφυλάσσεται το Τεχνικό Επιμελητήριο, πρόκειται περί ενός νομοσχεδίου που παραχωρεί χιλιάδες στρέμματα δημόσιας έκτασης σε ιδιώτες και εγκαθιστά ελεύθερες εμπορικές και επιχειρηματικές ζώνες στον οικιστικό ιστό των ολυμπιακών πόλεων, χωρίς ένταξη και ενσωμάτωση στην υφιστάμενη πολεοδομική και περιβαλλοντική νομοθεσία. Έτσι, λοιπόν, τίθεται πολύ μεγάλο θέμα προστασίας του περιβάλλοντος. 
     	Εξάλλου, αν δείτε, κυρία Υπουργέ, την έκθεση της Επιστημονικής Επιτροπής της Βουλής είναι ιδιαίτερα προσεκτική. Κάνει απλά μία καταγραφή στις διατάξεις του νομοσχεδίου. Δεν «ακουμπά» καθόλου σοβαρά ζητήματα και στο τέλος, στην τελευταία παράγραφο, εκεί ακριβώς αναφέρει ότι η στάθμιση όλων των παραπάνω παραγόντων, κατά τα προαναφερόμενα, θα πρέπει να εναρμονίζεται με την κρατική υποχρέωση μέριμνας για την προστασία του περιβάλλοντος κατά τέτοιο τρόπο, ώστε πράγματι να εξασφαλίζεται βιώσιμη ανάπτυξη στην οποία και απέβλεψε ο συντακτικός νομοθέτης. Η επιτροπή είναι ιδιαίτερα προσεκτική. Όπως είπαμε, δεν έχει πάρει θέση. 
     Κυρία Υπουργέ, παίρνετε πολύ μεγάλη ευθύνη. Είστε υπόλογοι για την καθυστέρηση στο άνοιγμα των εγκαταστάσεων, για τα προβλήματα που δημιουργούνται και θα δημιουργούνται στη συνέχεια -γιατί θα υπάρξουν- και θα αναγκαστείτε να φέρετε νέο νόμο, προκειμένου να αντιμετωπίσετε τις όποιες δικαστικές εμπλοκές.
     	Ας δούμε τώρα στην καλύτερη περίπτωση –γιατί τονίζω ότι θα παραμείνουν κλειδωμένες για πολύ καιρό ακόμα οι εγκαταστάσεις- ποιο είναι τελικά το χρονοδιάγραμμα της αξιοποίησης σύμφωνα με το συγκεκριμένο νομοσχέδιο. Είναι Μάιος του 2005. Ακόμα και αν αρχίσουν τώρα οι διαδικασίες για τους διαγωνισμούς και όλα τα υπόλοιπα, οι ολυμπιακές εγκαταστάσεις θα χρειαστούν περίπου πέντε μήνες έως την οριστική προκήρυξη, δύο μήνες για τη διαδικασία υποβολής αιτήσεων, έξι μήνες για την αξιολόγηση και την επιλογή, με υψηλή βεβαίως πιθανότητα δικαστικών εμπλοκών, τρεις μήνες για την υπογραφή των συμβάσεων, πέντε μήνες για αδειοδοτήσεις, δηλαδή θα χρειαστούν το λιγότερο είκοσι ένας μήνες. Στα μέσα του 2007 -και βλέπουμε- θα ανοίξουν για τους πολίτες οι αθλητικές εγκαταστάσεις. Αποτελεί πολύ μεγάλο σκάνδαλο ο συνεχιζόμενος αποκλεισμός. 
     	Οι ευθύνες του Πρωθυπουργού, αφού διαθέτει την ιδιότητα του Υπουργού Πολιτισμού, είναι ιδιαίτερα μεγάλες. Εγώ θα περίμενα τουλάχιστον να είναι εδώ για ένα τόσο σημαντικό θέμα, που έχει να κάνει με την αξιοποίηση της περιουσίας του ελληνικού λαού.
     	Ποιο είναι το έργο που έχει επιτευχθεί όλο αυτό το διάστημα στο Υπουργείο Πολιτισμού, ιδιαίτερα για ένα τόσο σημαντικό ζήτημα; Πού έχει συμβάλει ο ίδιος ο Πρωθυπουργός για όλα αυτά, για να βρεθούν επωφελείς και καινοτόμες λύσεις για τους πολίτες της τοπικής κοινωνίας σ’ ό,τι αφορά την αξιοποίηση της χρήσης των σταδίων και των αθλητικών εγκαταστάσεων; Έχει δεσμευτεί με ορισμένες θεμελιώδεις επιλογές, όπως τις διατύπωσε στην ομιλία του στις 7 Δεκέμβρη του 2004 για τη μεταολυμπιακή χρήση των εγκαταστάσεων. Μεταξύ άλλων είχε δεσμευτεί ότι αυτές αποτελούν και παραμένουν δημόσια περιουσία, ότι οι αποφάσεις λαμβάνονται όχι με εισπρακτικά κριτήρια, αλλά με γνώμονα τη σε βάθος χρόνου κοινωνική απόδοση αυτών και ότι οι τελικές αποφάσεις θα ληφθούν μετά από ένα ευρύ, εντατικό και ανοικτό διάλογο με την τοπική κοινωνία.
     	Διαπερνούν αυτές οι επιλογές το συγκεκριμένο νομοσχέδιο, κυρίες και κύριοι συνάδελφοι; Πώς αποτυπώνονται αυτές οι θεμελιώδεις επιλογές στο νομοσχέδιο; Πώς και πού αναφέρονται οι κατευθύνσεις και τα κριτήρια για την πρόσβαση των πολιτών στις παραλίες; Πώς οι πολίτες θα έχουν τη δυνατότητα για αθλητισμό και πολιτισμό; Πώς εξασφαλίζονται οι προϋποθέσεις για το μαζικό αθλητισμό και την ψυχαγωγία; Πού περιγράφεται το σχέδιό σας για τις χρήσεις, για την αξιοποίηση, ούτως ώστε ο τόπος μας να γίνει, όπως είπατε, ένα διεθνές κέντρο πολιτισμού, αθλητισμού και τουρισμού; Ποια μεγάλα αθλητικά και πολιτιστικά γεγονότα έχετε διεκδικήσει γι’ αυτές τις εγκαταστάσεις; Πού υπάρχει και ποια είναι η μελέτη για τη βιωσιμότητα αυτών των εγκαταστάσεων; Τελικά τα ερωτήματα είναι πάρα πολλά, όμως συνεχίζουν να μένουν αναπάντητα. 
     	Κυρία Υπουργέ, μία υπεύθυνη κυβέρνηση διαχειρίζεται την περιουσία της χώρας με όραμα, με σχέδιο και, πάνω απ’ όλα, με σεβασμό στους πολίτες.
     Έχετε αποδείξει ότι λειτουργείτε χωρίς όραμα, χωρίς σχέδιο, χωρίς σεβασμό. Κατ’ αρχήν κάνατε «πλιάτσικο» με τον κινητό εξοπλισμό και ουδέποτε μας ενημερώσατε ακόμα και σήμερα, παρά το γεγονός ότι έχουμε επανειλημμένα έλθει μέσω του κοινοβουλευτικού ελέγχου με τέτοια ερωτήματα για το τι ακριβώς έχει γίνει αυτός ο εξοπλισμός, πώς έχει παραχωρηθεί, αν έχει παραχωρηθεί, με ποια κριτήρια παραχωρήθηκε και αν ζητήθηκε από τους φορείς να κάνουν αιτήματα να τους παραχωρηθεί αυτός ο εξοπλισμός με μια συγκεκριμένη διαδικασία.
     Έχετε τεράστια ευθύνη, σηκώνετε το βάρος και των ευθυνών του Πρωθυπουργού και η μόνη δράση που έγινε από την Κυβέρνηση και επί υπουργίας του κ. Καραμανλή στο Πολιτισμού, ήταν η εκδήλωση για τα ανοικτά στάδια, μια εκδήλωση την οποία ιδιαιτέρως προπαγανδίσατε και μια δράση η οποία, όπως αναφέρεται στο εσωτερικό έγγραφο που μοιράσατε στο Υπουργείο σας, είχε ως στόχο να δημιουργήσει θετική εικόνα για την Κυβέρνηση γύρω από το θέμα της μεταολυμπιακής αξιοποίησης. Η εκδήλωση αυτή είναι μια πολύ καλή ευκαιρία, όπως τονίζετε, να δημιουργήσουμε στο κοινό την αίσθηση ότι η Κυβέρνηση κάνει μια συντονισμένη προσπάθεια για τη σωστή αξιοποίηση των ολυμπιακών έργων.
     Καταθέτω το έγγραφο αυτό του Υπουργείου Πολιτισμού στα Πρακτικά .
     (Στο σημείο αυτό η Βουλευτής κ. Ευαγγελία Σχοιναράκη-Ηλιάκη καταθέτει για τα Πρακτικά το προαναφερθέν έγγραφο, το οποίο βρίσκεται  στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Ξεγελάτε, δηλαδή, τους πολίτες εντέχνως με πολύ καλές εισηγητικές εκθέσεις. Και, όμως, δεν ξεγελιούνται πια οι πολίτες. 
     Στις θεμελιώδεις επιλογές του Πρωθυπουργού ρητά αναφέρεται ότι υπουργικές αποφάσεις θα ληφθούν μέσα από ένα ευρύ εντατικό ανοικτό διάλογο με τις τοπικές κοινωνίες. Αλήθεια, πότε έγινε αυτός ο διάλογος;
     Δεν είναι τυχαίο το θλιβερό φαινόμενο της συνολικής εναντίωσης των κοινωνικών φορέων κατά του νομοσχεδίου. Ενδεικτικά μόνο καταθέτω εδώ για τα Πρακτικά το υπόμνημα των ΕΝΑΕ, ΚΕΔΚΕ, ΓΣΕΕ, ΤΕΕ, ΤΕΔΚΝΑ και όλων των λοιπών φορέων που ζητούν επίμονα την απόσυρση του νομοσχεδίου που ταυτόχρονα συνοδεύεται από ένα φάκελο, που και αυτόν μπορώ να καταθέσω, έντεκα χιλιάδων υπογραφών πολιτών που διαφωνούν με το συγκεκριμένο σχέδιο νόμου. Εκφράζουν την αντίθεσή τους και τονίζουν ότι δεν έγινε ο διάλογος. Στην επιτροπή μάς είπατε ότι κάνατε διάλογο με τους πάντες και συμφώνησαν όλοι μαζί σας. Τελικά, κυρία Υπουργέ, γιατί έρχονται και μάλιστα με μια συνέντευξη Τύπου που τεκμηριωμένα και αναλυτικά αναφέρουν τη διαφωνία τους, η δε ΚΕΔΚΕ ξεκάθαρα αναφέρει ότι μέσω του νομοσχεδίου αμφισβητείται το κύρος της Τοπικής Αυτοδιοίκησης με ανυπολόγιστες συνέπειες στο αυτοδιοικητικό κεκτημένο και τη σχέση της με το κράτος.
     (Στο σημείο αυτό η Βουλευτής κ. Ευαγγελία Σχοιναράκη-Ηλιάκη καταθέτει για τα Πρακτικά το προαναφερθέν έγγραφο, το οποίο βρίσκεται  στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Και δεν είναι μόνο οι φορείς της Τοπικής Αυτοδιοίκησης που διαφωνούν. Έχουν αποκλειστεί και οι ίδιοι οι αθλητικοί αλλά και οι πολιτιστικοί φορείς από οποιαδήποτε συμμετοχή τους στο σχεδιασμό για την αξιοποίηση των εγκαταστάσεων. Υπάρχει μια διαφορετική φιλοσοφία για το πώς η Νέα Δημοκρατία αντιμετωπίζει αυτό το πολύ μεγάλο θέμα. 
     Το ΠΑΣΟΚ είχε και έχει μια φιλοσοφία που αντιμετωπίζει τα ολυμπιακά έργα, συμπεριλαμβανομένων και των χώρων που τα περιβάλλουν, ως δημόσια κοινωνικά αγαθά ανοικτά για τους πολίτες και τους αθλητές, ανοικτά βεβαίως για τους ιδιώτες επενδυτές, με την προϋπόθεση όμως ότι οι επενδύσεις τους θα εντάσσονται στο πλαίσιο που καθορίζεται από τον ευρύτερο σχεδιασμό.
     Από την άλλη πλευρά, έχουμε τη Νέα Δημοκρατία που ως Αντιπολίτευση αλλά και από την πρώτη κυβερνητική της περίοδο έκανε ό,τι μπορούσε για να δυσφημίσει την προσπάθεια προετοιμασίας των Ολυμπιακών Αγώνων, τη δήθεν καθυστερημένη πορεία των έργων και τις δήθεν υπερβάσεις στον προϋπολογισμό για τις ολυμπιακές εγκαταστάσεις που βεβαίως είχε μεγάλο αντίκτυπο στην προσέλευση ξένων τουριστών και τώρα δήθεν λέει  ότι είναι υπέρογκα τα ποσά της συντήρησής τους, κάτι που διαφορετικά αναφέρει στην εισηγητική του έκθεση το Γενικό Λογιστήριο του Κράτους, όπου λέει ξεκάθαρα ότι το κόστος των εγκαταστάσεων ετησίως δεν υπερβαίνει τα 20.000.000 ευρώ. 
     Στόχος, όμως, μοναδικός τελικά -και αυτή είναι η αγωνία σας- είναι η εκχώρηση των εγκαταστάσεων και των χώρων που τους περιβάλλουν όσο-όσο σε ιδιώτες. Αυτό γίνεται μέσω των μεικτών χρήσεων, μέσω της δημιουργίας θεματικών πάρκων, με μια ιδιαίτερη ανάλυση για το τι σημαίνει τελικά θεματικό πάρκο στο άρθρο 9 του νομοσχεδίου, για τη δημιουργία εμπορικών καταστημάτων και χώρων εκθέσεων. Έτσι εγκαταλείπεται ο αθλητικός και δημόσιος χαρακτήρας των εγκαταστάσεων. Αντί να έχουμε, δηλαδή, τη δημιουργία ενός δικτύου υπερτοπικών πόλων αθλητισμού, πολιτισμού και αναψυχής, που θα ξεκινά από την οργανική σύνδεση των εγκαταστάσεων και των χώρων που τους περιβάλλουν, έχουμε πρωτίστως τη δημιουργία ενός ιδιωτικού δικτύου καταστημάτων.
     Και βέβαια εδώ θέλω να αναφέρω ζητήματα που δείχνουν ακριβώς αυτήν τη διαφορετική φιλοσοφία. 
     Το μεγάλο θέμα του Ελληνικού είναι ιδιαίτερα σημαντικό ζήτημα. Το Δεκέμβριο του 2003 γνωρίζετε ότι υπήρχε μία απόφαση του διϋπουργικού οργάνου, ότι θα λειτουργούσε ως ολυμπιακός πόλος για τους Ολυμπιακούς Αγώνες σε πρώτη φάση και στη δεύτερη φάση θα διαμορφώνονταν σε μητροπολιτικό πάρκο, που θα ενσωμάτωνε τα βασικά στοιχεία των ολυμπιακών πόλεων, θα ένωνε το Ελληνικό με την παραλία και το αθλητικό κέντρο του Αγίου Κοσμά. Την ευθύνη διαχείρισης του Ελληνικού επρόκειτο να έχει ένας ειδικός φορέας. Τελικά ήταν ένα όνειρο και έφυγε. Εγκαταλείφθηκε αυτή η ιδέα. Αντί γι’ αυτό γίνεται κατάτμηση με ό,τι αυτό εμπεριέχει.
     ΠΡΟΕΔΡΟΣ (Άννα Μπενάκη - Ψαρούδα): Κυρία συνάδελφε, πρέπει να ολοκληρώσετε.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κυρία Πρόεδρε, ο συνάδελφός μου της Πλειοψηφίας χρησιμοποίησε είκοσι λεπτά. Παρακαλώ να έχω και εγώ την ίδια μεταχείριση. 
     ΠΡΟΕΔΡΟΣ (Άννα Μπενάκη - Ψαρούδα): Ο κ. Ιωαννίδης διεκόπη πολλές φορές. Παρ’ όλα αυτά, συνεχίστε.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κυρία Πρόεδρε, πρόκειται για πολύ σημαντικό νομοσχέδιο και παρακαλώ να έχω αυτήν την ανοχή. 
     ΠΡΟΕΔΡΟΣ ( Άννα Μπενάκη - Ψαρούδα): Παρακαλώ συνεχίστε. 
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Επειδή, επαναλαμβάνω, κυρία Πρόεδρε, πρόκειται για πολύ σημαντικό νομοσχέδιο, θέλω να κάνω μία επισήμανση για να δείξω ακόμα τη διαφορετική φιλοσοφία.
     Μία άλλη παράμετρος διαφορετικής φιλοσοφίας, που τελικά δεν θα μπορούσε να λείπει και απ’ αυτό το νομοσχέδιο, είναι η προσπάθεια της Νέας Δημοκρατίας να βολέψει «τα δικά της» -ή όπως αλλιώς θέλετε πέστε τα- «παιδιά». Έτσι η Γενική Γραμματεία Ολυμπιακών Αγώνων, που λειτουργούσε για να φέρει σε πέρας ένα κολοσσιαίο έργο, αυτό των Ολυμπιακών Αγώνων, είχε σαράντα υπαλλήλους οι μισοί εκ των οποίων ήταν μετακλητοί. Σήμερα μέσω του νομοσχεδίου –άρθρο 27- μετονομάζεται σε Γραμματεία Ολυμπιακής Αξιοποίησης, για την οποία θα προσληφθούν εκατόν εξήντα υπάλληλοι, με διαδικασία, όπως αναφέρει αυτό το συγκεκριμένο άρθρο 27, που παρεκκλίνει των διαδικασιών του ΑΣΕΠ. 
     Αλλά μια επί πλέον ένδειξη διαφορετικής οπτικής γωνίας που έχει η Νέα Δημοκρατία από το ΠΑΣΟΚ, είναι και η περίπτωση των περιφερειακών σταδίων. Το ΠΑΣΟΚ επιμένει και θεωρεί ότι τα στάδια είναι κοινωνικά αγαθά. Θέλουμε την άμεση λειτουργία των σταδίων για τους συλλόγους περιοχής και τα προγράμματα μαζικού αθλητισμού, σχολικού και πανεπιστημιακού, την ενεργοποίηση και συσπείρωση όλων των τοπικών παραγόντων για τη δυναμική διεκδίκηση εκδηλώσεων διεθνών. Και βεβαίως δεν νομίζω, μετά από όσα είπα, ότι χρειάζεται να τονίσω ότι δεν συμφωνούμε με τη φιλοσοφία του νομοσχεδίου, ενός νομοσχεδίου που ρυθμίζει ιδιαίτερα σημαντικά θέματα για την ποιότητα ζωής των κατοίκων του Λεκανοπεδίου και όλων των ολυμπιακών πόλεων και θα έπρεπε να αποτελεί ένα προϊόν διαλόγου και συναίνεσης με όλους τους κοινωνικούς φορείς. 
     Ζητάμε ένα συνολικό επιχειρησιακό σχεδιασμό, συνεννόηση με τις τοπικές κοινωνίες, την Τοπική Αυτοδιοίκηση, ανοικτές εγκαταστάσεις για τους πολίτες, τους μαθητές, τους φοιτητές και βεβαίως με σεβασμό στο περιβάλλον και στην υφιστάμενη νομοθεσία που το προστατεύει. 
     Και επειδή δεν βλέπουμε τίποτε από όλα αυτά να αναδεικνύεται μέσα στο συγκεκριμένο σχέδιο νόμου, εμείς το καταψηφίζουμε. 
     (Χειροκροτήματα από την πτέρυγα του ΠΑΣΟΚ)
     (Στο σημείο αυτό η Βουλευτής κ. Ευαγγελία Σχοιναράκη-Ηλιάκη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, έχουν εγγραφεί στον κατάλογο για να ομιλήσουν επί του νομοσχεδίου οι εξής κύριοι συνάδελφοι: Γείτονας, Λοβέρδος, Μπένος, Βαρβιτσιώτης, Αποστολάκη, Σγουρίδης, Κουντουρά, Δαϊλάκης, Πάγκαλος, Πρωτόπαπας, Μάνος, Βασιλείου, Καρύδη, Χριστοδουλάκης, Γκερέκου, Κωνσταντάρας, Λυκουρέντζος, Ράπτη, Ανδρουλάκης, Βλάχος, Φωτιάδης, Καλαντζάκου, Βεργίνης, Μερεντίτη, Κοντογιάννης, Τσιόγκας, Λεβέντης, Καΐσερλης, Καραμάριος, Οικονόμου, Καλογήρου, Δεικτάκης, Μανωλιά, Κουσελάς, Καρράς, Κουτσούκος, Χρύσης, Ρόβλιας, Βρεττός, Βέρρας, Κουράκος, Χριστοφιλοπούλου, Αηδόνης, Βενιζέλος, Τσαλίδης, Τζάκρη, Έξαρχος, Αντωνίου, Λιάνης, Κουλούρης, Μητσοτάκης, Μαγκριώτης, Ανωμερίτης, Δημαράς, Λωτίδης, Σκρέκας, Όθωνας, Κόρκα, Κεγκέρογλου, Τσιαμάκης, Καρπούζας, Φούσας, Πίττας, Φούρας, Παπαγεωργίου, Αγοραστός, Ζήση, Στρατάκης. 
     Εάν είναι εδώ παρών και κάποιος συνάδελφος, ο οποίος θέλει να γραφτεί, να το δηλώσει προκειμένου να τον εγγράψει η γραμματεία.
     Ένας είναι ο κ. Ευθυμίου. 
     ΣΤΕΦΑΝΟΣ ΜΑΝΟΣ: Κυρία Πρόεδρε…
     ΠΡΟΕΔΡΟΣ (Άννα Μπενάκη - Ψαρούδα): Μα, ανέφερα το όνομά σας, κύριε Μάνο.
     ΣΤΕΦΑΝΟΣ ΜΑΝΟΣ: Κυρία Πρόεδρε, ήταν εδώ και ο κ. Ανδριανόπουλος και ζήτησε να εγγραφεί. 
     ΠΡΟΕΔΡΟΣ ( Άννα Μπενάκη - Ψαρούδα): Ωραία. Εγγράφονται ακόμη ο κ. Ευθυμίου και ο κ. Ανδριανόπουλος. 
     Κλείνει εδώ ο κατάλογος. Βέβαια η σειρά κάπως θα διαφοροποιηθεί στην αρχή, διότι, όπως ξέρετε, οι πρώτοι έξι μιλούν εναλλάξ, ανάλογα με το κόμμα στο οποίο ανήκουν.
     Τώρα το λόγο έχει ο εισηγητής του Κομμουνιστικού Κόμματος Ελλάδος κ. Νικόλαος Γκατζής.
     ΝΙΚΟΛΑΟΣ ΓΚΑΤΖΗΣ: Ευχαριστώ, κυρία Πρόεδρε. 
     Θα ξεκινήσω με κάτι το οποίο έχουμε διατυπώσει κατ’ επανάληψη, όταν συζητάμε για τα δημόσια έργα. 
     Κυρίες και κύριοι Βουλευτές, η κατασκευή και η χρήση κάθε δημόσιου έργου κρίνεται από το ΚΚΕ από το πόσο συμβάλλει στη λύση των σύνθετων προβλημάτων των εργαζομένων. Επίσης για το ΚΚΕ ο αθλητισμός, ο πολιτισμός, το περιβάλλον, είναι κοινωνικά αγαθά και δικαίωμα για κάθε πολίτη. 
     Θα ήθελα από εδώ να τονίσω και ορισμένες άλλες παραμέτρους σε σχέση με το νομοσχέδιο. Όμως σ’ αυτά πολύ αναλυτικά θα τοποθετηθούμε επί των άρθρων. Και από την άλλη μεριά να τονίσω, κυρίες και κύριοι Βουλευτές, το συζητούμενο νομοσχέδιο είναι καρπός της ταξικής αντιλαϊκής πολιτικής που εφαρμόζει το ΠΑΣΟΚ όλα αυτά τα χρόνια και συνεχίζει η Νέα Δημοκρατία. 
     Ο δικομματισμός, ανεξάρτητα ποιος είναι στην κυβέρνηση, προχωρά με γρήγορους και βίαιους ρυθμούς στις καπιταλιστικές αναδιαρθρώσεις που ορίζει η Ευρωπαϊκή Ένωση και τελευταία η Λισαβόνα, που δεν θα αφήσει τίποτα όρθιο στο δημόσιο και ό,τι έχει απομείνει από το ξεπούλημα που έκανε το ΠΑΣΟΚ στο δημόσιο τομέα μ’ αυτό το νομοσχέδιο, ιδιαίτερα στις ολυμπιακές εγκαταστάσεις, η Νέα Δημοκρατία το εκχωρεί στον ιδιωτικό τομέα, στο ιδιωτικό κεφάλαιο, ξένο και ντόπιο.   
     (Στο σημείο αυτό την Προεδρική Έδρα  καταλαμβάνει ο Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
     Κυρίες και κύριοι Βουλευτές, θα ήθελα να πω ότι για τις αθλητικές υποδομές ο ελληνικός λαός πλήρωσε βαρύ τίμημα. Αναφέρονται σήμερα στις εφημερίδες 7-7,5 δισεκατομμύρια ευρώ, άλλες εκτιμήσεις λένε ότι έχει περάσει τα 10.000.000.000, εν πάση περιπτώσει είναι πάρα πολλά, κοντεύουν τα 3.000.000.000 δραχμές, που παραδίδεται στο μεγάλο κεφάλαιο και μάλιστα με τέτοιες διαδικασίες οι οποίες είναι έξω από κάθε θεσμική διαδικασία που ακολουθούνταν τουλάχιστον μέχρι σήμερα, αλλά και που μεγάλη ευθύνη έχει το ΠΑΣΟΚ. 
     Κυρίες και κύριοι Βουλευτές, με τη δυνατότητα να επεκταθούν στο περιβάλλοντα χώρο και να εκχωρηθούν και να εξοπλιστούν με χρήσεις που θα τις κάνουν χρυσοφόρες, η Νέα Δημοκρατία παραχωρεί ένα πεδίο οικονομικής ασφάλειας στους επενδυτές. Αυτός ο στόχος είναι διάχυτος σε όλο το νομοσχέδιο. 
     Οι επιχειρηματικοί όμιλοι που θα εκμεταλλευθούν τα ολυμπιακά έργα θα έχουν ό,τι θελήσουν. Σε αυτό φροντίζει το νομοσχέδιο, το οποίο παρέχει κάθε διευκόλυνση.
     Με το μεγάλο κεφάλαιο, κύριοι Βουλευτές, να ζητά ό,τι ακριβώς επιθυμεί μέσα από τις δραστηριότητες που θα αναπτύξει στις ολυμπιακές εγκαταστάσεις, ανοίγεται ο δρόμος για την πλήρη εκχώρηση της εκμετάλλευσής τους. 
     Κατά την άποψή μας αυτό το έγκλημα το οποίο συντελείται σήμερα, δεν μπορεί να το συγχωρέσει ο ελληνικός λαός όταν ενώ δαπάνησε τα τρισεκατομμύρια για την κατασκευή τους, από το υστέρημά του όπως είπε και ο εισηγητής της Πλειοψηφίας, σήμερα δεν θα έχει τη δυνατότητα ούτε να κάνει έναν περίπατο σε αυτές τις εγκαταστάσεις παρά μόνο στο ΟΑΚΑ, όπως τονίζεται και μέσα από το σχεδιάγραμμα που μας έχει παραδώσει η Κυβέρνηση.
     Το δεύτερο έγκλημα που συντελείται, αγαπητοί συνάδελφοι, είναι η επιδρομή που γίνεται στο περιβάλλον. Καθιερώνεται ειδικό έκτακτο νομοθετικό καθεστώς σχετικά με τις αδειοδοτήσεις και λειτουργίες των ολυμπιακών εγκαταστάσεων. Ειδικότερα στις υπάρχουσες σήμερα ολυμπιακές εγκαταστάσεις προστίθενται και άλλες δραστηριότητες και διατηρούνται ή αυξάνονται οι υψηλοί όροι δόμησης που φθάνουν ως και το 50%.
     Διατηρούνται οι αυθαίρετες λυόμενες εγκαταστάσεις και αυξάνονται, ενώ θα έπρεπε να κατεδαφιστούν μετά έξι μήνες από τους ολυμπιακούς αγώνες, σύμφωνα με προηγούμενες δεσμεύσεις που είχαν αναλάβει και είχαν δεσμευθεί οι κυβερνήσεις.
     Τα ολυμπιακά συγκροτήματα μετατρέπονται ουσιαστικά σε ελεύθερες εμπορικές επιχειρηματικές ζώνες μέσα στις πόλεις. Με το ειδικό νομοθετικό καθεστώς ανατρέπεται η ισχύουσα πολεοδομική νομοθεσία, παύουν να ισχύουν διατάξεις Υγειονομικού και Εργατικού Δικαίου, καταργείται το ωράριο των καταστημάτων. Από την άλλη μεριά, αφαιρούνται πόροι από τους Οργανισμoύς Τοπικής Αυτοδιοίκησης σε όφελος των μεγάλων επιχειρήσεων.
     Ζητήσατε πρόταση, κυρία Υπουργέ. Το ΠΑΣΟΚ οπωσδήποτε δεν σας έκανε, γιατί συμφωνεί ακριβώς μ’ αυτήν τη διαδικασία την οποία το ίδιο είχε δρομολογήσει και έστρωσε το χαλί, για να φτάσετε εσείς σ’ αυτές τις αποφάσεις. Σας λέμε όμως εμείς. Γιατί αντί του 2% επί όλων των εισπράξεων δεν καθιερώνετε αυτό που ισχύει σε όλους τους πολίτες σε όλες τις ιδιωτικές επιχειρήσεις, να πληρώνουν δηλαδή και οι επιχειρήσεις αυτές απέναντι στην Τοπική Αυτοδιοίκηση τις υποχρεώσεις που απορρέουν με βάση τον Κώδικα Δήμων και Κοινοτήτων και για την καθαριότητα και για το φωτισμό και για τα τέλη παρεπιδημούντων που έχουν, το 2%, και από την άλλη μεριά να πληρώνουν και το Φόρο Τέλους Ακίνητης Περιουσίας και ό,τι άλλο μπορεί να απορρέει από τη νομοθεσία του Κώδικα Δήμων και Κοινοτήτων; Να μια πρόταση, λοιπόν, δόξης λαμπρή, αν θέλετε πραγματικά να αποδείξετε έστω και στο ελάχιστο –γιατί δεν θα αλλάξει ο χαρακτήρας του νομοσχεδίου- ότι με αυτό το νομοσχέδιο δεν υπηρετείτε με σκληρές μάχες τα συμφέροντα του μεγάλου κεφαλαίου.
     Κύριοι Βουλευτές, ενώ οι ολυμπιακές εγκαταστάσεις παραχωρούνται σε ιδιώτες, η συντήρησή τους μεταφέρεται στη Γενική Γραμματεία Ολυμπιακής Αξιοποίησης με εκατόν εξήντα υπαλλήλους, που θα παρέχει τεχνική στήριξη των εγκαταστάσεων με κρατική χρηματοδότηση και ετήσια δαπάνη ύψους είκοσι περίπου εκατομμυρίων ευρώ από το 2006 και εξής για τη φύλαξη, λειτουργία και συντήρηση των ολυμπιακών εγκαταστάσεων. Τι γίνεται εδώ, κύριοι συνάδελφοι; Ιδιωτικοποιούνται τα κέρδη με την εκμετάλλευση των ολυμπιακών εγκαταστάσεων που θα έχουν οι μεγαλοεπιχειρηματίες και από την άλλη κρατικοποιούνται οι δαπάνες. Είκοσι εκατομμύρια θα δίνονται για τη συντήρηση αυτών των κτηρίων και θα διαχειρίζεται αυτά τα περιουσιακά στοιχεία το ιδιωτικό κεφάλαιο. Τέλος, οι ιδιώτες επενδυτές απαλλάσσονται από κάθε φόρο, τέλος ή πρόστιμο που βαρύνει το ακίνητο, ώστε να παραδοθούν χωρίς βάρη. 
     Κυρίες και κύριοι Βουλευτές, οι υποδομές θα πωληθούν ή θα εκμισθωθούν σε ντόπιους ή εισαγόμενους μεγαλοκεφαλαιούχους, οι οποίοι, αφού κατασκευάσουν όσα νομίζουν ότι θα καταστήσουν κερδοφόρα την επιχείρησή τους, θα την περιφράξουν, κύριε Ιωαννίδη, θα την περιφρουρήσουν με ιδιωτική αστυνομία, θα επιτρέπουν στην πλέμπα, μόνο όποτε θέλουν και με όσο εισιτήριο θέλουν, να επισκεφθούν τα ολυμπιακά μας έργα που τόσο πολύ πλήρωσαν και θα πληρώνουν επί γενεές. Δείτε, κύριοι συνάδελφοι, τι γίνεται με το Μέγαρο Μουσικής του κ. Λαμπράκη. Ποιος έχει τη δυνατότητα από τους εργαζόμενους να το γευτεί και πόσο επιχορηγείται όλα αυτά τα χρόνια κατ’ έτος; Πάνω από 2.000.000.000 δίνονται για τη λειτουργία αυτού του κτηρίου. Έτσι, θα απομυθοποιηθεί η μεγάλη ιδέα του μεγάλου κεφαλαίου και των εκπροσώπων της που μας ταλάνισε τα τελευταία δέκα χρόνια, για να μας κάνει τελικά οικονομικά και περιβαλλοντικά εξαιρετικά φτωχότερους.
     Κυρίες και κύριοι Βουλευτές, θα πρέπει να πω και ορισμένα άλλα. Τόσα χρόνια η Νέα Δημοκρατία από τα έδρανα της Αξιωματικής Αντιπολίτευσης διδάχτηκε πάρα πολλά από τις κυβερνήσεις του ΠΑΣΟΚ με πρώτη την υποκρισία και την εξαπάτηση του ελληνικού λαού.
     Κοιτάξτε, αν θέλετε, τι λέει στη σελίδα 9 του νομοσχεδίου στην τελευταία παράγραφο, για να δείτε πόσο διπρόσωπα πάει να ξεγελάσει τον ελληνικό λαό λέγοντας άλλα και εννοώντας άλλα.
     Συγκεκριμένα αναφέρεται στο β΄ κεφάλαιο, στις τελευταίες σειρές, ότι «χαρακτηριστικά παραδείγματα που αποδεικνύουν τη σαφή πρόθεση της Κυβέρνησης είναι η απαγόρευση της περαιτέρω δόμησης στο Ελληνικό, η θεσμοθέτηση χρήσεων πρασίνου κλπ.». Και ας πάρω μόνο το Ελληνικό. Παραχωρείτε για οικοδόμηση χίλια στρέμματα, με ένα συντελεστή 8% που σημαίνει ογδόντα χιλιάδες τετραγωνικά μέτρα θα γίνουν κατοικίες. Τι σημαίνει αυτό; Αν λάβουμε υπόψη ότι για ένα άτομο υπολογίζεται γύρω στα είκοσι πέντε μέτρα, θα έχουμε πάνω από τριάντα τρεις χιλιάδες κατοίκους, μια νέα πόλη μέσα στο Ελληνικό.
     Δεύτερο, τι άλλα, λέει, ότι μπορούν να γίνουν εκεί; Γιατί μας είπε ο κ. Ιωαννίδης ότι δεν γίνεται τίποτα. Δυστυχώς, κύριε Ιωαννίδη, μ’ αυτά που είπατε μάλλον εκφράζετε επιθυμίες τις οποίες σέβομαι. Όμως είναι πέρα από το νομοσχέδιο. Εκτός από όλα τα άλλα τα οποία υπάρχουν θα γίνει θεματικό πάρκο, θα γίνει χώρος ψυχαγωγίας. Και τι σημαίνει αυτό; Σημαίνει πως πέρα από τις εγκαταστάσεις οι οποίες προβλέπεται να γίνουν -εμπορικές, αθλητικές κλπ- θα γίνουν με το θεματικό πάρκο εγκαταστάσεις ενυδρείων, ζωολογικός κήπος, λούνα παρκ, υδροπάρκο, mini golf κλπ.. Και στο θεματικό πάρκο ψυχαγωγίας θα γίνουν κινηματογράφοι, θέατρα, εστιατόρια, ζαχαροπλαστεία, αναψυκτήρια. Ό,τι ζητήσει το μεγάλο κεφάλαιο θα υλοποιηθεί και στο χώρο αυτό. Το λέω για να τονίσω τη διαφορά που υπάρχει και τη διαστρέβλωση αλλά και τα καλά μαθήματα που πήρε όλα αυτά τα χρόνια από το ΠΑΣΟΚ, άλλα να λέει, άλλα να υλοποιεί και η Ν.Δ. 
     ΚΩΝΣΤΑΝΤΙΝΟΣ ΓΕΙΤΟΝΑΣ: Και εδώ το ΠΑΣΟΚ φταίει; Έλεος!
     ΝΙΚΟΛΑΟΣ ΓΚΑΤΖΗΣ: Κύριοι Βουλευτές, αποτελεί κατά την άποψή μας μεγάλη πρόκληση για το λαό το ξεπούλημα της δημόσιας περιουσίας τη στιγμή μάλιστα που ο ελληνικός λαός αντιμετωπίζει μια σειρά τεράστιων οικονομικών και κοινωνικών προβλημάτων. Έχει ανάγκη σήμερα για παροχή υπηρεσιών κοινωνικού χαρακτήρα.
     Κατά την άποψή μας μεγάλη ευθύνη για το νομοσχέδιο αυτό έχει και η προηγούμενη κυβέρνηση του ΠΑΣΟΚ. Έστρωσε –όπως είπα και προηγούμενα- το χαλί για να έρθει η Νέα Δημοκρατία σήμερα να ξεπουλήσει και αυτόν το δημόσιο τομέα. 
     Θα ήθελα εδώ να πω ότι η εισηγήτρια του ΠΑΣΟΚ κατηγόρησε τη Νέα Δημοκρατία ότι δίνει πανωπροίκι τις ολυμπιακές εγκαταστάσεις στο μεγάλο κεφάλαιο. Είναι γεγονός. Όμως αυτό έκανε την αρχή. Να σας πω ότι με τον ν. 3016 δημιουργούσε την εταιρεία «Ολυμπιακά Ακίνητα» και οι τροποποιήσεις που έκανε το ΠΑΣΟΚ στο ν. 3016 έλεγαν ότι παραχωρούνται όλα αυτά τα ακίνητα των ολυμπιακών εγκαταστάσεων με μια απλή υπουργική απόφαση στην εταιρεία «Ολυμπιακά Ακίνητα ΑΕ».
     Ότι, έρχεται δεύτερη τροποποίηση με το ν. 3307 το Δεκέμβρη του 2003, παραμονές των εκλογών. Και τι κάνετε, κύριοι του ΠΑΣΟΚ; Φέρνετε νέα τροπολογία όπου λέτε ότι η «Ολυμπιακά Ακίνητα ΑΕ» δεν ανήκει πλέον στο δημόσιο, δεν έχει καμία σχέση με τον ευρύτερο δημόσιο τομέα, θα λειτουργεί με βάση το νόμο ιδιωτικού δικαίου περί ανωνύμων εταιρειών -το ν. 2190- και ό,τι έχει σχέση με το δημόσιο τομέα δεν αφορά την εταιρεία «Ολυμπιακά Ακίνητα». Μάλιστα λέγατε στον προηγούμενο νόμο, πριν φέρετε αυτήν τη διάταξη, ότι η «Ολυμπιακά Ακίνητα» ιδρύεται για να έχει τη διαχείριση, τη λειτουργία και την κατασκευή ολυμπιακών εγκαταστάσεων.
     Τι έκανε, λοιπόν, η Νέα Δημοκρατία τώρα;
     (Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ.  ΦΙΛΙΠΠΟΣ ΠΕΤΣΑΛΝΙΚΟΣ)
     Έρχεται, κυρίες και κύριοι Βουλευτές, για να τελειώσει τελικά αυτή τη ρεμούλα που γίνεται στο δημόσιο τομέα, με την εξής συμπλήρωση που γίνεται με το άρθρο 35 σε αυτά που έλεγε το ΠΑΣΟΚ Διοίκηση: Στη διαχείριση κλπ., μπαίνει και η λέξη «εκμετάλλευση» των ολυμπιακών εγκαταστάσεων. Από εκεί και πέρα ανοίγει ο δρόμος διάπλατα με τους διεθνείς διαγωνισμούς για αναθέσεις και εκποιήσεις των Ολυμπιακών υποδόμων.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, θέλω κι εγώ όσο χρόνο πήραν και οι υπόλοιποι συνάδελφοι. Είκοσι, είκοσι ένα λεπτά μίλησαν οι άλλοι συνάδελφοι.
     ΠΡΟΕΔΡΕΥΩΝ (Φίλιππος Πετσάλνικος): Θα έχετε κι εσείς την απαιτούμενη ανοχή. Θα σας παρακαλούσα, όμως, να ολοκληρώσετε.
     ΝΙΚΟΛΑΟΣ ΓΚΑΤΖΗΣ: Γι’ αυτό λέω, κύριοι Βουλευτές, ότι το δρόμο τον άνοιξε το ΠΑΣΟΚ με το ν. 3016, τον 3130, το 2207 προς αυτήν την κατεύθυνση.
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Πάλι το ΠΑΣΟΚ φταίει;
     ΝΙΚΟΛΑΟΣ ΓΚΑΤΖΗΣ: Βεβαίως φταίει. Όταν κάνατε ανώνυμη εταιρεία τα «Ολυμπιακά Ακίνητα», όταν εκχωρήσατε το δημόσιο πλούτο στην εταιρεία αυτή που δεν ελέγχεται.
     Λάβετε υπόψη, κυρίες και κύριοι Βουλευτές, ότι δεν μπορεί σήμερα κανένας να ελέγξει την ιδιωτική αυτή εταιρεία μέσα στη Βουλή. Κανένας. Όταν ήταν στο δημόσιο, είχαμε το δικαίωμα. Από εκεί και πέρα θα είναι μία διορισμένη διοίκηση, η οποία θα διαχειρίζεται κατά το δοκούν και κατά τις εντολές της Κυβέρνησης, όπως ακριβώς λειτουργούν –αν θέλετε να πάρετε ένα παράδειγμα- τα τουριστικά ακίνητα του δημοσίου, τα οποία ξέρετε πώς πωλούνται, ξέρετε ότι βγήκαμε στο παζάρι και ο καθένας τρέχει να αρπάξει ό,τι φιλέτο μπορεί.
     Κύριοι Βουλευτές, εδώ δεν είναι μόνο ότι ξεπουλάει το δημόσιο πλούτο. Μπορεί και να εκμισθώνει για όσα χρόνια θέλει.
     Κι εδώ έρχεται το ερώτημα: Ο Ειρηναίος πήρε παραδείγματα από εδώ ή εμείς πήραμε παραδείγματα από τον Ειρηναίο; Ξέρετε τι σημαίνει να νοικιάζεις μακροχρόνια, για εκατό, για εκατόν πενήντα χρόνια ακίνητα του δημοσίου σε ιδιώτες; Αυτό ακριβώς που έκανε ο Ειρηναίος και που καθαιρέθηκε ουσιαστικά, (είναι στη διαδικασία της καθαίρεσης). Αυτό κάνει και σήμερα η Κυβέρνηση.
     Φυσικά, σας λέω, το χαλί το είχε στρώσει και το ΠΑΣΟΚ και είναι συνυπεύθυνο για όλη αυτήν την υπόθεση.
     (Θόρυβος από την πτέρυγα του ΠΑΣΟΚ)
     ΠΡΟΕΔΡΕΥΩΝ (Φίλιππος Πετσάλνικος): Κύριοι συνάδελφοι, μη διακόπτετε τον ομιλητή. Αφήστε τον να ολοκληρώσει.
     ΝΙΚΟΛΑΟΣ ΓΚΑΤΖΗΣ: Επίσης, μπορεί να εκμισθώνει ή να παραχωρεί με εύλογο αντάλλαγμα ή δωρεάν τη χρήση αυτών σε ΟΤΑ, σε άλλους φορείς του δημόσιου τομέα, σε αθλητικούς και πολιτιστικούς φορείς, να προβαίνει σε επιχειρηματικές δραστηριότητες προς αξιοποίηση, λέει, των περιουσιακών στοιχείων κλπ..
     Κύριοι Βουλευτές, το θέμα είναι ότι αυτή η πολιτική, την οποία εφαρμόζει σήμερα η Νέα Δημοκρατία, παρά τις διαφοροποιήσεις που κάνει, ότι δήθεν το ΠΑΣΟΚ καταγγέλλει τη Νέα Δημοκρατία ότι εκχωρεί και το δημόσιο, ξεπουλιέται κλπ., είναι η ίδια πολιτική, είναι μία αφορμή δήθεν για να διαφοροποιηθεί. 
     Και σήμερα αναλογίζομαι αυτά τα οποία έλεγε η Νέα Δημοκρατία όταν ήταν στην Αντιπολίτευση και το ΠΑΣΟΚ έφερνε τους προηγούμενους νόμους, που σας ανέφερα, προς ψήφιση και που εκεί μιλούσε για τη δημιουργία της ιδιωτικής αυτής ανώνυμης εταιρείας «Ολυμπιακά Ακίνητα». Τι έλεγε τότε η κ. Πετραλιά; Έσκιζε τα ιμάτιά της ότι ξεπουλιέται το δημόσιο μέσω της «Ολυμπιακά Ακίνητα Α.Ε.», ότι το καταψηφίζει κλπ.. 
     Αντιστράφηκαν οι ρόλοι. Τα ίδια λέει σήμερα το ΠΑΣΟΚ για νόμους τους οποίους το ίδιο ψήφισε, το ίδιο προχώρησε και σήμερα έρχεται η Νέα Δημοκρατία να υλοποιήσει, προσθέτοντας τη λέξη «εκμετάλλευση» σε όλο το προηγούμενο, που είχε τη διαχείριση Διεύθυνση κλπ. των ολυμπιακών έργων.
     Κύριοι Βουλευτές, θα έχετε πάρει και εσείς υπομνήματα. Και από την ΤΕΔΝΑ και από την οργάνωση της Νομαρχιακής Αυτοδιοίκησης, την ΕΝΑΕ. Επίσης από τους δήμους. Πριν από λίγο μας επισκέφθηκε στα κοινοβουλευτικά γραφεία επάνω ο δήμαρχος με αντιπροσωπεία της ΤΕΔΚ κλπ…
     ΣΤΑΥΡΟΣ ΔΑΪΛΑΚΗΣ: Ποιος δήμαρχος;
     ΝΙΚΟΛΑΟΣ ΓΚΑΤΖΗΣ: Ο Δήμαρχος Καλλιθέας. 
     …μαζί με τον κ. Βασιλείου, φέροντας όμως μαζί του και έντεκα χιλιάδες υπογραφές, οι οποίες τι λένε; Ζητάνε να πάρετε πίσω αυτό το νομοσχέδιο.
     ΣΤΑΥΡΟΣ ΔΑΪΛΑΚΗΣ: Για να διαπραγματευθεί το αναψυκτήριο.
     ΝΙΚΟΛΑΟΣ ΓΚΑΤΖΗΣ: Κύριε συνάδελφε, μη με διακόπτετε.
     Κι εμείς το λέμε: Το νομοσχέδιο αυτό πρέπει να το πάρετε πίσω. Έχετε μεγάλες ευθύνες κι εσείς. Δημιουργείτε ένα τεράστιο πρόβλημα. Είναι ένα έγκλημα ενάντια στον ελληνικό λαό, στα οικονομικά, τα πολιτιστικά του συμφέροντα και στην ποιότητα ζωής. Πρέπει το νομοσχέδιο αυτό να το πάρετε πίσω.
     Δεν μπορεί, κύριοι Βουλευτές, με μια απλή πράξη του Υπουργικού Συμβουλίου ή με μια απλή απόφαση του Υπουργού Πολιτισμού να εκχωρείται η δημόσια περιουσία έτσι, ελαφρά τη καρδία και να ξεπουλιέται στο ιδιωτικό κεφάλαιο. Δεν μπορεί, με τις δαπάνες αυτές που πλήρωσε με το υστέρημά του ο ελληνικός λαός, να μην έχει το δικαίωμα σήμερα να απολαύσει αυτές τις ολυμπιακές εγκαταστάσεις. Δεν μπορεί το κόστος αυτό να το ξαναπληρώνει για δεύτερη και τρίτη φορά.
     ΠΡΟΕΔΡΕΥΩΝ (Φίλιππος Πετσάλνικος): Κύριε Γκατζή, σας παρακαλώ, ολοκληρώστε. Έχετε υπερβεί και τα είκοσι λεπτά.
     ΝΙΚΟΛΑΟΣ ΓΚΑΤΖΗΣ: Ο πολιτισμός, όπως είπαμε, είναι δικαίωμα, το περιβάλλον επίσης. Λέμε, λοιπόν, ότι οι αθλητικές αυτές εγκαταστάσεις θα πρέπει να μείνουν στο δημόσιο τομέα και σε συνεργασία με τους φορείς, την Τοπική Αυτοδιοίκηση και τον κοινωνικό έλεγχο να λειτουργήσουν εις όφελος του ελληνικού λαού.
     Γι’ αυτούς τους λόγους καταψηφίζουμε το νομοσχέδιο επί της αρχής.
     ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, η Βουλευτής κ. Ελευθερία Μπερνιδάκη, καθώς επίσης και ο Βουλευτής κ. Ηλίας Καλλιώρας ζητούν ολιγοήμερη άδεια απουσίας στο εξωτερικό.
     Η Βουλή εγκρίνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Φίλιππος Πετσάλνικος): Η Βουλή ενέκρινε τη ζητηθείσα άδεια.
     Το λόγο έχει τώρα η ειδική αγορήτρια του Συνασπισμού κ. Ασημίνα Ξηροτύρη-Αικατερινάρη.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
     Κυρίες και κύριοι συνάδελφοι, τα τεράστια ποσά που δαπανήθηκαν για τα ολυμπιακά έργα και οι μεγάλες υπερβάσεις των προβλεπόμενων προϋπολογισμών ήταν και αποτέλεσμα της έλλειψης στρατηγικής και ενός ολοκληρωμένου επιτελικού σχεδιασμού. Η επιλογή των χωροθετήσεων των ολυμπιακών έργων έγινε χωρίς να εξασφαλίζεται η συσχέτισή τους με τη συνολική χωρική δομή, τους στόχους και τους υπερτοπικούς πόλους του ρυθμιστικού σχεδίου της Αθήνας. Το έλλειμμα αυτό του σχεδιασμού των ολυμπιακών έργων και εγκαταστάσεων αφορά και στη μεταολυμπιακή χρήση των εγκαταστάσεων. Είναι γνωστό ότι οι περισσότερες μελέτες των έργων έγιναν χωρίς να περιλαμβάνουν το σκέλος της μεταολυμπιακής φάσης, χωρίς ένα ολοκληρωμένο σχέδιο χρήσεων και βιωσιμότητας των εγκαταστάσεων αυτών. 
     Το αρνητικό αυτής της κληρονομιάς στοίχισε υπέρμετρα στον ελληνικό λαό -πλέον των 11.000.000.000 ευρώ- και το χρέος θα τον ακολουθεί για πολλά χρόνια ακόμη. Όσο δε για την περιφέρεια, αυτή έχασε και χάνει ακόμη τους δημόσιους πόρους που της ανήκαν -και μαζί και το Γ΄ Κοινοτικό Πλαίσιο Στήριξης- και βέβαια τη μεγάλη ευκαιρία ανάπτυξης από την έγκαιρη αξιοποίησή τους, που δεν έγινε. Έτσι, οι όποιες ωφέλειες του κοινωνικού συνόλου περιορίστηκαν δραματικά και φοβάμαι ότι έχουν πλήρως ανατραπεί. Σήμερα προβάλλεται αμείλικτα το ερώτημα τι θα γίνει με το τεράστιο ζήτημα της μεταολυμπιακής διαχείρισης των τόσο δαπανηρών ολυμπιακών έργων. Σ’ αυτό προσπαθεί να απαντήσει το προς συζήτηση νομοσχέδιο για τη βιώσιμη ανάπτυξη και κοινωνική αξιοποίηση των ολυμπιακών εγκαταστάσεων. 
     Είναι το όγδοο κατά σειρά ολυμπιακό νομοσχέδιο, κύριοι συνάδελφοι, το οποίο στην ουσία υιοθετεί τη φιλοσοφία και το σχετικό νομοθετικό πλαίσιο της κυβέρνησης του ΠΑΣΟΚ, ειδικά στα κρίσιμα ζητήματα, όπως αυτά της έντασης της δόμησης στις ολυμπιακές περιοχές, της μακροχρόνιας παραχώρησης στους ιδιώτες των εγκαταστάσεων και της εμπορικής εκμετάλλευσης από αυτούς, ζητήματα που ρυθμίστηκαν και ρυθμίζονται χωρίς να έχει εξασφαλιστεί και αποσαφηνιστεί το εθνικό πλαίσιο διαχείρισης αυτών των δημόσιων αγαθών, χωρίς οι κατά τους έξι νόμους του ΠΑΣΟΚ και οι κατά τους δύο -με το σημερινό- νόμους της Νέας Δημοκρατίας τροποποιήσεις, συμπληρώσεις και επί μέρους παρεμβάσεις να υπακούουν έστω και στο ελλιπές πλαίσιο που έθετε ο ν. 2730/1999 για την ολυμπιακή προετοιμασία και τα αντίστοιχα προεδρικά διατάγματα.
     Νομίζω ότι πολλοί από εδώ θα θυμάστε ότι στα τελευταία νομοσχέδια, πριν από τους Ολυμπιακούς Αγώνες, είχαμε μετατραπεί όλοι σε πολεοδόμους και χωροτάκτες και συνεχώς προσθέταμε ρυθμίσεις και κόντρα ρυθμίσεις στον όλο αυτό άτακτο σχεδιασμό.
     Για μας μοχλός για τη βιώσιμη ανάπτυξη είναι ο σχεδιασμός του χώρου και βασική αρχή αυτού του σχεδιασμού είναι το όφελος της χώρας και του πολίτη, η βελτίωση της ποιότητας ζωής του. 
     Όπως επισημαίνεται στο άρθρο 24, παράγραφος 2 του Συντάγματος, που μας το θυμίζει η έκθεση της Επιστημονικής Επιτροπής της Βουλής –γιατί άραγε;- η χωροταξική αναδιάρθρωση, διαμόρφωση και ανάπτυξη των οικιστικών περιοχών ανήκει στη ρυθμιστική αρμοδιότητα και τον έλεγχο του κράτους. Συμβαίνει αυτό, όμως, με τον τρόπο αξιοποίησης, τον ιδιωτικό τελικά φορέα διαχείρισης και τη μακροχρόνια εμπορική χρήση των εγκαταστάσεων από τους ιδιώτες, έτσι όπως προτείνουν οι διατάξεις του νομοσχεδίου; Όπως και με τον τρόπο, δηλαδή, χωρίς κανονισμούς, μελέτες και προδιαγραφές; Χωρίς αυτά θα γίνει η εξειδίκευση αυτού του σχεδιασμού. Λέμε πως δεν συμβαίνει αυτό το πράγμα. Γίνεται για το σκοπό που λέει το Σύνταγμα, δηλαδή να εξυπηρετείται η λειτουργικότητα και η ανάπτυξη των οικιστικών περιοχών και να εξασφαλίζονται οι όροι διαβίωσης σ’ αυτές; Δηλαδή στους πολίτες; Όχι. Ο σκοπός αυτός δεν φαίνεται ότι υπηρετείται από τις διατάξεις του νομοσχεδίου ή τουλάχιστον δεν διασφαλίζεται.
     Γιατί όλα αυτά; Είναι αδυναμίες σχεδιασμού των εμπλεκόμενων φορέων; Είναι γιατί ασκούνται πιέσεις εκ μέρους των οικονομικών συμφερόντων στο όνομα της προσέλκυσης ιδιωτικών επενδύσεων; Είναι γιατί δεν έχει εκτιμηθεί σωστά η ανάγκη συνολικής πολιτικής θεώρησης των θεμάτων με βάση τις συνταγματικές αρχές και το νομοθετικό μας πλαίσιο για το σχεδιασμό και τη χωροταξική αναδιάρθρωση και διαμόρφωση; Είναι όλα μαζί; 
     Ο ν. 2730/99 έθετε ως στόχο τη δημιουργία ενός δημόσιου δικτύου τοπικών πόλων αθλητισμού, πολιτισμού και χώρων αναψυχής. Με το νομοσχέδιο όμως που συζητάμε παραχωρούνται χιλιάδες στρέμματα δημόσιας γης στους ιδιώτες με τη χωροθέτηση εμπορικών και επιχειρηματικών ζωνών σε όλα τα ολυμπιακά συγκροτήματα. Ενθαρρύνεται και μάλιστα το αναφέρει αυτό η αιτιολογική έκθεση, η λογική των μικτών χρήσεων με την έμμεση και άμεση αύξηση του μέσου συντελεστή δόμησης σε όλα τα συγκροτήματα, με τη θέσπιση ειδικού καθεστώτος αδειοδότησης και απαλλαγής από θεσμοθετημένους πόρους στην αυτοδιοίκηση. Λείπει όπως και στους ολυμπιακούς νόμους που προηγήθηκαν, η συνολική χωραταξική και πολεοδομική πολιτική στην οποία θα εντάσσονται και οι μέχρι σήμερα αλλαγές αλλά και οι λοιπές προτάσεις για τους ολυμπιακούς πόλους. Το ρόλο αυτό για το λεκανοπέδιο Αττικής τον παίζει το υπό αναθεώρηση ρυθμιστικό σχέδιο για το οποίο έχει ανακοινωθεί από τον Υπουργό ΠΕΧΩΔΕ ότι είναι έτοιμο επιτέλους και ότι πρόκειται να θεσμοθετηθεί άμεσα.
     Κυρίες και κύριοι συνάδελφοι, δεκαπέντε από τις δεκαοκτώ ολυμπιακές εγκαταστάσεις θα ανήκουν οριστικά στην ιδιωτική εταιρεία «ΟΛΥΜΠΙΑΚΑ ΑΚΙΝΗΤΑ ΑΕ», μία ανώνυμη εταιρεία που συστάθηκε με το ν. 3016/2000 ως εταιρεία του δημόσιου τομέα. Λίγο αργότερα με το ν. 3207/2003 η εταιρεία παύει να ανήκει στο δημόσιο και στον ευρύτερο δημόσιο τομέα και λειτουργεί κατά τις διατάξεις του ιδιωτικού δικαίου. Η ρύθμιση αυτή ξεσήκωσε τότε θύελλα αντιδράσεων από τα κόμματα της Αντιπολίτευσης και η «ΟΛΥΜΠΙΑΚΑ ΑΚΙΝΗΤΑ ΑΕ» χαρακτηρίστηκε από τους νυν Υπουργούς κ. Παυλόπουλο και κ. Πετραλιά ως ο μινώταυρος της δημόσιας περιουσίας. Παρ’ όλα αυτά με τον ν. 3254/2004 της Κυβέρνησης της Νέας Δημοκρατίας η εταιρεία παραμένει ιδιωτική, δηλαδή, Μινώταυρος της δημόσιας περιουσίας. Στον ίδιο νόμο διευκρινίζεται μάλιστα ότι η διοίκηση, η διαχείριση, η χρηματοδότηση της παραγωγής ή της κατασκευής καθώς και η αξιοποίηση των περιουσιακών στοιχείων των ολυμπιακών εγκαταστάσεων θα καθορίζονται από το διοικητικό συμβούλιο της «ΟΛΥΜΠΙΑΚΑ ΑΚΙΝΗΤΑ ΑΕ», σύμφωνα με τις διατάξεις της κοινοτικής νομοθεσίας, κατά παρέκκλιση από κάθε διάταξη νόμου ή κανονιστική πράξη.
     Δηλαδή, κατά παρέκκλιση και των νέων νόμων περί ανάθεσης των δημοσίων έργων στο μειοδότη, ανάθεσης μελετών και υπηρεσιών, το νόμο του «Βασικού Μετόχου» και οποιωνδήποτε κωλυμάτων ή ασυμβιβάστων που προκύπτουν από το νομοθετικό πλαίσιο της χώρας. Με το νομοσχέδιο ξεκαθαρίζεται πλέον οριστικά ότι ο σχεδιασμός για τον τρόπο αξιοποίησης των ολυμπιακών εγκαταστάσεων, η ανάθεση των μελετών και υπηρεσιών, η ανάθεση και η εκτέλεση των έργων και των προμηθειών θα γίνει εκτός εθνικού νομοθετικού πλαισίου. 
     Η νεοσύστατη Γενική Γραμματεία Ολυμπιακής Αξιοποίησης απλώς θα ασκεί το συντονισμό και την εποπτεία όρων και προϋποθέσεων. Ποιες είναι όμως αυτές; Δεν απορρέουν από κανένα νομοθετικό πλαίσιο. Δεν τις αναφέρει το νομοσχέδιο. Δεν αναφέρεται ούτε καν σε κοινές υπουργικές αποφάσεις που θα γίνουν έστω μετά το νομοσχέδιο. Μία γνωμοδοτική επιτροπή της Γενικής Γραμματείας θα εγκρίνει την πρόταση αξιοποίησης που θα επιβάλλει ο χρήστης -ερωτηματικό ποιος θα είναι ο χρήστης- χωρίς να γνωρίζει αν απαιτείται και, αν ναι, ποιο θα πρέπει να είναι το περιεχόμενο του τεχνικοοικονομικού φακέλου της πρότασης, αν απαιτείται προκαταρκτική μελέτη, αν απαιτείται μελέτη περιβαλλοντικών επιπτώσεων. 
     Άγνωστα είναι τα κριτήρια εκμετάλλευσης των χώρων αυτών. Άγνωστη είναι η διαδικασία και οι κανονισμοί με τους οποίους θα προκηρύσσονται οι μελέτες και οι διαγωνισμοί των έργων ή των πολύ ελκυστικών συμβάσεων παραχώρησης. Δεν καθορίζεται επίσης η περαιτέρω διαδικασία εκχώρησης προς τρίτους -φυσικά ή νομικά πρόσωπα- των δικαιωμάτων μίσθωσης των συγκροτημάτων αυτών. 
     Άγνωστο ακόμη παραμένει το πλαίσιο επίβλεψης των έργων και εφαρμογής των όρων των συμβάσεων, ενώ δημιουργείται ένα νέο καθεστώς ίδρυσης και λειτουργίας επιχειρήσεων με σημαντικές ασάφειες στην αδειοδότηση και τον έλεγχο αυτών. Πρόκειται, δηλαδή, για ένα άμορφο διοικητικό και διαχειριστικό πλαίσιο που δεν έχει ούτε τους θεσμοθετημένους κανόνες της δημόσιας διαχείρισης ούτε τις προϋποθέσεις του υγιούς ανταγωνισμού. 
     Γι’ αυτό το τελευταίο, άλλωστε, και για άλλους δικούς της σκοπούς διαμαρτύρεται η Ευρωπαϊκή Τράπεζα Επενδύσεων, στην οποία είχε προσφύγει η κυβέρνηση του ΠΑΣΟΚ για να πάρει δάνειο ύψους 1.000.000.000 ευρώ. Ο Έλληνας πολίτης όμως θα πληρώσει το «μάρμαρο». Θα πληρώσει το δάνειο, τη συντήρηση των εγκαταστάσεων, το τσουχτερό εισιτήριο εισόδου και θα χάσει το συνταγματικό του δικαίωμα για ελεύθερη πρόσβαση στους κοινωφελείς χώρους. 
     Για μία ακόμη φορά δρούμε υπό την πίεση του χρόνου. Όπως πολύ σωστά συνοψίζει σε κείμενό του ο κ. Δεγλερής, η απόγνωση και ο πανικός εκ της επαληθεύσεως του υπερμέτρου κόστους των Ολυμπιακών Αγώνων δεν δύναται να αποτελέσει λόγο για έκτακτα μέτρα και θεμιτές παρανομίες. Πράγματι, δεν υπάρχει κανένας λόγος σήμερα. Άλλωστε, η Νέα Δημοκρατία επεσήμανε πάντα ότι υπήρχαν μεγάλες προγραμματικές ελλείψεις στη φάση προετοιμασίας των ολυμπιακών έργων και ολοκληρωτική αδυναμία σχεδιασμού και πρόβλεψης για τη μεταολυμπιακή περίοδο. Πώς ισχυρίζεται σήμερα η Κυβέρνηση ότι παρουσιάζει ένα υπεύθυνο, ορθολογικό, ολοκληρωμένο και αποτελεσματικό νομοσχέδιο αντιμετώπισης του μεγάλου αυτού προβλήματος; 
     Εμείς θα σας δίναμε περισσότερο, πολύ μεγαλύτερο περιθώριο χρόνου -έχουμε ηρεμία πια- για να μη μας κοστίσουν άλλο, να μην επιβαρυνθούμε άλλο, να περάσουν όλες αυτές οι διαδικασίες μέσα από τα θεσμοθετημένα όργανα του κράτους. Αντέχουμε τώρα πια να συντηρήσουμε αυτές τις πολυδάπανες εγκαταστάσεις, προκειμένου να τις σώσουμε όμως για τον ελληνικό λαό και όχι να τις ξεπουλήσουμε όπως-όπως. 
     Και μη μας λέτε τώρα ότι δεν ξεπουλιέται. Μία μακροχρόνια μίσθωση πενήντα ετών και πάνω στην ουσία είναι εκποίηση δημόσιων αγαθών και μάλιστα μία μακροχρόνια μίσθωση, η οποία δεν γίνεται με τις διαδικασίες του νομικού πλαισίου της χώρας. Σε αυτό και τα δύο κόμματα έχουν τελικά συμφωνήσει. Και βέβαια το ΠΑΣΟΚ εδώ δεν αναλαμβάνει την ευθύνη να μας πει: Αν ήταν σήμερα κυβέρνηση, θα συνέχιζε την «ΟΛΥΜΠΙΑΚΑ ΑΚΙΝΗΤΑ ΑΕ»; Ή θα έκανε και το επόμενο βήμα, να την πάει και στο Χρηματιστήριο, όπως είχε προβλέψει μέσω της ΕΤΑ και έτσι να πουληθεί οριστικά πλέον η περιουσία του ελληνικού λαού; 
     Δεν υπήρχε, λοιπόν, λόγος σήμερα, κυρία Υπουργέ, να τεθεί εκτός θεσμικού πλαισίου, εκτός πολεοδομικής και περιβαλλοντολογικής νομοθεσίας η αξιοποίηση των ολυμπιακών εγκαταστάσεων, με σκοπό τελικά να δημιουργηθούν ελεύθερες ιδιωτικές τουριστικές επιχειρηματικές ζώνες στον ήδη βεβαρημένο αστικό ιστό της Αθήνας. Θα αντιστοιχούν τρόπον τινά στις τελωνειακές ζώνες αυτές οι ζώνες, έτσι θα είναι έξω από κάθε πλαίσιο. 
     Δεν ήταν λόγος να παραμείνουν σε ισχύ οι πολεοδομικές διατάξεις και χρήσεις που επιβλήθηκαν για τις ανάγκες των Ολυμπιακών Αγώνων. Ακόμα χειρότερα να αυξηθούν οι συντελεστές, οι εμπορικές χρήσεις και να μονιμοποιηθούν οι προσωρινές εγκαταστάσεις. Το πολύ σημαντικότερο, να μην εξασφαλίζεται η δυνατότητα αθλητικών χρήσεων σε επίπεδο ερασιτεχνικού και μαζικού αθλητισμού. 
     Οι γενικοί όμως στόχοι του σχεδιασμού των αθλητικών εγκαταστάσεων –και αυτό το λένε τα σχετικά προεδρικά διατάγματα- είναι ότι μετά τους Ολυμπιακούς Αγώνες θα πρέπει να αυξηθούν οι αθλητικές χρήσεις με παράλληλη αύξηση των κοινόχρηστων χώρων και βέβαια με προστασία του περιβάλλοντος. 
     Δεν υπήρχε λόγος να χάσει η Τοπική Αυτοδιοίκηση -και ουσιαστικά τον περιβάλλοντα αλλά και τους κοινόχρηστους χώρους- τη χρήση και τη διαχείριση των εγκαταστάσεων, χωρίς την κοινωνική αποδοχή, στοιχείο που θα έπρεπε να αποτελεί πρώτιστη και κεντρική επιδίωξη. Επιπλέον θεσμοθετείτε φόρους στην Τοπική Αυτοδιοίκηση 2% στις εμπορικές δραστηριότητες. Δεν υπάρχει όμως δέσμευση για τον τρόπο απόδοσης του φόρου αυτού, ενώ δημοτικά τέλη καταργούνται. Προβλέπεται αφαίρεση θεσμοθετημένων πόρων της Τοπικής Αυτοδιοίκησης. 
     Δεν είναι τυχαία, λοιπόν, η ομόφωνη απόφαση του Διοικητικού Συμβουλίου της ΚΕΔΚΕ που διαπιστώνει τη θεσμική υποβάθμιση των ΟΤΑ και την απαξίωσή τους σε ό,τι αφορά τη διαχείριση των αρμοδιοτήτων που νομοθετικά έχει αναλάβει η Τοπική Αυτοδιοίκηση. Διαβλέπει και η ΚΕΔΚΕ ότι η μακροχρόνια μίσθωση των εγκαταστάσεων ισοδυναμεί με πώληση χιλιάδων στρεμμάτων δημοσίων εκτάσεων σε ιδιώτες από την «ΟΛΥΜΠΙΑΚΑ ΑΚΙΝΗΤΑ ΑΕ». 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Θα χρειαστώ περισσότερο χρόνο. 
     Διαπιστώνει και αυτή ότι με τις υπέρμετρες και ανεξέλεγκτες εμπορικές χρήσεις θα διαταραχθούν οι τοπικές αγορές με σημαντικές βέβαια επιπτώσεις στις χρήσεις γης και στην οικιστική δομή των πόλεων.
     Τελικά περιγράφεται κάποιος σχεδιασμός αναπλάσεων των ευρύτερων περιοχών γύρω από τις εγκαταστάσεις; Όχι. Μόνο χρήσεις προστίθενται. Εξασφαλίζετε χώρους πρασίνου; Ούτε καν το 10% που είχε τεθεί ως αρχικός στόχος. 
     Η αναφορά σας, κυρία Υπουργέ, ότι δεν πρόκειται να οικοδομηθεί ούτε ένα μέτρο γης στις ολυμπιακές εγκαταστάσεις δεν ήταν ειλικρινής γιατί από το νομοσχέδιο προβλέπεται η ανέγερση νέων εγκαταστάσεων έστω και με τους ισχύοντες όρους δόμησης, όχι μόνο με τις ακραίες περιπτώσεις των ξενοδοχείων στον Άγιο Κοσμά και στο Ιππικό Κέντρο του Μαρκόπουλου αλλά και σε αρκετές ακόμα περιπτώσεις, ΟΑΚΑ, ΣΕΦ, Καυτατζόγλειο, Παγκρήτειο, Φαληρικός Όρμος κλπ. 
     Τελειώνοντας, θα ήθελα να αναφερθώ στη δημιουργία μιας νέας ξεχωριστής δημόσιας υπηρεσίας. Στην ουσία είναι μία νέα δημόσια υπηρεσία η Γενική Γραμματεία Ολυμπιακής Αξιοποίησης ως συνέχεια της Γενικής Γραμματείας Ολυμπιακών Αγώνων που είχε συσταθεί με το ν. 2730/1999. 
     Η Γενική Γραμματεία Ολυμπιακών Αγώνων είχε συσταθεί με στόχο και σκοπό το συντονισμό των ενεργειών για την καλύτερη προετοιμασία της διοργάνωσης των Ολυμπιακών Αγώνων. Είχε δε συγκεκριμένο χρονικό ορίζοντα και ο ρόλος της έχει τελειώσει κατ’ εμάς με το πέρας των Ολυμπιακών Αγώνων. 
     Κατά συνέπεια δημιουργούνται μεγάλα ερωτήματα για τους πραγματικούς λόγους που υπαγορεύουν τη δημιουργία της νέας κατ’ ουσία δημόσιας υπηρεσίας της Γενικής Γραμματείας Ολυμπιακής Αξιοποίησης.
     Οι περιγραφόμενες στο νομοσχέδιο αρμοδιότητες αξιοποίησης της ολυμπιακής κληρονομιάς, ο συντονισμός των δραστηριοτήτων για την ανάδειξη και προώθηση των ολυμπιακών ιδεών, η εποπτεία της τήρησης των όρων και προϋποθέσεων της αδειοδότησης των ολυμπιακών εγκαταστάσεων θα μπορούσαν κάλλιστα να γίνουν μέσα από τις υπηρεσίες της Γενικής Γραμματείας Αθλητισμού.
     Και θα μπορούσε τελικά να έχει ρόλο και να αποκτήσει το δυναμικό που έχει αν τα κρατούσε ως δημόσια γενική γραμματεία όλα αυτά τα θέματα, και δεν τα μετέφερε στην «ΟΛΥΜΠΙΑΚΑ ΑΚΙΝΗΤΑ ΑΕ». Τι είναι δηλαδή; Εποπτικά όργανα εν γένει, χωρίς ουσιαστικές αρμοδιότητες; Δύο γραμματείες αθλητισμού, η πρώτη θεσμοθετημένη από έναρξης του κράτους για όλα τα θέματα άσκησης εθνικής πολιτικής στον αθλητισμό και μία άλλη καινούργια, χωρίς να διαχειρίζονται τελικά αυτήν την τεράστια περιουσία του ελληνικού λαού, για την οποία συστήθηκαν να αξιοποιήσουν. 
     Φοβάμαι ότι θα δημιουργηθεί επιπλέον μία διάσπαση και αναδιάρθρωση της δομής του αντικειμένου και του ρόλου του βασικού φορέα της Γενικής Γραμματείας Αθλητισμού για την άσκηση της αθλητικής πολιτικής. Δεν είναι δυνατόν δύο διαφορετικές γραμματείες να εισηγούνται την αθλητική πολιτική και το πώς θα γίνει η εποπτεία των διαφόρων οργανισμών και υπηρεσιών και εγκαταστάσεων. 
     Είναι προφανές ότι εμείς καταψηφίζουμε το νομοσχέδιο. Το καταψηφίζουμε, γιατί ο Έλληνας πολίτης πλήρωσε και θα πληρώνει για τις ολυμπιακές εγκαταστάσεις, για τον άναρχο σχεδιασμό, για την κακοδιαχείριση, για τις υπερβάσεις. Τελικά μ’ αυτές τις ρυθμίσεις του νομοσχεδίου, χάνει το συνταγματικό του δικαίωμα της ελεύθερης πρόσβασης σ’ αυτές τις εγκαταστάσεις και στους κοινωφελείς χώρους. Και το σημαντικότερο είναι ότι χάνει το συνταγματικό του δικαίωμα του δημόσιου ελέγχου στον τρόπο με τον οποίο θα γίνει η αξιοποίηση αυτών των εγκαταστάσεων.
     ΠΡΟΕΔΡΕΥΩΝ (Φίλιππος Πετσάλνικος): Εισερχόμεθα στον κατάλογο των πρώτων έξι ομιλητών που διαθέτουν οκτώ λεπτά έκαστος.
     Το λόγο έχει ο κ. Βαρβιτσιώτης.
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Το νομοσχέδιο για τη βιώσιμη ανάπτυξη και την αξιοποίηση των ολυμπιακών ακινήτων αποτελεί στο σύνολό του μία σωστά δομημένη και προετοιμασμένη πρόταση που κατατίθεται έγκαιρα σε σχέση με την μεταολυμπιακή χρήση των εγκαταστάσεων. Αυτό όμως που αναδεικνύεται από το νομοσχέδιο είναι το πόσο κακά σχεδιάστηκαν οι εγκαταστάσεις στην αρχή. Βάλαμε αποσπασματικά μεγάλες αθλητικές εγκαταστάσεις χωρίς να έχουμε προβλέψει τι θα τις κάνουμε την επόμενη ημέρα. Και αυτές τις εγκαταστάσεις τις πληρώσαμε πολύ ακριβά, τόσο ακριβά ώστε σε μερικές περιπτώσεις ο προϋπολογισμός ανέβηκε μέχρι και δέκα φορές. 
     Θα θυμάστε τα ορφανά ολυμπιακά έργα που τα συζητούσαμε εδώ το 2001, όταν δεν είχαν ακόμη χωροθετηθεί έργα που κατέληξαν να χωροθετηθούν μέσα στο Ελληνικό. Αυτά τα έργα διαρθρώθηκαν άτακτα μέσα στο Λεκανοπέδιο και η κατασκευή τους ολοκληρώθηκε την τελευταία στιγμή. Σήμερα πάμε να τα αξιοποιήσουμε. Θα ρωτήσει, λοιπόν, ένας πολίτης του Λεκανοπεδίου. Άραγε αυτός ο τρόπος αξιοποίησης είναι ο ιδανικότερος, είναι ο πιο πρόσφορος; Σίγουρα είναι ο καλύτερος δυνατός στα πλαίσια που είχε η πολιτική ηγεσία του Υπουργείου Πολιτισμού. 
     Θεωρώ, όμως, σαν Αθηναίος πάνω απ’ όλα, ότι η πόλη μας έχει στραμμένη την πλάτη στην παραλία, στο θαλάσσιο μέτωπο. Αυτοί οι ολυμπιακοί χώροι είναι μιας πρώτης τάξεως ευκαιρία για να γυρίσει η πόλη μας προς την παραλία. 
     Έρχομαι και κάνω μία πρόταση, που θα περιλαμβάνει το συνολικό σχεδιασμό αυτής της παραλίας, από το Στάδιο Ειρήνης και Φιλίας μέχρι και τη Βουλιαγμένη. Να αποκτήσουμε μία συνολική εικόνα, ποιο πρέπει να είναι το θαλάσσιο μέτωπο, πώς ο Αθηναίος θα στραφεί στη θαλάσσια δραστηριότητα, πώς θα βρεθεί κοντά στις αθλητικές δραστηριότητες. 
     Πιστεύω ότι ένας τρόπος για να το πετύχουμε αυτό είναι να ανοίξουμε τις παραλίες, να ρίξουμε τα συρματοπλέγματα, τα οποία ακόμα και σήμερα φυλάσσουν μπετά άψυχα, μπετά μη εκμεταλλεύσιμα, εκμεταλλεύσιμα βεβαίως μεθαύριο. 
     Πιστεύω ότι θα πρέπει να δώσουμε το ελεύθερο δικαίωμα σε κάθε Αθηναίο και Αθηναία να χρησιμοποιεί και να γίνεται κομμάτι αυτής της μεταολυμπιακής κληρονομιάς.
     Αυτές οι χρήσεις που σήμερα περιγράφονται και επιτέλους δίνονται στα ολυμπιακά ακίνητα για να αποκτήσουν ζωή για να γίνουν πόλοι υπερτοπικοί, έλξης, διασκέδασης, αθλητισμού νομίζω ότι είναι πάρα πολύ σημαντικές. Μην ξεχνάμε ότι ορισμένα από τα ολυμπιακά έργα κτίστηκαν χωρίς άδεια κατ’ αρχάς πολεοδομική, στη συνέχεια δεν προικοδοτήθηκαν ούτε με άδεια λειτουργίας, όπως συμβαίνει στο Ολυμπιακό Κέντρο Φαλήρου, που ανάμεσα από το στάδιο Μπιτς Βόλεϊ και το κλειστό του Τάε Κβο Ντο, μία τεράστια και αχανής έκταση πολλών χιλιάδων τετραγωνικών μέτρων παρέμεινε κλειστή και κατά τη διάρκεια των Ολυμπιακών Αγώνων γιατί δεν υπήρχε άδεια λειτουργίας ούτε ενός αναψυκτηρίου. 
     Αυτά τα λάθη τα οποία διορθώνονται, αλλά και επανασχεδιάζονται βάσει αυτού του νομοσχεδίου, δίνουν τη δυνατότητα να προχωρήσουμε ένα βήμα παραπέρα, να ανοίξουμε την πόλη μας και να καλλιεργήσουμε μια άλλη φιλοσοφία στον Έλληνα πολίτη. 
     Κυρίες και κύριοι συνάδελφοι, είναι γεγονός ότι πολλά και σημαντικά προβλήματα θα έχει να αντιμετωπίσει στο μέλλον η αξιοποίηση των ολυμπιακών ακινήτων. Και αυτό δεν οφείλεται στο ότι το συγκεκριμένο νομοσχέδιο είναι ατελές. Είναι τέλειο νομοτεχνικά, είναι άρτιο, ουσιαστικό, δίνει λύσεις, παρά το πλαίσιο μιας δαιδαλώδους πολεοδομικής νομοθεσίας η οποία συνήθως θέτει εμπόδια, δημιουργεί αναστολές και πάνω απ’ όλα αμφιβολία στον οποιονδήποτε επενδυτή. 
     Είναι κρίσιμο και χρήσιμο οι ολυμπιακές εγκαταστάσεις την επόμενη ημέρα να αξιοποιηθούν προς όφελος και των πολιτών αλλά να είναι και οικονομικά βιώσιμες. Είναι ακόμα χρήσιμο οι εγκαταστάσεις αυτές να αποτελέσουν πρότυπα ανάπτυξης τουριστικής για την περιοχή του Λεκανοπεδίου.
     Επανέρχομαι, λοιπόν, κυρία Υπουργέ, και ζητώ σε συνεργασία με τα υπόλοιπα συναρμόδια Υπουργεία -το Υπουργείο Οικονομικών που ελέγχει την ΕΤΑ, το Υπουργείο ΠΕΧΩΔΕ που ορίζει τα περί αιγιαλών και παραλίας, το Υπουργείο Τουριστικής Ανάπτυξης που παίζει και αυτό ένα ρόλο- να έρθετε και να ολοκληρώσετε ένα όραμα που έχουμε, να ανοίξουν οι παραλίες, να βρεθούν κοντά στη θάλασσα οι Αθηναίοι, να πέσουν τα τείχη που τους χωρίζουν από τη χρήση της θάλασσας και μέσα από τη βιώσιμη εκμετάλλευση αυτών των ακινήτων, που σήμερα οριοθετείτε και βάζετε για πρώτη φορά και για πρώτη φορά, θα δούμε εγκαταστάσεις να λειτουργούν. Είμαι Αθηναίος από τη στιγμή που γεννήθηκα δίπλα στην παραλία και ποτέ δεν υπήρξαν εγκαταστάσεις βιώσιμες και άρτιες όπως αυτές στη Γλυφάδα, στο Ελληνικό ή στο Φάληρο. 
     Αυτές οι εγκαταστάσεις πρέπει να αποτελέσουν το εφαλτήριο, για το πώς θα ανοίξουμε την πόλη μας, πώς θα μπορέσουμε να γυρίσουμε την πλάτη μας, να κοιτάξουμε προς τη θάλασσα και να γίνει η πόλη μας βιώσιμη, λειτουργική και ανθρώπινη. Όσο διατηρούμε τα τείχη, όσο διατηρούμε την αποσπασματική λογική στη χρήση των εγκαταστάσεων, δεν θα μπορέσουμε να καταφέρουμε τίποτα το οραματικό, απλώς θα διαχειριστούμε αυτά που οι προηγούμενοι μας κληροδότησαν.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Φίλιππος Πετσάλνικος): Ο κ. Γείτονας έχει το λόγο.
     ΚΩΝΣΤΑΝΤΙΝΟΣ ΓΕΙΤΟΝΑΣ: Ο προλαλήσας συνάδελφος, κ. Βαρβιτσιώτης, συνάδελφος και στη Β΄ Αθηνών, μου θυμίζει την παροιμία «να σε κάψω Γιάννη, να σ’ αλείψω λάδι». Αυτό περίπου είπατε συνάδελφε στην Κυβέρνηση για το νομοσχέδιο. Άλλο αν προσπαθήσατε να το δικαιολογήσετε με την καραμέλα της δήθεν κακής υποδομής που άφησε το ΠΑΣΟΚ.
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Άρτιο είναι το νομοσχέδιο, κύριε Πρόεδρε.
     ΚΩΝΣΤΑΝΤΙΝΟΣ ΓΕΙΤΟΝΑΣ: Εγώ πιστεύω, κυρίες και κύριοι συνάδελφοι, ότι οι Ολυμπιακοί Αγώνες του 2004 ήταν κατά παγκόσμια παραδοχή μία μεγάλη επιτυχία και άφησαν –εδώ διαφωνούμε, κύριε Βαρβιτσιώτη- μια σημαντική προίκα για τη χώρα, που έχουμε χρέος ως πολιτικοί να αξιοποιήσουμε. 
     Δυστυχώς, η Κυβέρνηση έδειξε από την πρώτη στιγμή ότι δεν έχει όραμα και σχέδιο γι’ αυτό και το επιβεβαιώνει με το νομοσχέδιο. 
     Κυρία Υπουργέ, έχω την εντύπωση ότι αντιμετωπίζετε τις ολυμπιακές εγκαταστάσεις ως ένα φορτίο, ως φύρα που θέλετε να το ξεφορτωθείτε. Το είπε προηγουμένως  και ο κ. Βαρβιτσιώτης. Έτσι όμως δεν θα προχωρήσουμε σωστά. 
     Ο δε τίτλος του νομοσχεδίου «περί κοινωνικής αξιοποίησης των εγκαταστάσεων» είναι ψευδεπίγραφος. Το νομοσχέδιο έχει «διαζύγιο» με κάθε έννοια κοινωνικής ωφέλειας. 
     Και αν νομίζετε, κυρία Υπουργέ, ότι θα προχωρήσετε σε αποδοτική αξιοποίηση των εγκαταστάσεων ερήμην των πολιτών, ερήμην των κατοίκων των ολυμπιακών πόλεων που περιλαμβάνουν και τους κατοίκους της Β΄ Περιφέρειας της Αθήνας -στην οποία και εσείς και εγώ είμαστε Βουλευτές και έχουμε την τιμή να τους εκπροσωπούμε- κάνετε μεγάλο λάθος!
     Εάν δεν συντρέξουν οι τοπικές κοινωνίες, δεν πρόκειται να γίνει ουσιαστική και αποδοτική -και με τη λογική τη δική σας, την οικονομίστικη- αξιοποίηση αυτών των εγκαταστάσεων. Είναι οι ίδιες θεωρίες που μας σερβίρετε και με την έκθεση του ΚΕΠΕ. Κατεψυγμένες συνταγές για την αύξηση της παραγωγής και της παραγωγικότητας, που είναι διαλυτικές της κοινωνικής συνοχής!
     Ε, αυτή η κατεύθυνση είναι λάθος! Με διάλυση της κοινωνικής συνοχής χωρίς κοινωνική γαλήνη δεν μπορεί να αυξηθεί στην Ελλάδα –πουθενά- η παραγωγή ή η παραγωγικότητα, η ανταγωνιστικότητα. Το ίδιο και στην προκειμένη περίπτωση. 
     Όλοι οι φορείς, όπως και επιτροπές πολιτών, αντιδρούν. Έχουν ξεσηκωθεί και ζητούν απόσυρση του νομοσχεδίου και κατάρτιση ενός νέου νομοσχεδίου μέσα από κοινωνικό διάλογο και με επιστημονική τεκμηρίωση. Η φιλοσοφία και οι ρυθμίσεις του νομοσχεδίου αποδεικνύουν και σκοπιμότητα και προχειρότητα. Ουσιαστικά, εκχωρούνται οι εγκαταστάσεις σε ιδιώτες με αδιαφανείς και αμφιλεγόμενες διαδικασίες. Κυρία Υπουργέ, θα επανέλθω σ’ αυτό. Πιστεύω να προλάβω επί της αρχής. Διαφορετικά, θα επανέλθω αναλυτικότερα στα άρθρα και θα το κάνω πιο κατανοητό και για σας που βλέπω ότι απορείτε. 
     Είναι αυταπόδεικτη η υστεροβουλία της Κυβέρνησης που συστηματικά «φουσκώνει» -το ακούσαμε και σήμερα- τον προϋπολογισμό, το κόστος των ολυμπιακών έργων. Να έχετε το θάρρος και μετά τη δημοσίευση του ισολογισμού της Οργανωτικής Επιτροπής να «κατεβάσετε τα νούμερα» και μάλιστα μετά τα έσοδα, δύο δισεκατομμύρια σχεδόν από φόρους, για να πείτε την αλήθεια στον ελληνικό λαό για το πραγματικό κόστος των ολυμπιακών.
     «Φούσκωσε» και «φουσκώνει» το κόστος των έργων, «φούσκωσε» και «φουσκώνει» και το κόστος της συντήρησης των εγκαταστάσεων. Αυτό είναι από υστεροβουλία! 
     Ακόμα, κρατάτε κλειστές τις εγκαταστάσεις για να μην υπάρξουν τυχόν «δουλείες από τους δήμους ή από τους πολίτες των περιοχών» εν τω μεταξύ  και να τις δώσετε «ελεύθερες» στους ιδιώτες. 
     Δεν έχω κανένα πρόβλημα με την συμμετοχή και ιδιωτών στην αξιοποίηση των εγκαταστάσεων. Αλλά στις μεγάλες εγκαταστάσεις τον έλεγχο θα έπρεπε να τον έχει το δημόσιο. Άλλωστε, μεταξύ της κρατικής λειτουργίας των επιχειρήσεων όπως συνέβαινε παλαιά και της απόλυτης ιδιωτικοποίησης υπάρχει η μέση οδός. Να κρατηθεί ο έλεγχος των εγκαταστάσεων από το δημόσιο και να γίνει σύμπραξη με τις τοπικές κοινωνίες και με ιδιωτικούς φορείς στη βάση επιχειρησιακών προγραμμάτων. 
     Επιπλέον, με το νομοσχέδιο δημιουργούνται προνομιακές επιχειρηματικές ζώνες στις ολυμπιακές πόλεις με όλα τα επακόλουθα για τις τοπικές κοινωνίες, το εμπόριο και μια σειρά άλλες δραστηριότητες. 
     Τρίτον, αλλάζουν όλες οι χρήσεις και χωροθετούνται λειτουργίες εκτός του πλαισίου της πολεοδομικής νομοθεσίας, όπως προσδιορίζεται ιδιαίτερα στην Αθήνα από το ρυθμιστικό σχέδιο, από το ν. 2730/99 και τα σχετικά προεδρικά διατάγματα σε εφαρμογή αυτού του νόμου. 
     Γι’ αυτό και ιδιαίτερα οι φορείς της Τοπικής Αυτοδιοίκησης έχουν μεγάλες αντιδράσεις και όλοι οι Δήμοι σε όλη την παραλιακή ζώνη, στην Αθήνα. Η ΚΕΔΚΕ καταγγέλλει παραβίαση και του άρθρου 102 του Συντάγματος. Αφού επανέρχονται, στο κράτος, τους αφαιρούνται αρμοδιότητες που έχουν δοθεί –κάτι αντισυνταγματικό. Και οι δήμαρχοι εκφράζουν ανησυχίες γενικά για την εμπορευματοποίηση στις χρήσεις και την απώλεια πόρων. 
     Κυρία Υπουργέ, θα έχω την ευκαιρία στα άρθρα να αναφερθώ αναλυτικότερα. Θα σταθώ στο λίγο χρόνο που έχω –τρία λεπτά- σε τρεις επισημάνσεις. 
     Πρώτον, για τις χρήσεις. Στο Φάληρο, στον Άγιο Κοσμά, στον ιππόδρομο, στο Ελληνικό προσδιορίζονται χρήσεις έξω από τα όρια της πολεοδομικής νομοθεσίας. Αν δεν πιστεύετε εμάς, προσέξτε την έκθεση της Επιστημονικής Επιτροπής της Βουλής, που πιστεύω επισημαίνει ότι θα υπάρξουν προσφυγές στο Συμβούλιο της Επικρατείας. Η έκθεση, λοιπόν, αναφέρει συγκεκριμένα ότι «η στάθμιση των παραγόντων που ανάγονται στο γενικότερο συμφέρον –ως τέτοιο εννοεί και το λέει την αξιοποίηση των εγκαταστάσεων, τη λειτουργικότητα, τις νέες θέσεις εργασίας, τη μείωση του κόστους λειτουργίας- θα πρέπει να εναρμονίζονται με τη μέριμνα για το περιβάλλον και τη βιώσιμη ανάπτυξη».  Αυτό τα λέει όλα.
     Θα γίνουν προσφυγές. Τροποποιείτε μ’ αυτόν το νόμο διατάγματα σε εκτέλεση του προηγούμενου νόμου, τα οποία έχουν εγκριθεί και περάσει τη βάσανο του Συμβουλίου της Επικρατείας. Δεν πρόκειται, λοιπόν, να έχετε ομαλή πορεία σε σχέση με την εφαρμογή αυτού του νόμου. 
     Η δεύτερη και κύρια παρατήρηση, κυρία Υπουργέ, αφορά την αδειοδότηση των εγκαταστάσεων. Με αυτό θα τελειώσω. Σε αυτό το σημείο προκύπτουν πολλά ερωτηματικά. Το νομοσχέδιο καθορίζει -περίπου στο άρθρο 3 και στη συνέχεια- επιτρεπόμενες χρήσεις για κάθε ολυμπιακή εγκατάσταση. Καθορίζει, επίσης, τις διαδικασίες έκδοσης αδειών εγκατάστασης και λειτουργίας στο νόμιμο χρήστη, που δεν ξέρουμε ποιος είναι. 
     Προσέξτε, κυρίες και κύριοι συνάδελφοι. Για παράδειγμα, το άρθρο 3 λέει ότι ο χρήστης αιτείται την άδεια λειτουργίας. Ποιος είναι όμως ο αιτών; Είναι η εταιρεία «ΟΛΥΜΠΙΑΚΑ ΑΚΙΝΗΤΑ», η οποία αναλαμβάνει με το νομοσχέδιο την εκμετάλλευση των εγκαταστάσεων -πλην των τριών μεγάλων- ή είναι οι τελικοί μισθωτές; Εάν είναι, όπως φαίνεται και έτσι, όπως προκύπτει ο τελικός χρήστης, τότε υποτίθεται ότι έχει προηγηθεί ένας διαγωνισμός και ότι έχει γίνει η επιλογή του. 
     Ε, αν είναι έτσι τα πράγματα, κυρία Υπουργέ, και εδώ θα περιμένω απαντήσεις και επί της αρχής και στα άρθρα…
     ΦΑΝΗ ΠΕΤΡΑΛΙΑ – ΠΑΛΛΗ (Αναπληρωτής Υπουργός Πολιτισμού): Αμέσως να σας απαντήσω.
     ΚΩΝΣΤΑΝΤΙΝΟΣ ΓΕΙΤΟΝΑΣ: Βεβαίως. 
     Τότε, πώς η γνωμοδοτική επιτροπή θα επιβάλει νέους όρους; Διότι με το άρθρο 3 αναφέρετε ότι η γνωμοδοτική επιτροπή ελέγχει, επιβάλλει όρους και μια σειρά ζητήματα. Σε κατοχυρωμένο και κατακυρωμένο διαγωνισμό πώς θα έρθει εκ των υστέρων να επέμβει η γνωμοδοτική επιτροπή; Τι αντιφάσεις και τι προχειρότητες είναι αυτές; 
     ΦΑΝΗ ΠΕΤΡΑΛΙΑ – ΠΑΛΛΗ (Αναπληρωτής Υπουργός Πολιτισμού): Ξεκάθαρο είναι. 
     ΚΩΝΣΤΑΝΤΙΝΟΣ ΓΕΙΤΟΝΑΣ: Ο εισηγητής είπε ότι θα ανοίξουν σε είκοσι ένα μήνες οι εγκαταστάσεις. Εάν πραγματικά αυτά δεν ξεκαθαριστούν, φοβάμαι ότι όχι σε είκοσι ένα μήνες, αλλά ούτε σε εκατόν είκοσι ένα μήνες δεν πρόκειται να ανοίξουν οι εγκαταστάσεις! 
     Κυρίες και κύριοι συνάδελφοι, τελειώνω. Πιστεύω ότι το νομοσχέδιο διέπεται από μια εμπορευματική λογική. Είναι πρόχειρο και αφήνει πολλά ερωτηματικά σε σχέση με τη διαφάνεια και την προστασία του δημόσιου συμφέροντος. Για μένα επιβεβαιώνει τελικά μια εγγενή αδυναμία της Κυβέρνησης: να χαράξει και να εφαρμόσει πολιτικές με προστιθέμενη αξία για τον τόπο και για τους πολίτες. 
     Στην αξιοποίηση της ολυμπιακής κληρονομιάς σπαταλήσατε, κυρία Υπουργέ, μέχρι σήμερα πολύτιμο χρόνο. Αλλά το χειρότερο είναι ότι και τώρα αργά, ξεκινάτε πολύ στραβά. 
     Ευχαριστώ. 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο κ. Αθανάσιος Λεβέντης.
     ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, οι Ολυμπιακοί Αγώνες είναι το μεγαλύτερο αθλητικό γεγονός ανά τετραετία και βέβαια συγκινούν όλη την οικουμένη, ιδίως τη νεολαία, που παρακολουθεί, συμμετέχει, ενθουσιάζεται. Οι σημερινοί όμως αγώνες έχουν χάσει σε μεγάλο βαθμό αυτό το αγνό αθλητικό ιδεώδες, έτσι όπως καθιερώθηκαν και λειτούργησαν για πάνω από χίλια χρόνια στην αρχαία Ελλάδα και στην Ολυμπία.
     Σήμερα οι αθλητές ωθούν την προσπάθειά τους στα μη περαιτέρω, προκειμένου να κερδηθεί ένα μετάλλιο, στα ακραία όρια, με αθέμιτα, πολλές φορές, μέσα και συχνά εις βάρος της υγείας τους. Τα φαινόμενα του ντόπινγκ δεν είναι μεμονωμένα. Η χώρα μας δεν έμεινε αλώβητη, για να μην πούμε ότι σε μερικές περιπτώσεις καταφέραμε να εκτεθούμε διεθνώς με μια σειρά άστοχους χειρισμούς.
     Το κόμμα μας είχε εκφράσει τη διαφωνία του στην ανάληψη από τη χώρα μας της διενέργειας των Ολυμπιακών Αγώνων, επειδή κρίναμε ότι δεν είχαμε ούτε τις υποδομές ούτε τις οικονομικές δυνατότητες για μια τέτοια διοργάνωση. Και τα γεγονότα, δυστυχώς, δεν μας διέψευσαν.
     Ποιο ήταν τελικά το συνολικό κόστος των Ολυμπιακών Αγώνων; Δεν μπορέσαμε, κανένας δεν μπόρεσε να μάθει έως τώρα. Ομολογημένα ήταν γύρω στα εντεκάμισι δισεκατομμύρια ευρώ. Στην πραγματικότητα πάνω από δεκαπέντε εκατομμύρια ευρώ.
     Τα συνοδευτικά μεγάλα έργα, όπως παραδείγματος χάρη, η λεωφόρος Μαραθώνος, ξεπέρασαν από πέντε έως δέκα φορές τις αρχικές προβλέψεις και χωρίς να είναι ό,τι καλύτερο από πλευράς κατασκευής. Ούτε στοιχειωδώς δεν έχει προβλεφθεί κάποια αντιπλημμυρική προστασία στο συγκεκριμένο έργο, όπως και σε τόσα άλλα.
     Τα έργα δεν μελετήθηκαν, για να αξιοποιηθούν για τη μεταολυμπιακή περίοδο. Ήσαν πολυδάπανα, φαραωνικά και άχρηστα στην πλειοψηφία τους για την επόμενη μέρα, το εντελώς αντίθετο απ’ ό,τι έγινε σε άλλες πόλεις, όπως παραδείγματος χάρη στη Βαρκελώνη, όπου ενσωματώθηκαν τα έργα στη ζωή της πόλης και εξακολουθούν να εξυπηρετούν όλες τις χρήσεις. Το κόστος συντήρησης αυτών των έργων είναι δυσθεώρητο. Κατά τους υπολογισμούς, είναι πάνω από διακόσια εκατομμύρια ευρώ ετησίως.
     Βέβαια, με πολύ κομπασμό αναφέρεται στο γενικό μέρος του συζητούμενου νομοσχεδίου ότι οι Ολυμπιακοί Αγώνες κατέλιπαν υλική και άυλη κληρονομιά στη χώρα. Οι Έλληνες, αναφέρεται σε άλλο σημείο, απέκτησαν εμπιστοσύνη στις δυνατότητές τους και ότι οι ολυμπιακές εγκαταστάσεις δημιουργούν υπεραξία όχι μόνο για τις ίδιες τις εγκαταστάσεις, αλλά και για τις ευρύτερες περιοχές, μέσα στις οποίες βρίσκονται.
     Δεν ξέρουμε σε τι συνίσταται η αναβάθμιση της φήμης της χώρας. Μας υπολογίζουν περισσότερο οι άλλοι, ξεκινώντας από τον υπ’ αριθμόν ένα σύμμαχο και προστάτη μας, τις ΗΠΑ; Βελτιώθηκε η συμπεριφορά τους στο Σκοπιανό, στο Κυπριακό, στο Αιγαίο; Ανέβηκαν μήπως οι τουριστικοί δείκτες, που υπολογίζαμε πριν τους Ολυμπιακούς; Το ακριβώς αντίθετο συνέβη, και πέρσι στη διάρκεια των Αγώνων και κατά τα φαινόμενα και φέτος. Απεναντίας, στις γειτονικές μας χώρες, με πρώτη την Τουρκία, η τουριστική κίνηση εκτινάχθηκε στα ύψη.
     Και ερχόμαστε στο διά ταύτα. Τι θα τα κάνουμε αυτά τα έργα, το κωπηλατοδρόμιο του Σχινιά, παραδείγματος χάρη, τις εγκαταστάσεις του Τάε Κβο Ντο και τόσες άλλες; Το υπό κρίση νομοσχέδιο προσπαθεί να απαντήσει σε αυτό το ερώτημα. Με ποιο τρόπο όμως;
     Στην ουσία, το κάνει με τον τρόπο που αντιμετώπισε το ΠΑΣΟΚ τα «Ελληνικά Τουριστικά Ακίνητα», εκχωρώντας τα, αντί πινακίου φακής, σε όσους καιροφυλακτούν να βάλουν στο χέρι για πολλές δεκαετίες τις ωραιότερες περιοχές της Αττικής. Αυτοί τα θέλουν όχι τόσο για τις ολυμπιακές εγκαταστάσεις –δεν τους χρειάζονται- όσο για τον πολύτιμο χώρο τους: Ελληνικό, Φάληρο, Άγιος Κοσμάς, Σχοινιάς, κλπ. Είναι αυτό που λένε τα «καλύτερα φιλέτα». Και μάλιστα εκχωρούνται με συνοπτικές διαδικασίες, χωρίς έλεγχο ή συμμετοχή της Τοπικής Αυτοδιοίκησης, στην οποία θα έπρεπε κανονικά να ανήκουν αυτές οι εγκαταστάσεις.
     Η ΤΕΔΝΑ και η ΚΕΔΚΕ ομόφωνα εκφράζουν την αντίθεσή τους, αφού εκτός των άλλων δεν εξασφαλίζεται, έστω και μερικώς, ο κοινωνικός χαρακτήρας αυτών των εγκαταστάσεων. Η πρόσβασή τους θα προϋποθέτει την υπέρβαση σειράς απαγορεύσεων και κοινωνικών επιβαρύνσεων, ενώ καμία ιδιαίτερη μέριμνα δεν λαμβάνεται για την προστασία του περιβάλλοντος.
     Είναι βαρύτατες οι ευθύνες του ΠΑΣΟΚ για τον όλο χειρισμό και την έως τώρα πορεία. Αλλά βέβαια, τώρα την κύρια, αν όχι την αποκλειστική, ευθύνη για τις περαιτέρω εξελίξεις έχει η Κυβέρνηση της Νέας Δημοκρατίας. Πώς θα χειριστούν αυτές τις εγκαταστάσεις οι λογής ενδιαφερόμενοι; Για θεματικά πάρκα, λέει, χώρους συνάθροισης κοινού, ακαδημίες εφαρμοσμένων τεχνών κλπ..
     Η διαδικασία αδειοδότησης καταργεί, λέει σε άλλο σημείο,  τις γραφειοκρατικές διελκυστίνδες και δημιουργεί πεδίο οικονομικής ασφάλειας στον επενδυτή. Στον επενδυτή μπορεί, στον ελληνικό λαό, κάθε άλλο. Ο χρόνος δεν επιτρέπει περαιτέρω ανάλυση.
     Θα ήθελα να επισημάνω τη διάταξη του άρθρου 8 που αναφέρει τη διαγραφή των έως και την ψήφιση του νόμου επιβληθέντων  διοικητικών προστίμων. Ποια είναι, άραγε, αυτά τα πρόστιμα; Γιατί επιβλήθηκαν και γιατί διαγράφονται;
     Στο κεφάλαιο Β΄ αναφέρεται ότι το περιβάλλον προστατεύεται, αναβαθμίζεται και καθίσταται φιλικότερο για τον πολίτη. Τα κέρδη από την ελάχιστη αύξηση της οικοδομησιμότητας –καινοφανής όρος αυτός- σε μία μόνο εγκατάσταση δημιουργούν σοβαρό αντισταθμιστικό κοινωνικό όφελος. Πόση θα είναι αυτή η ελάχιστη αύξηση της οικοδομησιμότητας, κυρία Υπουργέ; Τόσο, όσο πατάει η γάτα, ή μήπως, όπως φοβούμαστε ότι θα συμβεί, με εκτεταμένη τσιμεντοποίηση, όπως  δυστυχώς είναι ο κανόνας στη χώρα μας; Αυτό είναι που μας κάνει να φοβόμαστε. Κι επειδή είμαι από μία περιοχή την Αττική και την Ελευσίνα, ξέρω τι σημαίνουν αυτές οι ενάρξεις των οικοδομησιμοτήτων.
     Και τελειώνω με τέσσερα έργα που βρίσκονται στην Αττική, στην εκλογική περιφέρεια που  έχω την τιμή να εκλέγομαι.
     Στο Μαρκόπουλο δημιουργούνται ξενοδοχεία, ελικοδρόμια, γήπεδα γκολφ με ελάχιστες εκσκαφές, λέει,  για να μη θιγεί ο εκεί αρχαιολογικός χώρος. Εμείς δεν μπορούμε να επαναπαυτούμε όταν  ξεκινούν τέτοια έργα και τέτοιες εκσκαφές. Έχουν δει τόσα και τόσα τα μάτια μας.
     Το κωπηλατοδρόμιο του Σχινιά, που τόσες ενστάσεις είχαν εγερθεί για την κατασκευή του  -και ο Συνασπισμός ήταν κατηγορηματικά αντίθετος, αλλά και κορυφαίοι αρχαιολόγοι- είναι ένα έργο που είναι άχρηστο για το σκοπό για τον οποίο φτιάχθηκε. Πόσοι κωπηλατικοί αγώνες θα γίνουν εκεί; Πώς θα αξιοποιηθεί; Σήμερα είναι σχεδόν εγκαταλελειμμένο –καταγγέλλεται από τη επιτροπή που έχει αναλάβει  τη διαχείρισή του- ….
     ΦΑΝΗ ΠΕΤΡΑΛΙΑ – ΠΑΛΛΗ (Αναπληρωτής Υπουργός Πολιτισμού):  Η επιτροπή το φροντίζει.
     ΑΘΑΝΑΣΙΟΣ ΛΕΒΕΝΤΗΣ:  Πώς θα το φροντίζει από μόνη της; Έχει τους οικονομικούς πόρους; Γιατί δυστυχώς δεν υπάρχουν πόροι. Κι έχει γίνει και ένα απέραντο εκτροφείο κουνουπιών που θα εφοδιάζει όλη την Αττική.
     	Αναφέρετε για το Ολυμπιακό Κέντρο Βαρέων Αθλημάτων Άνω Λιοσίων ότι οι πιο πάνω χωροθετούμενες χρήσεις, σχολές και ακαδημίες χορού, κινηματογράφου, θεάτρου κλπ καταργούν πολλές προκαταλήψεις που προσβάλλουν το επίπεδο του πολιτισμού μας. Προφανώς για τη συγκεκριμένη περιοχή Άνω Λιόσια  όπου φιλοξενείται η περίφημη δυσώνυμη χωματερή των Άνω Λιοσίων. Πιστεύετε ότι έτσι, από μόνη της θα αναβαθμιστεί η περιοχή, αγνοώντας ότι δίπλα σε αυτό το κέντρο εξακολουθούν να συγκεντρώνονται τα σκουπίδια όλης της Αττικής, εξίμισι χιλιάδες τόνοι σκουπίδια το εικοσιτετράωρο;  Και τώρα μάλιστα έρχονται και οι λάσπες της Ψυττάλειας γιατί ενοχλούν -και δικαιολογημένα- και τους γύρω δήμους και τη Νομαρχία του Πειραιά. Βγήκε και απόφαση του  Συμβουλίου της Επικρατείας για δύο μήνες να έρχονται εκεί οι λάσπες και έρχονται και πετιόνται και είναι ανυπόφορη η δυσοσμία και απελπιστική η κατάσταση. Νομίζετε ότι έτσι θα αναβαθμιστεί η περιοχή;
     	Αγνοώντας επίσης ότι  εδώ υπάρχουν χιλιάδες τσιγγάνοι και τα περισσότερα από τα παιδιά δεν πηγαίνουν στο σχολείο. Δεν ξέρω, η ακαδημία χορού καλή είναι, εντάξει, ευπρόσδεκτη, αλλά ας ξεκινήσουμε και από τα στοιχειώδη.
     	Η Ολυμπιακή Πολυκλινική στο Μενίδι: Πριν από έναν ακριβώς χρόνο μέσα σ’ αυτήν την Αίθουσα ο κύριος Υπουργός Υγείας απαντώντας σε σχετική επίκαιρη ερώτησή μου δεσμεύτηκε ότι από 1.10.2004 θα μετατραπεί αυτή η Ολυμπιακή Πολυκλινική σε πρότυπο κέντρο υγείας αστικού τύπου για τους διακόσιους χιλιάδες και πάνω κατοίκους της περιοχής. Ήλθε νομοσχέδιο για την Ολυμπιακή Πολυκλινική. Δυστυχώς, αντί για πρότυπο κέντρο υγείας αστικού τύπου έγινε μία ανώνυμη εταιρεία κερδοσκοπικού χαρακτήρα. Όμως, δεν έχει συμβεί τίποτα από τότε, για να εξυπηρετηθούν οι ανάγκες αυτών των κατοίκων, οι οποίοι περιμένουν εναγωνίως στο ακουστικό τους και δεν ξέρω για πόσο καιρό θα περιμένουν ακόμη. 
     Ευχαριστώ.
     	ΠΡΟΕΔΡΕΥΩΝ (Φίλιππος Πετσάλνικος): Ο κ. Στέφανος Μάνος έχει το λόγο.
     ΣΤΕΦΑΝΟΣ ΜΑΝΟΣ: Κυρίες και κύριοι συνάδελφοι, για άλλη μια φορά δυσκολεύομαι να κατανοήσω τις επιλογές της Κυβέρνησης. Για τους Ολυμπιακούς Αγώνες έγιναν στην Αττική, αλλά και αλλού στην Ελλάδα, εξαιρετικά πολυτελείς εγκαταστάσεις, εγκαταστάσεις που αποτελούν κατά κάποιο τρόπο ένα υπόδειγμα επίδειξης ματαιόδοξου νεοπλουτισμού. 
     Πάντως ό,τι έγινε, έγινε. Και το ερώτημα είναι τι πρέπει να κάνουμε τώρα με αυτές τις εγκαταστάσεις. Το νομοσχέδιο δείχνει ότι η Κυβέρνηση επέλεξε μια, θα έλεγα, κλασική παλαιοδεξιά πατερναλιστική λύση. Το κράτος, σύμφωνα με το νομοσχέδιο, θα αναλάβει να αξιοποιήσει την ακίνητη περιουσία που απέκτησε με την ευκαιρία των Ολυμπιακών Αγώνων. 
     Το ερώτημά μου –ρητορικό βέβαια στην Αίθουσα- είναι το εξής: Πιστεύει κανείς ότι μπορεί να καταφέρει το κράτος να αξιοποιήσει αυτήν την ακίνητη περιουσία; Έχει κανείς σας αυτήν την ψευδαίσθηση ότι μπορεί να το κάνει; Η δική μου πρόβλεψη είναι ότι ύστερα από μερικά χρόνια θα υπάρχουν χιλιάδες –κυριολεκτώ- αμειβόμενοι κηφήνες που θα κοστίζουν στον προϋπολογισμό μερικές ίσως εκατοντάδες εκατομμύρια ευρώ και σε αρκετές περιπτώσεις –ασφαλώς όχι σε όλες, αλλά σε αρκετές- ερείπια που θα θυμίζουν τις ολυμπιακές εγκαταστάσεις. 
     Θα σας δώσω μερικά παραδείγματα για να φρεσκάρω τη μνήμη σας. Θα σας θυμίσω ότι ο ΕΟΤ είχε φτιάξει υποδειγματικά ξενοδοχεία τη δεκαετία του 1950. Τι απέμεινε απ’ αυτά; Ο ΕΟΤ είχε αναλάβει να αξιοποιήσει και να διαχειριστεί μερικές από τις εκπληκτικότερες ακτές της Ελλάδος. Μερικές υπάρχουν, απλώς για να μας θυμίζουν ότι κάποτε πέρασε από εκεί ο ΕΟΤ, μερικές δεν αξιοποιήθηκαν ποτέ. Υπάρχει μια, αν θυμάμαι καλά, κοντά στο Ναύπλιο. Υπάρχει ακόμα εκεί στα χαρτιά του ΕΟΤ. 
     Το κράτος είχε την ευθύνη του Εθνικού Κήπου. Σε τι διαφέρει ο Εθνικός Κήπος και η αξιοποίησή του από τις ολυμπιακές εγκαταστάσεις στο Γουδί; Θεωρητικά διαφέρουν. Και να φανταστείτε ο Εθνικός Κήπος, ο οποίος είχε τα μαύρα του χάλια, είναι έξω από το γραφείο του Πρωθυπουργού. Τώρα, μετά από πολλές φασαρίες, μετεφέρθη η ευθύνη της αξιοποίησης του Εθνικού Κήπου στο δήμο, τώρα μόλις. 
     Σας ερωτώ, πρώτον, το εξής: Αν αυτό που έγινε στον Εθνικό Κήπο τώρα είναι λογικό, αφού επείσθη το κράτος ότι δεν τα καταφέρνει, γιατί δεν κάνει το ίδιο από τώρα, όχι για όλες ίσως, αλλά για πολλές απ’ αυτές τις εγκαταστάσεις, να τις περάσει απευθείας στο δήμο; 
     Θα σας θυμίσω μια άλλη κρατική επιλογή, η οποία μπορεί να μη σας φανεί συναφής, αλλά είναι συναφής γιατί είναι στην ίδια πατερναλιστική –επαναλαμβάνω- νοοτροπία. Το κράτος αγόρασε την Ολυμπιακή Αεροπορία και αποφάσισε να γίνει αερομεταφορέας. Αντί να πουλήσει την Ολυμπιακή Αεροπορία στην αρχή, όταν μπορούσε, και θα ήταν εύκολο να την πουλήσει –να την μοσχοπουλήσει ενδεχομένως - σήμερα τι εισπράττουμε από την Ολυμπιακή Αεροπορία;
     Μετά την αγορά, μετά την απόκτηση της υφιστάμενης Ολυμπιακής Αεροπορίας, ξοδέψαμε πολλά δισεκατομμύρια ευρώ. Και σήμερα τι έχουμε; Ένα ερείπιο, ερείπιο το οποίο και να πληρώσουμε δεν αγοράζουν οι άλλοι! Δεν το αγοράζουν πλέον, θα τους πληρώσουμε για να το πάρουν. Αυτές είναι οι επιδόσεις του κράτους. Αναθέτουμε, λοιπόν, τώρα με το νομοσχέδιο στο κράτος την «αξιοποίηση» αυτών των εγκαταστάσεων και πολλοί φαίνεται να έχουν την ψευδαίσθηση ότι κάνουν κάτι καλό για τον τόπο τους. 
     	Σας επαναλαμβάνω ότι το μόνο που κάνετε είναι να φορτώσετε στους Έλληνες φορολογουμένους εκατοντάδες εκατομμύρια ευρώ πρόσθετα βάρη. Λένε ότι θα βρουν δουλειά και πέντε - έξι χιλιάδες κηφήνες, επαναλαμβάνω, διότι αυτό θα συμβεί. 
     Κατά τη γνώμη μου, θα ήταν καλύτερο μερικές από αυτές τις εγκαταστάσεις να προσπαθήσουμε να τις πουλήσουμε. Αν μπορούσαμε να τις πουλήσουμε σε πλειοδοτικό διαγωνισμό, θα ήταν και μία απόδειξη ότι έχουν, τέλος πάντων, και κάποια αξία, εφόσον μπορούσαμε να τις πουλήσουμε. 
     Δεν είμαι βέβαιος ότι μπορούμε να τις πουλήσουμε όλες, διότι οι υποψήφιοι αγοραστές θα έπρεπε να σκεφθούν τι θα πρέπει να ξοδεύουν για να τις συντηρούν. Και δεν είμαι βέβαιος ότι όλες αυτές -λόγω της υπερβολικής πολυτέλειας με την οποία κατασκευάστηκαν- μπορεί πράγματι σήμερα να είναι αξιοποιήσιμες. 
     Σε άλλες περιπτώσεις θα έπρεπε ίσως να τις παραχωρήσουμε στους δήμους, όπως έγινε με τον Εθνικό Κήπο τώρα, που η ίδια η Κυβέρνηση επιλέγει αυτήν τη λύση.
     Και στην τρίτη περίπτωση, εφόσον δεν μπορούσαμε να τις πουλήσουμε ή να τις παραχωρήσουμε, λογικό θα ήταν ίσως να κατεδαφίσουμε τις εγκαταστάσεις. Θα ελευθερώναμε το χώρο για άλλες, ενδεχομένως προσφορότερες χρήσεις. Ενώ τώρα έχουμε κατασκευάσει χρήσεις, δεν ξέρουμε τι να τις κάνουμε, θα τις μοσχοπληρώνουμε και θα εμποδίζουμε να γίνει κάτι στην ίδια θέση που να είναι χρησιμότερο. Εάν, λοιπόν, δεν μπορούμε να κάνουμε τίποτε το χρήσιμο, θα έπρεπε, κατά τη γνώμη μου, να τις κατεδαφίσουμε, για να φύγουν από τη μέση. 
     Το δικό μου μήνυμα πάντως - προς την Κυβέρνηση- είναι ότι δεν πρέπει να ξοδέψουμε ούτε ένα ευρώ, μετά τους Ολυμπιακούς, για τους Ολυμπιακούς που έγιναν. Δεν επιτρέπεται να ξοδέψουμε κι άλλα χρήματα για τους Ολυμπιακούς, τη στιγμή που ξέρουμε σε τι κατάσταση είναι η οικονομία.
     Η τελευταία μου παρατήρηση είναι η εξής και είναι γενικότερη. Παρατηρώ με πολύ μεγάλη λύπη, διότι ασχολήθηκα στο παρελθόν πολύ με αυτά, τα τελευταία χρόνια να υπάρχει μία πολύ μεγάλη άμβλυνση της ευαισθησίας της κοινής γνώμης, της Βουλής, των μέσων ενημέρωσης για το ρυθμιστικό σχέδιο της Αθήνας. Αυτό το νομοσχέδιο, αλλά και προηγούμενα και κυρίως τα ολυμπιακά νομοσχέδια, αποδεικνύουν μια παντελή έλλειψη σεβασμού, αν μπορώ να το πω έτσι, στη λογική ρυθμίσεως του χώρου, στον χωροταξικό σχεδιασμό. Όπου βρίσκαμε ελεύθερο χώρο, λέγαμε:  Χτίσε εδώ, διότι υπάρχει άδειος χώρος. 
     Θέλω ακόμη να κάνω μια τελευταία παρατήρηση σχετικά με κάτι που πολλοί συνάδελφοι ίσως δεν γνωρίζουν. Η πολεοδομική μας νομοθεσία ξεκίνησε το 1923. Από τότε αυτή η νομοθεσία είναι η μόνη που θεσμοθετεί το διάλογο της πολιτείας με την Τοπική Αυτοδιοίκηση και τους πολίτες. Η πολεοδομική νομοθεσία δεν επιτρέπει διαμόρφωση του χώρου, χωρίς προηγούμενο διάλογο με την Τοπική Αυτοδιοίκηση. Κάθε φορά, κύριοι συνάδελφοι, που έρχεται νομοσχέδιο στη Βουλή που ορίζει πολεοδομικά ζητήματα, ορίζει όρους δόμησης, ορίζει χρήσεις γης, τι σημαίνει;
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε.
      Σημαίνει ότι η Κυβέρνηση επέλεξε να αποφύγει το διάλογο με την Τοπική Αυτοδιοίκηση και το λαό. Αυτό σημαίνει το γεγονός ότι έρχεται νομοσχέδιο για πολεοδομικά ζητήματα. Όλα τα μείζονα πολεοδομικά ζητήματα στη χώρα στο παρελθόν έχουν λυθεί μέσα από διάλογο, πολλές φορές οξύτατο, και με προεδρικά διατάγματα. Αυτή η «φάμπρικα» της νομοθετικής ρύθμισης είναι για να αποφευχθεί ο διάλογος και σας βεβαιώνω ότι χωρίς αυτό το διάλογο με την Τοπική Αυτοδιοίκηση και κοινωνία θα γίνουν πολύ μεγάλα και πολλές φορές αθεράπευτα σφάλματα. 
     Ευχαριστώ πολύ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Φίλιππος Πετσάλνικος):Το λόγο έχει η συνάδελφος κ. Έλενα Κουντουρά. 
     ΕΛΕΝΑ ΚΟΥΝΤΟΥΡΑ: Ευχαριστώ, κύριε Πρόεδρε.
     Κυρίες και κύριοι συνάδελφοι, η χώρα μας το καλοκαίρι του 2004 διοργάνωσε με απόλυτη επιτυχία τους ασφαλέστερους και τους πιο πετυχημένους Ολυμπιακούς και Παραολυμπιακούς Αγώνες. Καταφέραμε, παρά τις διεθνείς αμφισβητήσεις, να επικεντρώσουμε το παγκόσμιο ενδιαφέρον και να προβάλουμε την Ελλάδα, την ιστορία μας και την πολιτιστική μας παράδοση. 
     Αυτό οφείλεται στην κοινή προσπάθεια όλων των Ελλήνων, εθελοντών και μη, που εργάστηκαν τόσο για την προετοιμασία όσο και για τη διεξαγωγή των Αγώνων, ώστε να έχουμε σήμερα στα χέρια μας μια σημαντική κληρονομιά, μια υλική και άυλη παρακαταθήκη που πρέπει να αξιοποιήσουμε.
     Έτσι, λοιπόν, σήμερα συζητάμε το νομοσχέδιο που κατατέθηκε από το Υπουργείο Πολιτισμού «περί της βιώσιμης ανάπτυξης και κοινωνικής αξιοποίησης των ολυμπιακών εγκαταστάσεων», το οποίο έχει αναπτυξιακό, οραματικό και αποτελεσματικό χαρακτήρα. 
     Με αυτήν την ευκαιρία θέλω να συγχαρώ την Υπουργό γι’ αυτό το εξαιρετικό νομοσχέδιο που όταν ήλθε στην Επιτροπή των Μορφωτικών Υποθέσεων ακόμα και η Αξιωματική Αντιπολίτευση συμφώνησε ότι είναι ένα καλογραμμένο και προσεγμένο νομοσχέδιο. Εγώ, λοιπόν, θα συμπληρώσω ότι είναι ολοκληρωμένο και ουσιαστικό για την αξιοποίηση των ολυμπιακών ακινήτων.
     (Στο σημείο αυτό την Προεδρική Έδρα καταλαμβάνει ο  Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
     Κυρίες και κύριοι, αναλάβαμε τη διακυβέρνηση της χώρας λίγους μήνες πριν την τέλεση των Ολυμπιακών Αγώνων και μέσα σε πολύ μικρό χρονικό διάστημα καταφέραμε να ολοκληρώσουμε τα ολυμπιακά έργα που κάποια από αυτά ήταν προβληματικά, αλλά και ελλιπή. Με την παραλαβή των έργων, δυστυχώς, δεν  υπήρχε ούτε μια μελέτη για τη μετέπειτα αξιοποίησή τους. Το μόνο που βρέθηκε ήταν ένα κείμενο οκτώ σελίδων το οποίο ήταν πρόχειρο, κατετέθη το Δεκέμβριο του 2003 μόλις τέσσερις μήνες πριν τις εκλογές της 7ης Μαρτίου. 
     Επίσης, θέλω να επισημάνω ότι η εταιρεία «Ολυμπιακά Ακίνητα», ενώ είχε δημιουργηθεί το 2002, δεν είχε ούτε γραφεία, ούτε υπαλλήλους παρά μόνο έναν πρόεδρο και κάποιες τυπικές συνεδριάσεις. Και ξαφνικά η εταιρεία έξι μέρες μόλις πριν τις βουλευτικές εκλογές ξεκίνησε τις προσλήψεις των υπαλλήλων. Μπορείτε να κρίνετε, λοιπόν. 
     Με λύπη μου θα αναφέρω ότι δεν υπήρξε καμιά μέριμνα και κανένας σχεδιασμός για το μέλλον της κληρονομιάς που μας άφησαν οι Ολυμπιακοί Αγώνες και όπως πολύ σωστά είπε κάποια συνάδελφος στην Επιτροπή Μορφωτικών Υποθέσεων οι χωροθετήσεις άλλαζαν με τέτοια ταχύτητα που φυσικά πώς να έχουν γνώση για τη μετέπειτα αξιοποίηση;
     Για το λόγο αυτό ερχόμαστε σήμερα με το παρόν σχέδιο νόμου να καλύψουμε το κενό αυτό και να αξιοποιήσουμε την ολυμπιακή παρακαταθήκη λαμβάνοντας το μέγιστο όφελος με το μικρότερο δυνατό κόστος και πάντα μέσα από αξιοκρατικές και διαφανείς διαδικασίες. Ο σκοπός μας είναι ένας: Να μη μείνει τίποτα αναξιοποίητο. 
     Το σχέδιο νόμου, όπως σας είπα, έχει χαρακτήρα αναπτυξιακό. Καθορίζει με σαφήνεια το ρόλο του κράτους, της Τοπικής Αυτοδιοίκησης και των ιδιωτών. Και εδώ θα ήθελα να πω ως απάντηση στην κ. Ξηροτύρη ότι δεν μπορεί να αξιοποιηθούν όλα αυτά μόνο από το δημόσιο. Δεν μπορεί οι Έλληνες φορολογούμενοι να είναι αυτοί που πάλι θα βρουν τους πόρους, αλλά αυτό θα γίνει μέσα από ιδιώτες, μέσα από επιχειρηματικότητα για να μπορέσουμε να έχουμε το τρίπτυχο «ανάπτυξη - θέσεις εργασίας - ποιότητα ζωής». 
     Το νομοσχέδιο, λοιπόν, ρυθμίζει τα θέματα αδειοδότησης των ολυμπιακών εγκαταστάσεων, δίνει λύσεις σε ουσιαστικά προβλήματα γραφειοκρατίας, ορίζει τις χρήσεις, χωροθετεί λειτουργίες σε κάθε ολυμπιακή εγκατάσταση ξεχωριστά. Προβλέπει την οργάνωση και λειτουργία της Γενικής Γραμματείας Ολυμπιακής Αξιοποίησης που διαδέχεται τη Γενική Γραμματεία Ολυμπιακών Αγώνων και ξεκαθαρίζει νομοθετικά θέματα. 
     Εδώ πάλι θέλω να πω ότι το 100% ανήκει στο δημόσιο. Το διοικητικό συμβούλιο διορίζεται από το δημόσιο και φυσικά απαγορεύεται και η μεταβίβαση των ακινήτων από το νόμο. Καθιερώνεται η ξεκάθαρη διαδικασία έκδοσης άδειας-λειτουργίας των ολυμπιακών εγκαταστάσεων ως ενιαίων πολιτιστικών, εμπορικών και ψυχαγωγικών υποδομών, η οποία επιτρέπει την ορθολογική αξιοποίηση και τη χρήση τους μέσα σε συγκεκριμένες προθεσμίες για την έκδοση. 
     Παράλληλα, τίθενται ξεκάθαροι κανόνες για τους επενδυτές και τις υποχρεώσεις που αναλαμβάνουν, ενώ θεσμοθετούνται και κυρώσεις σε περιπτώσεις παραβάσεων των όρων άδειας, ίδρυσης και λειτουργίας των καταστημάτων υγειονομικού ενδιαφέροντος. 
     Θα ήθελα να διευκρινίσω ότι για κάθε μία εγκατάσταση καθορίζονται συγκεκριμένες δραστηριότητες που επιτρέπουν τη διεξαγωγή τόσο αθλητικών όσο και πολιτιστικών εκδηλώσεων. 
     Κυρίες και κύριοι συνάδελφοι, το νομοσχέδιο είναι καινοτόμο, είναι πρωτότυπο και συμβάλλει, ουσιαστικά, στην ποιοτική αναβάθμιση των ολυμπιακών εγκαταστάσεων που αποτελούν κοινωνικό αγαθό. Επιτρέπονται νέες λειτουργίες και χρήσεις όπως τα εμπορικά καταστήματα, οι χώροι εστίασης κοινού, οι πολιτιστικές εκδηλώσεις, γραφεία, ιατρεία, χώροι αναψυχής και διασκέδασης, διοργάνωση εκθέσεων, θεματικά πάρκα, χώροι συνάθροισης κοινού, ακαδημίες εφαρμοσμένων τεχνών και είναι χρήσεις απαραίτητες και αναγκαίες τόσο για την περιφέρεια όσο και για το Λεκανοπέδιο. 
     Παρά, λοιπόν, την καθυστέρηση στο χρονοδιάγραμμα της ολυμπιακής προετοιμασίας και την υπέρβαση κατά το διπλάσιο και τριπλάσιο των αρχικών προϋπολογισμών για την κατασκευή των ολυμπιακών έργων από λανθασμένους χειρισμούς και κακοδιαχείριση της σημερινής Αξιωματικής Αντιπολίτευσης, η Κυβέρνηση του Κώστα Καραμανλή, που δεν ξεχνά ότι τα ολυμπιακά έργα έγιναν με τα χρήματα του Έλληνα φορολογούμενου, κατάφερε με σωστό προγραμματισμό και συντονισμό να μπορούμε σήμερα να μιλάμε για ολυμπιακό κεκτημένο που δημιούργησε μία υπεραξία, την οποία το παρόν σχέδιο νόμου έρχεται σήμερα να αξιοποιήσει. 
     Διαμορφώνουμε τους όρους για την άριστη και οικονομικά αποδοτικότερη μεταολυμπιακή χρήση των εγκαταστάσεων με στρατηγικό σχεδιασμό και με τη συνεργασία του κράτους και της ιδιωτικής πρωτοβουλίας. 
     Δίνεται ισχυρή ώθηση για την ανάπτυξη του αθλητισμού σε υγιείς βάσεις, ενώ παράλληλα θα προκύψουν οφέλη για την οικονομία μας. 
     Έχουμε τονίσει επανειλημμένως την προτεραιότητά μας για την ανάπτυξη της περιφέρειας, γεγονός που πραγματοποιείται μέσα από το συγκεκριμένο νομοσχέδιο. Θέλω, επίσης, να τονίσω ότι τα σχέδια που το συνοδεύουν έχουν κατατεθεί συνοδευόμενα από ακριβή τοπογραφικά διαγράμματα και περιβαλλοντικές μελέτες για το σύνολο των χρήσεων όλων των ολυμπιακών εγκαταστάσεων.
     Αξιοποιούμε, λοιπόν, όλη τη μεταολυμπιακή ευκαιρία, ώστε να μεγιστοποιήσουμε τα οφέλη σε κάθε τομέα, τώρα που η αυλαία των Ολυμπιακών Αγώνων έχει πλέον πέσει, αλλά έχει αφήσει σ’ ολόκληρο τον κόσμο τις καλύτερες εντυπώσεις.
     Όλοι οι Έλληνες, λοιπόν, έχουμε ένα κοινό όραμα για την ανάπτυξη της πατρίδας μας και όταν ενώνουμε τις δυνάμεις μας και συντονίζουμε τις προσπάθειές μας επιτυγχάνουμε πράγματα που ακόμα και οι ίδιοι θεωρούσαμε ακατόρθωτα. 
     Έχουμε χρέος, λοιπόν, να αξιοποιήσουμε τη σπουδαία κληρονομιά των Ολυμπιακών και Παραολυμπιακών Αγώνων, να αποδείξουμε ότι το καλοκαίρι του 2004 δεν ήταν μία παρένθεση, αλλά η αφετηρία για να πάμε πιο ψηλά.
     Θα ήθελα να κλείσω επαναλαμβάνοντας τα λόγια του Πρωθυπουργού μας, του Κώστα Καραμανλή, ο οποίος τόνισε στην ομιλία του για το Ευρωπαϊκό Σύνταγμα ότι όραμά μας είναι η Ελλάδα της ειρήνης και της σταθερότητας, της ανάπτυξης και της προόδου. Εργαζόμαστε για μία δυναμική Ελλάδα στην καρδιά της Ευρώπης, μία Ελλάδα με ισχυρούς πολίτες, με ασφάλεια και καλύτερη ζωή για όλους.
     Με αυτές τις λίγες σκέψεις, υπερψηφίζω το παρόν νομοσχέδιο.
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Κουντουρά.
     Κυρίες και κύριοι συνάδελφοι, θα ήθελα να σας ανακοινώσω ότι ο συνάδελφος κ. Ιωάννης Μαγκριώτης ζητεί ολιγοήμερη άδεια απουσίας του στο εξωτερικό.
     Η Βουλή εγκρίνει; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια.
     Το λόγο έχει ο συνάδελφος κ. Ανδρέας Λοβέρδος.
     ΑΝΔΡΕΑΣ ΛΟΒΕΡΔΟΣ: Κυρία Υπουργέ, η Κυβέρνησή σας, η Κυβέρνηση της Νέας Δημοκρατίας, έχασε σε σχέση με την ολυμπιακή αξιοποίηση τον πιο πολύτιμο σύμμαχο που μια κυβέρνηση μπορεί να έχει σ’ αυτά που επιχειρεί και ταυτοχρόνως απέκτησε τον πιο αμείλικτο εχθρό που μια κυβέρνηση μπορεί να έχει. Χάσατε τον πολύτιμο σύμμαχο του χρόνου και αποκτήσατε τον πλέον αμείλικτο των εχθρών, το χρόνο σε ό,τι έχει να κάνει με την αξιοποίηση των ολυμπιακών έργων.
      Αν σκεφτούμε πόσος καιρός πέρασε από την τέλεση των Ολυμπιακών Αγώνων και αναλογιστούμε ότι είναι μόνο εννέα μήνες που πέρασαν από τότε, ενώ έχει την εντύπωση ο κόσμος, κυρία Υπουργέ, ότι έχουν περάσει χρόνια από τότε που οργανώσαμε τους Αγώνες, ενώ αποκτούμε και τη γνώση σιγά-σιγά και οι συμπολίτες μας και ευρύτερα έξω από την Ελλάδα, στο χώρο της ολυμπιακής οικογένειας –παρ’ όλη την προσφορά μας, η αναφορά στο παρελθόν δεν ακουμπά την Αθήνα, αλλά φθάνει στο Σύδνεϊ, μας ξεπερνά και θα το αναδείξουμε αυτό, κυρία Υπουργέ, με ειδική επίκαιρη επερώτηση που θα καταθέσουμε αυτές τις ημέρες- εάν σκεφθούμε ότι για την επόμενη Ολυμπιάδα για το Πεκίνο, έχει περάσει ένας χρόνος και δεν έχουμε ακούσει την παραμικρή κουβέντα για το σχετικό σχεδιασμό, εάν τα σκεφθούμε όλα αυτά πρέπει να καταλήξουμε στο συμπέρασμα ότι χάθηκε πολύς και πολύτιμος χρόνος από την επομένη της ολοκλήρωσης των Αγώνων της Αθήνας του 2004.
     Είναι φανερό ότι αν πρέπει να εξηγήσουμε γιατί αυτοί οι εννέα μήνες αποδείχθηκαν τόσο πολύτιμος χρόνος που χάθηκε, δεν θα βρούμε άκρη, παρά μόνο εάν συνδυάσουμε τη συμπεριφορά σας ως Κυβέρνηση μετά το Σεπτέμβριο του 2004, με όσα λέγατε ως αντιπολίτευση. Τότε, δυσφημούσατε τους Αγώνες, τις δαπάνες για τους Αγώνες, τις εκτοξεύατε σε δυσθεώρητα ύψη και «ενημερώνατε» -εντός εισαγωγικών- τη διεθνή κοινότητα ότι δήθεν εμείς δεν θα προλάβουμε να ολοκληρώσουμε την οργάνωση των Αγώνων.
     Μα και με αυτά που κάνατε ως Κυβέρνηση –παρόμοια- και μ’ αυτά που είπε ο Υπουργός Οικονομίας και Οικονομικών μόλις ένα μήνα πριν από τους Αγώνες, τον Ιούλιο του 2004, ότι ίσως θα έπρεπε να σκεφτόταν καλύτερα η Ελλάδα όταν αποφάσισε να διεκδικήσει την οργάνωση των Αγώνων, δεν πιστεύατε ως παράταξη –όχι εσείς προσωπικά- στους Αγώνες αυτούς. Με μισή καρδιά ήσασταν στο κύμα εκείνο που οδηγούσε τους Έλληνες στη διεκδίκηση και την πραγματοποίησή τους.
     Γι’ αυτό και μετά τους Ολυμπιακούς Αγώνες, οι ρυθμίσεις που προτείνετε στην Εθνική Αντιπροσωπεία έχουν το βασικό χαρακτήρα της αποσπασματικότητας. 
     Κυρίες και κύριοι Βουλευτές, όσοι έχετε δει με προσοχή το σχέδιο νόμου, θα παρατηρήσατε ότι δεν υπάρχουν γενικές διατάξεις, παρά ελάχιστες. Περιπτωσιολογία, έργο με το έργο, ενώ θα περίμενε κανείς την ολυμπιακή αξιοποίηση να διέπεται από μια μεγάλη εικόνα, από ένα όραμα, από αυτό που θέλετε να κάνετε για το λεκανοπέδιο της Αττικής, για την Αθήνα και για την Ελλάδα. 
     Έχει σύγκριση η πορεία αυτών των εννέα μηνών, κυρίες και κύριοι Βουλευτές, με την πορεία των εννέα μηνών –για να δώσω συγκρίσιμο μέγεθος- της Βαρκελώνης μετά τους Ολυμπιακούς Αγώνες; Είναι τυχαίο ότι η πόλη αυτή ακόμα επωφελείται από τη διοργάνωση του 1992; Είναι τυχαίο ότι και άλλη ισπανική πόλη, η Μαδρίτη, η πρωτεύουσα της Ισπανίας αυτή τη φορά, ζηλεύοντας τη μεγάλη επιτυχία της Βαρκελώνης και το αναπτυξιακό της όραμα -που όταν πήρε σάρκα και οστά για τους κατοίκους αυτής της περιοχής εμφανίστηκε ως μια μεγάλη ευκαιρία που η ζωή έδωσε- θέλει να κάνει Αγώνες; 
     Δεν είναι τυχαίο, γιατί αυτοί πίστευαν στους Αγώνες, γιατί αυτοί εκμεταλλεύτηκαν το δυναμικό που άφησαν οι Αγώνες, γιατί η Βαρκελώνη δεκατρία χρόνια μετά τους Αγώνες, ακόμη κερδίζει από αυτήν την ιστορία. Εμείς, εννιά μήνες μετά τους Ολυμπιακούς Αγώνες, είναι ωσάν να τους έχουμε ξεχάσει. Κύρια Υπουργέ, είναι εννέα χαμένοι μήνες. 
     Κυρίες και κύριοι συνάδελφοι, για να δούμε τους επόμενους μήνες με λεπτομέρειες και με προσοχή. Όλα δείχνουν –και το αναφέρετε μέσα στο υλικό- ότι οι προκηρύξεις από την «Ολυμπιακά Ακίνητα ΑΕ» θα ξεκινήσουν να διαμορφώνονται γύρω στο Σεπτέμβριο. Για όποιον ξέρει την ελληνική διοίκηση και τις ανάγκες των θεμάτων, είναι πάρα πολύ λογικό να σκεφτεί ότι μέχρι τα Χριστούγεννα του 2005 προς 2006, θα πάμε προς ολοκλήρωση των προκηρύξεων αυτών και μετά θα τρέξουν αυτές οι προκηρύξεις, βάσει του κοινοτικού δικαίου που τις διέπει. 
     Δεν θέλουμε, κυρίες και κύριοι Βουλευτές, ένα οκτάμηνο μέχρι να καταλήξουμε σε χρήστη, σε παραχωρησιούχο, όπως θα το λέγαμε; Θέλουμε κατ’ ελάχιστον και δίχως να έχουν υπάρξει συγκεκριμένες για κάθε περίπτωση δικαστικές εμπλοκές. ΄Ετσι, όμως, είμαστε στο Σεπτέμβριο του 2006 για να εκκινήσει, κυρία Υπουργέ, σύμφωνα με τα άρθρα 2 και 3 του σχεδίου νόμου, η διαδικασία του να δοθεί άδεια σε αυτόν ο οποίος κέρδισε ένα διαγωνισμό για την χρήση την οποία θέλει να κάνει, δηλαδή οι διαδικασίες της γνωμοδοτικής επιτροπής του άρθρου 3 και η κοινή υπουργική απόφαση των Υπουργών Πολιτισμού και ΠΕΧΩΔΕ και μόνο στην περίπτωση που η γνωμοδοτική επιτροπή εισηγείται θετικά, όπως το άρθρο 2, παράγραφος 2 ορίζει. 
     Φτάνουμε στο 2007 δίχως, αγαπητές και αγαπητοί συνάδελφοι, την παραμικρή δικαστική εμπλοκή, σύμφωνα με την απόλυτη κανονικότητα της εφαρμογής αυτών των διατάξεων. Άτοπο, διότι δικαστικές εμπλοκές θα έχουμε και μάλιστα θα έχουμε πολλές. Αυτή είναι η φυσική πορεία των πραγμάτων, ειδικά στην Ελλάδα. 
     Και μετά και παράλληλα –και σας παρακαλώ αυτό να το προσέξετε πάρα πολύ και θα περιμένω την ομιλία σας, κυρία Υπουργέ, για να δω τη σχετική διευκρίνιση- με όλα αυτά, κυρίες και κύριοι Βουλευτές, δεν προστίθεται η ανησυχία να έχουμε αίτηση ακυρώσεως για κάποια από αυτές τις πράξεις που θα εκδοθούν στο Συμβούλιο της Επικρατείας για το μείζονα λόγο αντισυνταγματικότητας που θα προκύψει από τις αλλαγές της χρήσης της γης; Δεν υπάρχει πια ο εντονότατος και κρίσιμος λόγος δημοσίου συμφέροντος που δέχτηκε το Συμβούλιο της Επικρατείας, ο λόγος της τέλεσης δηλαδή των Ολυμπιακών Αγώνων. Εξέλειπε ο λόγος αυτός. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Πώς θα αμυνθεί η διοίκηση στο δικαστήριο για τις αλλαγές χρήσης γης –με συγχωρείτε, κύριε Πρόεδρε, μου χρειάζεται ακόμα μισό με ένα λεπτό- που δεν γίνονται κατά τη νομοθετημένη διαδικασία;
     Εδώ τι θα γίνει; Ποιες είναι οι προβλέψεις σας; Πώς διασκεδάζετε τις ανησυχίες μας, πώς ξεπερνάτε τις αιτιάσεις μας; Παράλληλα με τη διαδικασία που προανέφερα, θα συντρέχει και αυτή η διαδικασία, όταν είστε σε περίπου εμπόλεμη κατάσταση με τους Οργανισμούς Τοπικής Αυτοδιοίκησης που ενδιαφέρονται για τα έργα. Η κ. Σχοιναράκη σας κατέθεσε το υπόμνημα του Δήμου Καλλιθέας και έντεκα χιλιάδες υπογραφές των κατοίκων αυτής της πόλης. Αυτή είναι μία περίπτωση που ενδιαφέρει, ενώ υπάρχουν και άλλοι δήμοι. Για το θαλάσσιο μέτωπο του Φαλήρου θα υπάρχουν πολλοί αιτούντες για τις αλλαγές χρήσης. Δεν ξέρω αν αυτή η διαδικασία μπορεί να έχει τέλος κάποια στιγμή μέσα στην τρέχουσα δεκαετία. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κυρία Υπουργέ, εκείνο που θέλω να πω και με αυτό να ολοκληρώσω, έχει να κάνει με τις δαπάνες. Είναι μόνο μία σκέψη, για την οποία θέλω μία συγκεκριμένη απάντηση. Στη Διαρκή Επιτροπή Μορφωτικών Υποθέσεων πολλοί συνάδελφοι σας έθεσαν τα εξής ερωτήματα: Προς τι αυτό το σχεδίασμα; Γιατί πάτε έτσι τα πράγματα; Τι είναι αυτό που σας πίεσε να πάτε σ’ αυτήν τη μέθοδο; Μήπως η άμεση αντιμετώπιση δαπανών που είναι δυσβάσταχτες για το ελληνικό δημόσιο; 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Εμείς σας είπαμε ότι 25.000.000 ευρώ, σύμφωνα και με την έκθεση του Γενικού Λογιστηρίου του Κράτους, είναι οι τρέχουσες δαπάνες για τη συντήρηση των έργων και εσείς απαντάτε ότι, βάσει δύο εκθέσεων που βρήκατε, σύμφωνα με τη μία η δαπάνη είναι 117.000.000 κατ’ έτος και σύμφωνα με τη μελέτη του Πανεπιστημίου Θεσσαλίας είναι 80.000.000. Δεν βλέπετε, όμως, τη δεύτερη σκέψη του Πανεπιστημίου Θεσσαλίας που σας μιλά και αυτό για 25.000.000. Και οι δαπάνες, λοιπόν, είναι μικρότερες από αυτές που παρουσιάζετε και μελέτες βρήκατε. Έτσι, δεν στέκει αυτό που λέτε ότι δεν έχετε βρει μελέτες.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, κατεβαίνω από το Βήμα με την πρόταση, η οποία αναφέρθηκε στη Διαρκή Επιτροπή και σας καλώ να την υλοποιήσουμε τώρα. Επειδή, ενώ μιλάμε, πολλά έργα απαξιώνονται, εμείς σας καλούμε να τα επισκεφθούμε μαζί, ενώ διαρκεί η συζήτηση στην Ολομέλεια, για να διαπιστώσουμε, ειδικά στο Σχοινιά, αλλά και σε άλλες περιπτώσεις, πως μέρα με τη μέρα αυτά τα έργα απαξιώνονται.
     Ευχαριστώ, κύριε Πρόεδρε.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Μπένος.
     ΣΤΑΥΡΟΣ ΜΠΕΝΟΣ: Κυρίες και κύριοι συνάδελφοι, δεν ξέρω πώς τείνουμε να μετατρέψουμε μία μεγάλη, θα έλεγα διακομματική, νίκη της χώρας σε μία μεγάλη ήττα της χώρας. Οι Ολυμπιακοί Αγώνες που ζήσαμε, ήταν ένα πολύ μεγάλο γεγονός, που το υπερασπίστηκε το σύνολο του πολιτικού συστήματος. Και εσείς, κυρία Υπουργέ, βάλατε την προσωπική σας σφραγίδα. 
     Αυτό το μεγάλο γεγονός έδωσε μία τεράστια άυλη και υλική προίκα, που δυστυχώς έκτοτε τη διαχειριζόμαστε με το χειρότερο δυνατό τρόπο. Στην ουσία –και το λέω για να μας καταλάβουν οι τηλεθεατές, που μπερδεύονται με τις αντιπαραθέσεις μας- είναι σαν να κάνετε μία αλυσίδα συμβάσεων παραχώρησης γι’ αυτήν την τεράστια προίκα και δεν είναι μονάχα αυτό, αλλά κάθε τι ενοχλητικό που υπάρχει σ’ αυτήν την πορεία, το παραμερίζουμε. Παραμερίζουμε θεσμούς και τη λειτουργία του επίσημου κράτους, κάνοντας ιδιαίτερες δομές. Άραγε, δεν έχουμε διδαχθεί μέχρι τώρα, ότι οι ιδιαίτερες δομές δεν αποδίδουν ποτέ και καταπίπτουν; Κυρίως, όμως, εξοβελίζουμε και το σημαντικότερο σύμμαχο, που θα μπορούσαμε να έχουμε και στον οποίο ανήκει αυτή η προίκα, που είναι οι πολίτες των περιοχών του Λεκανοπεδίου, που είναι η Τοπική Αυτοδιοίκηση. 
     Αγαπητοί συνάδελφοι, αυτήν τη μεγάλη προίκα των ολυμπιακών εγκαταστάσεων, που πρέπει να είναι ένα κράμα, ένα μείγμα πολιτισμού, άθλησης, αλλά και άλλων δραστηριοτήτων για την καθημερινότητα των πολιτών, την εξομοιώνουμε με έναν εθνικό δρόμο, που το δίνουμε σε έναν εργολάβο με διόδια, ή ένα γκαράζ που μπορεί να δοθεί, ή ακόμα και ένα βιολογικό καθαρισμό;
     Αυτό είναι το αξιακό φορτίο που περικλείει το όραμά σας για τη διαχείριση αυτής της μεγάλης μεταολυμπιακής «προίκας»; Άραγε γιατί φοβόμαστε την Τοπική Αυτοδιοίκηση, για να συζητήσουμε μαζί της; Δε συζητήσαμε καθόλου. Γιατί φοβόμαστε τη συμμετοχή της αυτοδιοίκησης τώρα; Σας ερωτώ ειλικρινά να μου απαντήσετε. Μπορεί κανείς να σκεφτεί μία πόλη να λειτουργεί ερήμην των πολιτών της; Μπορεί κανείς να σκεφτεί τις σημαντικότερες εγκαταστάσεις μέσα σ’ ένα πολεοδομικό περιβάλλον χωρίς την τοπική αρχή; 
     	Ο κ. Μάνος έδωσε πριν ένα πολύ ωραίο επιχείρημα. Στα αδιέξοδα, που με άλλες επιλογές του παρελθόντος είχαν συσσωρευτεί, φτάσαμε στο ακραίο σημείο εδώ, στο Λεκανοπέδιο, οι νησίδες των δρόμων να ανήκουν στο ΥΠΕΧΩΔΕ και μεγάλα τμήματα του πράσινου, όπως είναι ο Εθνικός Κήπος και το Πεδίο του Άρεως, να ανήκουν στο κράτος. Τώρα αντιληφθήκαμε, ότι επιτέλους αυτά πρέπει να τα δώσουμε στην Τοπική Αυτοδιοίκηση. 
     	Μπορούν οι καλοί συνάδελφοι της Νέας Δημοκρατίας που μίλησαν ή που  θα μιλήσουν απ’ αυτό το Βήμα να μου περιγράψουν το καθεστώς αυτών των χώρων άθλησης και πολιτισμού και των κοινόχρηστων χώρων; Πώς θα λειτουργούν; Δεν υπάρχει εκεί η συμμετοχή των πολιτών, δεν υπάρχει η Τοπική Αυτοδιοίκηση με κανέναν τρόπο, ούτε με την έννοια της πνοής, της ψυχής της, της συμμετοχής της, των κεκτημένων της. Της δίνουμε και ένα «κόκαλο», δηλαδή την προσβάλλουμε με ένα βάναυσο τρόπο. Της δίνουμε ένα 2%, για να της «βουλώσουμε το στόμα». 
     	Ξέρετε τι κάνουμε, αγαπητοί συνάδελφοι; Κάνουμε ένα μόρφωμα με τη μορφή των συμβάσεων παραχώρησης και, προκειμένου να είναι ελκυστικές αυτές οι ανακοινώσεις και οι προκηρύξεις που θα κάνουμε για να βρούμε συμβασιούχους, τι κάνουμε; Τους λέμε: «Κοιτάξτε να δείτε, εδώ που θα έλθετε, δεν υπάρχει κράτος, που να λειτουργεί κανονικά με την πολεοδομική του νομοθεσία, με την εργατική του νομοθεσία, με το ωράριο των καταστημάτων, με τη λειτουργία των καταστημάτων. Σας κάνουμε ένα ειδικό καθεστώς και αρμόδιος θα είναι ο περιφερειάρχης». Καταργούμε τις αρμοδιότητες των οργάνων και του κράτους και της Τοπικής Αυτοδιοίκησης, για να γίνουμε ελκυστικοί σ’ αυτούς, που θα παραχωρήσουμε τις χρήσεις. Τους λέμε και το παρακάτω, που είναι το πιο επώδυνο: «Ακούστε να δείτε, η αυτοδιοίκηση μη σας απασχολεί, δεν υπάρχει καν. Δε θα τη συναντήσετε πουθενά μπροστά σας, ούτε θα σας δώσει άδεια για τη λειτουργία του καταστήματος, ούτε στα ωράρια θα σας ελέγχει κανείς».
     	Πείτε μου, σας παρακαλώ, ποιές «γκρίζες ζώνες» θα διαμορφωθούν στα «φιλέτα», στα καλύτερα κομμάτια του Λεκανοπεδίου, που πάσχει; Πώς θα αγαπηθεί αυτός ο χώρος από τους πολίτες, όταν είναι αποξενωμένοι οι πολίτες, όταν είναι αποξενωμένη η Τοπική Αυτοδιοίκηση; 
     	Κυρία Υπουργέ, ειλικρινά σας το λέω με πόνο ψυχής: Τα έχετε σκεφθεί αυτά τα πράγματα; Έχετε σκεφθεί πού μας οδηγεί αυτό το νομοσχέδιο; Είναι δυνατό να λειτουργούν οι καλύτεροι χώροι ερήμην των πολιτών τους και ερήμην του θεσμού της τοπικής κοινωνίας; 
     ΙΩΑΝΝΗΣ ΙΩΑΝΝΙΔΗΣ:…(Δεν ακούστηκε)
     ΣΤΑΥΡΟΣ ΜΠΕΝΟΣ: Κύριε Ιωαννίδη, που μιλήσατε πριν, δεν τα έχετε γνωρίσει αυτά. Εγώ ξεκίνησα από δήμαρχος. Κύριε Ιωαννίδη, φαντάζεστε για ένα πάρκο στη Θεσσαλονίκη να πείτε ξαφνικά «το δίνω σε κάποιον με σύμβαση παραχώρησης», ή για το πάρκο της Καλαμάτας, της γενέθλιας πόλης μου; Αυτό κάνει η κ. Υπουργός.
     ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Μα τι λέτε, κύριε συνάδελφε; Διαβάστε το νομοσχέδιο.
     ΠΡΟΕΔΡΕΥΩΝ (Γεώργιος Σούρλας): Κυρία Υπουργέ, σας παρακαλώ, μη διακόπτετε τον ομιλητή.
     ΣΤΑΥΡΟΣ ΜΠΕΝΟΣ: Ίσως εσείς η ίδια να μην έχετε καταλάβει τι θεσμοθετούμε σήμερα εδώ. Καταλαβαίνετε; Μέσα στην ίδια την πόλη δε θα υπάρχει ρόλος για την πόλη, δε θα υπάρχει ρόλος για τον πολίτη. Για τον πολίτη θα είναι μία «γκρίζα ζώνη». 
     ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Πώς θα δουλέψει χωρίς τους πολίτες; 
     (Θόρυβος στην Αίθουσα)
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, σας παρακαλώ. Ο ομιλητής έχει το δικαίωμα να εκφράζει τις απόψεις του. Όταν πάρει το λόγο η κ. Υπουργός και όταν πάρετε το λόγο κι εσείς, κύριε Ιωαννίδη, θα πείτε τις δικές σας απόψεις.
     Συνεχίστε, κύριε Μπένο.
     ΣΤΑΥΡΟΣ ΜΠΕΝΟΣ: Λυπάμαι, αλλά το άγχος του να «αξιοποιήσουμε» όλη αυτήν τη μεγάλη «προίκα» μας έχει οδηγήσει σ’ ένα πάρα πολύ μεγάλο λάθος, να αποξενώσουμε από το φυσικό υποκείμενο -που ως υποκείμενο είναι οι πολίτες και ως θεσμός είναι η Τοπική Αυτοδιοίκηση- αυτούς τους τελευταίους εναπομείναντες σημαντικούς χώρους του Λεκανοπεδίου.
     Λυπάμαι, αγαπητοί συνάδελφοι, αλλά με αυτό το νομοσχέδιο χάνεται η τελευταία ελπίδα για την ανάκαμψη την πολιτιστική, την κοινωνική, την αξιακή του Λεκανοπεδίου και των άλλων περιοχών που συμπεριλαμβάνονται σε αυτό το νομοσχέδιο.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Η κ. Αποστολάκη έχει το λόγο.
     ΜΙΛΕΝΑ ΑΠΟΣΤΟΛΑΚΗ: Κύριοι συνάδελφοι, τον Αύγουστο του 2004 η Ελλάδα αναμετρήθηκε με τον εαυτό της και με την ιστορία και νομίζω ότι κέρδισε ένα παγκόσμιο στοίχημα. Έγινε η μικρότερη χώρα στην ιστορία των Ολυμπιακών Αγώνων που κατά κοινή ομολογία από υπεύθυνα θεσμικά χείλη, οργάνωσε τους αρτιότερους Ολυμπιακούς Αγώνες. Ήταν ένα εθνικό εγχείρημα για το οποίο σήμερα όλοι επιχαίρουμε και είμαστε υπερήφανοι. Αλλά θα πρέπει λίγο να θυμηθούμε κάνοντας μία μικρή αναδρομή στο παρελθόν, ποιοι και πώς υποστήριξαν αυτό το εγχείρημα. Γιατί μπορεί η πλειοψηφία του ελληνικού λαού να ήταν παρούσα σε αυτήν την προσπάθεια με την εκπληκτική συνεισφορά των Ελλήνων εθελοντών, μπορεί η ελληνική κοινωνία να το ανέμενε με μεγάλη προσδοκία, όμως το πολιτικό σύστημα της χώρας για άλλη μία φορά δεν έδειξε αυτό που σε μία άλλη χώρα ευρωπαϊκή ή όχι θα ήταν το αυτονόητο και το αναμενόμενο, δηλαδή την απαραίτητη εθνική συναίνεση σε ό,τι αφορά έναν υψηλό εθνικό στόχο.
     Η κυβέρνηση του ΠΑΣΟΚ που σε ένα πολύ  μεγάλο βαθμό διαχειρίστηκε και ολοκλήρωσε αυτό το εγχείρημα είχε καθ’ όλη τη διάρκεια των προσπαθειών της μια αντιπολίτευση με καθαρά μικροκομματική σκοπιμότητα και λογική. Ήταν μία αντιπολίτευση που κατήγγειλε και υπονόμευε με στόχο να αυξήσει τις πιθανότητές της για τη νίκη στις εκλογές της 7ης Μαρτίου, μία αντιπολίτευση που με την ανεύθυνη και ανέξοδη φυσικά τακτική της έδωσε τις ευκαιρίες για χιλιάδες συκοφαντικά και δυσφημιστικά δημοσιεύματα στο διεθνή τύπο, μια αντιπολίτευση που δεν έχανε ευκαιρία να καταγγέλλει μεγάλες αναπτυξιακές υποδομές, μεγάλα έργα, μεγάλα μνημεία σύγχρονης αρχιτεκτονικής που η χώρα μας εστερείτο και που σήμερα διαθέτει, μια αντιπολίτευση που στις 7 Μαρτίου έγινε κυβέρνηση και τότε αντελήφθη  ότι έπρεπε να διαχειριστεί αυτήν την υπόθεση.
     Μέσα σε πέντε μήνες, λοιπόν και μέσα από τη γενική θυμηδία που προκάλεσαν όσοι επιπόλαια προσπάθησαν να πουν ότι σε αυτούς τους πέντε μήνες οφείλεται αυτό το πραγματικά τιτάνιο αποτέλεσμα, ολοκληρώθηκαν οι πλέον αξιόλογοι και άρτιοι Ολυμπιακοί Αγώνες σε όλα τα επίπεδα. Και βέβαια ήταν οι Ολυμπιακοί Αγώνες που δεν είχε οργανώσει η Νέα Δημοκρατία. Και σπεύδω να πω ότι δεν είχε οργανώσει ούτε αυτοτελώς και μονομερώς η κυβέρνηση του ΠΑΣΟΚ, ήταν όμως μια εθνική προσπάθεια δεκαετίας με συνέπεια, με συνέχεια, με μόχθο και προσπάθεια που δεν θα μπορούσε να έχει ολοκληρωθεί σε πέντε μήνες αν όλα είχαν πάει στραβά, αν όλα ήταν καθυστερημένα, αν όλα ήταν σχεδιασμένα στο πόδι, όπως επί χρόνια ολόκληρα ακούγαμε. 
     Αυτή η δυσφήμιση, κύριοι συνάδελφοι, δυστυχώς δεν σταμάτησε και δεν ολοκληρώθηκε με το τέλος της Ολυμπιακής προσπάθειας, με την τελετή λήξης των Ολυμπιακών Αγώνων. Αυτή η προσπάθεια δυσφήμισης συνεχίστηκε και στο μέλλον και οι σκοπιμότητες ήταν εμφανείς. Ήταν πολιτικά τα κριτήρια σε ότι αφορά την αλχημεία που έγινε για το φούσκωμα του προϋπολογισμού. Τα 4,6 δισεκατομμύρια ευρώ που ξαφνικά και χωρίς να μπορέσουμε να λάβουμε γνώση παρά τις επίμονες συζητήσεις που έγιναν γύρω από το θέμα αυτό, αυξήθηκαν και διογκώθηκαν φθάνοντας τα 7,2 δισεκατομμύρια ευρώ, για να συνεχιστεί η δυσφήμιση του εγχειρήματος, μια που κανένας δεν μπορούσε να αμφισβητήσει την επιτυχία.
     Θα έπρεπε να εφευρεθούν πλέον άλλα επιχειρήματα, υπερβάσεις κόστους που τώρα θα ερχόντουσαν να χρησιμοποιηθούν ως άλλοθι για την ακύρωση όλων των προεκλογικών δεσμεύσεων για την ασυνέπεια της Κυβέρνησης σε ό,τι προεκλογικά είχε υποσχεθεί.
     Μετά όμως απ’ αυτήν τη δυσφήμιση η Κυβέρνηση ήταν υποχρεωμένη να αντιμετωπίσει το θέμα της μεταολυμπιακής χρήσης των εγκαταστάσεων. Θα περίμενε κανείς ότι για την αντιμετώπιση ενός τόσου σοβαρού ζητήματος, η Κυβέρνηση θα αναζητούσε, και θα χρησιμοποιούσε την υπάρχουσα και εκπονηθείσα από το Πανεπιστήμιο Θεσσαλίας ολοκληρωμένη μελέτη, για τη συνολική μεταολυμπιακή αξιοποίηση, θα περίμενε κανείς κατ’ αρχήν να την αξιοποιήσει. Ήταν μια μελέτη ενός πανεπιστημιακού φορέα, άρα δεν είχε κανένα λόγο να την αμφισβητήσει. Της παραδόθηκε από την απερχόμενη Κυβέρνηση. Θα περίμενε κανείς σε κάθε περίπτωση να προστρέξει σε κάποιον άλλο αξιόπιστο και έγκυρο φορέα ώστε να υπάρξει ένας συνολικός σχεδιασμός γι’ αυτήν την πολύ μεγάλη πρόκληση που αφορά, τελικά, την αναπτυξιακή προοπτική της χώρας, την μεταολυμπιακή αναπτυξιακή προοπτική της.
     Αντ’ αυτού, η Κυβέρνηση, αγνοώντας ένα τόσο συγκροτημένο επιστημονικό κείμενο, έκανε μία εντελώς αποσπασματική χωρίς σχέδιο και χωρίς όραμα επιλογή, που αποτυπώνεται στο νομοσχέδιο που συζητάμε.
     Δεν ήταν όμως μόνο μη συγκροτημένη, χωρίς σχέδιο και χωρίς όραμα. Ήταν για άλλη μια φορά μια επιλογή που δεν στηρίχτηκε στο διάλογο, αλλά μια επιλογή που έρχεται και πάλι να επιβληθεί στις τοπικές κοινωνίες και στους κατοίκους τους, ερήμην τους και χωρίς την άποψή τους.
     Η ΚΕΔΚΕ καταγγέλλει, η ΤΕΔΚΝΑ καταγγέλλει. Όλοι οι όμοροι δήμοι είναι απέναντί σ’ αυτή σας την προσπάθεια. 
     Αναρωτιέμαι, τι έχετε -να πείτε και θα χρησιμοποιήσω ενδεικτικά μόνο ένα παράδειγμα γιατί ο χρόνος πιέζει ασφυκτικά- στους κατοίκους της Καλλιθέας, στους πολίτες που επί χρόνια περίμεναν την απομάκρυνση του Ιπποδρόμου προκειμένου να τους επιστραφεί αυτό που τους ανήκει και απολαύσουν χώρους πρασίνου, ψυχαγωγίας κα άθλησης. Γιατί άραγε σε όλες τις μαζικές εκδηλώσεις των κατοίκων των όμορων δήμων τους οποίους αφορά η μεταολυμπιακή αξιοποίηση, στις οποίες όλοι οι συνάδελφοί μου της Β΄ Αθήνας απ’ όλα τα κόμματα είμαστε παρόντες για να ακούσουμε τον προβληματισμό τους και να τον μεταφέρουμε στην κοινοβουλευτική συζήτηση απουσιάζουν εντυπωσιακά οι Βουλευτές της Νέας Δημοκρατίας. Είναι απόντες και δεν έχουν εμφανιστεί σε καμία απ’ αυτές τις μαζικές εκδηλώσεις, γιατί δεν μπορούν να αντιμετωπίσουν την οργή των δημοτών.
     Κυρίες και κύριοι συνάδελφοι, η Κυβέρνηση προχωρά στην κατάθεση ενός νομοσχεδίου αποσπασματικού, χωρίς σχέδιο και χωρίς όραμα, ενός νομοσχεδίου που ουσιαστικά εκχωρεί και ξεπουλά εγκαταστάσεις μέσω μειώσεων χρήσεων, εγκαταλείποντας την οργανική σύνδεσή τους με τις τοπικές κοινωνίες, παραδίδοντας στην ιδιωτική πρωτοβουλία και θυσιάζοντας τις ανάγκες της τοπικής κοινωνίας, θυσιάζοντας τις ανάγκες πολιτών που χρόνια τώρα περίμεναν να απολαύσουν γιατί το δικαιούνται, χώρους πρασίνου, χώρους μαζικού αθλητισμού, χώρους που τους ανήκουν. Είστε υπόλογοι απέναντί τους, θα λογοδοτήσετε και νομίζω ότι το τίμημα θα είναι πολύ ακριβό. 
     Ευχαριστώ πολύ.
     (Χειροκροτήματα  από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Σγουρίδης.
     ΠΑΝΑΓΙΩΤΗΣ ΣΓΟΥΡΙΔΗΣ: Κυρίες και κύριοι συνάδελφοι, με τους Ολυμπιακούς Αγώνες η Ελλάδα κέρδισε εθνική αυτοπεποίθηση, συλλογική και συντονισμένη προσπάθεια όλων των κυβερνήσεων, Τοπικής Αυτοδιοίκησης και κοινωνικών εταίρων και επανατοποθέτησε τη φήμη της στο σύγχρονο κόσμο, στο σύγχρονο περιβάλλον. Αυτή είναι η προίκα των Ολυμπιακών Αγώνων. Αυτή είναι η μεταολυμπιακή πλέον ανάγκη αξιοποίησης αυτής της προίκας. Και αυτό είναι το μεγάλο ζητούμενο.
     Τι προσδοκά, λοιπόν, η Ελλάδα τώρα; Τι περιμένει ο λαός; Τέσσερα εκατομμύρια πολίτες κάτοικοι του Λεκανοπεδίου, προσδοκούσαν και δικαιούνται την αναβάθμιση της ποιότητας ζωής, τη δημιουργία χώρων άθλησης, αναψυχής, πολιτισμού και ελεύθερου χρόνου.
     Η οικονομία ανέμενε νέες ευκαιρίες ανάπτυξης και απασχόλησης αλλά και ανταπόδοσης των τεράστιων πόρων που επενδύθηκαν για την αναβάθμιση του Λεκανοπεδίου λόγω των ολυμπιακών αγώνων. Οι επιχειρήσεις πρόσμεναν νέες επενδυτικές ευκαιρίες για να διοχετεύσουν το δυναμικό και την τεχνογνωσία που απέκτησαν με την οργάνωση των ολυμπιακών αγώνων. Η μητροπολιτική Αθήνα διεκδικούσε το διεθνή της ρόλο στην Ευρώπη της διεύρυνσης όπου το κέντρο βάρους έχει μετατεθεί προς τα ανατολικά αλλά και ο ανταγωνισμός όλων των πρωτευουσών αλλά και των χωρών οξύνεται. Και ο λαός της επαρχίας ανέμενε να πάρει κάτι πίσω από τις δικές του θυσίες. Δηλαδή η αξιοποίηση των εγκαταστάσεων έπρεπε να συνδυάσει τη χρυσή τομή της περιβαλλοντικής αναβάθμισης και της βιώσιμης διαχείρισης. Η ικανοποίηση αυτών των προσδοκιών, κύριοι συνάδελφοι, προϋποθέτει μελέτη σε βάθος  και όχι προχειρολογήματα όπως αυτό το νομοσχέδιο. Σε αυτό δεν χρειάζεται φιλοσοφία. Δεν θα ξανακαλύψουμε εμείς την πυρίτιδα. Η βάση της ορθής μελέτης είναι ο διάλογος με την κοινωνία πρώτον. Εσείς τους έχετε όλους απέναντι με αυτό το νομοσχέδιο. 
     Δεύτερον, διάλογος με τον επιχειρηματικό κόσμο, με τους επενδυτές. Ποιος θα έρθει να αξιοποιήσει τους χώρους που εσείς διαθέτετε, εάν δεν έχετε εκ των προτέρων συζητήσει με αυτούς, δηλαδή και τους διεθνείς επιχειρηματίες αλλά και τους εγχώριους; 
     Και τρίτον, προϋποθέτει ότι πρέπει να υπάρξει η ελάχιστη πολιτική συναίνεση. Αυτό που κατακτήσαμε με τους ολυμπιακούς αγώνες που σας είπα προηγουμένως ότι είναι η συλλογική και η συντονισμένη προσπάθεια όλων, Κυβέρνησης, Τοπικής Αυτοδιοίκησης και κοινωνικών εταίρων, σήμερα με αυτό το νομοσχέδιο σπαταλάται, διαχέεται χωρίς να υπάρχει αξιοποίηση. 
     Χάσατε δεκατέσσερις μήνες και κατεβάσατε ένα νομοσχέδιο άθροισμα απόψεων χωρίς μητροπολιτική αντίληψη, χωρίς όραμα, χωρίς πολιτική συνολική φιλοσοφία. Πώς θα αναπτυχθεί περαιτέρω το Λεκανοπέδιο Αττικής για την μεταολυμπιακή Ελλάδα; Πώς θα αξιοποιήσετε τις ολυμπιακές εγκαταστάσεις τουριστικά; Πως θα αναβαθμιστούν οι υπηρεσίες για τους πολίτες όλης της Ελλάδος, γιατί όλη η Ελλάδα επισκέπτεται το λεκανοπέδιο; Πως θα δώσετε νέο περιεχόμενο στον ελεύθερο χρόνο των πολιτών; 
     Από τις προτεινόμενες χρήσεις γης δεν αναδεικνύεται μια νέα στρατηγική σχεδιασμού υπερτοπικής ανάπτυξης και εξυπηρέτησης τοπικών αναγκών. Και δεν δημιουργείται σαφής επιχειρηματική εικόνα απαραίτητη για την κινητοποίηση του ιδιωτικού φορέα. Δεν υπάρχει κάτι σαφές στον επιχειρηματικό χώρο. 
     Η παράθεση εμπορικών, επισιτιστικών εκθεσιακών και συνεδριακών δραστηριοτήτων, σε συνδυασμό με τον ασαφή χαρακτήρα του κοινωνικού ρόλου των εγκαταστάσεων, αντανακλά έλλειψη κεντρικού οράματος. Δεν υπάρχει κεντρικό όραμα στο νομοσχέδιο αυτό για τη μεταολυμπιακή αξιοποίηση, για τη μεταολυμπιακή προίκα. Δίνει την εικόνα ότι υπάρχει ένα διαρκές εστιατόριο, αναψυκτήριο, εκθεσιακό κέντρο χωρίς να το καθιστά ελκυστικό στον επιχειρηματικό κόσμο. Από την εικόνα της μεταολυμπιακής λειτουργίας, λείπει το πλέγμα έργων-συμβόλων που θα μπορούσε να δώσει ένα τίτλο και μια αισθητική ταυτότητα στο εγχείρημα. Το παράδειγμα της βιβλιοθήκης του Παρισιού, του μουσείου στο Μπιλμπάο και το Εξέλ στο Λονδίνο είναι χαρακτηριστικά σύμβολα που οδηγούν σε μεγάλες αναπλάσεις. Ποια είναι τα μεγάλα σύμβολα που θα κάνουμε στην ανάπλαση του Λεκανοπεδίου; 
     Τουρισμός χωρίς κέντρο αστικό –γιατί η Αττική, δυστυχώς, δέχεται όλο τον πληθυσμό των τουριστών- χωρίς να υπάρχει αυτό το αστικό κέντρο που να ικανοποιεί την πρώτη επαφή του επισκέπτη, πώς μπορείτε να αναπτύξετε την Ελλάδα;
     Και δεν θα έπρεπε σε κάθε ολυμπιακή εγκατάσταση να υπάρχει ένα έργο σύμβολο που να το κάνει κράχτη εκτός από τη στέγη του Καλατράβα νέο έργο- σύμβολο και την Ακρόπολη που δεν είναι όμως έργο δικό μας, αλλά έργο που μας άφησαν οι πρόγονοι. Δεν θα έπρεπε σε κάθε ολυμπιακή εγκατάσταση να υπάρχει ένα έργο σύμβολο που θα μπορεί να κάνει τον επισκέπτη να προσελκύεται και να έρχεται;
     Ποιους ρωτήσατε γι’ αυτό το νομοσχέδιο; Ο Υπουργός Τουρισμού δεν το υπογράφει. Πώς τοποθετείτε τη στέγαση, την εμπορία, την ψυχαγωγία, τον τουρισμό είτε συνεδριακό, είτε εκθεσιακό; Πώς τοποθετείται η άθληση; Πλίνθοι, κέραμοι, ατάκτως ερριμμένα. Πανομοιότυπα παντού. Τα ίδια σε όλα. Διαβάζω: Εμπορικά καταστήματα, χώροι εστίασης κοινού, πολιτιστικές εκδηλώσεις, προπονητικό κέντρο, γραφεία, ιατρεία, χώροι συνάθροισης κοινού, τουριστικά καταλύματα,  διοργάνωση εκθέσεων. Τα ίδια. Για να καταρρεύσουν όλα μαζί. Να μην υπάρχει δυνατότητα μέσα σε μια μελέτη να ξέρει ο επιχειρηματίας που θα πάρει την τάδε χρήση ότι θα μπορεί να είναι ανταγωνιστικός, ότι θα μπορεί να επιβιώσει, ότι θα είναι βιώσιμη. 
     Και θα φέρω δύο παραδείγματα. Συνεδριακό κέντρο στο Φάληρο και συνεδριακό κέντρο στο Ελληνικό. Θα επιβιώσουν τα συνεδριακά κέντρα; Κάναμε μία μελέτη για το πόσο συνεδριακό τουρισμό μπορούν να αντέξουν βιώσιμα όλες αυτές οι εγκαταστάσεις; Συνεδριακό κέντρο στις ολυμπιακές εγκαταστάσεις στο Μαρούσι. Παντού συνεδριακά κέντρα. Μπορούν να αντέξουν; Ποιος επιχειρηματίας θα έλθει να επενδύσει; 
     Δεύτερο παράδειγμα. Εκατόν τριάντα πέντε χιλιάδες τετραγωνικά μέτρα εμπορικό κέντρο στο κτήριο Ραδιοτηλεόρασης. Το στήνετε εκεί. Μετρήσατε τις επιπτώσεις στη γύρω αγορά ή θα καταρρεύσουν και τα εμπορικά καταστήματα στη γύρω περιοχή μαζί με το εμπορικό κέντρο το οποίο στήνετε;
     Παράλληλα, θα έπρεπε στο χρόνο που χρειάζεται να γίνει μία σωστή μελέτη, να υπάρχει επεξεργασία ενός σχεδίου μεταβατικής αξιοποίησης των ολυμπιακών εγκαταστάσεων με επισκέψεις γκρουπ από την επαρχία, των πατεράδων μας, των παππούδων μας οι οποίοι θα πρέπει να δουν τις ολυμπιακές εγκαταστάσεις από κοντά, να πουν ότι έζησαν και αυτοί το ολυμπιακό ιδεώδες, να παρακολουθήσουν σε γιγαντοοθόνες την τέλεση των Ολυμπιακών Αγώνων και τις τελετές έναρξης και λήξης, να έρθουν γκρουπ σχολείων, των αποδήμων Ελλήνων και των ξένων. 
     Λυπάμαι πολύ γιατί, την αξιοποίηση των ολυμπιακών εγκαταστάσεων την εντάξατε στη λογική της διαχείρισης κυλικείων σε νεκροταφεία. Δεν είναι αυτή η λογική που πρέπει να διέπει την μεταολυμπιακή Ελλάδα. Δυστυχώς. Γι’ αυτό καταψηφίζω το νομοσχέδιο.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, θα ήθελα, αν συμφωνεί η Κυβέρνηση και τα κόμματα, να ολοκληρωθεί η αποψινή μας συνεδρίαση στις 12.30΄, να συνεχίσουμε αύριο τη συζήτηση επί της αρχής, να ψηφιστεί το νομοσχέδιο αύριο επί της αρχής και την Πέμπτη να συζητήσουμε τα άρθρα. Συμφωνείτε;
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, σε γενικές γραμμές συμφωνούμε με την  πρότασή σας. Ήθελα μόνο να παρακαλέσω κάτι. Επειδή η συζήτηση επί των άρθρων, σύμφωνα με την πρόταση την οποία συζητούμε, θα ολοκληρωθεί ουσιαστικά σε μία μέρα, την Πέμπτη, και είναι σαράντα άρθρα, σκέπτομαι μήπως το ελάχιστο που θα μπορούσαμε να κάνουμε την Πέμπτη είναι να μην έχουμε χρονικό όριο στη συζήτηση, δηλαδή να παραταθεί η συζήτηση, ώστε να υπάρχει άνεση. Εκτός αν κατά τη διάρκεια της συζητήσεως την Πέμπτη εκτιμηθεί ότι ίσως χρειαστεί μια μέρα επιπλέον για τα άρθρα. Σε κάθε περίπτωση όμως τουλάχιστον να συμφωνήσουμε ότι δεν θα υπάρξει περιορισμός χρόνου. Συνήθως τελειώνουμε αργά το μεσημέρι. Αν χρειαστεί, να παρατείνουμε τη συζήτηση, για να μπορέσουν να μιλήσουν οι συνάδελφοι.
     ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, στη Διαρκή Επιτροπή συζητήθηκαν τα άρθρα σε μία συνεδρίαση. Θα δούμε όμως από τον αριθμό των εγγεγραμμένων συναδέλφων και βεβαίως εδώ είμαστε να συναποφασίσουμε για την παράταση της συνεδρίασης, αν χρειαστεί, για να μην υπάρξει στενότητα χρόνου. 
     Κυρία Υπουργέ, συμφωνείτε;
     ΦΑΝΗ ΠΑΛΛΗ-ΠΕΤΡΑΛΙΑ (Αναπληρωτής Υπουργός Πολιτισμού): Ναι, κύριε Πρόεδρε. Θέλω να πω ότι στην Επιτροπή συζητήσαμε τα άρθρα σε μια μεν συνεδρία, αλλά σε δυο ενότητες, κάτι το οποίο, νομίζω, μπορούμε να κάνουμε. Δεν διαφωνώ να κρατήσει η συνεδρίαση της Πέμπτης όση ώρα χρειαστεί. Ίσως αυτό θα μπορούσαμε να το κάνουμε. 
     ΠΡΟΕΔΡΕΥΩΝ (Γεώργιος Σούρλας): Συνεχίζουμε τη συζήτησή μας. Το λόγο έχει η συνάδελφος, κ. Καλαντζάκου. 
     ΣΟΦΙΑ ΚΑΛΑΝΤΖΑΚΟΥ: Κυρίες και κύριοι συνάδελφοι, θα ήθελα να κάνω μερικές παρατηρήσεις πάνω σε αυτά που ακούστηκαν εδώ και πάνω στο σκεπτικό του νομοσχεδίου. 
     Η πρώτη μου παρατήρηση είναι ότι ολοένα και περισσότερο και ιδιαίτερα από την Αξιωματική Αντιπολίτευση υψώνονται φωνές υπέρ του κρατικισμού. Παρατηρώ έναν φόβο και ένα σχεδόν μένος κατά της ιδιωτικής πρωτοβουλίας και της ελεύθερης οικονομίας. Θέλω να ρωτήσω, τι συμβαίνει στο ΠΑΣΟΚ; Διότι διαφορετικά μιλάει ο αρχηγός της Αξιωματικής Αντιπολίτευσης και είδα την εισηγήτρια -και όχι μόνο- του ΠΑΣΟΚ που μιλούσαν για την ιδιωτική πρωτοβουλία με πολύ απαξιωτικούς όρους. Χαρακτηριστικά θα σας πω ότι είπε ότι «παραχωρήσαμε την προίκα του ελληνικού λαού και την κάναμε πανωπροίκι της ιδιωτικής πρωτοβουλίας». Τι σημαίνει αυτό το 2005; Μήπως μπορεί να μας πει ο κ. Χριστοδουλάκης που βρίσκεται εδώ, ο οποίος είναι ειδικός; Πιστεύω ότι έστω και αν κάναμε πολύ μεγάλη κριτική στην οικονομική πολιτική που ΠΑΣΟΚ τουλάχιστον έδειχνε να προχωρά προς την κατεύθυνση της ελεύθερης οικονομίας και της ελεύθερης αγοράς. Τώρα είμαστε στο 2005 και δαιμονοποιούμε την ιδιωτική πρωτοβουλία. Και περιμένουμε να έρθουν επενδύσεις στην Ελλάδα. Ε, μ’ αυτό το πλευρό να κοιμόμαστε όλοι εδώ και θα δούμε ότι το άκρως ανταγωνιστικό περιβάλλον θα γίνει εχθρικό προς κάθε επένδυση στη χώρα. 
     Και θα έρχεται η Αξιωματική Αντιπολίτευση, που δημιουργεί και πυροδοτεί όλη αυτή την κατάσταση, να πει «γιατί δεν κάνετε επενδύσεις στη χώρα; Γιατί δεν γίνονται επενδύσεις από τους ντόπιους και από τους ξένους; Αφού είμαστε μια τόσο φιλική χώρα, αφού το ΠΑΣΟΚ κατάφερε να μας βάλει στην ΟΝΕ». Έρχεστε εδώ σ’ αυτό το σημαντικό νομοσχέδιο στο οποίο η βασική μας προτεραιότητα είναι ότι δεν θέλουμε να πουλήσουμε –αν και αυτό το θεωρώ ταμπού- θέλουμε να κρατήσουμε αυτές τις εγκαταστάσεις σαν περιουσία του δημοσίου και του ελληνικού λαού, έρχεστε εδώ και κατηγορείτε και μέμφεστε τη συμμετοχή που θα έχει η ιδιωτική πρωτοβουλία για να μπορούν οι πολίτες να έχουν πρόσβαση σ’ αυτές τις εγκαταστάσεις. Δηλαδή, για να είναι βιώσιμες. 
     Νομίζω, λοιπόν, ότι εδώ βρισκόμαστε σε μια απόλυτα αντιφατική πολιτική όπου το ΠΑΣΟΚ, ούτε λίγο ούτε πολύ, προτείνει το ελληνικό κράτος να γίνει manager των ολυμπιακών εγκαταστάσεων. Είναι ένας απόλυτος σουρεαλισμός και θέλω να τον υπογραμμίσω διότι εδώ πια δεν λέγεται τίποτα με το όνομά του και όλα παραποιούνται. 
     Δεύτερο, μας είπαν ότι το ΠΑΣΟΚ είχε όραμα και άποψη. Και αναφέρθηκαν λοιπόν στον καταπληκτικό σχεδιασμό των υποδομών. Δηλαδή, όραμα και άποψη για τους Ολυμπιακούς Αγώνες θεωρείται το ότι έγιναν ανισόπεδες διαβάσεις για να μπορέσει ο κόσμος να φτάσει στα στάδια. Η Αθήνα είναι μια πόλη που έχει ένα τεράστιο κυκλοφοριακό πρόβλημα. Θεωρείται δηλαδή όραμα το ότι θεωρήθηκε ότι χρειάζεται ένα τρένο να πηγαίνει στο αεροδρόμιο που υπάρχει σε όλες τις πολιτισμένες χώρες του κόσμου. Ή ότι τελικά χρειαζόμαστε ένα διεθνές, σύγχρονο αεροδρόμιο; 
     Νομίζω ότι αυτά ήταν πολύ στοιχειώδη και μαζί με το τρίτο σημείο το οποίο είναι ότι δεν έγιναν υπερβάσεις, θα ήθελα να ρωτήσω το ΠΑΣΟΚ σε ποιο πλανήτη ζει. Διότι όλοι εδώ λένε «εμείς που είμαστε αθηναίοι Βουλευτές», εγώ όμως είμαι Βουλευτής της περιφέρειας και ξέρω πόσο πολύ κόστισαν αυτά τα έργα γιατί στερήθηκε και η περιφέρεια που εκπροσωπώ. Η περιφέρεια Πελοποννήσου απέκλινε από τον κοινοτικό μέσο όρο αντί να συγκλίνει, γιατί όλες αυτές οι επενδύσεις, όλες αυτές οι υποδομές έγιναν μέσα στο νομό Αττικής, ως επί το πλείστον, αφού η Αθήνα ήταν η διοργανώτρια πόλη. 
     Δεν καταλαβαίνω γιατί υπάρχει τέτοια παραποίηση γεγονότων της πρόσφατης ιστορίας. Απόλαυσα την ομιλία της κ. Παπαρήγα που έκανε μια διαφορετική ερμηνεία του πως εξελίχθηκαν τα πράγματα στον Β΄ Παγκόσμιο Πόλεμο. Εν πάση περιπτώσει αυτό συνέβη 60 χρόνια πριν. 
     Εδώ μιλάμε για πράγματα που έχουμε ζήσει όλοι στην Αίθουσα και που είναι πολύ πρόσφατα στη μνήμη του ελληνικού λαού.
     Θα ήθελα να πω ότι τα πράγματα έχουν ως εξής: 
     Το ΠΑΣΟΚ πιστεύω ότι για τη μεταολυμπιακή χρήση δεν έχει άποψη. Και αν είχε άποψη θα το είχαμε δει, γιατί θα είχε πρώτα σχεδιάσει την επόμενη ημέρα και μετά τις εγκαταστάσεις. Διότι όποιο κείμενο και αν διαβάσει κανείς οποιουδήποτε έχει ασχοληθεί με διοργάνωση Ολυμπιακών Αγώνων τα τελευταία χρόνια, επειδή όλοι ξέρουν ότι κοστίζει μία περιουσία και επειδή όλοι ξέρουν ότι στην αρχή επικρατεί ευφορία και υπάρχει ο κρατικός κορβανάς που δίνει τα χρήματα και τα επενδύει σε όλες αυτές τις εγκαταστάσεις, θα δει ότι στο τέλος έρχεται ο λογαριασμός και μένουν όλοι με τις εγκαταστάσεις αναξιοποίητες, οι οποίες ή αξιοποιούνται τελικά με πολύ μεγάλη δυσκολία ή πέφτουν σε παρακμή.
     Επειδή ακούστηκαν πολλά και για τη μεγάλη αυτή μελέτη από το Πανεπιστήμιο της Θεσσαλίας, θα ήθελα να πούμε λίγο –γιατί ακούει ο κόσμος ότι υπάρχει μελέτη κλπ.- τι περιελάμβανε αυτή η μελέτη.
     Πρώτον, πρόκειται περί προμελέτης. Πρότεινε τη στρατηγική των μεικτών χρήσεων, που την προτείνουμε κι εμείς και που σήμερα το ΠΑΣΟΚ έρχεται και λέει «όχι». Αυτό είναι τραγικό λάθος και δεν είναι στη σωστή κατεύθυνση».
     Δεύτερον, πρότεινε αποκλεισμό των ΟΤΑ ως επιβαρυντικού παράγοντα. Και τώρα, βεβαίως, το ΠΑΣΟΚ έρχεται και μας λέει ότι το μεγάλο έγκλημα εδώ είναι ότι δεν συμμετέχουν σε κάποιοι βαθμό οι ΟΤΑ. Και οι ΟΤΑ έχουν άποψη. 
     Παρεμπιπτόντως για τους ΟΤΑ, όπως παρουσιάζονται οι θέσεις τους εδώ –και οι δήμοι φυσικά και πρέπει να έχουν άποψη και έχουν άποψη και η Κυβέρνηση γνωρίζει την άποψή τους- θέλω να πω το εξής: Παρατηρώ ότι και εκεί μεταφέρεται αυτό το κλίμα του μένους, εν πάση περιπτώσει, ή της κριτικής κατά της ιδιωτικής πρωτοβουλίας με φοβίες για την εμπορική διάσταση που χρειάζονται οι εγκαταστάσεις για να μπορέσουν να επιβιώσουν.
     Τρίτον, σε αυτή την περιβόητη μελέτη, λοιπόν, προμελέτη, μίνι μελέτη –πείτε την όπως θέλετε- υπολογίστηκαν οι δαπάνες με συντελεστή επί του κατασκευαστικού κόστους, ενώ δεν ήταν γνωστό το τελικό κόστος. Αυτό νομίζω ότι είναι ένα πολύ σημαντικό στοιχείο για να το διευκρινίσουμε.
     Τέταρτον, η μελέτη, που κατέθεσαν, προνοούσε για δεκαοκτώ συνεδριακά κέντρα εκ των οποίων το ένα από αυτά θα ήταν στο Σχοινιά. Δεκαοκτώ συνεδριακά κέντρα στην Ελλάδα, που η Ελλάδα δεν είναι καν διεθνής προορισμός –διότι αυτό είναι ένα άλλο μεγάλο κεφάλαιο που πρέπει να αντιμετωπίσει η Κυβέρνηση- δεν είναι προορισμός ούτε για συνεδριακό τουρισμό ούτε για τουρισμό γκολφ ούτε και για ιππασία.
     Συνεπώς, εδώ και η Κυβέρνηση έχει ένα πολύ μεγάλο έργο που πρέπει να κάνει. Δηλαδή, να πάρει αυτήν όλη την κληρονομιά με ένα άρτια τεχνικό πλαίσιο, που έχει δημιουργηθεί και να δημιουργήσει -όπως ήδη έχει έτοιμες στα σκαριά- χρηματοοικονομικές μελέτες για την αξιοποίηση. Διότι δεν είναι μόνο η χωροθέτηση και το τεχνικό κομμάτι. Είναι και το ποιος θα δείξει ενδιαφέρον για να μπορέσουν να λειτουργήσουν οι εγκαταστάσεις αυτές.
     Θέλω να πω ότι ο πλούτος του ελληνικού λαού –αν θέλετε να χρησιμοποιήσουμε αυτή την ορολογία- έχει ήδη ξοδευτεί. Το θέμα τώρα είναι να υπάρξει απόδοση σε αυτή την επένδυση που έκανε ο ελληνικός λαός για το μεγαλείο των Ολυμπιακών Αγώνων της Αθήνας του 2004, που πραγματικά έβαλε σε μία καινούργια θέση τη χώρα μας στο χάρτη και στη συνείδηση των πολιτών όλου του κόσμου.
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Μισό λεπτό, κύριε Πρόεδρε, αν έχετε την καλοσύνη.
     Θα ήθελα να πω ότι μετά από αυτό το νομοσχέδιο το λόγο έχει η αγορά, ο κόσμος, οι επιχειρήσεις που θέλουν να επενδύσουν πάνω σε αυτή την πολύ μεγάλη κληρονομιά που έχουμε. Και εκεί θα υπάρξει πολύ μεγάλη έμφαση.
     Θα σας πω μόνο ότι από μία εισήγηση που έχω, από ένα συνέδριο που έγινε το 2001 για τη βιωσιμότητα στο σχεδιασμό των εγκαταστάσεων, το κόστος κατασκευής μιας τέτοιας εγκατάστασης είναι 20% του συνολικού κόστους. Δηλαδή, δεν είναι μόνο το κατασκευαστικό κόστος. Τα έξοδα έρχονται στη συνέχεια. Για τη συντήρηση, για την ασφάλεια, για όλα αυτά που είπαμε.
     Θα ήθελα να απαντήσω και στον κ. Μάνο, ο οποίος έθεσε τον προβληματισμό του, ότι εν πάση περιπτώσει μήπως να τα γκρεμίσουμε: Υπάρχει ένας προβληματισμός έξω που λέει ότι ίσως οι εγκαταστάσεις έπρεπε να είναι μιας χρήσης.
     Πιστεύω ότι αυτού του είδους ο σχεδιασμός δεν επελέγη από την προηγούμενη κυβέρνηση. Επίσης, κόβει τελικά μόνο το μεταολυμπιακό κόστος. Είναι σημαντικό που έχουμε τις εγκαταστάσεις και την κληρονομιά.
     Θα ήθελα να συγχαρώ τους Κινέζους, οι οποίοι ήδη έχουν σχεδιάσει την επόμενη μέρα, πριν καν την ημέρα που θα αρχίσουν να κτίζουν τις εγκαταστάσεις, τις οποίες, όπως ξέρετε όλοι, τις κτίζουν πάρα πολύ γοργά. Αλλά μαζί με τα δελτία Τύπου για το πόσο γρήγορα προχωρούν αυτές οι εγκαταστάσεις, έχουν ήδη κάνει και το πλάνο για το πώς θα είναι στη συνέχεια. 
     Σας ευχαριστώ πάρα πολύ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Καλαντζάκου.
     Ο κ. Δαϊλάκης έχει το λόγο.
     ΣΤΑΥΡΟΣ ΔΑΪΛΑΚΗΣ: Κύριε Πρόεδρε, κυρίες και κύριοι συνάδελφοι, κατ’ αρχάς πρέπει να συγχαρώ τον Υπουργό μας που έφερε αυτό το νομοσχέδιο. Και το νομοσχέδιο έκανε έναν ιμιτασιόν σοσιαλιστή, τον κ. Μάνο και έκανε έναν επίσης ιμιτασιόν επιχειρηματία, τον κ. Σγουρίδη. 
     Αν ξαναεκλεγόταν το ΠΑΣΟΚ, η επόμενη μέρα ακούστε πώς θα ήταν: Οι επιχειρηματίες που είχαν ενσωματωθεί σε μια σκυταλοδρομία ΠΑΣΟΚ και εργασιών που έπαιρναν χωρίς καν να περιμένουν νόμους, την επόμενη μέρα θα έκαναν κατάληψη των έργων. Δεν βγήκε το ΠΑΣΟΚ και αμέσως έχουμε το άλλο ΠΑΣΟΚ. Εσείς είστε δύο. Σήμερα έχουμε να αντιμετωπίσουμε το άλλο ΠΑΣΟΚ. Ποιό; Αυτό που ξαφνικά θυμήθηκε ότι είναι κοντά στο λαό, κοντά στην τοπική αυτοδιοίκηση. Συνεδρίασε όλο το άλλο ΠΑΣΟΚ στο Δήμο Καλλιθέας και παρουσιάστηκε ένας δήμαρχος στην Επιτροπή. Στο ερώτημά μου ποια είναι η καθαρή θέση του Δήμου της Καλλιθέας, η απάντηση ήταν η γνωστή: ότι η τοπική αυτοδιοίκηση περνάει κρίση, είναι στα μείον. Την τοπική αυτοδιοίκηση η Νέα Δημοκρατία τη στήριξε. Είναι γνωστό ότι ο Υπουργός Εσωτερικών έδωσε παραπάνω απ’ όσο περίμεναν οι δήμαρχοι και οι νομαρχίες. Μην είστε τόσο κοντά στην τοπική αυτοδιοίκηση στα λόγια. Στην πράξη να είστε. 
     Τα χρόνια άλλαξαν και η τοπική αυτοδιοίκηση δεν ενδείκνυται για επιχειρηματικούς σκοπούς. Σας το λέει και η μελέτη, για την οποίαν επιχειρηματολογήσατε ότι η μελέτη Θεσσαλίας είναι το ευαγγέλιο. Για πώληση μιλάει πρώτα, δεύτερον για ενοικίαση μιλάει και τρίτον για μεικτό σχήμα. 
     Το ΠΑΣΟΚ δεν είχε κάνει πρόβλεψη ούτε καν για προολυμπιακό τουρισμό ούτε φυσικά και για μεταολυμπιακό. Εσείς ήσασταν που διά του Υφυπουργού σας στείλατε τους Έλληνες αθλητές να προετοιμαστούν σε ξένες χώρες. Εσείς είστε που είχατε επιλέξει κατά τη διάρκεια της κατασκευής των ολυμπιακών έργων το άθλημα του βάδην. Εσείς, επίσης, είστε που στο εξοδολόγιο, δηλαδή στο κόστος κατασκευής, επιλέξατε -και μάλιστα σημειώσατε παγκόσμιο ρεκόρ- το άλμα εις ύψος. Και φυσικά εσείς είστε, η κυβέρνηση του ΠΑΣΟΚ, που στην ελεύθερη κατάδυση πήρατε όλη τη χώρα και τη βουλιάξατε. 
     Αυτά δεν είναι λόγια έτσι ξεκάρφωτα. Ο ελληνικός λαός δεν έχει πάθει ακόμη γεροντική άνοια για να ξεχνάει. Ξέρει ποιοι είστε. Γι’ αυτό να σοβαρευτούμε όλοι εδώ για να δούμε ένα νομοσχέδιο που δίνει τη δυνατότητα αξιοποίησης των ολυμπιακών έργων. Κι εγώ σας λέω: Επιλέξτε εσείς την τοπική αυτοδιοίκηση, να επιλέξουμε εμείς πιλοτικά ένα πρόγραμμα να δώσουμε στους εθελοντές. Ποιο νομίζετε ότι θα πάει καλύτερα; Φυσικά των εθελοντών. Αυτοί πονούν αυτά τα έργα, τα οποία εσείς αφήσατε στο έλεος των εργολάβων.
     Δεν είναι τυχαίο ότι το κόστος έχει μία υπέρβαση που την ξέρει μόνο ο Θεός. Κανείς άλλος δεν ξέρει πόσο κόστισαν. Δεν υπάρχει ούτε πανεπιστήμιο να βγάλει το κόστος, ούτε τίποτα. Και, κυρία Υπουργέ, όσο περνάει ο χρόνος, θα βρίσκετε και άλλα. Εγώ έχω πει κατ’ επανάληψη ότι η κυβέρνηση ΠΑΣΟΚ ήταν τσουνάμι. Ποια απογραφή έκανε ο κ. Αλογοσκούφης; Είναι δυνατόν να κάνεις μετά το πέρασμα ΠΑΣΟΚ απογραφή; Εύχομαι, λοιπόν, να μην είναι πολλά τα κόστη. 
     Πρέπει να καταλάβουμε κάτι, ότι ζούμε σε μία χώρα που χρειάζεται τη διπλωματία. Καλύτερη διπλωματία από την αθλητική δεν υπάρχει. Οι αθλητές και όλοι οι άνθρωποι του αθλητισμού είναι οι καλύτεροι πρέσβεις, οι καλύτεροι πρόξενοι, όπως είναι και ο εισηγητής μας, ο Γιάννης Ιωαννίδης, που το ξέρει αυτό που λέω τώρα. 
     Νομίζω ότι μας δίνεται μία πρώτης τάξης ευκαιρία να αξιοποιήσουμε έξυπνα αυτές τις αθλητικές εγκαταστάσεις. Μέσα από το νομοσχέδιο αυτό πρέπει να αναπτυχθούν πρωτοβουλίες. Και εδώ θα πρέπει να επιδιώξουμε να έχουμε πολύ μεγάλες αθλητικές εκδηλώσεις και παράλληλες εκδηλώσεις. Δηλαδή, πώς πάει καλά το Καραϊσκάκη; Ξέρετε ότι έχει κλείσει για το καλοκαίρι; Ενώ δεν θα έχει αγώνες ποδοσφαίρου, θα έχει κέρδη, γιατί για τις εκδηλώσεις που θα έχει θα δείτε ότι η μαύρη αγορά στα εισιτήρια θα παίρνει και θα δίνει. Φυσικά όχι μαύρη αγορά, μιλάμε για τις εκδηλώσεις στις ολυμπιακές εγκαταστάσεις.
     Αυτά, λοιπόν, μπορούν να γίνουν. Και δεν χρειάζεται μία Τοπική Αυτοδιοίκηση που δεν μπορεί να σηκώσει βάρη. Λένε για τους Βουλευτές, αλλά εγώ ήμουν δήμαρχος που ήθελε και θέλει να ισχύει ο έλεγχος. Οι δήμαρχοι τώρα δεν έχουν ελέγχους από το Ελεγκτικό Συνέδριο για τις προηγούμενες χρήσεις. Ας τα αφήσουμε αυτά, να σοβαρευτούμε μέσα στη Βουλή για να ξέρουμε τι λέμε. Οι Βουλευτές -και το πιστεύω αυτό- ας βάλουν το χέρι στην καρδιά και να πουν ότι αυτές οι ολυμπιακές εγκαταστάσεις μπορούν να αλλάξουν όψη στη χώρα. Ο αθλητικός τουρισμός είναι σπουδαίο πράγμα. Αρκεί με έναν κατάλληλο συνδυασμό πολλών έξυπνων κινήσεων να τα παντρέψουμε καλά για να μην έχουμε αυτή την προίκα που λέτε εσείς και το είπαν πολλοί από εσάς ότι: «Σας αφήσαμε προίκα». Προίκα απλήρωτη όμως. Η Νέα Δημοκρατία θα την πληρώσει. Άρα τι χρειάζεται;
     ΝΙΚΟΛΑΟΣ ΓΚΑΤΖΗΣ: Ο ελληνικός λαός θα την πληρώσει. 
     ΣΤΑΥΡΟΣ ΔΑΪΛΑΚΗΣ: Ο λαός. Συμφωνώ. Συμφωνώ, γιατί θα κλείσω έτσι. Πώς; Ότι εμείς στη Δράμα δεν έχουμε ούτε ένα μέτρο διαχωριστικής ζώνης σε όλο το οδικό δίκτυο. Τι κάναμε; Προσφέραμε. Δεν είναι της Αθήνας, δεν είναι τοπικά, για να πουν οι δήμαρχοι, είναι πανελλαδικά, είναι εθνικά έργα αυτά. Να το καταλάβουν οι δήμαρχοι της Αθήνας. Δεν είναι τοπικά. Εμείς δεν είδαμε κανένα έργο τέσσερα χρόνια. Άρα, «τσοντάραμε» και εμείς. Όλη η Ελλάδα, όλη η επαρχία «τσόνταρε» γιατί δεν είδε έργο. 
     Και να σταματήσει αυτό για τον Δήμαρχο Καλλιθέας και τον άλλο το Δήμαρχο κλπ. Να ξέρετε κάτι, ότι ήταν στημένο το παιχνίδι από εσάς, από το ΠΑΣΟΚ. Την προηγούμενη μέρα συνεδρίασε –λέει- ο Δήμος Καλλιθέας για να δει, λες και ήξερε ότι η Υπουργός θα φέρει το νομοσχέδιο. Αυτό είναι το ένα. Δεύτερον, στο ερώτημά μου γιατί δεν κλήθηκαν Βουλευτές της Νέας Δημοκρατίας, δεν απάντησε ο Δήμαρχος. Τον περιμένω ακόμη να απαντήσει. Και το τρίτο και το κυριότερο είναι: «Δήμαρχε, έχεις λεφτά για τη συμμετοχή; Αφού έχεις χρέη, πώς θα πάρεις;».
     Η τοπική αυτοδιοίκηση, λοιπόν, έχει έργο και κομμάτι να ασχοληθεί. Πολλές λακκούβες υπάρχουν στους δρόμους, υπάρχουν οι κήποι των δήμων, υπάρχουν τα ΚΑΠΗ. Ας ασχοληθούν με αυτά. Και είπα ότι είναι γενναία…
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Γι’ αυτό είναι οι δήμαρχοι; Για τις λακκούβες; 
     ΣΤΑΥΡΟΣ ΔΑΪΛΑΚΗΣ:  Για πού είναι; Και για αυτά είναι.
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Για τις λακκούβες;
     ΙΩΑΝΝΗΣ ΙΩΑΝΝΙΔΗΣ: Αφήστε, μην πουλάτε τρέλα. Φτάνει. 
     ΠΡΟΕΔΡΕΥΩΝ (Γεώργιος Σούρλας): Σας παρακαλώ, μη διακόπτετε. Μην συζητάτε μεταξύ σας. Κύριε Καΐσερλη θα μιλήσετε σε λίγο. 
     ΣΤΑΥΡΟΣ ΔΑΪΛΑΚΗΣ: Όταν δεν μπορούν να κλείσουν τις λακκούβες, δεν μπορούν να κάνουν τίποτε άλλο. 
     ΙΩΑΝΝΗΣ ΙΩΑΝΝΙΔΗΣ: Μην πουλάτε τρέλα. 
     ΠΡΟΕΔΡΕΥΩΝ (Γεώργιος Σούρλας): Σας παρακαλώ, μη μιλάτε μεταξύ σας, κύριε Ιωαννίδη και κύριε Καΐσερλη.
     ΣΤΑΥΡΟΣ ΔΑΪΛΑΚΗΣ: Κλείνοντας, επειδή ξέρω ότι θα ακολουθήσει ο κ. Πάγκαλος ο οποίος λέει αλήθειες, θα ήθελα να πω το εξής: Με το χέρι στην καρδιά, κύριε Πάγκαλε, να μας πείτε όπως τα λέτε και στις άλλες περιπτώσεις, εάν είσθε υπέρ ή εάν είσθε κατά. 
     Εγώ θέλω να τονίσω ότι υπερψηφίζω το νομοσχέδιο. Συγχαίρω την κυρία Υπουργό για ένα τόλμημα που άδικα κατηγορείται από μερικούς από το ΠΑΣΟΚ, αλλά ο λαός δεν ξεχνά τι σημαίνει ΠΑΣΟΚ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Δαϊλάκη.
     Το λόγο έχει ο κ. Πάγκαλος.
     ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, η αποτυχία στη διεκδίκηση των Ολυμπιακών Αγώνων για την εκατονταετηρίδα τους το 1996 είχε δημιουργήσει απογοήτευση στον ελληνικό λαό. Η μεγάλη πλειοψηφία του ελληνικού λαού επιθυμούσε να τελεστούν στη χώρα μας οι Ολυμπιακοί Αγώνες. Και βεβαίως όσοι μπορούσαν να δουν μακρύτερα και με γενικότερο τρόπο το εθνικό συμφέρον, έβλεπαν τα πολλαπλά συμφέροντα, τα πολλαπλά ωφελήματα που θα είχε ο τόπος από το γεγονός αυτό. 
     Χάρη στην κινητοποίηση της κοινωνίας στο σύνολό της, πιστεύω με την υποστήριξη όλων σχεδόν των πολιτικών δυνάμεων, με κάποιες βεβαίως εξαιρέσεις όπως είναι φυσικό, την κινητοποίηση των πνευματικών ανθρώπων, των δημιουργών, των καλλιτεχνών, της ομογένειας, επιτύχαμε την τέλεση των Ολυμπιακών Αγώνων του 2004 στην Αθήνα με τη γνωστή περίλαμπρη επιτυχία, η οποία έδωσε απάντηση σε πολλές εκστρατείες. Μέσα σε λίγες ημέρες έγιναν πολλές εκστρατείες δυσφήμισης της χώρας από διάφορα κέντρα του εξωτερικού για διάφορους λόγους και υποκινούμενα από διάφορες αιτίες κατά καιρούς που διεξήγαγαν εναντίον μας. 
     Βεβαίως υπάρχουν παρενέργειες και υπάρχουν και δυσκολίες και θα πρέπει αυτό να το δούμε. Μία παρενέργεια ήταν ότι οι Ολυμπιακοί Αγώνες από τη φύση τους επειδή τελούνται σε μία πόλη, δεν τελούνται σε μία χώρα, ήταν ένας παράγοντας συγκεντρωτισμού. Σε μία χώρα όπου υπάρχει μία υδροκέφαλη πρωτεύουσα, όπου συγκεντρώνεται το 40% του πληθυσμού και το 60% της οικονομικής δραστηριότητας, έπρεπε να γίνουν νέες επενδύσεις, νέες υποδομές, να ενισχυθεί ακόμα περισσότερο η διαφορά, η ανισότητα ανάμεσα στο κέντρο και την επαρχία. Γι’ αυτό είχαμε προβλέψει στο σχεδιασμό των Ολυμπιακών Αγώνων το πρόγραμμα Ελλάδα 2004, για το οποίο, δεν ξέρω για ποιο λόγο, αναφέρατε ότι περιελάμβανε διακόσια πενήντα έργα. Με βάση το πρόγραμμα αυτό από τον καιρό ακόμα που ήμουν Υπουργός Πολιτισμού, δημοπρατήθηκαν και μπήκαν σε εκτέλεση εννιακόσια έργα σε όλη τη χώρα, αθλητικής και πολιτιστικής υποδομής. 
     ΣΤΑΥΡΟΣ ΔΑΪΛΑΚΗΣ: Τα οποία τώρα ξεκίνησαν.
     ΘΕΟΔΩΡΟΣ ΠΑΓΚΑΛΟΣ: Όχι, δημοπρατήθηκαν και ξεκίνησαν, κύριε συνάδελφε πολύ καιρό πριν από την διεξαγωγή των Ολυμπιακών Αγώνων. Ήταν εννιακόσια έργα. Αν θέλετε να το αμφισβητήσετε, αμφισβητείστε το, αλλά εγώ θα σας δώσω πλήρη κατάλογο.
     ΙΩΑΝΝΗΣ ΙΩΑΝΝΙΔΗΣ: Το Παλαί ντε Σπορ ξεκίνησε μετά τους Ολυμπιακούς Αγώνες.
     ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, δεν μπορώ να απαντώ στις συνεχείς διακοπές των κυρίων συναδέλφων. Απάντησα στην πρώτη διακοπή, εάν απαντώ σε κάθε διακοπή, σε κάθε λέξη, κρατήστε μου το χρόνο. Πρέπει κάποτε να μπορούμε να μιλούμε σοβαρά σ’ αυτή την Αίθουσα, αν είναι δυνατόν. Είναι περασμένη η ώρα, σας παρακαλώ.
     ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι, μη διακόπτετε.
     Παρακαλώ, κύριε Πάγκαλε, συνεχίστε.
     ΘΕΟΔΩΡΟΣ ΠΑΓΚΑΛΟΣ: Αυτό το πρόγραμμα το διακόψατε στις 10 Μαΐου του 2004 με εγκύκλιό σας προς όλες τις περιφέρειες, η οποία έλεγε δύο πράγματα. Πρώτον, ότι διακόπτεται η δημοπράτηση όλων των ωρίμων έργων, τα οποία δεν είχαν ακόμη δημοπρατηθεί και έτσι δεν έγινε καμία δημοπράτηση, αν δεν κάνω λάθος μέχρι και σήμερα, τέτοιων έργων. Και δεύτερον, θα επανεκτιμηθεί –είπατε- το πρόγραμμα με νέα κριτήρια τα οποία ποτέ δεν μάθαμε ποια είναι. 
     Στην πραγματικότητα ακυρώσατε το πρόγραμμα Ελλάδα 2004 και γι’ αυτό το λόγο δεν έχετε δικαίωμα να κάνετε κριτική, έστω και αν κριτική είναι δυνατόν να γίνει για το συγκεντρωτικό χαρακτήρα του προγράμματος ολυμπιακής προετοιμασίας. Κύριοι της Κυβερνήσεως και κυρίες της Κυβερνήσεως, δεν έχετε δικαίωμα εσείς να κάνετε αυτή την κριτική γιατί ακυρώσατε την αποκεντρωτική πλευρά αυτού του προγράμματος, το πρόγραμμα Ελλάδα 2004 και μέχρι σήμερα το έχετε στην κατάψυξη.
     Το δεύτερο θέμα είναι ότι βεβαίως ετίθετο ένα ζήτημα πώς θα διατηρήσουμε τη φορά, τη δύναμη, την ορμή αυτής της ολυμπιακής τελετής, πώς αμέσως μετά τους Ολυμπιακούς Αγώνες δεν θα υπήρχε μια νεκρή περίοδος, μια περίοδος αναστολής κάθε σχετικής ενασχόλησης, διότι αυτό δεν θα ήταν ωφέλιμο πολλαπλώς και βεβαίως δεν θα ήταν ωφέλιμο για τον τουρισμό μας. Δυστυχώς, εσείς αφήσατε να εκπνεύσει ένας ολόκληρος χρόνος και σήμερα μόνο έρχεσθε με ένα νόμο, ο οποίος στην πραγματικότητα δεν είναι συνέχεια όλων των προβληματισμών που έχουν προηγηθεί. 
     Εγώ δεν λέω ότι το πρόγραμμα, η μελέτη του Πανεπιστημίου της Θεσσαλίας ή άλλες εννέα μελέτες -αν δεν κάνω λάθος είναι δέκα συνολικά- που υπάρχουν σχετικά με το ζήτημα, θα συγκροτούσαν τη βάση του δικού μας προγραμματισμού, όχι διότι αυτά τα πανεπιστήμια ή αυτοί οι επιστήμονες ήταν στελέχη του ΠΑΣΟΚ, αλλά διότι αυτά τα πανεπιστήμια και αυτοί οι επιστήμονες είχαν συνεισφέρει στην προσπάθεια να υπάρξει μία πρόταση αξιοποίησης των ολυμπιακών εγκαταστάσεων μετά τους Ολυμπιακούς Αγώνες. Εσείς όλον αυτόν τον όγκο προετοιμασίας, όλην αυτήν την προσπάθεια δεν τη λαμβάνετε υπόψη σας. Από τότε μέχρι σήμερα τα ολυμπιακά έργα εγκαταλείπονται στην τύχη τους.
     Πρέπει να σας πω, κύριε Πρόεδρε –η κυρία Υπουργός δεν ξέρω αν το γνωρίζει, αλλά ασφαλώς δεν θα είναι εντελώς ανίδεη γι’ αυτά τα πράγματα- ότι στις ολυμπιακές εγκαταστάσεις σε πολλά σημεία δεν υπήρχε καν φύλακας.
     Εγώ προσωπικά πριν από δύο μήνες, επειδή περνάω μεταξύ του Ιπποδρόμου και του Σκοπευτικού Κέντρου Μαρκοπούλου για να πάω σπίτι μου, επιστρέφοντας από τη Βουλή στις 12.45΄ και κινούμενος από το δαίμονα της περιέργειας έστρεψα το αυτοκίνητό μου και πήγα στο Σκοπευτικό Κέντρο. Μπήκα μέσα. Η πόρτα ήταν ορθάνοικτη. Οι πόρτες πολλών δωματίων όπου φυλάσσονται αντικείμενα σχετικά με το σκοπευτικό έργο περιλαμβανομένων και υπολογιστών –ασφαλώς σημαντικής αξίας- ήταν ανοικτές. Δεν υπήρχε κανένας φύλακας. Το τοπίο ήταν φωταγωγημένο από τεράστια φώτα και έρημο από ανθρώπινη παρουσία. Εικόνα πλήρους διαλύσεως.
     Αναρωτιέμαι: Αυτό είναι μονάχα ανικανότητα της Κυβερνήσεως; Είναι μονάχα διάλυση των κρατικών μηχανισμών; Και αυτό θα σας το διαβεβαιώσουν και οι δημοσιογράφοι που έχουν γράψει επανειλημμένα ανταποκρίσεις γύρω από αυτό το θέμα. Για το Σχοινιά έχουν γραφτεί επανειλημμένως πολλά.
     Εγώ θεωρώ ότι υπάρχει ένα στρατηγικό σχέδιο. Το στρατηγικό σχέδιο είναι αυτό που ακούσαμε απόψε: να πεισθεί ο κόσμος ότι η κοινωνία δεν μπορεί να χρησιμοποιήσει αυτές τις εγκαταστάσεις. 
     Εγώ θα ήθελα να ήταν εδώ η κυρία Μπακογιάννη και να μας ακούσει και να γυρίσει στις λακκούβες. Διότι στην τοπική αυτοδιοίκηση δεν πιστέψατε ποτέ, κύριοι συνάδελφοι. Όλες τις προσπάθειες για να δημιουργηθεί ισχυρή αυτοδιοίκηση στην Ελλάδα τις πολεμήσατε. Πολεμήσατε λυσσωδώς το σχέδιο «Καποδίστρια», πολεμήσατε λυσσωδώς την αιρετή νομαρχιακή αυτοδιοίκηση και προσαρμοστήκατε κατ’ ανάγκη στα σημερινά δεδομένα, διότι δεν μπορείτε να κάνετε αλλιώς. Λοιπόν, δεν πιστεύετε στην κοινωνία, δεν πιστεύετε στις οργανωμένες δυνάμεις της κοινωνίας. Πιστεύετε μονάχα στους επιχειρηματίες.
     Εγώ δεν παραγνωρίζω το ρόλο της επιχείρησης, αν η επιχείρηση ήταν απαραίτητη. Αλλά εδώ δεν πρόκειται περί αυτού. Πρόκειται για ένα σχέδιο το οποίο θα εναποθέσει την τύχη των ολυμπιακών εγκαταστάσεων, που έγιναν πράγματι με χρήματα του ελληνικού λαού, στα χέρια ολίγων κατάλληλα τοποθετημένων.
     Σας πληροφορώ, κυρία Υπουργέ, ότι αυτήν τη στιγμή το αεροδρόμιο του Ελληνικού και ο Άγιος Κοσμάς κυκλοφορούν σε χέρια επιχειρηματικών ομίλων. Αν θέλετε, να σας προσκομίσω ένα τέτοιο σχέδιο. Μιλάω για σχέδια, τα οποία δείχνουν τι θα κτισθεί και πού θα κτισθεί. Και καλούνται επιχειρηματίες και επενδυτές κυρίως από τον εφοπλιστικό κόσμο, να διαθέσουν τα χρήματά τους για την υλοποίηση αυτών των επενδυτικών σχεδίων. Θα μου πείτε: Δεν ευθύνομαι εγώ γι’ αυτά τα ανεύθυνα πρόσωπα, τα οποία διαθέτοντας πολλά χρήματα κάνουν τέτοιου είδους συζητήσεις. Ε, θα ομολογήσετε ότι η εικόνα της εγκατάλειψης με το νομοσχέδιό σας και με την κινητικότητα αυτών των κύκλων, δημιουργεί μία τραγική και δυσάρεστη σύμπτωση για την εικόνα της Κυβέρνησης και για το μέλλον του ελληνικού λαού και της ελληνικής νεολαίας σε σχέση με αυτές τις ολυμπιακές εγκαταστάσεις που άξιζαν καλύτερη τύχη.
     Ευχαριστώ, κύριε Πρόεδρε.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πάγκαλο.
     Το λόγο έχει ο κ. Καϊσερλης που μπορεί να απαντήσει τώρα σε όλες τις ενστάσεις που είχε, όταν μιλούσαν οι συνάδελφοι από το Βήμα.
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Κύριε Πρόεδρε, ακριβώς γι’ αυτό το λόγο έχω γράψει την ομιλία μου.
     Κυρίες και κύριοι συνάδελφοι, αυτά που συμβαίνουν στη χώρα τον τελευταίο καιρό μέσα από την πρακτική και τις νομοθετικές ρυθμίσεις και πρωτοβουλίες της Κυβέρνησης της Νέας Δημοκρατίας, προσομοιάζουν με τη διαχείριση των τοπικών υποθέσεων ενός μικρού χωριού. Η Κυβέρνηση της Νέας Δημοκρατίας αντί να οδηγεί την Ελλάδα στις προδιαγραφές των σύγχρονων συστημάτων διακυβέρνησης ενός κράτους, διοικεί ως να ήταν η Κυβέρνηση κοινοτικό συμβούλιο με πρωθυπουργό κοινοτάρχη. Αντί ως μία σύγχρονη κυβέρνηση να εξαντλήσει τα περιθώρια των δυνάμεών της και τις ευκαιρίες που της δίδονται για να προωθήσει αλλαγές και μεταρρυθμίσεις που θα φέρουν τη χώρα ακόμη πιο κοντά στα ανεπτυγμένα κράτη της Ευρώπης ως προς τους τρόπους διοίκησης των δημοσίων υποθέσεων, πισωγυρίζει στις αρχές του συγκεντρωτισμού και του πατερναλισμού της δεκαετίας του 1950 συμπληρώνοντάς τις δυστυχώς με μια άκρατη ιδιωτικοποίηση ακόμη και των πλέον συναφών με το δημόσιο συμφέρον υπηρεσιών. 
     Η Κυβέρνηση της Νέας Δημοκρατίας στην αγωνία της να εξεύρει πόρους και στην αδυναμία της να παράγει πολιτικές που θα πολλαπλασιάζουν τον πλούτο του δημοσίου χωρίς να ξεπουλά τις πλουτοπαραγωγικές πηγές μας, προχωρά στην εύκολη λύση αντί να αδράξει την ευκαιρία να συνεγείρει την κοινωνία και να την οδηγήσει ως συμμέτοχο στις σύγχρονες και παραγωγικές μορφές διαχείρισης των υπηρεσιών του δημοσίου συμφέροντος. 
     Γιατί τα λέω αυτά; Γιατί λέω ότι η χώρα, το κράτος μετατρέπεται σε ένα μικρό χωριό; Γιατί λέω ότι η Κυβέρνηση λειτουργεί ως κοινοτικό συμβούλιο; Γιατί υπογραμμίζω ότι η διακυβέρνηση των δημοσίων υποθέσεων μετατρέπεται σε λογιστήριο και σε ταμείο οικονομικών μεγεθών; Γιατί οι κοινωνίες και οι οργανωμένες τομές τους απέχουν και αντιδρούν; Γιατί τελικά αντί να πηγαίνουμε μπροστά, πάμε προς τα πίσω;
     Πολλά είναι τα γεγονότα και τα παραδείγματα που πιστοποιούν του λόγου το αληθές. Ένα δε απ’ αυτά είναι το σημερινό σχέδιο νόμου για την αξιοποίηση των ολυμπιακών εγκαταστάσεων. Η κυβέρνηση του ΠΑΣΟΚ ανέλαβε την ευθύνη του σχεδιασμού και της υλοποίησης αυτού του έργου, αυτού του μεγάλου εγχειρήματος. Από τότε αναδείχθηκε στη χώρα το μεγάλο κενό της ευθύνης και της αρμοδιότητας. Μία κυβέρνηση ενός κράτους να σχεδιάζει και να υλοποιεί έργα αποκλειστικής ευθύνης των δήμων που φιλοξενούν την Ολυμπιάδα. Έγινε το αντίθετο απ’ αυτό που ήταν το πλέον αυτονόητο σε όλες τις προηγούμενες ολυμπιακές πόλεις.
     Θέλετε η υστέρηση στην αποκέντρωση, θέλετε το επείγον του χρόνου και η αναγκαιότητα κατασκευής των έργων, θέλετε η πολυδιάσπαση και η αδυναμία των δήμων της Αττικής, θέλετε η φοβία ή και η συγκεντρωτική νοοτροπία των τότε κυβερνώντων; Η πραγματικότητα είναι ότι υπήρχε το κενό του αυτονόητου σχεδιασμού και της κατασκευής των έργων από την αυτοδιοίκηση της μητροπολιτικής Αθήνας των τεσσάρων εκατομμυρίων πολιτών. Σήμερα που τα έργα έγιναν έστω και με την απλή γνώμη και την υποστήριξη των Δήμων της Αθήνας, σήμερα που τα έργα υπάρχουν, είναι ιδιαίτερα σημαντικά και το επείγον εξέλειπε, η Κυβέρνηση αντί να κάνει ένα βήμα μπροστά γνωρίζοντας το έλλειμμα της προηγούμενης κυβέρνησης, πηγαίνει δεκάδες βήματα πίσω. Αγνοεί τις τοπικές κοινωνίες και τους πολίτες προς χάριν των οποίων έγιναν όλα αυτά. Δεν μπορεί να διανοηθεί ότι στους τομείς του κοινωνικού εξοπλισμού και της προστασίας και αναβάθμισης του περιβάλλοντος η συμμετοχή των πολιτών, η συνυπευθυνότητά τους στη διαχείριση πολλαπλασιάζει τα αποτελέσματα. Τεμαχίζει τα ιμάτια και επ’ αυτών βάζει κλήρο, αντί να δει ενιαία την προοπτική τους και την αξιοποίησή τους ως μοχλό για την ανάπτυξη ισχυρών δομών συνεργασίας των Δήμων της Αττικής σε μια κατ’ εξοχήν αποκλειστική αρμοδιότητά τους που ενέχει και αναπτυξιακές προοπτικές των πυκνοκατοικημένων και υποβαθμισμένων περιοχών.
     Αφαιρεί αποκλειστικές αρμοδιότητες και θεσμοθετημένους πόρους της αυτοδιοίκησης που κατακτήθηκαν με αγώνες, όταν ακόμα και στην Τουρκία ο έλεγχος των ποτών και των τροφίμων εδώ και δεκαετίες υπάγεται στην αποκλειστική αρμοδιότητα της αυτοδιοίκησης. Στην Τουρκία, που εμείς θεωρούμε ανέτοιμη να ενταχθεί στην Ευρωπαϊκή Ένωση, έχει γίνει κατανοητό ότι η συμμετοχή των πολιτών και η ευθύνη τους στα θέματα που τους αφορούν πολλαπλασιάζει το αποτέλεσμα και εγγυάται την ποιότητα. 
     Ο στόχος της δημιουργίας ενός σύγχρονου κράτους με επιτελική κυβέρνηση και ισχυρές, σύγχρονες περιφερειακές και τοπικές δομές αυτοδιοίκησης καθημερινά ακυρώνεται, αφού το κράτος μετατρέπεται σε χωριό και ο κοινοτάρχης διαφεντεύει ως κυβερνήτης το στάδιο του χωριού.
     Κυρίες και κύριοι συνάδελφοι, κυρίως το πνεύμα, αλλά και το γράμμα αυτού του σχεδίου νόμου δεν αποπνέουν το άρωμα και την ελπίδα για την πορεία μιας σύγχρονης χώρας με υπεύθυνους πολίτες. Ο κρατικός προστατευτισμός βρίσκεται στο απόγειό τού με τη σφραγίδα μιας παλαιολιθικής δεξιάς και οι πρόχειρες και ευκαιριακές πολιτικές τού «να ξεμπερδεύουμε γρήγορα», είναι καταστροφικές για το μέλλον της μητροπολιτικής πόλης και των εκατομμυρίων κατοίκων της.
     Με την εκποίηση ζωτικών χώρων αναψυχής και άντληση στην ιδιωτική πρωτοβουλία, η Κυβέρνηση αποστεώνει το όραμα των Αθηναίων πολιτών να διαχειριστούν τις τύχες και το μέλλον των παιδιών τους. 
     Τα μεγάλα και παχιά λόγια των προεκλογικών υποσχέσεων για την αυτοδιοίκηση και την περιφερειακή ανάπτυξη αποδεικνύονται φρούδες ελπίδες των εκατομμυρίων πολιτών που ξεγελάστηκαν. Οι ισχυρές κοινωνίες και οι συμμέτοχοι και συνυπεύθυνοι πολίτες για τα στελέχη της Κυβέρνησης αποτελούν το ρητορικό άλλοθι για να «χώνει» ο Υπουργός Οικονομικών το χέρι του ακόμα πιο βαθιά στην τσέπη των πολιτών, αφού η κατανόηση των δυνατοτήτων και των τεραστίων αποθεμάτων που κρύβουν μέσα τους οι πολίτες είναι άγνωστες στο συντηρητικό χώρο.
     Δυστυχώς, ένας τεράστιος πλούτος υποδομών, που κατασκευάστηκαν με τις θυσίες ολόκληρου του ελληνικού λαού και με πρωτοβουλία των κυβερνήσεων του ΠΑΣΟΚ για να αναπνεύσει η Αθήνα και οι πολίτες της να ζήσουν με αυτά και να συμμετάσχουν στην ανάδειξή τους, οδηγείται στο απόσπασμα του κέρδους και της εκμετάλλευσης.
     Είμαι βέβαιος, αγαπητοί συνάδελφοι, ότι οι πολίτες θα αντισταθούν. Είμαι βέβαιος ότι στην πράξη με τους αγώνες οι συμπολίτες του λεκανοπεδίου θα ακυρώσουν το έγκλημα που επιχειρείται. Γιατί, περί εγκλήματος πρόκειται η απαξίωση της αυτοδιοίκησης, η εγκατάλειψη του στόχου της μητροπολιτικής Αθήνας, ο εμπλουτισμός των αποθεμάτων της παραγωγικής δύναμης των πολιτών, η επέλαση του κέρδους στις υπηρεσίες του κοινωνικού εξοπλισμού, στην προστασία και ανάπτυξη του περιβάλλοντος.
     Ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Βασιλείου.
     ΓΕΩΡΓΙΟΣ ΒΑΣΙΛΕΙΟΥ: Κυρίες και κύριοι συνάδελφοι, με ιδιαίτερη έκπληξη, θα έλεγα, παρακολούθησα μερικούς συναδέλφους της Αντιπολίτευσης να κάνουν και πάλι αντιπολίτευση για την αντιπολίτευση, να βλέπουν το δέντρο και να παραβλέπουν το δάσος. Συνεχίζει το ΠΑΣΟΚ τον άχρωμο αντιπολιτευτικό του λόγο που εκφεύγει της ουσίας και μετατρέπεται σε κίτρινη αντιπολίτευση και συγγνώμη για την έκφραση. 
     Γιατί προσπαθεί να μας πείσει το ΠΑΣΟΚ; Ότι οι πολιτικές του αποφάσεις ήταν ορθές, ότι είχε προγραμματισμό και σχεδιασμό για την αξιοποίηση της ολυμπιακής κληρονομιάς; Εάν το ΠΑΣΟΚ πιστεύει ότι πέτυχε στα παραπάνω, πλανάται πλάνην οικτράν. 
     Κυρίες και κύριοι συνάδελφοι, το άστρο της χώρας μας έλαμψε το καλοκαίρι του 2004 με την άρτια και επιτυχή από κάθε άποψη οργάνωση των Ολυμπιακών και Παραολυμπιακών Αγώνων. Το ολυμπιακό ιδεώδες επέστρεψε στον τόπο που γεννήθηκε και ανδρώθηκε και οι Έλληνες τίμησαν και συνέβαλαν τα μέγιστα στην άρτια διοργάνωσή τους. 
     Είναι κοινή ομολογία ότι η διοργάνωση των Ολυμπιακών Αγώνων από τη χώρα μας προικοδοτεί με μία μοναδική, θα έλεγα, κληρονομιά τους Έλληνες, κληρονομιά η οποία θα αποτελέσει το επίκεντρο για αθλητικές δραστηριότητες, για προαγωγή του ολυμπιακού ιδεώδους και της ολυμπιακής παιδείας, για πολιτιστικές, εμπορικές και οικονομικές δραστηριότητες. Αυτά ανήκουν στους Έλληνες και στην Ελλάδα!
     Αυτή η παγκόσμια γιορτή αδελφοποίησης, πολιτισμού, ανθρωπιάς και ευγενούς άμιλλας κληροδότησε όμως και ευθύνες, ευθύνες για να συνεχιστεί το έργο που έγινε και τα Ελληνόπουλα να χαρούν τους κόπους των Ελλήνων. 
     Ειδικότερα, τόσο η άυλη όσο και η υλική κληρονομιά των Ολυμπιακών Αγώνων πρέπει να τεθούν σε ένα οργανωμένο, διαφανές, βιώσιμο και νόμιμο πλαίσιο διαχείρισης. Οι ευθύνες μεγάλες και η προσπάθεια που έκανε η Κυβέρνηση στο κεφάλαιο της διαχείρισης της ολυμπιακής περιουσίας τεράστια. Πρώτιστο μέλημα είναι τα παιδιά μας να καρπωθούν τα κάλλη της ολυμπιακής επιτυχίας. 
     Η Νέα Δημοκρατία όχι μόνο με απόλυτη επιτυχία -μετά την ανάληψη της διακυβέρνησης της χώρας- έφερε σε πέρας την τέλεση των Αγώνων, αλλά επέδειξε την δέουσα ετοιμότητα και τη βούλησή της για αξιοποίηση και εκμετάλλευση της μεταολυμπιακής περιουσίας με ένα οργανωμένο και άρτιο σχέδιο νόμου. 
     Βασικότερο κεφάλαιο αυτής της προσπάθειας είναι οι ολυμπιακές εγκαταστάσεις. Αυτό που θα πρέπει να αναγνωρίσουμε –και όχι να μεμφώμεθα, κυρίες και κύριοι συνάδελφοι- είναι η ετοιμότητα της Κυβέρνησης να διαχειριστεί αυτό το έργο αμέσως μετά την ολοκλήρωση των Αγώνων. 
     Και για να απαντήσω σε όσους μιλούν για καθυστέρηση, στο Σίδνεϋ χρειάστηκαν πάνω από δύο ολόκληρα χρόνια για να παραδοθούν οι ολυμπιακές εγκαταστάσεις. Η ορθολογική αξιοποίηση των ολυμπιακών εγκαταστάσεων ως ενιαίων αθλητικών, πολιτιστικών, εμπορικών και ψυχαγωγικών υποδομών απαιτεί μια σειρά ρυθμίσεων που διαγράφονται στο πρώτο κεφάλαιο του νομοσχεδίου. 
     Η ολοκλήρωση των κτιριακών εγκαταστάσεων για την παραπάνω χρήση τους απαιτεί την έκδοση αδειών από τις αρμόδιες αρχές για τη σύννομη εκτέλεση των απαιτούμενων εργασιών και αλλαγών. Η χωροταξική νομιμότητα αποτελεί πρωταρχικό μέλημα της Κυβέρνησης και αποδίδεται η ανάλογη σημασία. 
     Η λειτουργία των εγκαταστάσεων από το σχήμα που θα αναλάβει να τα εκμεταλλεύεται αποτελεί μια διαδικασία νομιμότητας και διαφάνειας -ξεκάθαρης διαφάνειας- με μοναδικό κριτήριο το δημόσιο συμφέρον. Η έκδοση άδειας, ίδρυσης και λειτουργίας είναι το αποτέλεσμα μιας σύνθετης διοικητικής διαδικασίας, στην οποία ο προληπτικός έλεγχος νομιμότητας είναι η πεμπτουσία της προσπάθειας αυτής. Ο έλεγχος γίνεται ακόμα πιο αυστηρός για τα καταστήματα υγειονομικού ενδιαφέροντος. 
     Η λειτουργία των ολυμπιακών εγκαταστάσεων γίνεται για τους Έλληνες, κυρίες και κύριοι συνάδελφοι, για να μπορούν τα παιδιά μας να ασχολούνται με τον αθλητισμό και με ευγενείς δραστηριότητες. Αυτό προϋποθέτει σύγχρονες υποδομές και λειτουργία των εγκαταστάσεων με παράλληλη λειτουργία των εμπορικών και λοιπών εγκαταστάσεων, έτσι ώστε να εξυπηρετείται το κοινό. Συνεπώς, το ωράριο λειτουργίας αποκτά ειδικό χαρακτήρα και γι’ αυτό ο νομοθέτης προβλέπει ειδικές συνθήκες λειτουργίας. 
     Πέραν όμως της προληπτικής, ο νομοθέτης έχει προβλέψει και την κατασταλτική κρατική επέμβαση σε περίπτωση που δεν τηρούνται τα νόμιμα. Η επιβολή διοικητικών κυρώσεων σε περίπτωση παραβάσεων των όρων ίδρυσης και λειτουργίας είναι μια πραγματικότητα, την οποία πρέπει να λάβουν πολύ σοβαρά υπόψη τους οι νόμιμοι χρήστες των εγκαταστάσεων, καθώς προβλέπεται ακόμα και η ανάκληση της αδείας τους. 
     Από την μεταολυμπιακή εκμετάλλευση των αθλητικών εγκαταστάσεων θα ωφεληθούν οικονομικά και οι Οργανισμοί Τοπικής Αυτοδιοίκησης, καθώς προβλέπεται ειδικός φόρος 2% υπέρ αυτών. Η Κυβέρνηση έμπρακτα στηρίζει οικονομικά και θεσμικά την τοπική ανάπτυξη και πρωτοβουλία και φροντίζει η Τοπική Αυτοδιοίκηση να ωφελείται για να προσφέρει και εκείνη με τη σειρά της. 
     Το δεύτερο κεφάλαιο του νομοσχεδίου ορίζει τις χρήσεις και χωροθετεί λειτουργίες σε κάθε ολυμπιακή εγκατάσταση με λεπτομερή ειδίκευση και έτσι αποδίδεται διάφανα ο χαρακτήρας χρήσης των ολυμπιακών εγκαταστάσεων. 
     Το νομοσχέδιο προβαίνει σε μια λεπτομερή καταγραφή των εγκαταστάσεων και εισάγει δύο νέες έννοιες, το «θεματικό πάρκο» και το «θεματικό χώρο ψυχαγωγίας». Βασικό τρίπτυχο του νόμου είναι η ανάπτυξη, οι νέες θέσεις εργασίας και η ποιότητα ζωής και αυτό το επιτυγχάνει το σχέδιο νόμου με τον καλύτερο τρόπο. 
     Η εκμετάλλευση των ολυμπιακών εγκαταστάσεων θα αποτελέσει παράθυρο στην αγορά εργασίας για πολλούς νέους, καθώς σκοπός του σχεδίου νόμου είναι μεταξύ άλλων και η κοινωνική προσφορά. 
     Η αξιοποίηση των ολυμπιακών εγκαταστάσεων αποτελεί το αντισταθμιστικό εκείνο κίνητρο για τη συντήρηση, λειτουργία και διαφύλαξη του δημόσιου χαρακτήρα τους. Οι ολυμπιακές εγκαταστάσεις θα αποτελούν τοπικούς πόλους έλξης για όλους και επίκεντρο αθλητισμού και πολιτισμού. 
     Δεν θέλω να υπεισέλθω σε λεπτομερή καταγραφή της χρήσης των ολυμπιακών εγκαταστάσεων. Θέλω, όμως, να τονίσω τη βούληση της Κυβέρνησης για βιωσιμότητα της ολυμπιακής περιουσίας και για κοινωνική προσφορά. Αυτό επιτυγχάνεται με τη διατήρηση και μετονομασία της Γενικής Γραμματείας Ολυμπιακών Αγώνων 2004 σε Γενική Γραμματεία Ολυμπιακής Αξιοποίησης. Η εμπειρία και η τεχνογνωσία της υπηρεσίας αυτής είναι πολύτιμο εργαλείο στην ορθολογική και βιώσιμη αξιοποίηση της ολυμπιακής κληρονομιάς. Έτσι, προβλέπεται η οργάνωση και στελέχωση της υπηρεσίας αυτής με ειδικό επιστημονικό προσωπικό.
     Το Υπουργείο Πολιτισμού, κυρίες και κύριοι συνάδελφοι, προσφέρει έργο. Η προσφορά του όχι μόνο πριν, αλλά και μετά τη διοργάνωση των Ολυμπιακών Αγώνων είναι σοφή και αντανακλά τη βούληση της Νέας Δημοκρατίας. Υποχρέωση όλων των εκπροσώπων του ελληνικού λαού πρέπει να είναι η αξιοποίηση της περιουσίας και η ανταμοιβή των κόπων των Ελλήνων. Το κράτος οφείλει να επιδεικνύει έμπρακτη κοινωνική προσφορά και επίκεντρό μας να είναι ο άνθρωπος. Όλοι εμείς εδώ είμαστε για να τον βοηθήσουμε. Ο άνθρωπος και η εξυπηρέτησή του για άλλη  μια φορά αποδεικνύεται ότι αποτελούν βασικό στόχο της κυβερνητικής πολιτικής. 
     Η Νέα Δημοκρατία όχι μόνο σέβεται την ολυμπιακή κληρονομιά, αλλά ξεδιπλώνει την κοινωνική της προσφορά απλόχερα, με διαφάνεια, νομιμότητα και πλήρη συνείδηση του καθήκοντός της. Η Κυβέρνηση θέτει για άλλη μια φορά το κράτος στην υπηρεσία του Έλληνα πολίτη, στην πολιτιστική και αθλητική αναβάθμιση και συνέχεια του τόπου.
     Κυρίες και κύριοι συνάδελφοι, οι Ελληνίδες και οι Έλληνες αξίζουν το χρυσό διαχρονικό μετάλλιο, γιατί το κερδίζουν με τον καθημερινό τους αγώνα και τις θυσίες τους. Το χρυσό αυτό μετάλλιο ο Κώστας Καραμανλής και η Κυβέρνηση της Νέας Δημοκρατίας το απονέμουν με σεβασμό και θα το απονέμουν, όποιο και αν είναι το κόστος και χωρίς κανένα συμβιβασμό, καθημερινά στους Έλληνες πολίτες. 
     Ευχαριστώ πολύ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βασιλείου. 
     Το λόγο έχει ο κ. Φωτιάδης. 
     ΗΛΙΑΣ ΦΩΤΙΑΔΗΣ: Κύριε Πρόεδρε, κυρίες και κύριοι συνάδελφοι, η χώρα μας κλήθηκε πριν από εννέα μήνες να κερδίσει το σημαντικότερο στοίχημά της στη σύγχρονη ιστορία της: Να διοργανώσει με επιτυχία, ποιότητα και ασφάλεια το μεγαλύτερο κοινωνικό και αθλητικό γεγονός της οικουμένης, τους Ολυμπιακούς Αγώνες. Τα κατάφερε με τρόπο εξαιρετικό, κερδίζοντας όχι μόνο τον παγκόσμιο θαυμασμό, αλλά κυρίως υπερνικώντας τις ίδιες τις δικές της αδυναμίες, βάζοντας στο περιθώριο τους ερασιτεχνισμούς, δουλεύοντας συλλογικά και υπεύθυνα. 
     Σήμερα, η χώρα μας καλείται να κερδίσει ένα δεύτερο εξίσου κρίσιμο στοίχημα: Να καταφέρει να μετουσιώσει και να αξιοποιήσει την τεράστια άυλη και υλική παρακαταθήκη που μας άφησε η οργάνωση των Ολυμπιακών και Παραολυμπιακών Αγώνων σε μοχλό κοινωνικής, αθλητικής και επιχειρηματικής ανάπτυξης του τόπου μας. 
     Επίσης να διασφαλίσει ότι η παγκόσμια προβολή της χώρας μας, η τεχνογνωσία και η εμπειρία που αποκόμισε, οι αρετές της συλλογικότητας και εργατικότητας, που ξεδίπλωσαν οι πολίτες της, αλλά και η κληρονομιά των υπερσύγχρονων υποδομών που ανεγέρθησαν όχι μόνο δεν θα περιθωριοποιηθούν, αλλά αντίθετα θα αξιοποιηθούν στο έπακρον. Η ευκαιρία δεν μπορεί και δεν πρέπει να πάει χαμένη. 
     Είμαι ευτυχής που σήμερα, ανήκοντας μάλιστα στην Επιτροπή των Μορφωτικών Υποθέσεων με την άξιά μας Υπουργό, η οποία έχει ασχοληθεί με τον αθλητισμό και με Εισηγητή έναν εξαιρετικό συνάδελφο και γεωπόνο μάλιστα και αθλητή, με τον οποίο κάποτε αγωνιστήκαμε μαζί -με τις φανέλες εγώ του ΠΑΟΚ αυτός του Άρεως- φθάνω στο σημείο να πω ότι παρά την ολιγωρία των προηγούμενων κυβερνήσεων του ΠΑΣΟΚ να χαράξουν και να εφαρμόσουν με τρόπο διαφανή ένα λειτουργικό πλαίσιο που θα διασφάλιζε την ολοκληρωμένη μεταολυμπιακή αξιοποίηση και χρήση των εγκαταστάσεων, των οποίων το κόστος συντήρησης διαφαινόταν υπέρογκο, η Κυβέρνησή μας προχωράει.
     Η νέα διακυβέρνηση αντιλαμβανόμενη πλήρως τη μεγάλη αναγκαιότητα, αλλά και την ευθύνη αυτού του εγχειρήματος, προχώρησε με πολύ γοργά βήματα στη θεσμοθέτηση όλων των απαραίτητων ρυθμίσεων, προκειμένου να αξιοποιήσει το σύνολο αυτής της κληρονομιάς, άυλης και υλικής, με κεντρικό στόχο το τρίπτυχο ανάπτυξη, ποιότητα ζωής και διασφάλιση θέσεων εργασίας.
     Πάνω σ΄ αυτή τη φιλοσοφία, το παρόν νομοσχέδιο, κυρίες και κύριοι συνάδελφοι, έρχεται να αντιμετωπίσει με τρόπο ολοκληρωμένο και υπεύθυνο την υλική πτυχή της ολυμπιακής κληρονομιάς, θέτοντας ως βασική προϋπόθεση την εδραίωση ενός πλαισίου, που από τη μία πλευρά θα παράγει και θα προάγει τον κοινωνικό και δημόσιο χαρακτήρα των διαθέσιμων υποδομών, καθιστώντας τες χρηστικές και προσβάσιμες στον πολίτη, και από την άλλη θα διασφαλίζει τη λειτουργικότητα και τη σωστή συντήρησή τους, χωρίς να επιβαρύνει τον Έλληνα φορολογούμενο.
     Παράλληλα, ιδιαίτερη έμφαση δίνεται στην αναβάθμιση και τη διαχειριστική αρτιότητα των συγκεκριμένων υποδομών έτσι ώστε, αφ΄ ενός μεν να παρέχουν τη δυνατότητα υλοποίησης ποικίλων δράσεων, που θα τις καθιστούν υπερτοπικούς πόλους κοινωνικής ανάπτυξης, και αφ΄ ετέρου να τις καθιστούν επενδυτικά ελκυστικές, διασφαλίζοντας εργασία και οικονομική σταθερότητα.
     Το σχέδιο νόμου που συζητούμε σήμερα ρυθμίζει με τρόπο ξεκάθαρο την αδειοδότηση των ολυμπιακών εγκαταστάσεων, που είτε προϋπήρχαν είτε κατασκευάστηκαν κατά τη διάρκεια της ολυμπιακής περιόδου.
     Αποσαφηνίζει το ιδιοκτησιακό καθεστώς τους, ορίζοντας σαφώς τις χρήσεις και το δημόσιο χαρακτήρα τους, διασφαλίζοντας παράλληλα τη δυνατότητα της τοπικής αυτοδιοίκησης να συμπράττει μαζί με την ιδιωτική πρωτοβουλία σε «μικτά» σχήματα, προκειμένου να προωθούνται «μικτές χρήσεις», που θα μειώνουν το κόστος λειτουργίας τους και θα αναβαθμίζουν τις δυνατότητες της πολιτιστικής, αθλητικής, αλλά και εμπορικής δραστηριοποίησης των γειτονικών αστικών ιστών. Βάζει τέλος στις πολεοδομικές και χωροταξικές εκκρεμότητες και διασφαλίζει τη διαφάνεια και τις προϋποθέσεις για υγιή επενδυτική δραστηριότητα.
     Θεσμοθετεί ενιαίο φόρο 2% υπέρ των οργανισμών τοπικής αυτοδιοίκησης, από τη λειτουργία των συγκεκριμένων αθλητικών εγκαταστάσεων στα όριά τους, αποδεικνύοντας έμπρακτα την αταλάντευτη βούληση της Κυβέρνησης να στηρίξει τις τοπικές κοινωνίες.
     Προχωρήστε, κυρία Υπουργέ! Ο λαός είναι μαζί μας! Να το ξέρετε αυτό!
     Παράλληλα όμως ρυθμίζει την οργάνωση και διάρθρωση της Γενικής Γραμματείας Ολυμπιακής Αξιοποίησης, μιας υπηρεσίας, που θα ενσωματώσει όλη την τεχνογνωσία που αποκτήθηκε κατά τη διάρκεια των Ολυμπιακών Αγώνων και θα εποπτεύσει με διαφάνεια και υπευθυνότητα το σύνολο της παρακαταθήκης που άφησαν πίσω τους οι Αγώνες, την οποίαν οι προηγούμενες κυβερνήσεις έχασαν τη μοναδική ευκαιρία να προβλέψουν και να διασφαλίσουν, βελτιώνοντας το επίπεδο ζωής των πολιτών της χώρας, έπειτα από την τέλεσή τους.
     Κυρίες και κύριοι συνάδελφοι, οι Ολυμπιακοί Αγώνες και οι Παραολυμπιακοί Αγώνες δεν έδωσαν μόνο την ευκαιρία στη χώρα μας να αποδείξει στο σύνολο της παγκόσμιας κοινότητας το σύγχρονο πρόσωπό της και τις τεράστιες δυνατότητές της. Αποτελούν μια μοναδική ευκαιρία και για τους ίδιους τους Έλληνες να αποδείξουμε στους εαυτούς μας ότι είμαστε σε θέση να εκμεταλλευτούμε και να αξιοποιήσουμε στο ακέραιο τη δυναμική που αναπτύχθηκε στη χώρα μας μετά το πέρας των Αγώνων, προκειμένου να φέρουμε την ανάπτυξη και την εξέλιξη στην κοινωνία μας.
     Τα παραδείγματα σωστής ή λανθασμένης μελλοντικής εκμετάλλευσης των Ολυμπιακών Αγώνων καταδεικνύουν και το μέτρο της ευθύνης της πολιτείας μας. Στο Μόντρεαλ ακόμη πληρώνουν τα χρέη της Ολυμπιάδας του 1976. Η Βαρκελώνη, όμως, η οποία αξιοποίησε την κληρονομιά της Ολυμπιάδας του 1992, κύριοι συνάδελφοι, εκτόξευσε αναπτυξιακά και τουριστικά την πόλη και όχι μόνο την ίδια την πόλη της Βαρκελώνης, αλλά ολόκληρη την Ισπανία.
     Απόφαση, λοιπόν, της Κυβέρνησης της Νέας  Δημοκρατίας είναι να αποτελέσει η Ολυμπιάδα ένα από τα βασικά οχήματα που θα συμβάλλουν στην αναβάθμιση της ποιότητας της ζωής των πολιτών και της δημιουργίας μίας καλύτερης κοινωνίας για τις επόμενες γενεές. 
     Το παρόν νομοσχέδιο αποτελεί τον τελευταίο κρίκο στην αλυσίδα των απαραίτητων θεσμικών ρυθμίσεων, προκειμένου να κεφαλαιοποιηθεί με τρόπο γόνιμο αυτή η παρακαταθήκη. 
     Απαντώντας, εξάλλου, στην άγονη κριτική που ασκεί η Αξιωματική  Αντιπολίτευση, ας μου επιτραπεί κλείνοντας να δανειστώ απλά μερικούς στίχους από ένα ποίημα του πρώην Προέδρου της Ελληνικής Δημοκρατίας και διακεκριμένου ακαδημαϊκού  Κωνσταντίνου Τσάτσου: «Πολλά είναι τα όσα ήθελες και δεν μπόρεσες, περισσότερα όσα μπορούσες και δεν θέλησες, και ακόμα περισσότερα όσα δεν θέλησες και που έπρεπε και να θελήσεις και να μπορέσεις».
     Υπερψηφίζω το νομοσχέδιο και πιστεύω ότι ο ελληνικός λαός θα θυμάται τη σημερινή ημερομηνία.
     Σας ευχαριστώ.
     (Χειροκροτήματα από την πτέρυγα της Νέας  Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ο κ. Χριστοδουλάκης έχει το λόγο.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κυρίες και κύριοι συνάδελφοι,  η συζήτηση για το σημερινό νομοσχέδιο υπό άλλες συνθήκες και προϋποθέσεις θα μπορούσε να είναι μία πολλά υποσχόμενη διαδικασία για το αναπτυξιακό μέλλον της χώρας, ιδιαίτερα της ελληνικής περιφέρειας. Κι όμως,  διεξάγεται σ΄ ένα περιβάλλον κατήφειας, ακριβώς επειδή δεν υπάρχει καμία απολύτως αξιοπιστία, καμία εγγύηση από πλευράς Νέας Δημοκρατίας ότι γνωρίζει, ότι έχει σχέδιο, ότι  μπορεί να προγραμματίσει μία αξιόπιστη και αναπτυξιακή αξιοποίηση των ολυμπιακών εγκαταστάσεων. 
     	Οι Ολυμπιακοί Αγώνες που έγιναν στη χώρα μας το 2004 αποτέλεσαν, εκτός των άλλων, και ένα οικονομικό άθλο, δυσβάστακτο και απαιτητικό. Πρώτον, διότι η Ελλάδα ήταν η μικρότερη χώρα του 20ού αιώνα, η οποία διοργάνωσε Ολυμπιακούς Αγώνες, με εξαίρεση πιθανόν τη Φιλανδία, η οποία υπό άλλες συνθήκες διοργάνωσε τους Ολυμπιακούς Αγώνες του 1952. Αυτό σημαίνει πρακτικά ότι ο Έλληνας πολίτης επιβαρύνθηκε αναλογικά πολύ περισσότερο από πολίτη άλλης χώρας που διοργάνωσε Ολυμπιακούς  Αγώνες. 
     	Το δεύτερο χαρακτηριστικό των Ολυμπιακών Αγώνων στην Ελλάδα ήταν το μονοδιάστατο μοντέλο χρηματοδότησης που επικράτησε. Σε αντίθεση με άλλες διοργανώσεις, όπου σημαντική συνεισφορά και συμμετοχή έχει  ιδιωτικός τομέας στην κατασκευή των έργων και στην παροχή των υπηρεσιών, στην Ελλάδα επικράτησε σχεδόν πλήρως το κρατικό μοντέλο,  πράγμα που σημαίνει ότι οι περισσότερες δαπάνες χρηματοδότησης των έργων προήρχοντο από τον προϋπολογισμό. 
     Μετά τη Σοβιετική Ένωση που είχε διοργανώσει τους Ολυμπιακούς Αγώνες το 1984, οι ελληνικοί Ολυμπιακοί Αγώνες ήταν αυτοί που είχαν τη μεγαλύτερη κρατική συμμετοχή το δεύτερο ήμισυ του 20ού αιώνα. 
     	Ο ιδιωτικός τομέας, δυστυχώς, δεν ανταποκρίθηκε επαρκώς και η μικρή συνεισφορά που είχε, συνοδευόταν ακόμη και αυτή από πολύ ισχυρά κίνητρα, όπως φορολογικές απαλλαγές, προβολή και μία σειρά από άλλες υπηρεσίες, οι οποίες στην πραγματικότητα είχαν ένα δημόσιο κόστος. 
     	Το τρίτο ιδιαίτερο χαρακτηριστικό των  ελληνικών Ολυμπιακών Αγώνων ήταν οι υπέρμετρες απαιτήσεις ασφάλειας οι οποίες επεβλήθησαν μετά τα τραγικά γεγονότα της 11ης Σεπτεμβρίου του 2001, πράγμα το οποίο εκτόξευσε στα ύψη τη δαπάνη υπηρεσιών φύλαξης και υποδομών ασφλαλείας, οι οποίες διαφορετικά θα ήταν  σε πολύ χαμηλότερο επίπεδο.
     Αυτά τα τρία ιδιαίτερα χαρακτηριστικά, έθεταν ισχυρές απαιτήσεις για το πώς θα μπορέσει να οργανωθεί καλύτερα η αξιοποίηση των υποδομών, της προβολής, της ακτινοβολίας της χώρας, έτσι ώστε να υπάρξει μία αναπτυξιακή ανταπόδοση του μεγάλου κόστους που είχαν για τη χώρα μας οι Ολυμπιακοί Αγώνες. 
     Η εκπληκτική διοργάνωση, την οποία πέτυχε η χώρα μας, διέλυσε τις προηγούμενες μίζερες φωνές, οι οποίες είχαν συσσωρευτεί από την αντιπολίτευση της Νέας Δημοκρατίας ή από την υπονομευτική παρουσίαση των έργων που έκανε αμέσως μετά που ανέλαβε την εξουσία και διαμόρφωσε επιτέλους, έστω και έπειτα από πολύ μεγάλες τριβές και αντιπαραθέσεις, όρους κοινής προσέγγισης και για τη ποιότητα των αγώνων, αλλά και για το πώς θα μπορούσε η Ελλάδα να τους αξιοποιήσει έτσι ώστε να πετύχει σημαντικές αποδόσεις και οφέλη. 
     Υπό αυτές τις συνθήκες, οι οποίες προς στιγμή φάνηκε ότι επικράτησαν το Σεπτέμβριο του 2004, το μεγάλο οικονομικό βάρος των Ολυμπιακών Αγώνων θα μπορούσε να μεταμορφωθεί σε μία ελπιδοφόρα κληρονομιά ανάπτυξης και απασχόλησης. Ακριβώς για το λόγο αυτό το ΠΑΣΟΚ είχε έγκαιρα οργανώσει ένα πλαίσιο αξιοποίησης. Ήδη από το 2002 είχε προχωρήσει στη σύσταση της εταιρείας των Ολυμπιακών Ακινήτων, πράγμα το οποίο διασφάλιζε –και μόνο αυτό- τρία πράγματα. 
     Πρώτα απ’ όλα διασφάλιζε την οργανωμένη διαχείριση των Ολυμπιακών εγκαταστάσεων, δεύτερον την αδιαμφισβήτητη κυριότητά τους, πράγμα το οποίο θα απέκλειε μελλοντικές παρεισφρήσεις για το ποιος δικαιούται το α΄ ή το β΄ και τρίτον, το οποίο είναι πάρα πολύ σημαντικό, τη συμμετοχή της Ευρωπαϊκής Τράπεζας Επενδύσεων, η οποία θα εγγυάτο την αξιοποίηση, με κοινωνικά επωφελή και αναπτυξιακά ανταποδοτικό τρόπο, των υποδομών που χτίσαμε και πληρώσαμε ως κράτος.
     Η Νέα Δημοκρατία πολέμησε με πείσμα τη ρύθμιση αυτή, με όλα της τα στελέχη να καταγγέλλουν τότε τα «Ολυμπιακά Ακίνητα» ως αντισυνταγματική ρύθμιση, ως αντιλαϊκό κατασκεύασμα και τα μύρια όσα που μπορεί να σκεφτεί κανείς, πράγμα το οποίο έκανε ακόμα και την κριτική των κομμάτων της αριστεράς να μοιάζει περίπου ως μία κολακεία προς αυτό το οποίο συνέβαινε.
     Η Νέα Δημοκρατία μετά βέβαια από τις εκλογές, όπως συνέβη και σε άλλους τομείς, συνειδητοποίησε το τραγικό λάθος που είχε διαπράξει ως αντιπολίτευση και ήλθε με νομοσχέδιο πέρυσι, επεξέτεινε τις αρμοδιότητες των Ολυμπιακών Ακινήτων και όπλισε την εταιρεία αυτή -την οποία πριν κατήγγειλε βάναυσα και άδικα- με πολλές νέες αρμοδιότητες και με πάρα πολλές αδικαιολόγητες θέσεις εργασίας. 
     Το δεύτερο το οποίο είχε κάνει το ΠΑΣΟΚ, πολύ πριν τους Ολυμπιακούς Αγώνες, ήταν να παρουσιάσει ένα συντεταγμένο και καλά δομημένο σχέδιο αξιοποίησης, το οποίο εκπονήθηκε από τα Υπουργεία Οικονομικών και Πολιτισμού και παρουσιάστηκε, το Δεκέμβριο του 2003. Περιελάμβανε την αξιοποίηση των ολυμπιακών εγκαταστάσεων με σχήματα μικτής χρήσης, που περιελάμβαναν τους δήμους, τις τοπικές κοινωνίες, τους αθλητικούς συλλόγους, επενδυτές, τουριστικές επιχειρήσεις, έτσι ώστε να διαμορφωθεί μία συνολική και αποτελεσματική προσέγγιση για το μέλλον των Ολυμπιακών εγκαταστάσεων. 
     Φυσικά και αυτό το πλαίσιο αξιοποίησης, το οποίο σχεδόν ένα χρόνο πριν από τους Ολυμπιακούς Αγώνες είχε δημόσια κατατεθεί από την κυβέρνηση του ΠΑΣΟΚ, λοιδορήθηκε, επικρίθηκε και αγνοήθηκε. Ακόμα και η ανάγκη συμμετοχής της Ευρωπαϊκής Τράπεζας Επενδύσεων αμελήθηκε, η οποία επειδή είναι δανειστής της εταιρείας των «Ολυμπιακών Ακινήτων» συμμετέχει φύση και θέση σε όλα τα σχέδια αξιοποίησης.
     Οι μόνες ενέργειες οι οποίες έγιναν, έτσι ώστε κάπως να φανεί το γεγονός των Ολυμπιακών Αγώνων και να χτιστεί μία προσπάθεια διεθνούς προβολής, κύρους, αναγνώρισης και προσέκλυσης οικονομικού ενδιαφέροντος ήταν η τουριστική διαφήμιση που έγινε, και αυτές όμως ήταν ατυχείς. 
     Η προβολή  είτε γινόταν σε λάθος γλώσσα, όπως έδειξε η γαλλική διαφήμιση στο αμερικανικό περιοδικό «Newsweek», λες και οι αμερικανοί πολίτες είναι φανατικοί υποστηρικτές της γαλλικής κουλτούρας και γλώσσας, είτε έγινε σε λάθος χρόνο, όπως στη Γερμανία, όπου διαφημίζονταν οι Ολυμπιακοί Αγώνες, αφού είχαν πλέον τελεστεί, στα περιοδικά του περασμένου Οκτωβρίου.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Θέλω δύο λεπτά ακόμη, κύριε Πρόεδρε.
     Τίποτε άλλο δεν έγινε.  Το μόνο το οποίο έγινε ήταν καταγγελίες εναντίον του ΠΑΣΟΚ, υπονομευτικά σχόλια και απαξιωτικές παρουσιάσεις, ακόμη και εκεί που έπρεπε να επιδειχθεί ένας δυναμισμός, μία πειστική παρουσίαση του πώς άλλαξε η Αθήνα, η Ελλάδα, με τους Ολυμπιακούς Αγώνες.
     Και γι’ αυτό φθάσαμε στη σημερινή κατάσταση με εγκαταλελειμμένες τις ολυμπιακές υποδομές, χωρίς κανένα πρακτικό σχέδιο αξιοποίησης. Γι’ αυτό το λόγο, το νομοσχέδιο το μόνο το οποίο κάνει ουσιαστικά είναι να θεσμοθετεί κτιριολογικού χαρακτήρα άδειες, να γεμίσουν μπετόν αυτές οι εγκαταστάσεις, πράγμα το οποίο φυσικά μπορεί να γίνει οπουδήποτε αλλού και όχι υποχρεωτικά μέσα στις ολυμπιακές υποδομές. 
     Τι πρέπει να γίνει, σήμερα; Πρώτα απ’ όλα πιστεύω ότι χρειάζεται ένα αξιόπιστο σχέδιο αξιοποίησης, το οποίο θα επιτευχθεί με έναν ευρύ διάλογο και συμφωνίες δεσμευτικές με όλους τους ενδιαφερόμενους φορείς: δήμους, τοπικές κοινωνίες, αθλητικούς ομίλους, επενδυτές, και την Ευρωπαϊκή Τράπεζα Επενδύσεων. Κανείς από τους φορείς αυτούς δεν είναι ενημερωμένος, πεισμένος για το τι πρόκειται να γίνει.
     Το δεύτερο το οποίο χρειάζεται να γίνει, έστω και τώρα, έστω και την ύστατη στιγμή, είναι να προβλεφθεί μία ανακατανομή πόρων στην περιφέρεια. Τα έσοδα, τα οποία θα προέλθουν από την αξιοποίηση των ολυμπιακών εγκαταστάσεων, πρέπει να σχηματίσουν ένα κεφάλαιο,…
     (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Γεώργιος Σούρλας): Κύριε Χριστοδουλάκη, ολοκληρώστε παρακαλώ!
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ:…το οποίο θα χρηματοδοτήσει αθλητικές υποδομές σε άλλες περιοχές της χώρας, οι οποίες δεν είχαν την τύχη να είναι ολυμπιακές πόλεις. 
     Μισό λεπτό, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας):Τελειώστε όμως, γιατί έχετε υπερβεί το χρόνο κατά δύο λεπτά.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Διαφορετικά, εάν δεν γίνει αυτό το σχέδιο ανακατανομής, σημαίνει ότι θα συνεχίσουν να διοχετεύονται κρατικοί πόροι στις ήδη ολυμπιακές πόλεις, πράγμα το οποίο θα επιτείνει περαιτέρω την ανισότητα ολυμπιακών εγκαταστάσεων, αθλητικών υποδομών και κοινωνικής ανάπτυξης σε αυτές τις περιοχές. 
     Πιστεύω λοιπόν ότι επειδή κανένα από τα κριτήρια δεν ικανοποιείται από το νομοσχέδιο, το νομοσχέδιο αυτό πρέπει να αναμορφωθεί, έτσι ώστε να βρει την απαραίτητη συναίνεση, διότι οι Ολυμπιακοί Αγώνες δεν είναι ένα κομματικό επίτευγμα, αλλά είναι ένα κατόρθωμα ολόκληρου του ελληνικού λαού. Δυστυχώς όμως, κύριε Υπουργέ, το νομοσχέδιο δεν προάγει ούτε την ανάπτυξη ούτε την ισόρροπη ενίσχυση της περιφέρειας, ούτε τη δημιουργία υπηρεσιών.  
     ΠΡΟΕΔΡΕΥΩΝ (Γεώργιος Σούρλας): Κύριε Χριστοδουλάκη, κάνατε τις προτάσεις σας, αλλά νομίζω ότι εξαντλήσατε όλο το χρόνο σας. 
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Το μόνο που διασφαλίζει είναι το μπετόν και τις αδικαιολόγητες πλεονάζουσες προσλήψεις, οι οποίες θα γίνουν με τα γνωστά «γαλάζια» κριτήρια και γι’ αυτό καταψηφίζουμε το νομοσχέδιο αυτό.
     Σας ευχαριστώ πολύ.
     ΑΝΔΡΕΑΣ ΛΥΚΟΥΡΕΝΤΖΟΣ: Όχι και τέτοια επιχειρήματα τέτοια ώρα!
     ΙΩΑΝΝΗΣ ΙΩΑΝΝΙΔΗΣ: Τα είπατε ωραία, αλλά στο τέλος τα χαλάσατε.
     ΠΡΟΕΔΡΕΥΩΝ (Γεώργιος Σούρλας): Το λόγο έχει η συνάδελφος κ. Γκερέκου. Θα μιλήσουν ακόμη ο κ. Κωνσταντάρας και ο κ. Λυκουρέντζος.
     ΑΓΓΕΛΙΚΗ (ΑΝΤΖΕΛΑ) ΓΚΕΡΕΚΟΥ: Αγαπητοί συνάδελφοι, το νομοσχέδιο που συζητάμε σήμερα για την αξιοποίηση των ολυμπιακών εγκαταστάσεων αναδεικνύει με σαφήνεια τη διαφορά που έχουμε στον τρόπο που αντιλαμβανόμαστε την ανάπτυξη της σύγχρονης Ελλάδας, στον τρόπο που αντιλαμβανόμαστε την ποιότητα ζωής για τους πολίτες αυτής της χώρας. Αυτό το νομοσχέδιο είναι ίσως το πιο σαφές δείγμα της συνολικής νοοτροπίας της  Κυβέρνησης της Νέας Δημοκρατίας. Και για να το θέσω πιο απλά: Έχετε στα χέρια σας τη μεγαλύτερη και σημαντικότερη, ίσως, δημόσια περιουσία της νεώτερης Ιστορίας της χώρας μας και η λογική με την οποία τη διαχειρίζεστε είναι αυτή της ελεύθερης προσφοράς της στα πάσης φύσεως ασύδοτα ιδιωτικά οικονομικά συμφέροντα, μια λογική χωρίς μέτρο, χωρίς έμπνευση, μια λογική χωρίς λογική. 
     Και από πού να αρχίσει κανείς την κριτική του γι’ αυτό το νομοσχέδιο, που πλην των άλλων είναι γεμάτο ασάφειες και «ανοιχτά παράθυρα» ποιος ξέρει γιατί  και για ποιους!
     Με βάση το νομοσχέδιο που κατατίθεται σήμερα θα έλεγε κανείς ότι τα ολυμπιακά έργα αντιμετωπίζονται περίπου ως ένα βάρος που αναγκαστικά βρεθήκαμε να το έχουμε στα χέρια μας και πρέπει πάση θυσία να βρούμε έναν τρόπο για να αποσβέσουμε το κόστος του, χωρίς όμως να μας ενδιαφέρουν οι συνέπειες αυτής της επιλογής.
     Εδώ οι αντιλήψεις μας διαφέρουν κάθετα, αγαπητοί συνάδελφοι της Νέας Δημοκρατίας. Για εμάς τα ολυμπιακά έργα είναι πάνω από όλα η περιουσία του ελληνικού λαού και πρέπει να τα προστατέψουμε. 
     Σχεδιάστηκαν με τον καλύτερο δυνατό τρόπο, ώστε να λειτουργούν για το δημόσιο συμφέρον, βεβαίως και με τη συμμετοχή της ιδιωτικής πρωτοβουλίας, αλλά να ενισχύεται αυτή η πρωτοβουλία σ΄ ένα υγιές μέτρο το οποίο δεν διαταράσσει το βασικό στόχο του κοινού συμφέροντος για τους πολίτες. Σχεδιάστηκαν για να αναβαθμίσουν την ποιότητα ζωής και την οικονομία των τοπικών κοινωνιών. Σχεδιάστηκαν για να δοθούν στους πολίτες και κυρίως στους νέους και ξέρετε πόσο σημαντικό είναι αυτό για τις νέες γενιές. Για εμάς τα ολυμπιακά έργα δεν είναι προίκα για τους εργολάβους ούτε ευκαιρία για εξυπηρέτηση συμφερόντων με τους πλέον αδιαφανείς τρόπους. 
     Για να πάρουμε τα πράγματα ένα-ένα και κάπως επιγραμματικά, κατ΄ αρχάς με βάση το κείμενο του νομοσχεδίου απ’ ό,τι φαίνεται οι ολυμπιακές εγκαταστάσεις θα μείνουν κλειστές για τους πολίτες μέχρι το 2007 –στην καλύτερη περίπτωση- γιατί αυτό το χρονικό όριο θα πάει πολύ πιο πέρα λόγω του πλήθους των ενστάσεων οι οποίες θα κατατεθούν στο Συμβούλιο της Επικρατείας για διαφόρους λόγους και κυρίως για τους συντελεστές δόμησης και απ’ ό,τι φαίνεται αυτές οι ενστάσεις μάλλον θα δικαιωθούν.
     Μιας και μιλάμε για συντελεστές δόμησης, είσαστε σίγουροι ότι πραγματικά θέλετε αυτή τη ρύθμιση; Είσαστε σίγουροι ότι θέλετε να επιτρέψετε τετραώροφα κτήρια στην παραλία –για παράδειγμα- του Αγίου Κοσμά; Επιμένετε ότι θέλετε να εισάγετε με αυτό το νομοσχέδιο ρυθμίσεις, οι οποίες έρχονται σε πλήρη αντίθεση με το ρυθμιστικό σχέδιο της Αθήνας; 
     Είσαστε απολύτως βέβαιοι για τη συνταγματικότητα του νομοσχεδίου αυτού; Ουσιαστικά τι κάνει αυτό το νομοσχέδιο; Δημιουργεί κράτος εν κράτει στις περιοχές των ολυμπιακών εγκαταστάσεων εισάγοντας ειδικές ρυθμίσεις για τις οικοδομικές άδειες, τις άδειες λειτουργίας, τα ωράρια και ένα σωρό άλλα πράγματα. Προτείνω να το ξανασκεφτείτε πριν να είναι πολύ αργά.
     Άλλο λάθος: Η Τοπική Αυτοδιοίκηση από εκεί που θα έπρεπε να είναι κύριος παράγοντας και συνομιλητής στο διάλογο για την αξιοποίηση των έργων, της δώσατε τη θέση του κομπάρσου ο οποίος μένει εντελώς αποκλεισμένος από το όλο θέμα και συγκριτικά με τα έσοδα των ιδιωτικών συμφερόντων θα παίρνει ψίχουλα και αυτά θα τα παίρνει, αν φυσικά μας εξηγήσετε γι’ αυτό το 2% από τα έσοδα που προβλέπετε από το νομοσχέδιο.
     Θα σταθώ λίγο ειδικά στο θέμα του Φαλήρου. Με απλά λόγια και εν ολίγοις  –για να το καταλάβω κι εγώ, αλλά και όλοι οι Έλληνες πολίτες- μας λέτε ότι το όραμά σας για την περιοχή είναι να τη γεμίσετε εμπορικά κέντρα μαμούθ, με τεραστίων διαστάσεων φαστ-φουντ και ουσιαστικά να κλείσετε εντελώς το μέτωπο της πόλης προς τη θάλασσα -αντίθετα από αυτό που άκουσα προηγούμενα από κάποιο συνάδελφο της Νέας Δημοκρατίας; Τι έχετε σκοπό να κτίσετε ακριβώς στο Φάληρο; Μπορείτε να μας πείτε; 
     ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Τίποτα!
     ΑΓΓΕΛΙΚΗ (ΑΝΤΖΕΛΑ) ΓΚΕΡΕΚΟΥ: Τι χρήσεων και τι μεγέθους θα είναι αυτές οι κατασκευές; Αυτό που επιτέλους καταφέραμε να κάνουμε με τα ολυμπιακά έργα, να ανοίξουμε δηλαδή και πάλι το μέτωπο της πόλης προς τη θάλασσα, έχετε σκοπό να το καταστρέψετε; 
     Το νομοσχέδιο αυτό, κυρίες και κύριοι, πιστεύω ότι δεν είναι απλά κακό, ειναι καταστροφικό. Είναι απόδειξη του ότι δεν μπορείτε να σκεφτείτε λίγο μακρύτερα από το εδώ και τώρα. Είναι απόδειξη του ότι είστε εξαρτημένοι από τη λογική της ιδιωτικής οικονομικής ασυδοσίας. Αυτό όμως που δεν φαίνεται να έχετε συνειδητοποιήσει ως Κυβέρνηση είναι ότι οι αποφάσεις και οι πράξεις σας σάς καθιστούν υπόλογους για το μέλλον και για την ποιότητα ζωής των πολιτών αυτής της χώρας και σε αυτούς θα λογοδοτήσετε και από αυτούς θα κριθείτε. 
     Αν έχετε ως πρότυπο τη Βαρκελώνη –που τόσες φορές έχετε επικαλεστεί- έχω να παρατηρήσω μόνο αυτό. Η Βαρκελώνη είναι ένα επιτυχημένο παράδειγμα επειδή σεβάστηκε απόλυτα την κληρονομιά των Ολυμπιακών Αγώνων. Η Βαρκελώνη έγινε μια υπέροχη πόλη γιατί σεβάστηκε τον εαυτό της, γιατί δεν επέτρεψε να γίνει βορά στα αχαλίνωτα ιδιωτικά συμφέροντα και γιατί δεν μετατράπηκε σ΄ ένα απέραντο εμπορικό κέντρο. 
     Αντιθέτως ενέταξε τα ολυμπιακά της έργα με λειτουργικό τρόπο στο συνολικό ιστό της πόλης. Αναβάθμισε την ποιότητα ζωής της πόλης και τα αντιμετώπισε σαν πολύτιμη κληρονομιά για τους πολίτες αυτής της πόλης. 
     Εσείς κάνετε ακριβώς το αντίθετο. Το σκεπτικό σας δεν υπηρετεί με τίποτα αυτό το στόχο. Από εκεί και πέρα, ας βγάλει ο κάθε πολίτης τα δικά του συμπεράσματα.
     Πριν τελειώσω, θα ήθελα να μου εξηγήσετε και ένα άλλο παράδοξο. Η Γενική Γραμματεία Ολυμπιακών Αγώνων, σε φουλ περίοδο προετοιμασίας Ολυμπιακών Αγώνων λειτουργούσε άψογα και έφερε εις πέρας το έργο της με σαράντα υπαλλήλους προσωπικό, είκοσι μετακλητούς και είκοσι ωρομισθίους.
     Μετονομάζουμε το χώρο αυτό σε Γενική Γραμματεία Ολυμπιακής Αξιοποίησης και ζητάτε την πρόσληψη εκατόν εξήντα υπαλλήλων, σε μία περίοδο η οποία ούτε κατά διάνοια δεν συγκρίνεται με το φόρτο εργασίας της προολυμπιακής προετοιμασίας. Θα σας ήμουν πραγματικά ευγνώμων, αν μου εξηγούσατε αυτή τη λογική.
     Κυρίες και κύριοι, το ΠΑΣΟΚ ως κυβέρνηση μόχθησε μαζί με όλο τον ελληνικό λαό και κατέβαλε υπεράνθρωπες προσπάθειες για να κατασκευάσει αυτά τα έργα, στα οποία εσείς απλώς κόψατε τις κορδέλες των εγκαινίων. Τουλάχιστον σ’ αυτό δεν μπορείτε με τίποτα –και δεν δικαιούσθε- να κατηγορήσετε το ΠΑΣΟΚ ότι δεν έκανε.
     Το μόνο πράγμα το οποίο κάνατε εσείς κατά τη δύσκολη εκείνη περίοδο της κατασκευής των έργων, ήταν να κατηγορείτε την τότε κυβέρνηση του ΠΑΣΟΚ, να εμποδίζετε και να κάνετε καταστροφικές προβλέψεις, εκθέτοντας διεθνώς όλη τη χώρα. Δεν υπάρχει, όμως, ούτε ένας Έλληνας πολίτης που να μην ξέρει ότι αυτά τα έργα δεν είναι αποτέλεσμα των δικών σας προσπαθειών. Είναι αποτέλεσμα πολύ σκληρής δουλειάς και κυρίως είναι επίτευγμα του ελληνικού λαού.
     Για τους λόγους αυτούς, εμείς σήμερα από τη θέση της Αντιπολίτευσης, έχουμε ηθικό, αλλά και πολιτικό χρέος να καταβάλουμε κάθε προσπάθεια για να σας εμποδίσουμε να αντιμετωπίζετε την ολυμπιακή κληρονομιά της χώρας με τη λανθασμένη λογική της προβληματικής εμπορικής επιχείρησης, η οποία πασχίζει για απόσβεση.
     Φυσικά και καταδικάζουμε το νομοσχέδιο.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Γκερέκου.
     Το λόγο έχει ο κ. Κωνσταντάρας.
     ΔΗΜΗΤΡΙΟΣ ΚΩΝΣΤΑΝΤΑΡΑΣ: Ευχαριστώ πολύ, κύριε Πρόεδρε.
     Κύριε Υπουργέ, σας διαβεβαιώνω ότι θα είμαι πολύ σύντομος, όπως πάντα. Άλλωστε, πιστεύω ότι τα πολλά λόγια είναι φτώχεια και το κυριότερο είναι ότι μετά από τόσους πολλούς ομιλητές, οι υπόλοιποι επαναλαμβάνονται, στην ουσία λένε τα ίδια.
     Διαβάζοντας, λοιπόν, το συγκεκριμένο σχέδιο νόμου, σκέφθηκα κυρίως ένα πράγμα, κυρία Υπουργέ. Αν ζούσε ο αείμνηστος διάσημος Έλληνας πολεοδόμος οραματιστής Γεώργιος Κανδύλης –ο μεγάλος δάσκαλος- με τον οποίο είχα την εξαιρετική τιμή να συνεργαστώ κατά τη διάρκεια εκείνης της απονενοημένης και προκαταδικασμένης διεκδίκησης των Ολυμπιακών Αγώνων το 1996, θα ήταν ευτυχής, γιατί το σχέδιό του για την κατά μήκος της Φαληρικής ακτογραμμής έκταση των Ολυμπιακών Έργων έγινε έστω και εκ των υστέρων δεκτό και εφαρμόστηκε και το μέλλον για τη μεταολυμπιακή αξιοποίηση της ολυμπιακής μας περιουσίας βασίζεται στο θαλάσσιο μέτωπο, την ανάδειξή του και τον απόλυτο σεβασμό στην αξία του. Η θάλασσά μας, η ζωή μας.
     Επιπλέον θα ήθελα να υπογραμμίσω την πραγματικά αναπτυξιακή περιγραφή της πρωτοτυπίας και των καινοτομιών του νομοσχεδίου, τη διατήρηση του αθλητικού χαρακτήρα των εγκαταστάσεων στη συντριπτική τους πλειοψηφία και τα πολλαπλά οφέλη που θα προκύψουν για την οικονομία. Δεν θα συμφωνήσω με την ακρότητα των ισχυρισμών ότι η Τοπική Αυτοδιοίκηση θα βγει οικονομικά χαμένη από την επιβολή αυτού του 2% επί των εισπράξεων, αφού είμαι βέβαιος ότι τα έσοδα της Τοπικής Αυτοδιοίκησης θα είναι κατά πολύ αυξημένα.
     Χάσατε τον πολύτιμο σύμμαχο του χρόνου, είπε ο αγαπητός φίλος κ. Λοβέρδος. Θα παραμείνουν οι εγκαταστάσεις κλειδωμένες και αχρησιμοποίητες, είπε η κ. Σχοιναράκη. 
     Με συγχωρείτε, τι είναι αυτά τα οποία άκουσα; Τι θα θέλατε δηλαδή, μπάτε σκύλοι, αλέστε; Να τα κάνουμε όλα πρόχειρα, βιαστικά, χωρίς προετοιμασία, χωρίς όρους και χωρίς διαδικασίες; Αντί να συγχαρείτε την Υπουργό επειδή μελέτησε και ξαναμελέτησε και ξαναμελέτησε τα πάντα, την επικρίνετε επειδή δεν τα έκανε βιαστικά. Αυτό θα θέλατε να κάνουμε; Μα, αυτό δεν γίνεται. Τα ολυμπιακά έργα αξιοποιούνται με τον καλύτερο τρόπο, με σύνεση, χωρίς αποσπασματικές αποφάσεις, χωρίς βιασύνες και με κάτι άλλο, με ανοιχτές θύρες.
     Ανοιχτές θύρες στην Τοπική Αυτοδιοίκηση – ελάτε, αξιοποιήστε τα- ανοιχτές θύρες στην ιδιωτική πρωτοβουλία. Θέλετε να αναμιχθείτε; Περάστε. Πάρτε τις ευθύνες σας. Ανοιχτές θύρες στην αντιπολίτευση. Θέλετε να υποβάλλετε συγκεκριμένες προτάσεις; Το είπε σήμερα η Υπουργός. Να τις υποβάλλετε. Πού είναι; Άκουσα μια πρόταση από τον κ. Χριστοδουλάκη, αλλά και αυτή αφορούσε κάτι, το οποίο ήδη περιλαμβάνετε στο νομοσχέδιο.
     «Στόχος σας είναι η εκχώρηση των εγκαταστάσεων όσο-όσο» είπε η εισηγήτρια του ΠΑΣΟΚ. Μα, αυτό έρχεται αρχικά σε ευθεία αντίθεση με τα περί καθυστέρησης. Αν θέλαμε να τα δώσουμε όσο-όσο, θα βιαζόμασταν και θα το είχαμε κάνει αμέσως για να τα βγάλουμε από πάνω μας, όπως είπε η κ. Γκερέκου. Αλλά δεν θέλαμε να τα βγάλουμε από πάνω μας. Εξαντλήσαμε το χρόνο για να μη γίνει καμία, όπως λέμε, «στραβή». 
     Τι να κάνουμε τώρα; Να τα ξεπουλήσουμε τσάμπα; Δηλαδή μας απονέμετε, αγαπητή φίλη κ. Σχοιναράκη, διεθνές πιστοποιητικό βλακείας. Όλοι που ασχολήθηκαν εδώ με το θέμα αυτό είναι τόσο βλάκες που δεν καταλαβαίνουν τι πρέπει να κάνουν. Εντάξει. Ευχαριστούμε που μας στολίσατε με αυτά τα καλά, με ευγένεια. «Μην είσαι τόσο ευαίσθητος» μου λένε συνήθως, από τότε που ασχολούμαι με τα κοινά, «διότι αυτά συμβαίνουν στη Βουλή». Εντάξει. Εγώ θα προτιμήσω να παραμείνω ευαίσθητος.
     Άκουσα ότι παραχωρούμε την προίκα των Ολυμπιακών ως πανωπροίκι στην ιδιωτική πρωτοβουλία, παραμερίζουμε θεσμούς, εξοβελίζουμε τους πολίτες, εξομοιώνουμε τα ολυμπιακά έργα με μια εθνική οδό. Μέχρι και για λογική κυλικείων σε νεκροταφεία άκουσα. Έλεος δηλαδή! Λόγια παχιά, εύκολα, αβασάνιστα, αντιπολιτευτικά, χωρίς ουσία, χωρίς επιχειρήματα και χωρίς αποδείξεις. Άκουσα προτάσεις για έργα κράχτες, σύμβολα, χωρίς όμως να μας πει ο αγαπητός συνάδελφος τι εννοεί.
     Υπάρχει, όμως, ένα σημείο στο οποίο διαφωνώ με τον εισηγητή μας, το Γιάννη Ιωαννίδη, ο οποίος είπε, αποδίδοντας προφανώς την πραγματικότητα, ότι με τις νέες χρήσεις δεν δημιουργούνται νέες θέσεις εργασίας. Προφανώς το είπε για να μη βρεθεί κανείς να μας πει ότι φτιάχνουμε νέες θέσεις εργασίας για τα γαλάζια παιδιά, διότι αυτό θα ακούγαμε. Και αν πράγματι είναι έτσι, προσωπικώς πιστεύω ότι κακώς είναι έτσι, διότι θα έπρεπε να δημιουργούνται νέες θέσεις εργασίας. 
     ΙΩΑΝΝΗΣ ΙΩΑΝΝΙΔΗΣ: Λάθος άκουσες. Είπα ότι δημιουργούνται νέες θέσεις εργασίας. Κάνεις λάθος. 
     ΠΡΟΕΔΡΕΥΩΝ (Γεώργιος Σούρλας): Κύριε Κωνσταντάρα, επειδή είναι παρών ο κ. Ιωαννίδης …
     ΔΗΜΗΤΡΙΟΣ ΚΩΝΣΤΑΝΤΑΡΑΣ: Εντάξει, το δέχομαι. Είπα, αν πράγματι είναι έτσι, κακώς είναι. Αλλά δεν πρόλαβα να τελειώσω το συλλογισμό μου. Βιάστηκε ο κ. Ιωαννίδης να τελειώσει το συλλογισμό μου. 
     ΙΩΑΝΝΗΣ ΙΩΑΝΝΙΔΗΣ: Εγώ βιάστηκα να πω τι είπα εγώ.
     ΔΗΜΗΤΡΙΟΣ ΚΩΝΣΤΑΝΤΑΡΑΣ: Εντάξει. Εν πάση περιπτώσει, αναφερόμενος και στα περί γαλάζιων παιδιών, με τα οποία πρέπει οπωσδήποτε κάποια στιγμή να τελειώνουμε τις φράσεις μας, εγώ γνωρίζω ότι από τις 7 Μαρτίου του 2004 μόνο τα γαλάζια παιδιά δεν φροντίσαμε.
     Φυσικά και υπερψηφίζω.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κωνσταντάρα.
     Ο κ. Λυκουρέντζος έχει το λόγο.
     ΑΝΔΡΕΑΣ ΛΥΚΟΥΡΕΝΤΖΟΣ: Κύριε Πρόεδρε, κυρία Υπουργέ, κυρίες και κύριοι συνάδελφοι, θέλω να υπενθυμίσω προς τους συναδέλφους της Αντιπολίτευσης, οι οποίοι έλαβαν το λόγο απόψε, ότι οι Ολυμπιακοί Αγώνες έγιναν. Δεν είμαστε μπροστά σε μια μεγάλη ευκαιρία. Είμαστε σε μια στιγμή που αν αξιολογήσουμε τα γεγονότα και τα αποτελέσματα, θα πούμε ότι χάθηκε μια μεγάλη ευκαιρία για την Ελλάδα. Και χάθηκε, γιατί από το 1997 μέχρι το 2004 μεσολάβησαν επτά ολόκληρα χρόνια, χωρίς να υπάρξει ένας σοβαρός σχεδιασμός που θα συνέβαλλε στην πραγματική ανάπτυξη της πατρίδας μας, που θα μπορούσαν να αξιοποιηθούν όλες οι πολιτισμικές, οι ιστορικές και οι φυσικές δυνατότητες της πατρίδας μας.
     Και θα γίνω αμέσως συγκεκριμένος. Εάν η κυρία Υπουργός, η κ. Πετραλιά, δεν είχε την ιδέα να διοργανωθεί το αγώνισμα της σφαιροβολίας στην Αρχαία Ολυμπία, η υφήλιος δεν θα γνώριζε την έδρα των Ολυμπιακών Αγώνων. Αν δεν είχαμε την ιδέα να πάμε αυτό το αγώνισμα στην Αρχαία Ολυμπία, στο αρχαίο στάδιο, ήταν το ισχυρότερο σήμα το οποίο στείλαμε εκείνη την ημέρα σε όλο τον πλανήτη, κανείς δεν θα το γνώριζε, γιατί ο σχεδιασμός των κυβερνήσεων του ΠΑΣΟΚ δεν συμπεριελάμβανε την Αρχαία Ολυμπία.
     Λησμόνησε να αναδείξει την Πελοπόννησο, λησμόνησε την Αρχαία Ολυμπία από την οποία μέσω Τροπαίων, Λαγκαδίων και Βυτίνης μπορείς να φθάσεις μέχρι τις Μυκήνες και την Επίδαυρο ή μπορείς να πας στο Μιστρά. Το λέω αυτό ως παράδειγμα, γιατί δεν υπήρξε κανένας διορατικός αναπτυξιακός σχεδιασμός. Μη μέμφθεσθε εμάς για το ποιο είναι το μεταολυμπιακό αναπτυξιακό όραμα. Το δικό σας αναπτυξιακό όραμα ήταν ελλειμματικό. Αυτό, το οποίο εμείς πάμε να πετύχουμε σήμερα, είναι όντως όραμα ανάπτυξης, απασχόλησης και κοινωνικής συνοχής. 
     Κάθε αναπτυξιακό όραμα στηρίζεται σε αρχές με τις οποίες πραγματώνεται. Ποιες είναι οι αρχές του δικού μας οράματος; Είναι οι φιλελεύθερες αρχές, οι αρχές της ανοιχτής αγοράς, της ελεύθερης οικονομίας, του ελεύθερου ανταγωνισμού, γιατί μόνο έτσι στη σημερινή εποχή μπορείς να επιτύχεις την ανάπτυξη, μόνο με αυτές τις αρχές μπορείς να ελπίζεις σε επενδύσεις που θα δημιουργήσουν θέσεις απασχόλησης. Πείτε μας ποια άλλη συνταγή υπάρχει. 
     Εσείς πιστεύετε ότι με την κοινωνικοποίηση των χρεών της αυτοδιοίκησης μπορούμε να ελπίζουμε σε ανάπτυξη ή σε απασχόληση; Τι να κάνουν οι χρεωμένοι δήμοι; Ποιες επενδύσεις μπορούν να τολμήσουν; Ποιος θα τους δανειοδοτήσει, όταν δεν είναι σε θέση να ξεπληρώσουν τα χρέη που μέχρι τώρα έχουν συσσωρευτεί στις πλάτες των ΟΤΑ και των δημοτών τους; Τι επιχειρήματα είναι αυτά; Γιατί δυστυχώς, εκ νέου, επιστρέφετε, ρέπετε στο λαϊκισμό; 
     Αυτές τις μέρες η δημόσια ζωή της χώρας κατακλύζεται από λαϊκιστικά επιχειρήματα. Άλλα στρέφονται εναντίον των Βουλευτών, εναντίον της δημόσιας ζωής της χώρας και άλλα επιχειρήματα ανασύρονται για τα δικαιώματα των εργαζομένων που δήθεν εμείς θέλουμε να καταργήσουμε. Ακούσαμε απόψε και άλλα τέτοιας ποιότητας επιχειρήματα. Αυτό είναι το μέλλον που προτείνετε στη νέα γενιά της πατρίδας μας; Αυτές είναι οι αλήθειες που τους λέτε; Αυτό είναι το μέλλον που θέλετε να προετοιμάσουμε με επίγνωση της πραγματικότητας, με επίγνωση των αναγκών που μας περιμένουν και της σκληρής δουλειάς που όλοι μαζί πρέπει να κάνουμε; Πώς γίνεται εμείς που είμαστε σε αυτήν την Αίθουσα οι εθνικοί αντιπρόσωποι να κάνουμε αυτά τα λάθη χάριν του κομματισμού, χάριν μιας κομματικής αντιδικίας, και να μην αντιλαμβανόμαστε ότι έτσι υπονομεύουμε το μέλλον της πατρίδας; Φθάσαμε ευτυχώς σ΄ ένα σημείο που να μπορούμε επιτέλους να συνεννοηθούμε. Δεν υπάρχουν οι διαχωριστικές γραμμές, οι ιδεολογικοί δογματισμοί. Υπάρχει η πραγματικότητα, την προσεγγίζουμε όλοι με τις ίδιες αξίες και άρα πρέπει να εγκαταλείψετε αυτές τις πεπαλαιωμένες, τις άγονες πρακτικές που δεν οδηγούν πουθενά. 
     Κυρίες και κύριοι συνάδελφοι, γιατί δεν μπορούμε να κάνουμε περισσότερα; Έχω μπροστά μου έναν πίνακα. Στο φάκελο διεκδίκησης το Ολυμπιακό Στάδιο της Πάτρας θα στοίχιζε 1,1 εκατομμύρια ευρώ και έφθασε στα 45,2 εκατομμύρια ευρώ. Το Ολυμπιακό Καυταντζόγλειο Στάδιο ήταν στα 1,1 εκατομμύρια ευρώ, αλλά έφθασε στα 67,9 εκατομμύρια ευρώ. Το Ολυμπιακό Στάδιο ήταν στα 3,1 εκατομμύρια ευρώ και στοίχισε 399 εκατομμύρια ευρώ. Κυρία Υπουργέ, ποιος θα πληρώσει αυτές τις δαπάνες; Τυπώστε αυτά τα έντυπα και μοιράστε τα, για να ενημερωθούν οι Έλληνες. Ακούμε κριτική γιατί πάει ο ΦΠΑ από το 18% στο 19%, γιατί δεν κάνουμε προσλήψεις, γιατί δεν δίνουμε αυξήσεις. Από πού να δώσουμε; Ουκ αν λάβοις παρά του μη έχοντος. Άδειο το ταμείο. Ελάτε να επιστρέψουμε και το ΛΑΦΚΑ που τον ξετινάξατε. Αυτές είναι οι αλήθειες, αυτή είναι η πραγματικότητα την οποία μας παραδώσατε στην Ελλάδα.
     Μιλήσατε για συκοφαντία, επειδή η τότε Αντιπολίτευση, η Νέα Δημοκρατία έλεγε τις αλήθειες, αυτές που σας είπα προηγουμένως, αλλά και μερικές άλλες. Πώς παραλάβαμε το τραμ; Γιατί λέτε τι κάναμε τους τελευταίους πέντε μήνες. Ρωτήστε τον Υπουργό Μεταφορών, τον κ. Λιάπη, για να μάθετε σε ποια κατάσταση παρέλαβε το τραμ το οποίο έπρεπε να παραδώσει γιατί συμπεριλαμβανόταν ως έργο υποδομής στο φάκελο διεκδίκησης. Μάθετε πόσα χρήματα στοίχισε παραπάνω. Ενοχληθήκατε τότε γιατί πήγαν οι Υπουργοί στα εργοτάξια. Γιατί μέχρι τότε, ίσχυαν άλλοι όροι. Πήγαιναν οι εργολάβοι στα γραφεία των Υπουργών και επέβαλαν τους δικούς τους κανόνες. Τότε είχε γίνει συζήτηση. Ήμουν νεοεκλεγμένος Βουλευτής και με εντυπωσίασε αυτή η προσέγγιση από πρώην Υπουργούς του ΠΑΣΟΚ, γιατί πήγε ο κ. Λιάπης στα εργοτάξια. 
     Πού έπρεπε να πάει; Να κάθεται στο γραφείο του και να του επιβάλουν όρους οι εργολάβοι; Ήταν συκοφαντία ότι η τότε Αντιπολίτευση έκανε κριτική; Σε ποια δημοκρατία η αντιπολίτευση σιωπά; Και αυτό το αξιοποίησαν τα ξένα κέντρα; Τα ξένα κέντρα και σήμερα στρέφονται εναντίον της Ελλάδος, όποτε νομίζουν ότι εξυπηρετούν τα δικά τους συμφέροντα. Οι Βουλευτές της Νέας Δημοκρατίας, όταν δημοσιεύτηκε τον Ιούνιο η μελέτη του Πανεπιστημίου Θεσσαλίας, καταθέσαμε γραπτή ερώτηση όχι μόνο προς την κυρία Υπουργό, αλλά και σε συναρμόδιους Υπουργούς και σπεύσαμε για να προλάβουμε τέτοιες κριτικές. Είπαμε: «Πείτε μας, έχετε στα χέρια σας οποιαδήποτε μελέτη για το πώς θα αξιοποιηθούν οι ολυμπιακές εγκαταστάσεις»; Πέντε Υπουργοί μας απήντησαν ότι δεν υπήρχε μελέτη. Είδατε ότι και αυτή η μελέτη του Πανεπιστημίου Θεσσαλίας, που όλοι την επικαλεστήκαμε, ακυρώνει την επιχειρηματολογία που διατυπώσατε. Δε δικαιώνει πουθενά την προσέγγιση ότι πρέπει να υπάρχει συμμετοχή της Τοπικής Αυτοδιοίκησης. 
     Για να μην καλλιεργείτε μύθους, οι πολίτες, λοιπόν, για να κάνουν χρήση των ολυμπιακών εγκαταστάσεων και χρήση των υπηρεσιών που θα προσφέρουν, πρέπει να πάρουν «σφραγίδα», «διαβατήριο» από το δήμαρχο; Δεν θα μπορούν ελεύθερα να επισκεφθούν τις ολυμπιακές εγκαταστάσεις; Στην οικονομία της αγοράς ο κάθε πολίτης λειτουργεί ορθολογικά, επιλέγει, αγοράζει, ξοδεύει με βάση το ατομικό του συμφέρον. Εάν, λοιπόν, τα εμπορικά κέντρα που θα γίνουν θα πωλούν φθηνά και αν προσφέρουν καλές υπηρεσίες στους πολίτες, οι πολίτες θα τα χρησιμοποιούν. 
     Ένα είναι το ερώτημα από εδώ και πέρα, αυτό που είπε ο κ. Μάνος και αυτό που εύστοχα ανέφερε η συνάδελφος κ. Καλαντζάκου, ότι ο πλούτος του ελληνικού λαού κατεβλήθη. Δυστυχώς χάθηκε, όπως σας είπα στην αρχή της τοποθέτησής μου, μία πολύ μεγάλη ευκαιρία για την Ελλάδα και έχουν μείνει -όπως και στο νομό μου- ορισμένα έργα που υποτίθεται ότι θα χρηματοδοτούντο μ’ αυτό το συγκεκριμένο πρόγραμμα, το «Ελλάδα 2004». Παραμένει για παράδειγμα ανοικτό και ημιτελές το γήπεδο των Λαγκαδίων, υποσχέσεις για το γήπεδο της Τεγέας και ουκ έστιν αριθμός. Η ευκαιρία, λοιπόν, χάθηκε, τα λεφτά ξοδεύτηκαν. 
     Τι μένει; Αυτό που είπε ο κ. Μάνος, να μην ξοδευτεί ούτε ένα ευρώ από εδώ και στο εξής. Αυτό θα επιτευχθεί μ΄ έναν τρόπο, εάν προσελκύσουμε τους ιδιώτες επενδυτές. Κυρία Υπουργέ, θα δικαιωθείτε εάν μπορέσετε να δημιουργήσετε απασχόληση μ’ αυτές τις επενδύσεις, εάν επιτύχετε να ενισχύσετε τον αναπτυξιακό ρυθμό της χώρας, διότι η ανάπτυξη μην ελπίζετε ότι θα προέλθει από κρατικιστικές προσεγγίσεις ή από σοσιαλιστικούς δογματισμούς. 
     Θα προέλθει, μέσω της ιδιωτικής πρωτοβουλίας, με την λειτουργία της οικονομίας της αγοράς. Μπορεί να είναι μια δυσάρεστη αλήθεια για ορισμένους, αλλά είναι μια πραγματικότητα με την έννοια ότι δεν υπάρχουν άλλες επιλογές και είναι δυσάρεστη διότι είναι η μοναδική επιλογή, χωρίς άλλες επιτυχημένες εναλλακτικές προτάσεις. 
     Ας εργαστούμε, λοιπόν, όλοι ώστε σε αυτήν την φιλελεύθερη ανάπτυξη η θεσμική παρέμβαση του κράτους, να προστατεύει την κοινωνική δικαιοσύνη, την κοινωνική συνοχή. 
     Σας ευχαριστώ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     Με τη συναίνεση του Σώματος και ώρα 00.30΄ λύεται η συνεδρίαση για σήμερα ημέρα Τετάρτη 18 Μαΐου 2005 και ώρα 10.30΄ με αντικείμενο εργασιών του Σώματος νομοθετική εργασία: συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Πολιτισμού «Βιώσιμη ανάπτυξη και κοινωνική αξιοποίηση των Ολυμπιακών εγκαταστάσεων, αδειοδότηση, χρήσεις, λειτουργίες τους – Διάρθρωση, οργάνωση και λειτουργία Γενικής Γραμματείας Ολυμπιακής Αξιοποίησης» σύμφωνα με την ημερήσια διάταξη που έχει διανεμηθεί. 
     Η ΠΡΟΕΔΡΟΣ                                                                   ΟΙ ΓΡΑΜΜΑΤΕΙΣ



3
Συνεδρίαση  17-5-05               σελ.    

