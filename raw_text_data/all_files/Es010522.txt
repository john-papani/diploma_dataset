Τρίτη 22 Μαΐου 2001
ΣΥΝΕΔΡΙΑΣΗ ΡΟΣΤ'
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, 
2. Άδεια απουσίας των Βουλευτών Σ. Μάνου και Ν. Γκελεστάθη, 
3. Ανακοινώνεται ότι τη συνεδρίαση παρακολουθούν μαθητές από το 2ο Δημοτικό Σχολείο Μεγάρων Αττικής, 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
3. Ανακοίνωση του δελτίου επικαίρων ερωτήσεων της Τετάρτης 23 Μαΐου 2001, 
4. Συζήτηση αναφορών και ερωτήσεων:
α) Προς τον Υπουργό Υγείας και Πρόνοιας: i) σχετικά με τις προθέσεις του Υπουργού να ρυθμίσει το θέμα της χορήγησης και της είσπραξης του κόστους του αίματος που διατίθεται από το Δημόσιο (Νοσοκομεία) στον ιδιωτικό τομέα υγείας (Ιδιωτικές Κλινικές), κλπ., 
ii) σχετικά με την επίσπευση κατασκευής εργαστηρίων του Κέντρου Αποκατάστασης Ατόμων με Ειδικές Ανάγκες Θεσσαλίας "Ο ΑΡΙΣΤΕΥΣ", 
iii) σχετικά με τη λήψη μέτρων προς περιορισμό της υπερκατανάλωσης φαρμάκων σε δημόσια νοσοκομεία κλπ., 
Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση επί της αρχής των άρθρων και του συνόλου του σχεδίου νόμου του Υπουργείου Δημόσιας Τάξης: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Γαλλικής Δημοκρατίας για την επανεισδοχή των προσώπων σε μη νόμιμη κατάσταση", 
2. Ψήφιση επί της αρχής, των άρθρων και του συνόλου του σχεδίου νόμου του Υπουργείου Εργασίας και Κοινωνικών Ασφαλίσεων: "Κύρωση της Διεθνούς Σύμβασης Εργασίας 182 για την απαγόρευση των χειρότερων μορφών εργασίας των παιδιών και την άμεση δράση με σκοπό την εξάλειψή τους, 
3. Ψήφιση στο σύνολο του σχεδίου νόμου του Υπουργείου Εθνικής Παιδείας και Θρησκευμάτων: "Διάρθρωση της ανώτατης εκπαίδευσης και ρύθμιση θεμάτων του τεχνολογικού τομέα αυτής", 
4. Συζήτηση επί των άρθρων του σχεδίου νόμου του Υπουργείου Ανάπτυξης: "Σύνδεση έρευνας και τεχνολογίας με την παραγωγή και άλλες διατάξεις", 
5. Αίτηση ονομαστικής ψηφοφορίας Βουλευτών της Νέας Δημοκρατίας επί του σχεδίου νόμου του Υπουργείου Ανάπτυξης, 
ΟΜΙΛΗΤΕΣ
Α. Επί των αναφορών και ερωτήσεων:
ΒΛΑΣΣΟΠΟΥΛΟΣ Ε., 
ΓΑΡΟΥΦΑΛΙΑΣ Γ., 
ΘΑΝΟΣ Δ., 
ΠΑΠΑΝΙΚΟΛΑΟΥ Ε., 
ΣΠΥΡΑΚΗ Χ., 
Β. Επί του σχεδίου νόμου του Υπουργείου Ανάπτυξης:
ΒΑΣΙΛΕΙΟΥ Θ. 
ΒΟΥΛΓΑΡΑΚΗΣ Γ., 
ΓΙΑΚΟΥΜΑΤΟΣ Γ., 
ΚΑΛΑΦΑΤΗΣ Α., 
ΚΑΣΣΙΜΗΣ Θ., 
ΛΑΦΑΖΑΝΗΣ Π, 
ΜΑΓΚΡΙΩΤΗΣ Ι., 
ΞΗΡΟΤΥΡΗ Α., 
ΠΑΠΑΘΑΝΑΣΙΟΥ Ι., 
ΠΑΥΛΙΔΗΣ Α., 
ΠΑΥΛΟΠΟΥΛΟΣ Π., 
ΣΠΗΛΙΟΠΟΥΛΟΣ Κ., 
ΣΠΥΡΙΟΥΝΗΣ Κ., 
ΣΤΡΑΤΑΚΗΣ Ε., 
ΣΤΡΙΦΤΑΡΗΣ Σ., 
ΣΦΥΡΙΟΥ Κ., 
ΤΖΑΜΤΖΗΣ Ι., 
ΤΣΙΑΡΤΣΙΩΝΗΣ Ν., 
ΧΡΙΣΤΟΔΟΥΛΑΚΗΣ Ν. 

ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΡΟΣΤ'
Τρίτη, 22 Μαΐου 2001
Αθήνα, σήμερα στις 22 Μαΐου 2001, ημέρα Τρίτη και ώρα 18.15' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Ελευθέριο Παπανικολάου, Βουλευτή Μεσσηνίας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο καταγγέλλει σημαντική καθυστέρηση των έργων στο νέο λιμάνι Πατρών Αχαΐας.
2) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η διάσωση της Ιεράς Μονής Αγίου Αθανασίου στα Φίλια του Δήμου Λευκασίου Αχαΐας.
3) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η έγκριση κονδυλίου για τη διαμόρφωση του περιβάλλοντος χώρου του ιδρύματος κωφών και βαρήκοων Πατρών Αχαΐας.
4) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο πόρισμα διαχειριστικού ελέγχου στη βιομηχανία αμιαντοτσιμέντου "Ινοτσιτσιμέντ" και στις οικονομικές ατασθαλίες που προέκυψαν.
5) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά σε στοιχεία μέλους του Σωματείου Εργαζομένων στο νοσοκομείο "Αγ. Ανδρέας". Πατρών Αχαΐας για το θέμα του φαρμακείου.
6) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα προβλήματα υποδομής που αντιμετωπίζει η Πάτρα ενόψει των Ολυμπιακών Αγώνων.
7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε εργατικό ατύχημα που συνέβη στο λιμάνι Πατρών Αχαΐας.
8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται να μην υπαχθεί το ΙΚΑ στο ΕΣΥ.
9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο οικιστικό πρόβλημα της περιοχής Ναυπάκτου Αιτωλ/νίας
10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την τοποθεσία κατασκευής του ΧΥΤΑ Αχαίας.
11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε δημοπρατήσεις και απ' ευθείας αναθέσεις σε έργα των καποδιστριακών δήμων.
12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο κόστος φορτοεκφόρτωσης στο λιμάνι Πατρών Αχαΐας.
13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται η συνεχής μείωση πολιτικού προσωπικού στο αεροδρόμιο του Αράξου.
14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε προαγωγές δ/ντών στο νοσοκομείο "Αγ. Ανδρέας" Πατρών Αχαΐας.
15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη μελέτη για την κάλυψη του ποταμού "Διακονιάρη".
16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στους υψηλούς λογαριασμούς ΟΤΕ που παρουσιάσθηκαν στην μονάδα τεχνικής υποστήριξης της ΔΕΗ στο Ρίο Αχαΐας.
17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η αύξηση του ποσού που έχει εγκριθεί για την αναβάθμιση του αεροδρομίου Αράξου.
18) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται καθυστέρηση στους προσδιορισμούς πολιτικών και ποινικών υποθέσεων.
19) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η ανέγερση νέου αρχαιολογικού μουσείου στην Πάτρα Αχαΐας.
20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στις ιδιωτικές κλινικές και στα διαγνωστικά κέντρα της Πάτρας που δεν πληρούν τις προϋποθέσεις για την πρόσβαση των ασθενοφόρων του ΕΚΑΒ.
21) Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία το Σωματείο Επαγγελματιών Αεροπορικής Τεχνολογίας "Ο Αετός" ζητεί την επίλυση εργασιακών προβλημάτων που απασχολούν τον κλάδο του.
22) Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία το Εργατοϋπαλληλικό Κέντρο Φωκίδας καταγγέλλει τον "τρομονόμο" και δηλώνει την αντίθεσή του σ' αυτόν.
23) Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία ο Δήμος Ιλίου Αττικής εκφράζει την αντίθεσή του στον τρομονόμο και ζητεί την απόσυρσή του.
24) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία η Νομαρχιακή Αυτοδιοίκηση Χίου ζητεί την επίλυση των προβλημάτων των δημοσίων συγκοινωνιών που εκτελούνται με λεωφορεία στο Νομό Χίου.
25) Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία κάτοικοι του Κάτω Αιγάλεω Αττικής ζητούν την απομάκρυνση των κεραιών κινητής τηλεφωνίας από την περιοχή τους.
26) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία η Δημοτική Επιχείρηση Ύδρευσης - Αποχέτευσης Δήμου Χίου ζητεί τη διαγραφή - ρύθμιση τοκοχρεωλυτικών δόσεων δανείων των ΔΕΥΑ.
27) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία ο κ. Νίκος Στεργιόπουλος, ζητεί την επίλυση κληρονομικού προβλήματος.
28) Ο Βουλευτής Αρκαδίας κ. ΠΕΤΡΟΣ ΤΑΤΟΥΛΗΣ κατέθεσε αναφορά με την οποία ο πρόεδρος του τοπικού συμβουλίου του δημοτικού διαμερίσματος Θάνα Δήμου Τρίπολης ζητεί να αποκατασταθούν σφάλματα και παραλείψεις που προέκυψαν κατά την απογραφή της 18ης/3/01 στην περιοχή του.
29) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Αγροτικός Συνεταιρισμός Άρνισσας ζητεί τη χορήγηση αποζημίωσης στους πληγέντες παραγωγούς από την κακοκαιρία.
30) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία οι Ακρίτες του Πόντου Σταυρούπολης ζητούν τη χορήγηση άδειας λειτουργίας του ραδιοφωνικού σταθμού Ράδιο "Ακρίτες 102,3FM".
31) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Δήμαρχος Αμπελακίων Σαλαμίνας ζητεί τη λήψη μέτρων για τη διάσωση και αναβάθμιση του λιμανιού της αρχαίας Σαλαμίνας.
32) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία η Συντονιστική Επιτροπή κατά των προστίμων του δασαρχείου Σαλαμίνας ζητεί τη διαγραφή των προστίμων που επέβαλε το δασαρχείο σε κατοίκους της Σαλαμίνας.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΏΝ
1. Στην με αριθμό 412/25-5-00 ερώτηση δόθηκε με το υπ' αριθμ. 1423/13-10-00 έγγραφο από τον Υφυπουργό Πολιτισμού η ακόλουθη απάντηση:
"Σε απάντηση της 412/25-5-00 ερώτησης του Βουλευτή κ. Η. Καλλιώρα, σας γνωρίζουμε τα εξής:
Στο πρόγραμμα της Γ.Γ.Α. "ΕΛΛΑΔΑ 2004" που θα υλοποιηθεί περιφερειακά από την Τοπική Αυτοδιοίκηση, εντάσσονται δράσεις για την αναβάθμιση της αθλητικής υποδομής στην Περιφέρεια με νέα έργα και συμπλήρωση των υφισταμένων εγκαταστάσεων, με στόχο την δημιουργία της κατάλληλης υποδομής τόσο για την ανάπτυξη του αθλητισμού στην Περιφέρεια όσο και για την υποστήριξη της διοργάνωσης των Ολυμπιακών Αγώνων του 2004 και την σωστή προετοιμασία των Ελλήνων αθλητών. Τα κριτήρια και οι διαδικασίες ένταξης έργων στο παραπάνω πρόγραμμα περιλαμβάνονται σε σχετική εγκύκλιο της Γ.Γ.Α. που ήδη έχει αρχίσει να αποστέλλεται στους φορείς της Τοπικής Αυτοδιοίκησης, στις Νομαρχίες και στις Περιφέρειες.
Με το πρόγραμμα "ΕΛΛΑΔΑ 2004" η Περιφέρεια και βεβαίως η πρωτεύουσα του Νομού Φθιώτιδας ενισχύεται και επεκτείνεται με έργα τα οποία θα οριστικοποιηθούν και θα ανακοινωθούν ύστερα από την επεξεργασία των προτάσεων που θα κάνουν οι φορείς της Τοπικής Αυτοδιοίκησης με βάση τις οδηγίες της εγκυκλίου.
Ο Υφυπουργός
ΓΙΩΡΓΟΣ ΦΛΩΡΙΔΗΣ"
2. Στην με αριθμό 584/1-6-00 ερώτηση δόθηκε με το υπ' αριθμ. 1433/13-10-00 έγγραφο από τον Υφυπουργό Πολιτισμού η ακόλουθη απάντηση:
"Αναφορικά με την ερώτηση 584/1-6-2000 του Βουλευτή Λάρισας κ. Γεωργίου Γαρουφαλιά, σας γνωρίζουμε ότι στο πρόγραμμα της ΓΓΑ "ΕΛΛΑΔΑ 2004" που θα υλοποιηθεί περιφερειακά από την Τοπική Αυτοδιοίκηση, εντάσσονται δράσεις για την αναβάθμιση της αθλητικής υποδομής στην Περιφέρεια με νέα έργα και συμπλήρωση των υφισταμένων εγκαταστάσεων, με στόχο την δημιουργία της κατάλληλης υποδομής τόσο για την ανάπτυξη του αθλητισμού στην Περιφέρεια όσο και για την υποστήριξη της διοργάνωσης των Ολυμπιακών Αγώνων του 2004 και τη σωστή προετοιμασία των ελλήνων αθλητών. Τα κριτήρια και οι διαδικασίες ένταξης έργων στο παραπάνω πρόγραμμα περιλαμβάνονται σε σχετική εγκύκλιο της ΓΓΑ που ήδη έχει αρχίσει να αποστέλλεται στους φορείς της Τοπικής Αυτοδιοίκησης, στις Νομαρχίες και στις Περιφέρειες.
Παράλληλα, η Οργανωτική Επιτροπή των Ολυμπιακών Αγώνων "ΑΘΗΝΑ 2004 Α.Ε.", σε συνεργασία με τη Γενική Γραμματεία Αθλητισμού, έχει εκδώσει τον Προπονητικό Οδηγό για τους Ολυμπιακούς Αγώνες του 2004, με όλες τις υπάρχουσες αθλητικές εγκαταστάσεις ανά τη χώρα, οι οποίες, σε συνδυασμό με την υπάρχουσα λοιπή υποδομή, μπορούν να χρησιμοποιηθούν για την προετοιμασία των ξένων εθνικών αποστολών για τους Ολυμπιακούς Αγώνες του 2004 σε όλη την περίοδο, από τώρα μέχρι το 2004.
Η υπάρχουσα σοβαρή υποδομή του Νομού της Λάρισας περιλαμβάνεται στον παραπάνω οδηγό που διανέμεται στις διεθνείς Αθλητικές Ομοσπονδίες. Παράλληλα, με το πρόγραμμα "ΕΛΛΑΔΑ 2004", η υποδομή αυτή ενισχύεται και επεκτείνεται με έργα τα οποία θα οριστικοποιηθούν και θα ανακοινωθούν ύστερα από την επεξεργασία των προτάσεων που θα κάνουν οι φορείς της Τοπικής Αυτοδιοίκησης με βάση τις οδηγίες της εγκυκλίου.
Τέλος, όσον αφορά στο σημείο της ερώτησης για τη διεξαγωγή αθλημάτων των Ολυμπιακών Αγώνων στο Νομό Λάρισας, σημειώνεται ότι σύμφωνα με το άρθρο 38 του Καταστατικού Χάρτη (Οlympic Charter) της Διεθνούς Ολυμπιακής Επιτροπής, τη διοργάνωση των Ολυμπιακών Αγώνων, αναλαμβάνει πόλη, που καταθέτει και την υποψηφιότητα, και όχι χώρα. Όλα τα Ολυμπιακά Αθλήματα, διοργανώνονται και διεξάγονται αποκλειστικά στην οργανώτρια πόλη, και στην περιφέρειά της.
Εξαίρεση του παραπάνω κανόνα αποτελούν μόνο οι προκριματικοί αγώνες ποδοσφαίρου, οι οποίοι λαμβάνουν χώρα τόσο στη διοργανώτρια πόλη όσο και (συγχρόνως) σε τέσσερις (4) άλλες πόλεις της χώρας, καθώς και ειδικές περιπτώσεις όπως της ιστιοπλοΐας, όπου εφόσον η υποψήφια πόλη δεν διαθέτει ακτές, τότε για το συγκεκριμένο άθλημα προτείνεται άλλη, πλησιέστερα ευρισκομένη, παραθαλάσσια πόλη, με την προϋπόθεση ότι οι σχετικές προτάσεις περιλαμβάνονται στο φάκελο υποψηφιότητας και τίθενται υπόψη της Επιτροπής Αξιολόγησης της ΔΟΕ πριν την τελική επιλογή της πόλης που θα αναλάβει τους Αγώνες.
Η τήρηση του Καταστατικού Χάρτη της ΔΟΕ είναι συμβατική υποχρέωση τόσο της πόλης των Αθηνών όσο και τη Ελληνικής Ολυμπιακής Επιτροπής που υπέγραψαν την σύμβαση για τη διοργάνωση των Ολυμπιακών Αγώνων του 2004, με τη ΔΟΕ και με την έννοια αυτή, δεν υπάρχει δυνατότητα αλλαγής της χωροθέτησης αθλημάτων και μεταφοράς τους σε πόλεις εκτός Αθηνών.
Στο πρόγραμμα των προκριματικών αγώνων ποδοσφαίρου, έχει περιληφθεί το ΠΑΝΘΕΣΣΑΛΙΚΟ ΣΤΑΔlΟ που θα γίνει στην περιοχή του Δήμου Ν. Ιωνίας Βόλου και το οποίο μεταολυμπιακά θα αποτελέσει μια από τις κύριες αθλητικές εγκαταστάσεις της χώρας στην Περιφέρεια για τη διεξαγωγή σημαντικών αθλητικών εκδηλώσεων διεθνούς επιπέδου.
Ο Υφυπουργός
ΓΙΩΡΓΟΣ ΦΛΩΡΙΔΗΣ"
3. Στην με αριθμό 674/9-6-00 ερώτηση δόθηκε με το υπ'αριθμ. 1435/13-10-00 έγγραφο από τον Υφυπουργό Πολιτισμού η ακόλουθη απάντηση:
"Σε απάντηση της 674/9-6-2000 ερώτησης του Βουλευτή κ. Σ. Σπύρου, σας γνωρίζουμε ότι στο πρόγραμμα της Γ.Γ.Α. "ΕΛΛΑΔΑ 2004" που θα υλοποιηθεί περιφερειακά από την Τοπική Αυτοδιοίκηση, εντάσσονται δράσεις για την αναβάθμιση της αθλητικής υποδομής στην Περιφέρεια με νέα έργα και συμπλήρωση των υφισταμένων εγκαταστάσεων, με στόχο την δημιουργία της κατάλληλης υποδομής τόσο για την ανάπτυξη του αθλητισμού στην Περιφέρεια όσο και για την υποστήριξη της διοργάνωσης των Ολυμπιακών Αγώνων του 2004 και τη σωστή προετοιμασία των Ελλήνων αθλητών. Τα κριτήρια και οι διαδικασίες ένταξης έργων στο παραπάνω πρόγραμμα περιλαμβάνονται σε σχετική εγκύκλιο της Γ.Γ.Α. που ήδη έχει αρχίσει να αποστέλλεται στους φορείς της Τοπικής Αυτοδιοίκησης, στις Νομαρχίες και στις Περιφέρειες.
Παράλληλα, η Οργανωτική Επιτροπή των Ολυμπιακών Αγώνων "ΑΘΗΝΑ 2004 Α.Ε.", σε συνεργασία με τη Γενική Γραμματεία Αθλητισμού, έχει εκδώσει τον Προπονητικό οδηγό για τους Ολυμπιακούς Αγώνες του 2004, με όλες τις υπάρχουσες αθλητικές εγκαταστάσεις ανά τη χώρα, οι οποίες, σε συνδυασμό με την υπάρχουσα λοιπή υποδομή, μπορούν να χρησιμοποιηθούν για την προετοιμασία των ξένων Εθνικών αποστολών για τους Ολυμπιακούς Αγώνες του 2004 σε όλη την περίοδο, από τώρα μέχρι το 2004.
Η υπάρχουσα υποδομή του Νομού της Κέρκυρας περιλαμβάνεται στον παραπάνω οδηγό που διανέμεται στις διεθνείς Αθλητικές Ομοσπονδίες. 
Παράλληλα, με το πρόγραμμα "ΕΛΛΑΔΑ 2004", η υποδομή αυτή ενισχύεται και επεκτείνεται με έργα τα οποία θα οριστικοποιηθούν και θα ανακοινωθούν ύστερα από την επεξεργασία των προτάσεων που θα κάνουν οι φορείς της Τοπικής Αυτοδιοίκησης με βάση τις οδηγίες της εγκυκλίου.
Τέλος, όσον αφορά στο σημείο της ερώτησης για τη διεξαγωγή αθλημάτων των Ολυμπιακών Αγώνων στην Κέρκυρα και γενικά στην περιοχή των Ιονίων Νήσων, σημειώνεται ότι σύμφωνα με το άρθρο 38 του Καταστατικού Χάρτη (olympic charter) της Διεθνούς Ολυμπιακής Επιτροπής, τη διοργάνωση των Ολυμπιακών Αγώνων, αναλαμβάνει πόλη, που καταθέτει και την υποψηφιότητα, και όχι χώρα. Όλα τα Ολυμπιακά Αθλήματα, διοργανώνονται και διεξάγονται αποκλειστικά στην οργανώτρια πόλη, και στην περιφέρειά της.
Εξαίρεση του παραπάνω κανόνα αποτελούν μόνο οι προκριματικοί αγώνες ποδοσφαίρου, οι οποίοι λαμβάνουν χώρα τόσο στη διοργανώτρια πόλη όσο και (συγχρόνως) σε τέσσερις (4) άλλες πόλεις της χώρας, καθώς και ειδικές περιπτώσεις όπως της ιστιοπλοΐας, όπου εφόσον η υποψήφια πόλη δεν διαθέτει ακτές, τότε για το συγκεκριμένο άθλημα προτείνεται άλλη, πλησιέστερα ευρισκομένη, παραθαλάσσια πόλη, με την προϋπόθεση ότι οι σχετικές προτάσεις περιλαμβάνονται στο φάκελο υποψηφιότητας και τίθενται υπόψη της Επιτροπής Αξιολόγησης της ΔΟΕ πριν την τελική επιλογή της πόλης που θα αναλάβει τους Αγώνες.
Η τήρηση του Καταστατικού Χάρτη της ΔΟΕ είναι συμβατική υποχρέωση τόσο της πόλης των Αθηνών όσο και τη Ελληνικής Ολυμπιακής Επιτροπής που υπέγραψαν την σύμβαση για τη διοργάνωση των Ολυμπιακών Αγώνων του 2004, με τη ΔΟΕ και με την έννοια αυτή, δεν υπάρχει δυνατότητα αλλαγής της χωροθέτησης αθλημάτων και μεταφοράς τους σε πόλεις εκτός Αθηνών.
Ο Υφυπουργός
ΓΙΩΡΓΟΣ ΦΛΩΡΙΔΗΣ"
4. Στην με αριθμό 728/14-6-2000 ερώτηση δόθηκε με το υπ' αριθμ. 1440/13-10-2000 έγγραφο από τον Υφυπουργό Πολιτισμού η ακόλουθη απάντηση: 
"Σε απάντηση της 728/14/6/00 ερώτησης του Βουλευτή κ. Π. Ψωμιάδη, σας γνωρίζουμε ότι:
Ο Ελληνικός αθλητισμός διανύει περίοδο διαρκούς Άνοιξης. Οι διακρίσεις των αθλητών μας σε όλα τα αθλήματα μεταξύ των οποίων οι πρόσφατες κορυφαίες επιτυχίες στους Ολυμπιακούς αγώνες του Σίδνεϋ, μας κάνουν Εθνικά υπερήφανους.
Για την επίτευξη αυτών των λαμπρών επιτυχιών, απαιτήθηκε από το 1981 μέχρι σήμερα, όραμα λεπτομερής σχεδιασμός, συνεργασία της Πολιτείας και των θεσμικών της οργάνων με τις Ομοσπονδίες και προπαντός πολύμορφη στήριξη των αθλητών, των προπονητών τους καθώς και του πρωτοκύτταρου του Ελληνικού αθλητισμού των Σωματείων.
Για την ενίσχυση των Σωματείων του Ερασιτεχνικού αθλητισμού από την Γ.Γ.Α διατέθηκε συνοπτικά το 1999 το ποσόν των 8,5 δισεκατομμυρίων δραχμών, το οποίο και αποτελεί την συμβολή της Πολιτείας στην ομαλή λειτουργία τους.
Τα ποσά αυτά διατίθενται με βάση σταθερά και εκ των προτέρων γνωστά κριτήρια με τρόπο ώστε να διασφαλίζεται ισοτιμία και διαφάνεια. Όλες αυτές οι λειτουργίες κατοχυρώνονται νομοθετικά μέσα από τις διατάξεις του αθλητικού Νόμου, που ψηφίστηκε πρόσφατα στη Βουλή.
Εκτός των πλαισίων του αθλητικού Νόμου, η οικονομική ενίσχυση των αθλητικών Σωματείων είναι όντως ευεργετική, αλλά βρίσκεται εκτός των πλαισίων των αρμοδιοτήτων μας και των ευθυνών μας εξεταζόμενη προφανώς με κανόνες ευρύτερου κοινωνικού συμφέροντος.
Ο Υφυπουργός
ΓΙΩΡΓΟΣ ΦΛΩΡΙΔΗΣ"
5. Στην με αριθμό 1596/26-7-2000 ερώτηση δόθηκε με το υπ' αριθμ. 1459/13-10-2000 έγγραφο από τον Υφυπουργό Πολιτισμού η ακόλουθη απάντηση: 
"Σε απάντηση της ερώτησης 1596/26-7-2000 του Βουλευτή κ. Ν. Νικολόπουλου, σας γνωρίζουμε τα εξής:
Η κατασκευή του συγκεκριμένου αυτοκινητοδρομίου Χαλανδρίτσας Ν. Αχαΐας (προτεινόμενος προϋπολογισμός 2.000.000.000 δρχ.) είχε συμπεριληφθεί στην από 25/2/00 πρόταση της Υπηρεσίας μας προς το ΥΠΕΘΟ, προκειμένου να ενταχθεί στο Πρόγραμμα Δημοσίων Επενδύσεων έτους 2000.
Πλην όμως η ανωτέρω πρόταση δεν εγκρίθηκε τελικά από το Υπουργείο Εθνικής Οικονομίας.
Ο Υφυπουργός
ΓΙΩΡΓΟΣ ΦΛΩΡΙΔΗΣ"
6. Στην με αριθμό 1802/17-8-2000 ερώτηση δόθηκε με το υπ' αριθμ. 97/2-10-2000 έγγραφο από την Υφυπουργό Ανάπτυξης η ακόλουθη απάντηση: 
"Σε απάντηση της ερώτησης 1802/17-8-00 του Βουλευτή κ. Παναγιώτη Λαφαζάνη με θέμα "Η κερδοσκοπία σε βάρος των καταναλωτών με τις τιμές βενζίνης από τις εταιρίες πετρελαιοειδών", σας γνωρίζουμε τα εξής:
"Όπως είναι γνωστό από το 1992 (ν. 2008) οι τιμές των υγρών καυσίμων διαμορφώνονται ελεύθερα από τους ασκούντες την εμπορία τους.
Οι ενδεικτικές τιμές των υγρών καυσίμων που ανακοινώνονται από το Υπουργείο μας δεν είναι και υποχρεωτικά εφαρμόσιμες από τους διακινητές αυτών, λειτουργούν όμως ως μέτρο σύγκρισης και προσανατολισμού των καταναλωτών έτσι ώστε οι πραγματικά διαμορφούμενες από τους πρατηριούχους τιμές να τις προσεγγίζουν στο μέτρο του δυνατού.
Από την Υφυπουργό Ανάπτυξης, με εγκύκλιό της, είχε ζητηθεί από τις αρμόδιες Υπηρεσίες των Νομαρχιακών Αυτοδιοικήσεων η εντατικοποίηση των ελέγχων στην αγορά των υγρών καυσίμων, προκειμένου να διαπιστωθούν τυχόν φαινόμενα κερδοσκοπίας σε βάρος των καταναλωτών.
Από τους ελέγχους που διενεργήθηκαν διαπιστώθηκαν σε πρατήρια καυσίμων αυξήσεις στις τιμές οι οποίες ξεπερνούσαν εκείνες που προέκυπταν λόγω των διεθνών τιμών και της ισοτιμίας του δολαρίου.
Ο Υπουργός Ανάπτυξης παρέπεμψε τα αναφερόμενα πρατήρια στην Επιτροπή Ανταγωνισμού προκειμένου η εν λόγω Επιτροπή, ύστερα από σχετική έρευνα να εξετάσει όλο το φάσμα εμπορίας και διάθεσης πετρελαιοειδών και να επιβάλει τις νόμιμες κυρώσεις σε περίπτωση που διαπιστωθεί παράβαση των διατάξεων περί Ανταγωνισμού.
Πέραν των προαναφερομένων επισημαίνουμε και την λήψη των μέτρων που εξήγγειλε ο Υπουργός Ανάπτυξης κ. Χριστοδουλάκης, ο οποίος αναφέρθηκε:
α) Στην ανακοίνωση των ενδεικτικών τιμών των υγρών καυσίμων σε ημερήσια βάση έναντι των εβδομαδιαίων.
β) Στην καθιέρωση υποχρέωσης, στο άμεσο μέλλον, των πρατηριούχων για την έκδοση αποδείξεων λιανικής από ταμειακές μηχανές κατά την πώληση υγρών καυσίμων μέσω αντλιών.
γ) Στη συγκρότηση μικτών συνεργείων υπαλλήλων του Υπουργείου Ανάπτυξης και του ΣΔΟΕ για την παρακολούθηση της τήρησης των αποθεμάτων ασφαλείας των πετρελαιοειδών προϊόντων που έχουν υποχρέωση να τηρούν οι εταιρείες εμπορίας αλλά και στον έλεγχο των πρατηρίων και χώρων αποθήκευσης. Οι έλεγχοι των μικτών συνεργείων συνεχίζονται και με βάση τα μέχρι σήμερα πορίσματα των ελέγχων αυτών αφαιρέθηκαν άδειες λειτουργίας πρατηρίων και αποθηκών υγρών καυσίμων, που δεν τηρούσαν τις κείμενες διατάξεις.
Το Υπουργείο μελετά τη διεύρυνση της πρόσβασης στα Διϋλιστήρια περισσοτέρων διακινητών εκτός δηλαδή των εταιριών εμπορίας με προϋποθέσεις που θα καθορισθούν νομοθετικά.
Με αυτά τα μέτρα αναμένεται η βελτίωση και ο εκσυγχρονισμός της αγοράς των υγρών καυσίμων ώστε να λειτουργήσει περαιτέρω ο ανταγωνισμός, σε όφελος των καταναλωτών αλλά και της εθνικής οικονομίας γενικότερα.
Η Υφυπουργός
ΜΙΛΕΝΑ ΑΠΟΣΤΟΛΑΚΗ"
7. Στην με αριθμό 1815/22-8-2000 ερώτηση δόθηκε με το υπ' αριθμ. 3454/13-10-2000 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 
"Αναφορικά με την ερώτηση 1815/22-8-2000 που κατέθεσε η Βουλευτής κα Σοφία Καλαντζάκου σχετικά με την αντιπλημμυρική προστασία του Νομού Μεσσηνίας και κατά το μέρος που αφορά αρμοδιότητα του ΥΠΕΣΔΔΑ, σας γνωρίζουμε τα εξής:
Σχετικά με τις άμεσες ενέργειες προληπτικής αντιμετώπισης καταστροφών από πλημμύρες ενόψει της επερχόμενης χειμερινής περιόδου, η Κυβέρνηση και ειδικότερα το ΥΠ.ΕΣ.Δ.Δ.Α./Γ.Γ.Π.Π. εξέδωσε την 3063/2/30-8-2000 εγκύκλιο με την οποία περιγράφεται δέσμη μέτρων για την αντιμετώπιση τέτοιων καταστροφικών φαινομένων.
Η Νομαρχιακή Αυτοδιοίκηση Μεσσηνίας σε συνεργασία με τους ΟΤΑ έχει καταγράψει τις ανάγκες και επεμβάσεις που απαιτούνται να γίνουν στα ρέματα (κατασκευή τεχνικών, καθαρισμού, διαπλάτυνσης, εκβαθύνσεις κλπ.) ώστε να εξασφαλισθεί η αντιπλημμυρική προστασία και να αποφευχθούν δυσάρεστες καταστάσεις από πλημμύρες σε οικισμούς και καλλιέργειες.
Τα έργα αντιπλημμυρικής προστασίας στην Άνω Μεσσηνία έχουν ανατεθεί και εκτελούνται με ευθύνη της ΔΕΚΕ της Γενικής Περιφέρειας Πελοποννήσου.
Όσον αφορά την κατασκευή συμπληρωματικών αντιπλημμυρικών έργων στην περιοχή της Άνω Μεσσηνίας η ΔΕΚΕ Τρίπολης συνέταξε μελέτη για την αντιπλημμυρική προστασία των περιοχών τ. κοιν. Φίλια - Αυδανίας σε συνεννόηση με υπηρεσιακούς και τοπικούς παράγοντες της περιοχής. Η δημοπρασία του έργου έγινε στις 18-9-2000.
Ειδικότερες πληροφορίες για τα θιγούμενα στην ως άνω ερώτηση, αρμόδια να σας απαντήσουν είναι τα συνερωτώμενα Υπουργεία ΠΕΧΩΔΕ και Γεωργίας.
Ο Υφυπουργός
ΚΩΝΣΤΑΝΤΙΝΟΣ ΚΑΪΣΕΡΛΗΣ"
8. Στην με αριθμό 1833/22-8-00 ερώτηση δόθηκε με το υπ' αριθμ. 716/6-10-00 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην ερώτηση 1833/22-8-00 που κατατέθηκε στη Βουλή από τους Βουλευτές κυρίους Θαν. Λεβέντη και κα Ασημ. Ξηροτύρη - Αικατερινάρη σχετικά με την διαμόρφωση του υγειονομικού χάρτη της Θεσσαλονίκης , σας γνωρίζουμε ότι:
Η αναμόρφωση των υπηρεσιών παροχής υγείας στην Περιφέρεια της Κεντρικής Μακεδονίας θα γίνει μέσα από τον νέο υγειονομικό χάρτη με την ανακατανομή, τη μεταφορά και την κατάργηση κλινικών, καθώς και την εξειδίκευση ορισμένων νοσοκομείων.
Στις άμεσες προτεραιότητες του Υπουργείου εντάσσονται η κάλυψη των αναγκών σε νοσηλευτικό προσωπικό, η δημιουργία εξειδικευμένων μονάδων και η αναβάθμιση του διοικητικού προσωπικού.
Στην κατεύθυνση αυτή το Νοσοκομείου "ΠΑΠΑΓΕΩΡΓΙΟΥ" θα τεθεί σε πλήρη λειτουργία εντός της επόμενης διετίας, από το επίπεδο του 60% που λειτουργεί σήμερα.
Σχετικά με τις αποσπάσεις των γιατρών του Γ. Νοσοκ. "Αγ. Παύλος" αυτές έχουν γίνει για την κάλυψη υπηρεσιακών αναγκών.
Η Υφυπουργός
Χ. ΣΠΥΡΑΚΗ"
9. Στην με αριθμό 1956/28-8-00 ερώτηση δόθηκε με το υπ' αριθμ. 3128/13-10-00 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης, η ακόλουθη απάντηση:
"Απαντώντας στην ερώτηση 1956/28-8-00 που κατατέθηκε στη Βουλή από τους Βουλευτές κυρίους Π. Κρητικό και Στ. Παπαθεμελή, σχετικά με την αντιμετώπιση των προβλημάτων από τις καταστροφικές πυρκαγιές των παραμεθόριες περιοχών στην Ήπειρο και στη Σάμο και τα μέτρα που πρέπει να ληφθούν για την αποκατάσταση αυτών, σας γνωρίζουμε τα εξής:
Στην περιοχή της Ηπείρου παρά το δύσβατο της περιοχής, την ύπαρξη ναρκοπεδίων, την έλλειψη συνεννόησης με την Αλβανική πλευρά και τις δυσμενείς καιρικές συνθήκες, καταβλήθηκε μεγάλη προσπάθεια κατάσβεσης της φωτιάς από την Πυροσβεστική Υπηρεσία. Αν και οι δυνάμεις πυρόσβεσης επιχειρούσαν στην καταστολή μεγάλων πυρκαγιών που ήδη είχαν εκδηλωθεί στο Κεντρικό Ζαγόρι και στην Κόνιτσα, ο μηχανισμός αντιμετώπισης των πυρκαγιών ενεργοποιήθηκε άμεσα. Οι δυνάμεις πυρόσβεσης βοηθήθηκαν μάλιστα στο δύσκολο τους από τον ντόπιο πληθυσμό εκατέρωθεν των συνόρων, τουλάχιστον ως προς την μη επέκτασή τους.
Το ενδιαφέρον της Κυβέρνησης από την πρώτη στιγμή ήταν άμεσο και πολλαπλό. Εκτός των πάγιων μέτρων, η Κυβέρνηση εξήγγειλε "Ειδικό Αναπτυξιακό Πρόγραμμα για τις πυρόπληκτες περιοχές" το οποίο και έτυχε καθολικής αποδοχής των κατοίκων. Η Γ.Γ. Περιφέρειας Ηπείρου και η Ν. Α. Ιωαννίνων σε συνεργασία με τις κεντρικές υπηρεσίες έχουν αναλάβει την υλοποίηση και τον συντονισμό των μέτρων. Άμεση προτεραιότητα της κυβέρνησης για το επόμενο διάστημα είναι η επαναφορά της περιοχής στους φυσιολογικούς της ρυθμούς, καθώς και η οικονομική αναζωογόνησή της. Ήδη οι συναντήσεις με τους κατοίκους της περιοχής και τους εμπλεκόμενους φορείς σχετικά με την εξειδίκευση των μέτρων και την άμεση υλοποίησή τους βρίσκονται στο τελικό στάδιο.
Στις πυρόπληκτες περιοχές στης Περιφέρειας Ηπείρου εγκαθίστανται προκατασκευασμένα σπίτια, πραγματοποιείται η διαδικασία συλλογής στοιχείων και εξατομίκευσης ζημιών και διανέμεται στους δικαιούχους το επίδομα άμεσης βοήθειας.
Έχει συσταθεί και εδρεύει στην Αγία Μαρίνα "Ειδικό γραφείο εξυπηρέτησης πληγέντων" με σκοπό την άμεση διεκπεραίωση και επίλυση των προβλημάτων που καθημερινά ανακύπτουν.
Βρίσκονται σε εξέλιξη οι μελέτες κατασκευής των απαιτούμενων αντιπλημμυρικών έργων, κυρίως κοντά σε οικισμούς που υπάρχει πιθανότητα να πληγούν καθώς και η διαδικασία κήρυξης των περιοχών σε αναδασωτέες.
'Οσον αφορά τη νήσο Σάμο κατά την επίσκεψη του κυβερνητικού κλιμακίου ανακοινώθηκε ότι τίθεται στη διάθεση του Νομού για την αντιπλημμυρική προστασία το ποσό του 1 δισ. (1.000.000.000) δρχ.
Η Περιφέρεια Βορείου Αιγαίου προγραμματίζει τη διάθεση, μέσω του Γ' Κοινοτικού Πλαισίου Στήριξης, κονδυλίων για την συνολική αποκατάσταση του φυσικού περιβάλλοντος και την αντιπλημμυρική προστασία της περιοχής. Στο πλαίσιο αυτό η Περιφέρεια προωθεί στο ΠΕΠ 2000 - 2006 Βορείου Αιγαίου και αντιδιαβρωτικά έργα συνολικού προτεινόμενου προϋπολογισμού 911 εκ. (911.000.000) δρχ. βάση σχετικών μελετών οι οποίες βρίσκονται στο στάδιο του ελέγχου από τους τεχνικούς συμβούλους της Περιφέρειας.
Έχουν ολοκληρωθεί οι μελέτες για τα αντιπλημμυρικά έργα των ορεινών όγκων, συνολικού προϋπολογισμού 530 εκ. (530.000.000) δρχ. και αναμένεται η πίστωση προκειμένου να προχωρήσουν οι διαγωνισμοί δημοπράτησης, ενώ η Νομαρχία πραγματοποιεί τις επείγουσες εργασίες καθαρισμού των χειμάρρων προϋπολογισμού 70 εκατ. (70.000.000) δρχ.
Βρίσκεται σε εξέλιξη το έργο εξατομίκευσης ζημιών του αγροτικού τομέα, και έχει ήδη προχωρήσει η υλοποίηση των μέτρων για τη στήριξη της κτηνοτροφίας - μελισσοκομίας με τη χορηγία πίστωσης 112 εκατ. (112.000.000) δρχ.
Πέρα από τα παραπάνω μέτρα, η υποδομή των πυρόπληκτων περιοχών ενισχύσεται με τη λήψη των παρακάτω μέτρων:
1. Οριοθέτηση και οργάνωση ζωνών παραγωγικών δραστηριοτήτων.
2.Υπαγωγή της περιοχής στα ειδικά αυξημένα κίνητρα που προβλέπονται για τις φθίνουσες περιοχές.
3. Αποκατάσταση των ζημιών του παραγωγικού ιστού με τις ειδικές ενισχύσεις για κάθε παραγωγική μονάδα.
4. Χρηματοδότηση της διενέργειας επειγουσών μελετών για έργα αντιπλημμυρικά.
5. Χρηματοδότηση προγραμμάτων οικιστικής και χωροταξικής ανάπλασης κατεστραμμένων οικιστικών περιοχών.
6. Χρηματοδότηση των έργων αποκατάστασης κατεστραμμένων δικτύων
Παράλληλα, στα πλαίσια στήριξης των τουριστικών εκμεταλλεύσεων περιλαμβάνονται και τα παρακάτω μέτρα:
1. Παρακολούθηση της τουριστικής αγοράς όλη την τουριστική περίοδο και σύνταξη έκθεσης μετά το τέλος της.
2. Λήψη μέτρων στήριξης του τουρισμού, που προέρχεται από τις διεθνείς αγορές.
3. Ειδικό πρόγραμμα κοινωνικού τουρισμού, με ισχύ από τώρα ως το τέλος του έτους. Το πρόγραμμα θα περιλαμβάνει αυξημένη κρατική συμμετοχή στη δαπάνη και υψηλό αριθμό δικαιούχων.
4. Έκτακτο πρόγραμμα τουριστικής προβολής, σε συνεργασία με τη Νομαρχιακή Επιτροπή Τουριστικής Προβολής.
5. Ενίσχυση των πόρων για διαφημιστική προβολή του τουρισμού στις πληγείσες περιοχές.
Για τα άλλα θέματα που θίγονται στην ανωτέρω ερώτηση, αρμόδια να σας απαντήσουν είναι τα Υπουργεία Γεωργίας και Δημοσίας Τάξης.
Ο Υφυπουργός
ΚΩΝΣΤΑΝΤΙΝΟΣ ΚΑΪΣΕΡΛΗΣ"
10) Στην με αριθμό 2018/30-8-00 ερώτηση δόθηκε με το υπ' αριθμ . 3148/13-10-00 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 2018/30-8-00 που κατατέθηκε στη Βουλή από την Βουλευτή κ. Κ. Παπακώστα, σχετικά με την πρόσφατη πυρκαγιά στην περιοχή της Πεντέλης κατά το τμήμα που αφορά το ΥΠ.ΕΣ.Δ.Δ.Α. σας γνωρίζουμε τα εξής:
Αμέσως μόλις ανιχνεύθηκε η πυρκαγιά, ενημερώθηκαν όλοι οι αρμόδιοι φορείς. Ο μηχανισμός καταστολής λειτούργησε αποτελεσματικά και συντονισμένα σε όλα τα επίπεδα: Ο.Τ.Α., Νομαρχία, Περιφέρεια, Πυροσβεστική Υπηρεσία κλπ. Η Περιφέρεια ζήτησε τη συνδρομή και άλλων υπηρεσιών τόσο του ιδιωτικού (ΑΤΤΙΚΗ ΟΔΟΣ), όσο και του ευρύτερου δημόσιου τομέα: (ΕΥΔΑΠ, ΕΚΟ) καθώς και ιδιωτών. Παράλληλα στο έργο της κατάσβεσης της φωτιάς συνέβαλαν αποτελεσματικά βυτιοφόρα και πυροσβεστικά οχήματα των ΟΤΑ της Περιφέρειας Αττικής με αποτέλεσμα, με το πρώτο φως, τα πυροσβεστικά αεροπλάνα ολοκλήρωσαν την κατάσβεση.
Ως προς την προληπτική προετοιμασία για την αντιτώπιση των δασικών πυρκαγιών θα πρέπει να σημειωθούν τα παρακάτω:
Πριν από την έναρξη της αντιπυρικής περιόδου το ΥΠ.ΕΣ. Δ.Δ.Α/Γ.Γ.Π.Π. σε συνεργασία με τους υπόλοιπους αρμόδιους φορείς: Περιφέρειες, Νομαρχιακές Αυτοδιοικήσεις και ΟΤΑ Α' βαθμού, εξέδωσε την εγκύκλιο 804/1/10-3-00 με την οποία περιγράφονται δέσμη μέτρων προκειμένου να βοηθήσουν την οργάνωση του αντιπυρικού αγώνα και την αντιμετώπιση των δασικών πυρκαγιών το φετινό καλοκαίρι.
Από την αρχή της αντιπυρικής περιόδου το ΥΠ.ΕΣ.Δ.Δ.Α., πέρα των χρηματοδοτήσεων του Υπουργείου Γεωργίας, έχει έγκαιρα χρηματοδοτήσει τις Περιφέρειες του κράτους με ποσό 2 δισ. δραχμών για όλες τις απαραίτητες παρεμβάσεις που έπρεπε να γίνουν στους χώρους των χωματερών (περίφραξη, αντιπυρική ζώνη, κλπ.), στα περιαστικά δάση, σε δημόσιους και ιδιωτικούς χώρους αστικών περιοχών κλπ., καθώς και για την κάλυψη εκτάκτων αναγκών από πιθανές πυρκαγιές (εθελοντικών ομάδων, μίσθωσης ιδιωτικών μηχανημάτων κλπ.).
Το ΥΠ.ΕΣ.Δ.Δ.Α./Γ.Γ.Π.Π. χρηματοδότησε πριν από την έναρξη της αντιπυρικής περιόδου τις εθελοντικές οργανώσεις της χώρας προκειμένου να ανταποκριθούν στην αποστολή τους μέσα από την συνεργασία με το Πυροσβεστικό Σώμα και την Τοπική Αυτοδιοίκηση. Ταυτόχρονα επεξεργάζεται νομοθετική ρύθμιση για τον εθελοντισμό προκειμένου να συμμετέχουν, συνεργαζόμενοι με το Πυροσβεστικό Σώμα και την Αυτοδιοίκηση και δίνοντάς τους τα κατάλληλα κίνητρα, στον αγώνα για την αντιμετώπιση των δασικών πυρκαγιών.
Το ΥΠ.ΕΣ.Δ.Δ.Α./Γ.Γ.Π.Π. με το 2313/11-7-00 έγγραφο που προέβη στην α) Μίσθωση υδροφόρων οχημάτων από τις Δημοτικές αρχές πέρα εκείνων που ήδη διαθέτουν, β) Μίσθωση, εφόσον απαιτηθεί, από τις Ν.Α. και Ο.Τ.Α. των καταγεγραμμένων βαρέων οχημάτων, γ) Αύξηση του ρυθμού περιπολιών σε όλη την επικράτεια, ενίσχυση των εποχούμενων συνεργείων των Δημόσιων Οργανισμών, δ) Κατάσταση πλήρους ετοιμότητας, σε 24ωρη βάση, του προσωπικού όλων των βαθμίδων της διοίκησης και της αυτοδιοίκησης.
Με την 1589/30-5-00 απόφαση της Υπουργού Εσωτερικών, απαγορεύτηκε η κυκλοφορία σε δασικές και γενικά ευπαθείς περιοχές κατά την εκτίμηση και κρίση του ΣΝΟ. Η ενίσχυση του μέτρου αυτού κρίθηκε απαραίτητη σύμφωνα με το έγγραφό μας 2248/7-7-00 προς τις Περιφέρειες και Νομαρχιακές Αυτοδιοικήσεις του Κράτους. Ειδικότερα η επιτήρηση από στρατιωτικά τμήματα πραγματοποιείται μέχρι και σήμερα.
Ο Υφυπουργός
ΚΩΝΣΤΑΝΤΙΝΟΣ ΚΑΪΣΕΡΛΗΣ"
11. Στην με αριθμό 2067/1-9-00 ερώτηση δόθηκε με το υπ' αριθμ. 3151/13-10-00 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 2067/1-9-2000 που κατατέθηκε στη Βουλή από το Βουλευτή κ. Σάββα Τσιτουρίδη, σχετικά με την προβολή τηλεοπτικών μηνυμάτων για την πρόληψη και καταστολή των δασικών πυρκαγιών κατά το τμήμα που αφορά το ΥΠ.ΕΣ.Δ.Δ.Α. σας γνωρίζουμε τα εξής:
Ένα πολύ σημαντικό ποσοστό όλων των δασικών πυρκαγιών οφείλεται στην ανθρώπινη απροσεξία ή στον εμπρησμό. Αν περιορίζαμε τους δύο παραπάνω παράγοντες θα περιορίζαμε έτσι και τις περισσότερες δασικές πυρκαγιές. Οι δασικές πυρκαγιές μπορούν να περιοριστούν με τη βοήθεια της σωστής εκπαίδευσης. Επομένως κύρια προτεραιότητα στον τομέα πρόληψης των δασικών πυρκαγιών είναι η εκπαίδευση του μεγαλύτερου δυνατού αριθμού ανθρώπων στα μέσα πρόληψης των πυρκαγιών και παράλληλα καλλιεργώντας την ιδέα της μεγάλης αξίας που έχει για τους ίδιους ο δασικός πλούτος της χώρας μας. Ανεξάρτητα από τον αριθμό και την έκταση των δασικών πυρκαγιών θεωρούμε ότι η ευαισθητοποίηση των πολιτών σε ανάλογα θέματα είναι πολύ σημαντική για την αντιμετώπιση των δασικών πυρκαγιών και ειδικά στη χώρα μας που ο εθελοντισμός δεν είναι ιδιαίτερα αναπτυγμένος. Μάλιστα στα πλαίσια των διεθνών μας υποχρεώσεων απέναντι στην Ευρωπαϊκή Ένωση και στο ΝΑΤΟ η συνεχής ενημέρωση των πολιτών σε θέματα δασοπροστασίας είναι επιβεβλημένη. Να σημειωθεί ότι παρά την μεγάλη προσπάθεια της Ελληνικής Πολιτείας για την ευαισθητοποίηση των πολιτών στην προστασία των δασών, η αντιπολίτευση επανειλημμένως επικρίνει την Κυβέρνηση για την μη ενημέρωση των πολιτών.
Στα πλαίσια αυτά το ΥΠΕΣΔΔΑ/Γ.Γ.Π.Π. συνεργάζεται με όλους τους αρμόδιους φορείς προκειμένου να διαμορφωθεί νομικό πλαίσιο εθελοντισμού ώστε να διατεθούν ανάλογες πιστώσεις για την στήριξη των εθελοντικών ομάδων αντιμετώπισης εκτάκτων αναγκών. Παράλληλα ενισχύονται οικονομικά εθελοντικές ομάδες σε περιοχές όπου έχει αναπτυχθεί ο εθελοντισμός. Επίσης, κατόπιν ευρείας Υπουργικής Σύσκεψης που έλαβε χώρα την 25 Μαΐου 2000 με αντικείμενο την πρόληψη και αντιμετώπιση των πυρκαγιών αποφασίστηκε, μεταξύ των άλλων, καμπάνια ενημέρωσης και ευαισθητοποίησης των πολιτών για την πρόληψη και την καταστολή των δασικών πυρκαγιών. Το ΥΠΕΣΔΔΑ/Γ.Γ.Π.Π. σε συνεργασία με το Πυροσβεστικό Σώμα πραγματοποιεί κοινή καμπάνια ενημέρωσης και εθελοντικής συμμετοχής των πολιτών στην προσπάθεια πρόληψης και καταστολής των δασικών πυρκαγιών.
Ο κάθε πολίτης πρέπει να γνωρίζει συνειδητά την ανάγκη για την καλή προστασία του δάσους. Η καλλιέργεια της εκτίμησης για την μεγάλη αξία που έχει ο δασικός πλούτος της χώρας θα βοηθήσει σημαντικά στον περιορισμό των δασικών πυρκαγιών. Έτσι ο πολίτης γίνεται σύμμαχος στην εκστρατεία των αρμόδιων φορέων για τον περιορισμό των δασικών πυρκαγιών.
Ο Υφυπουργός
ΚΩΝΣΤΑΝΤΙΝΟΣ ΚΑΪΣΕΡΛΗΣ"
12. Στην με αριθμό 2054/31-8-00 ερώτηση δόθηκε με το υπ' αριθμ. 3337/13-10-00 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 2054/31-8-00 που κατατέθηκε στη Βουλή από τους Βουλευτές κυρίους Κων/νο Τασούλα, Σταύρο Καλογιάννη και Αθανάσιο Κατσιγιάννη, σχετικά με την αντιμετώπιση των προβλημάτων από τις καταστροφικές πυρκαγιές στην Ήπειρο κατά το τμήμα που αφορά το ΥΠ.ΕΣ.Δ.Δ.Α., σας γνωρίζουμε τα εξής:
Παρά το δύσβατο της περιοχής, την ύπαρξη ναρκοπεδίων, την έλλειψη συνεννόησης με την Αλβανική πλευρά και τις δυσμενείς καιρικές συνθήκες, καταβλήθηκε μεγάλη προσπάθεια κατάσβεσης της φωτιάς από την Πυροσβεστική Υπηρεσία. Αν και βρισκόταν σε εξέλιξη προσπάθεια καταστολής μεγάλων πυρκαγιών που ήδη είχαν εκδηλωθεί στο Κεντρικό Ζαγόρι και στην Κόνιτσα, ο μηχανισμός αντιμετώπισης των πυρκαγιών ενεργοποιήθηκε άμεσα (Π.Υ., ΕΛ.ΑΣ., Σώμα Συνοριακών Φυλάκων, Στρατός, Εθελοντές, Υπάλληλοι Αυτοδιοίκησης και διαφόρων Δημόσιων Οργανισμών, πολλοί ιδιώτες και κάτοικοι των πυρόπληκτων περιοχών). Οι δυνάμεις πυρόσβεσης βοηθήθηκαν μάλιστα στο δύσκολο έργο τους από τον ντόπιο πληθυσμό εκατέρωθεν των συνόρων, τουλάχιστον ως προς την μη επέκτασή της.
Το ενδιαφέρον της Κυβέρνησης από την πρώτη στιγμή ήταν άμεσο και πολλαπλό. Εκτός των πάγιων μέτρων, η Κυβέρνηση εξήγγειλε "Ειδικό Αναπτυξιακό Πρόγραμμα για τις πυρόπληκτες περιοχές" το οποίο και έτυχε καθολικής αποδοχής των κατοίκων. Η Γ.Γ. Περιφέρειας Ηπείρου και η Ν.Α. Ιωαννίνων σε συνεργασία με τις κεντρικές υπηρεσίες των αρμοδίων Υπουργείων έχουν αναλάβει την υλοποίηση και τον συντονισμό των μέτρων.
Άμεση προτεραιότητα για το επόμενο διάστημα είναι η επαναφορά της περιοχής στους φυσιολογικούς της ρυθμούς, καθώς και η οικονομική αναζωογόνησή της. Ήδη οι συναντήσεις με τους κατοίκους της περιοχής και τους εμπλεκόμενους φορείς σχετικά με την εξειδίκευση των μέτρων και την άμεση υλοποίηση τους βρίσκονται στο τελικό στάδιο.
Ειδικότερα για την έως τώρα πορεία εφαρμογής των μέτρων για την αποκατάσταση των ζημιών πραγματοποιήθηκαν τα εξής:
- Στο Νομό Ιωαννίνων, εγκαθίσταται προκατασκευασμένα σπίτια στις πυρόπληκτες περιοχές, διανέμεται στους δικαιούχους το επίδομα άμεσης βοήθειας και έχει ξεκινήσει η διαδικασία συλλογής στοιχείων και εξατομίκευσης ζημιών στις οικοσκευές των πυρόπληκτων. Έως και σήμερα καλύπτονται οι ανάγκες διατροφής των κατοίκων στις πυρόπληκτες περιοχές καθώς και οι ανάγκες των ζώων σε ζωοτροφές.
- Στο Νομό Πρέβεζας εκκρεμεί η εξατομίκευση των ζημιών. Γίνεται προσπάθεια για την επίσπευση των διαδικασιών
- Στο Νομό Άρτας ολοκληρώνεται η συλλογή στοιχείων για την εξατομίκευση των ζημιών.
- Στο Νομό Θεσπρωτίας παραδίδονται άμεσα δύο προκατασκευασμένα σπίτια. Εξελίσσεται η διαδικασία καταγραφής στις καλλιέργειες και στο ζωικό κεφάλαιο. Εκκρεμεί η καταβολή του επιδόματος.
- Έχει συσταθεί και εδρεύει την Αγία Μαρίνα "Ειδικό γραφείο εξυπηρέτησης πληγέντων" με σκοπό την άμεση διεκπεραίωση και επίλυση των προβλημάτων που καθημερινά ανακύπτουν.
- Βρίσκονται σε εξέλιξη οι μελέτες κατασκευής των απαιτούμενων αντιπλημμυρικών έργων, κυρίως κοντά σε οικισμούς που υπάρχει πιθανότητα να πληγούν.
- Βρίσκεται σε εξέλιξη από τα δασαρχεία η διαδικασία κήρυξης των περιοχών σε αναδασωτέες.
Για τα άλλα θέματα που θίγονται στην ανωτέρω ερώτηση, αρμόδια να σας απαντήσουν είναι τα Υπουργεία Γεωργίας, Δημόσιας Τάξης, ΠΕΧΩΔΕ, Εθνικής Οικονομίας και Οικονομικών στα οποία διαβιβάζουμε αντίγραφο της ερώτησης.
Ο Υφυπουργός
ΚΩΝΣΤΑΝΤΙΝΟΣ ΚΑΪΣΕΡΛΗΣ"
13. Στην με αριθμό 2063/1-9-00 ερώτηση δόθηκε με το υπ' αριθμ. 3413/13-10-00 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 2063/1-9-2000 που κατέθεσε ο Βουλευτής κ. Ευάγγελος Μπασιάκος και που αφορά στον απολογισμό των ζημιών που προκάλεσε ο σεισμός του Σεπτεμβρίου στην Βοιωτία και την αποκατάσταση αυτών, σας γνωρίζουμε ότι αρμοδιότητα να σας απαντήσουν έχουν τα συνερωτώμενα Υπουργεία Εθνικής Οικονομίας, ΠΕΧΩΔΕ, Εθνικής Παιδείας και Θρησκευμάτων και Υγείας και Πρόνοιας.
Επισημαίνουμε πάντως ότι από την Υπουργό Εσωτερικών, Δημόσιας Διοίκησης και Αποκέντρωσης κα Βάσω Παπανδρέου έχουν ήδη προαναγγελθεί παράλληλα μέτρα για τη βελτίωση των συνθηκών των σεισμοπλήκτων στους καταυλισμούς και καταβάλλεται προσπάθεια ώστε να επιταχυνθούν οι ρυθμοί αποκατάστασης αυτών.
Ο Υφυπουργός
ΚΩΝΣΤΑΝΤΙΝΟΣ ΚΑΪΣΕΡΛΗΣ"
14. Στην με αριθμό 2105/5.9.00 ερώτηση δόθηκε με το υπ' αριθμ. 461/13.10.00 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 2105/5.9.2000 που κατέθεσαν οι Βουλευτές κύριοι Π. Κοσιώνης και Σ. Στριφτάρης, για τα θέματα της αρμοδιότητάς μας, σας πληροφορούμε τα εξής:
Εντός διμήνου η καμένη δασική έκταση στο Μαίναλο θα κηρυχθεί αναδασωτέα από τον Γενικό Γραμματέα της Περιφέρειας Πελοποννήσου και θα απαγορευθεί κάθε επέμβαση άσχετη με την αναδάσωση.
Όσον αφορά τους δασοπονικούς χειρισμούς στις καμένες ή μη εκτάσεις, επισημαίνουμε ότι, όλο το προσωπικό των Δασικών Υπηρεσιών τόσο της Δ/νσης Δασών Αρκαδίας όσο και του Δασαρχείου Βυτίνας απασχολείται με αυτούς, κατά προτεραιότητα, ενώ ζητούν και έχουν προγραμματίσει την αεροφωτογράφιση των περιοχών που επλήγησαν από τις πυρκαγιές για καλύτερο σχεδιασμό των μέτρων που θα παρθούν για την προστασία και αποκατάσταση της βλάστησης.
Λόγω της βλαστητικής του δομής το καμένο δάσος του Μαινάλου δεν είναι δυνατόν αναγεννηθεί φυσικά αλλά μόνο με ειδικά μελετημένες τεχνικές επεμβάσεις. Για το λόγο αυτό κλιμάκιο ειδικών του ΕΘΙΑΓΕ και της Κεντρικής Υπηρεσίας του Υπουργείου Γεωργίας σε συνεργασία με την αρμόδια τοπική περιφερειακή υπηρεσία επεξεργάζονται πλαίσιο χειρισμών στο οποίο θα κινηθεί ο συντάκτης της ειδικής μελέτης αναδάσωσης ώστε να εξασφαλισθεί η μεγαλύτερη δυνατή επιτυχία στο συντομότερο δυνατό χρόνο.
Το Υπουργείο Γεωργίας με το αριθμ. 1270/Θ/12.7.2000 έγγραφό του ζήτησε από τις Νομαρχιακές Αυτοδιοικήσεις της χώρας να προβούν δια των Δ/νσεων Γεωργίας ή Αγροτικής Ανάπτυξης σε εξατομίκευση των ζημιών που προκλήθηκαν ή θα προκληθούν στη γεωργία από πυρκαγιές τρέχοντος έτους.
Τα μέτρα υπέρ των πληγέντων αγροτών έχουν εξαγγελθεί από τον Πρωθυπουργό και Υπουργό Γεωργίας και οι οικονομικές ενισχύσεις που θα καταβληθούν στους κατά κύρια απασχόληση γεωργούς θα είναι κατά πολύ αυξημένες έναντι αυτών που δόθηκαν για ζημιές από πυρκαγιές κατά τα προηγούμενα χρόνια.
Από το Υπουργείο Γεωργίας καταβάλλεται προσπάθεια για την καταβολή οικονομικών ενισχύσεων στους ζημιωθέντες αγρότες, το δυνατόν συντομότερο.
Το Υπουργείο Γεωργίας με το αριθμ. 1650/Θ/31.8.2000 έγγραφό του ζήτησε από τη Δ/νση Γεωργίας Ν.Α. Αρκαδίας να ενημερώσει τους ζημιωθέντες από πυρκαγιές κτηνοτρόφους, να υποβάλλουν Αίτηση-Υπεύθυνη Δήλωση με την οποία θα ζητούν να τους χορηγηθεί οικονομική ενίσχυση για αγορά ζωοτροφών για να μπορέσουν να διατηρήσουν τα ζώα τους και να συνεχίσουν την παραγωγική τους δραστηριότητα.
Το Δασαρχείο Βυτίνας προστατεύει αποτελεσματικά τα δάση και τις δασικές εκτάσεις της περιοχής εποπτείας του. Οπότε παρατηρούνται παράνομες επεμβάσεις λαμβάνονται αμέσως όλα τα απαραίτητα, προβλεπόμενα από την ισχύουσα νομοθεσία μέτρα, για την δίωξη των υπευθύνων για την προστασία του περιβάλλοντος της περιοχής.
Όσες άδειες για δόμηση έχουν εκδοθεί με τη σύμφωνη γνώμη του Δασαρχείου Βυτίνας αφορούν τις περιπτώσεις που νομίμως εδικαιούντο οι ενδιαφερόμενοι ιδιώτες να τους δοθούν.
Ο οικισμός "Κωτσόβολου" έχει γίνει επί ιδιωτικής αγροτικής έκτασης, για την οποία δεν είχαν ισχύ οι διατάξεις της δασικής νομοθεσίας. Επισημαίνουμε ότι εντός του δάσους υπάρχουν 17.000 στρέμματα αγροί που και σήμερα δεν έχουν απωλέσει τον αγροτικό χαρακτήρα.
Καμία παραχώρηση δάσους ή δασικής έκτασης, δεν έχει γίνει στις θέσεις "Μουτσάρες-Ρούχους-Ξηρόκαμπο". Το δασικό χωριό προβλέπεται να κατασκευαστεί, σύμφωνα με το πρόγραμμα του Υπουργείου Γεωργίας και την εγκεκριμένη μελέτη, στη θέση "Μουτσάρες" επί αγροτικών ιδιωτικών εκτάσεων, οι οποίες θα απαλλοτριωθούν γι' αυτό το σκοπό.
Με το ν. 2612/98 μεταφέρθηκαν από την Δασική Υπηρεσία στην Πυροσβεστική όχι μόνο αρμοδιότητες κατάσβεσης δασικών πυρκαγιών αλλά και μέγα μέρος των προληπτικών δραστηριοτήτων, κατά συνέπεια αρμόδιο ν' απαντήσει είναι το Υπουργείο Δημόσιας Τάξης προς το οποίο κοινοποιούμε το παρόν έγγραφό μας με αντίγραφο της ερώτησης.
Πιο συγκεκριμένα το άρθρο 6 του ν.2612/98 (Μεταβίβαση αρμοδιοτήτων) αναφέρει επί λέξει:
"Οι αρμοδιότητες υποχρεώσεις και δικαιώματα του Δασάρχη, που προβλέπονται από τις διατάξεις των άρθρων 23 έως 37 του ν.998/1979 ... ασκούνται εφ΄εξής αντίστοιχα από τον Διοικητή της οικείας Πυροσβεστικής Υπηρεσίας. Όπου στις διατάξεις αναφέρεται "Υπουργός Γεωργίας", "Δασικό Σώμα", "Δασάρχης", "Δασικοί Υπάλληλοι", νοείται αντιστοίχως, "Υπουργός Δημόσιας Τάξης", "Πυροσβεστικό Σώμα", "Διοικητής Πυροσβεστικής Υπηρεσίας" και "Πυροσβεστικοί Υπάλληλοι".
Μετά την έκδοση της με αριθμ. 12030 Φ. 109. 1/10.5.99 Κ.Υ.Α. (Φ.Ε.Κ. 713, τεύχος Β της 19.5.1999), με το αριθμ. 98689/30/7.7.1999 έγγραφο του Υπουργείου Γεωργίας απεστάλησαν στις Περιφερειακές Δασικές Υπηρεσίες ειδικές οδηγίες εφαρμογής της Κ.Υ.Α. όσον αφορά το σχεδιασμό και υλοποίηση προληπτικών δραστηριοτήτων, συνεργασίας με την Πυροσβεστική Υπηρεσία και επιλύσεως των προβλημάτων που προέκυψαν στην συλλογή και καταγραφή των στατιστικών στοιχείων των δασικών πυρκαγιών. Επίσης με το αριθμ. 421/20.6.2000 έγγραφο του Υπουργείου Γεωργίας απεστάλησαν πρόσθετες οδηγίες για διενέργειες περιπολιών δασοπροστασίας και εργασιών αποτροπής κινδύνου και εξάπλωσης πυρκαγιών σε περιοχές υψηλού κινδύνου (απομάκρυνσης και μείωσης της καύσιμης ύλης - χόρτα, θάμνοι και κλαδιά).
Για τα προληπτικά μέτρα και εργασίες που παραμένουν στην Δασική Υπηρεσία παρατίθενται απολογιστικά στοιχεία εκτελεσθέντων έργων και εργασιών αντιπυρικής προστασίας από 1980-1997 και ξεχωριστά τα εκτελεσθέντα στα έτη 1998-1999.
(Ο πίνακας υπάρχει στο τεύχος των Πρακτικών της Βουλής)
Όπως φαίνεται και από τον πίνακα δεν έχει συμβεί κάποια σημαντική διαφοροποίηση στις παραπάνω προληπτικές δραστηριότητες ώστε να δικαιολογείται η αύξηση των επιπτώσεων των δασικών πυρκαγιών από απουσία προληπτικών δραστηριοτήτων. Οι Δασικές δε Υπηρεσίες απορροφούν όλες τις διατιθέμενες ετησίως πιστώσεις.
Ο Υφυπουργός
Φ. ΧΑΤΖΗΜΙΧΑΛΗΣ"
15. Στην με αριθμό 2136/5.9.00 ερώτηση δόθηκε με το υπ' αριθμ. 3256/13.10.00 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Αναφορικά με την ερώτηση 2136/5.9.2000 που κατέθεσε η Βουλευτής κα Μαρία Δαμανάκη σχετικά με τα προβλήματα των σεισμοπαθών της 7.9.1999 και ειδικότερα ως προς το ερώτημα που αφορά την επιτάχυνση των διαδικασιών αποκατάστασης των σεισμοπλήκτων και την ύπαρξη συγκεκριμένου χρονοδιαγράμματος σας γνωρίζουμε ότι με απόφαση της Υπουργού Εσωτερικών, Δημόσιας Διοίκησης και Αποκέντρωσης κας Βάσως Παπανδρέου έχουν ήδη προαναγγελθεί παράλληλα μέτρα για την βελτίωση των συνθηκών των σεισμοπλήκτων στους καταυλισμούς και επιταχύνονται οι ρυθμοί αποκατάστασης.
Ο Υφυπουργός
ΚΩΝΣΤΑΝΤΙΝΟΣ ΚΑΪΣΕΡΛΗΣ"
16. Στην με αριθμό 2145/5.9.00 ερώτηση δόθηκε με το υπ' αριθμ. 3447/13.10.00 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Αναφορικά με την ερώτηση 2145/5.9.2000 που κατατέθηκε στη Βουλή από τους Βουλευτές κυρίους Η. Παπαηλία και Π. Κρητικό σχετικά με την αντιμετώπιση των προβλημάτων που προέκυψαν από την πρόσφατη διαρροή μαζούτ στον Ευβοϊκό από το κόψιμο πλοίου στα δύο, σας γνωρίζουμε ότι το ΥΠ.ΕΣ.Δ.Δ.Α. θα εξετάσει κατά περίπτωση αιτήσεις για οικονομική βοήθεια που θα υποβληθούν από τους ενδιαφερόμενους (Δήμοι και Κοινότητες της περιοχής που επλήγει).
Κατά τα λοιπά αρμόδιο να απαντήσει είναι το συνερωτώμενο Υπουργείο Εμπορικής Ναυτιλίας.
Ο Υφυπουργός
ΚΩΝΣΤΑΝΤΙΝΟΣ ΚΑΪΣΕΡΛΗΣ"
17. Στην με αριθμό 2149/6-9-00 ερώτηση δόθηκε με το υπ' αριθμ. 163/10-10-00 έγγραφο από τον Υπουργό Πολιτισμού η ακόλουθη απάντηση:
"Σχετικά με την 2149/6-9-00 ερώτηση του Βουλευτή κ. Α. Λιάσκου, αναφέρονται τα ακόλουθα:
1. Σύμφωνα με το Ολυμπιακό Καταστατικό, η εκάστοτε Οργανωτική Επιτροπή Ολυμπιακών Αγώνων υποχρεούται να υποβάλλει προς έγκριση στη Διεθνή Ολυμπιακή Επιτροπή, μακέτα των μεταλλίων που προτίθεται να απονείμει στους ολυμπιονίκες των Αγώνων.
Το σχέδιο των μεταλλίων του Σίδνεϋ είναι ίδιο με εκείνο που χρησιμοποιείται συνεχώς από τους Ολυμπιακούς Αγώνες του 1928. Το σχέδιο αυτό, του Ιταλού καλλιτέχνη Giuseppe Cassioli, επελέγη από την ΔΟΕ μετά από παγκόσμιο διαγωνισμό που διεξήχθη το 1921. Η απόφαση για τη μόνιμη αποτύπωση του σχεδίου στα ολυμπιακά μετάλλια ελήφθη από την Εκτελεστική Επιτροπή της ΔΟΕ το 1956 και έκτοτε είναι πάντοτε το ίδιο, εκτός από την περίπτωση των Αγώνων της Βαρκελώνης το 1922 όπου υπήρξε κάποια διαφορετική εκδοχή του.
2. Ουδέποτε έλαβαν χώρα δημοσιεύματα στον Αυστραλιανό Τύπο που συσχέτιζαν εκδήλωση Ομοφυλόφιλων (Τραβεστί) στο Σύδνεϋ με την ιστορία της κλασικής Ελλάδας. Σε τέτοιου είδους κατηγορίες και συσχετισμούς είναι περιττή κάθε απάντηση.
3. Ουδεμία οδηγία εδόθη προς τους Αθλητές της Ολυμπιακής Ομάδας, διότι το ήθος και η ευπρέπειά τους είναι αναμφισβήτητα και γνωρίζουν από μόνοι τους να σέβονται και να υπεραμύνονται του γοήτρου, της Ιστορίας και του Πολιτισμού της χώρας μας, τα οποία άλλωστε τίμησαν και τιμούν.
Ο Υπουργός
ΘΕΟΔΩΡΟΣ ΠΑΓΚΑΛΟΣ"
18. Στην με αριθμό 2173/6-9-00 ερώτηση δόθηκε με το υπ' αριθμ. 900/17-10-00 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση 2173/6-9-00 που κατέθεσε ο Βουλευτής κ. Μ. Καρχιμάκης, σας γνωρίζουμε τα εξής:
1. Σύμφωνα με την ισχύουσα πανεπιστημιακή νομοθεσία η διαδικασία καθορισμού της έδρας επιμέρους πανεπιστημιακών μονάδων σε άλλες πόλεις γίνεται ύστερα από γνώμη της Συγκλήτου του οικείου ΑΕΙ. Σχετική πρόταση για μεταφορά έδρας τμημάτων του Γεωπονικού Πανεπιστημίου στην Ιεράπετρα δεν υπάρχει στην αρμόδια υπηρεσία του ΥΠΕΠΘ.
Το Υπουργείο Παιδείας έχει συγκροτήσει Ομάδα Εργασίας από εμπειρογνώμονες προερχόμενους από τα Πανεπιστήμια και τα ΤΕΙ της χώρας, η οποία έχει ως έργο της την εκπόνηση του εθνικού χωροταξικού και στρατηγικού σχεδίου ανάπτυξης της Τριτοβάθμιας Εκπαίδευσης. Οι προτάσεις της Ομάδας Εργασίας θα υποβληθούν αφού ολοκληρωθεί η κατάρτιση των επιμέρους στρατηγικών και επιχειρησιακών σχεδίων ανάπτυξης κάθε ΤΕΙ και ΑΕΙ.
Όλες οι προτάσεις φορέων από όλη τη χώρα που αφορούν δημιουργία νέων ΑΕΙ ή και νέων τμημάτων ΑΕΙ ή ΤΕΙ θα διαβιβαστούν στην Ομάδα Εργασίας, προκειμένου να ληφθούν υπόψη κατά τη διαμόρφωση των προτάσεων και των εισηγήσεών της.
Σημειώνεται ότι για την ίδρυση Σχολής, Τμήματος ή Παραρτήματος ΤΕΙ απαιτείται σύμφωνα με τον ιδρυτικό νόμο των ΤΕΙ (ν. 1404/83) η υποβολή πρότασης από τη Συνέλευση του οικείου ή του πλησιέστερου ιδρύματος, όταν πρόκειται για παράρτημα, και εν προκειμένω του ΤΕΙ Κρήτης.
Το Υπουργείο Παιδείας δεν μπορεί να συζητήσει μεμονωμένα προτάσεις ίδρυσης ΑΕΙ και Τμήματος ΤΕΙ, πριν ολοκληρωθεί το έργο της Ομάδας Εργασίας.
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
19. Στην με αριθμό 2185/6-9-00 ερώτηση δόθηκε με το υπ' αριθμ. 904/17-10-00 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση 2185/6-9-00 που κατέθεσαν οι Βουλευτές κύριοι Γ. Καλός, Γ. Ταλιαδούρος, Σ. Σπηλιόπουλος, Γ. Γαρουφαλιάς, Γ. Παπαδόπουλος και Μ. Χαλκίδης, σας γνωρίζουμε τα εξής:
α) Σύμφωνα με την Γ2/2454/30-6-00 όπως ανακοινοποιήθηκε στο ορθό και όπως συμπληρώθηκε με την Γ2/3216/11-9-00 και ισχύει, καθορίζονται οι ειδικότητες των ΤΕΕ που θα λειτουργήσουν και στους δύο κύκλους σπουδών κατά το σχολικό έτος 2000-2001. Οι ειδικότητες αυτές ανέρχονται στις 89. Σας επισημαίνουμε ότι με καμία απόφαση δεν καταργήθηκαν οι υπάρχουσες ειδικότητες, αλλά με αποφάσεις του ΥΠΕΠΘ ορίζονται νέες ειδικότητες που θα λειτουργήσουν έχοντας εξασφαλίσει προγράμματα σπουδών, βιβλία, εξοπλισμό, καθηγητές και μαθητές που επιθυμούν να φοιτήσουν.
β) Ο καθορισμός των ειδικοτήτων των ΤΕΕ είναι κάτι το δυναμικό και συμβαδίζει με την εξέλιξη της κοινωνίας και τις ανάγκες της αγοράς εργασίας. Ο προγραμματισμός των ειδικοτήτων, γίνεται κατά τρόπο ώστε αφενός τα ΤΕΕ να ανταποκρίνονται στις σύγχρονες ανάγκες της κοινωνίας και αφ' ετέρου να δίνεται η δυνατότητα στους μαθητές να κάνουν ασφαλείς επιλογές για το μέλλον τους.
Ο Υφυπουργός
ΦΙΛ. ΠΕΤΣΑΛΝΙΚΟΣ"
20. Στην με αριθμό 2198/7-9-00 ερώτηση δόθηκε με το υπ' αριθμ. 165/9-10-00 έγγραφο από τον Υπουργό Πολιτισμού η ακόλουθη απάντηση:
"Σχετικά με την ερώτηση 2198/7-9-00 του Βουλευτή κ. Γ. Καρατζαφέρη, αναφέρονται τα ακόλουθα:
1. Είναι προφανές ότι η εξακρίβωση των συνθηκών εξαφάνισης της προτομής του Μακεδονομάχου Παπαπέτρου στο χωριό Ξινό Νερό της Φλώρινας, ανήκει στις Αστυνομικές και Εισαγγελικές Αρχές της περιοχής με τη συνεργασία της Τοπικής και Νομαρχιακής Αυτοδιοίκησης.
2. Ως προς το θέμα της τοποθέτησης νέας προτομής, σε περίπτωση μη ανεύρεσης της παλαιάς, η αρμοδιότητα για τις διαδικασίες προκήρυξης Διαγωνισμού και επιλογής του βραβευμένου καλλιτέχνη ανήκει στην Τοπική Αυτοδιοίκηση α' και β' βαθμού, σύμφωνα με την ισχύουσα νομοθεσία.
3. Εξυπακούεται ότι το Υπουργείο Πολιτισμού είναι πρόθυμο, αν του ζητηθεί, να προσφέρει στην Τοπική Αυτοδιοίκηση Φλώρινας, οιαδήποτε συνδρομή, σε οποιοδήποτε επίπεδο, ειδικότερα δε σε θέματα τεχνογνωσίας και καλλιτεχνικών προδιαγραφών του μνημείου.
Ο Υπουργός
Θ. ΠΑΓΚΑΛΟΣ")
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Τετάρτης 23 Μαΐου 2001.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2 & 3 Καν. Βουλής)
1. - Η με αριθμό 942/21-5-2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος και Β' Αντιπροέδρου της Βουλής κ. Παναγιώτη Σγουρίδη προς τον Υπουργό Εξωτερικών, σχετικώς με πρόσφατο δημοσίευμα Βρετανικής εφημερίδας, αναφερόμενο στην απόφαση του βρετανικού Υπουργείου Εσωτερικών για εφαρμογή ελέγχου της εθνικής προέλευσης για τους επισκέπτες, μεταξύ αυτών και των Ελλήνων Ποντίων.
2.- Η με αριθμό 941/21-5-2001 επίκαιρη ερώτηση της Βουλευτού της Νέας Δημοκρατίας κας Φάνης Πάλλη-Πετραλιά προς τον Υπουργό Πολιτισμού, σχετικώς με την οριστική χωροθέτηση του συνόλου των Ολυμπιακών έργων, την ανατροπή του προϋπολογισμού για την κατασκευή των έργων κλπ.
3.- Η με αριθμό 933/21-5-2001 επίκαιρη ερώτηση του Βουλευτή του Κουμμουνιστικού Κόμματος Ελλάδας κ. Δημητρίου Τσιόγκα προς τον Υπουργό Γεωργίας, σχετικώς με την αποζημίωση των πληγέντων, από την ανομβρία του περασμένου Μαρτίου δενδροκαλλιεργητών της Θεσσαλίας.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 2 & 3 Καν. Βουλής)
1.- Η με αριθμό 943/21-5-2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Ζαμπουνίδη προς τον Υπουργό Γεωργίας, σχετικώς με τις προθέσεις του Υπουργείου να κηρυχθεί η περιοχή Δαδιάς - Λευκίμης - Σουφλίου, ως "Εθνικό Πάρκο".
2.- Η με αριθμό 936/21-5-2001 επίκαιρη ερώτηση του Βουλευτή της Νέας Δημοκρατίας κ. Αθανάσιου Γιαννόπουλου προς τον Υπουργό Υγείας-Πρόνοιας, σχετικώς με την καθυστέρηση εξόφλησης των ληξιπρόθεσμων οφειλών των νοσοκομείων.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των 
ΑΝΑΦΟΡΩΝ ΚΑΙ ΕΡΩΤΗΣΕΩΝ
Αναφορές-ερωτήσεις πρώτου κύκλου:
Πρώτη είναι η με αριθμό 7030/17-4-2001 ερώτηση του Βουλευτή του Πανελλήνιου Σοσιαλιστικού Κινήματος κ. Ευάγγελου Βλασσόπουλου προς τον Υπουργό Υγείας και Πρόνοιας, σχετικώς με τις προθέσεις του Υπουργού να ρυθμίσει το θέμα της χορήγησης και της είσπραξης του κόστους του αίματος, που διατίθεται, από το Δημόσιο (νοσοκομεία) στον ιδιωτικό τομέα υγείας (ιδιωτικές κλινικές) κλπ.
Η ερώτηση του κ. Βλασσόπουλου σε περίληψη έχει ως εξής:
"Η χορήγηση αίματος, από το Δημόσιο στον Ιδιωτικό Τομέα Υγείας (Ιδιωτικές Κλινικές) αποτελεί ουσιαστικά μετάγγιση πολλών δισεκατομμυρίων δρχ. σ' αυτόν. 
Η νόμιμη αυτή οικονομική αφαίμαξη του Δημοσίου από τον Ιδιωτικό Τομέα παρουσιάζει, συνοπτικά, τις εξής παραμέτρους:
Η Εθνική Υπηρεσία αιμοδοσίας μέσω των Κεντρικών και Περιφερειακών της Υπηρεσιών, συλλέγει σε εκούσια εθελοντική βάση και διαθέτει το αίμα δωρεάν.
Ένα μεγάλο μέρος των δυσβάσταχτων χρεών των μεγάλων νοσοκομείων οφείλεται στις Υπηρεσίες αιμοδοσίας (συλλογή αίματος, έλεγχος, επεξεργασία, αναλώσιμα υλικά, ιατρομηχανολογικός εξοπλισμός κλπ).
Τα συσσωρευμένα χρέη όμως των νοσοκομείων της χώρας, αγγίζουν ή ξεπερνούν τα 250 δισεκατομμύρια δρχ.
Κάθε μονάδα αίματος επιβαρύνει το Δημόσιο με 90.000-200.000 δρχ. περίπου και τα νοσοκομεία που υφίστανται τη μεγαλύτερη οικονομική αιμορραγία και επιβάρυνση είναι: το Λαϊκό, το Ιπποκράτειο, το Γενικό Κρατικό Αθηνών και το Γενικό Κρατικό Πειραιά, το Ιπποκράτειο και το ΑΧΕΠΑ στη Θεσσαλονίκη.
Από τις περίπου 585.000 μονάδες αίματος που συλλέγει το κράτος κάθε χρόνο οι 60.000 περίπου, διατίθενται στις Ιδιωτικές Κλινικές, έτσι που η ετήσια νόμιμη χρηματοδότηση του Ιδιωτικού Τομέα Υγείας από το Δημόσιο να φτάνει τα έξι (6) περίπου, δισεκατομμύρια δρχ.
Μετά τα παραπάνω, ερωτάται ο αρμόδιος Υπουργός:
Αν προτίθεται άμεσα το Δημόσιο (νοσοκομεία) να καταλογίζει και να εισπράττει το κόστος του διατιθέμενου αίματος και των παραγώγων του, στις Ιδιωτικές Κλινικές".
Η Υφυπουργός Υγείας και Πρόνοιας κα Σπυράκη έχει το λόγο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Ευχαριστώ, κύριε Πρόεδρε.
Το θέμα το οποίο θίγεται στην επίκαιρη ερώτηση από τον κύριο Βουλευτή, είναι ένα θέμα το οποίο έχει απασχολήσει την ηγεσία του Υπουργείου Υγείας από την αρχή που ανέλαβε, αλλά είναι επίσης φανερό, αν δει κανείς όλη την υπάρχουσα αλληλογραφία και τις γνωμοδοτήσεις επί του θέματος, ότι είχε απασχολήσει και τις προηγούμενες πολιτικές ηγεσίες. Και η προηγούμενη πολιτική ηγεσία, όπως κι εμείς, είχε ζητήσει από το ΚΕΣΥ να γνωμοδοτήσει για το πλαίσιο συνεργασίας των ιδιωτικών κλινικών με υπηρεσίες αιμοδοσίας του δημόσιου τομέα και να κοστολογηθούν αυτές οι υπηρεσίες. Δηλαδή να κοστολογηθεί η χρέωση των υλικών και των εργαστηριακών εξετάσεων, που απαιτούνται για τη μετάγγιση του αίματος και τα προϊόντα από τις ιδιωτικές κλινικές, όπως επίσης να καθοριστούν οι οικονομικές υποχρεώσεις των ιδιωτικών κλινικών προς τα δημόσια νοσοκομεία και ο τρόπος διασφάλισης διαρροών εσόδων από τις αιμοδοσίες των δημοσίων νοσοκομείων.
Τα έξοδα, όπως επισημαίνεται και στην ερώτηση, είναι αρκετά και γενικά θα μπορούσαμε να πούμε ότι αφορά το 9% των διατιθέμενων συνολικά στη χώρα ελεγμένων και ασφαλών μονάδων αίματος.
Η ελληνική νομοθεσία προβλέπει δωρεάν διάθεση του αίματος και αυτό είναι ορθό, διότι η αιμοδοσία είναι εθελοντική και το αίμα σαν υλικό δεν είναι εμπορεύσιμο υλικό. Το αίμα όμως δεν χορηγείται αυτομάτως και χωρίς έλεγχο. Ο έλεγχος αυτός κοστίζει και όταν αυτό γίνεται συνειδητό η κοστολόγηση διαδικασιών και εξετάσεων, που εξασφαλίζουν την ποιότητα και την ασφάλεια του μεταγγιζόμενου αίματος είναι και εύλογη και δεν αντίκειται σε καμία νομοθεσία. 
Αυτή επίσης είναι μία πρακτική, η οποία ισχύει και στις άλλες ευρωπαϊκές χώρες, όπου υπάρχουν οργανισμοί διαχείρισης αίματος, που είναι μεν δημόσιοι, αλλά είναι αυτοδιαχειριζόμενοι και ως εκ τούτου κοστολογούν τις υπηρεσίες αυτές και προς το δημόσιο τομέα.
Μάλιστα πρόσφατα, λόγω μιας γενικής αναδιάταξης στο θέμα της αιμοδοσίας και της παραγωγής παραγώγων, είχαμε καλέσει από τη Γαλλία ειδικούς εμπειρογνώμονες, οι οποίοι μας κατέθεσαν ειδικές προτάσεις.
Πού βρίσκεται αυτό το θέμα; Έχει αναλάβει η επιτροπή κοστολόγησης του ΚΕΣΥ και έχουν ήδη γίνει τρεις συνεδριάσεις. Υπάρχει μια πολύ μεγάλη δυσκολία να κοστολογηθούν, διότι δεν ακολουθούν οι αιμοδοσίες την ίδια σειρά εξετάσεων ούτε για τις συγκεκριμένες εξετάσεις χρησιμοποιούν τα ίδια αντιδραστήρια.
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Υφυπουργού)
Σε δύο λεπτά τελειώνω, κύριε Πρόεδρε.
Είμαι σίγουρη όμως ότι θα τεθεί τέλος στην επόμενη και όπως με διαβεβαίωσαν τελευταία συνεδρίαση που γίνεται την Παρασκευή, ούτως ώστε να έχουμε μια πρώτη γνώση του τι ακριβώς στοιχίζουν και μέσα από αυτήν την κοστολόγηση θα γνωρίζουμε ακριβώς ποιο είναι το πακέτο των απαραίτητων εξετάσεων και θα προβούμε σε κοστολόγηση.
ΠΡΟΕΔΡΕΥΩΝ (Κωνσταντίνος Γείτονας): Ο κ. Βλασσόπουλος έχει το λόγο.
ΕΥΑΓΓΕΛΟΣ ΒΛΑΣΣΟΠΟΥΛΟΣ: Κύριε Πρόεδρε, η ερώτησή μου αποβλέπει και αποσκοπεί σε τρεις στόχους. Να θυμίσει στους πολίτες πως το αίμα σώζει ζωές και να τους προτρέψει να γίνουν εθελοντές αιμοδότες. Να δείξει πως το δημόσιο αιμοδοτεί οικονομικά, με πολλά δισεκατομμύρια το χρόνο τον ιδιωτικό τομέα μέσω της αιμοδοσίας, κάτι που θεωρώ επιεικώς απαράδεκτο και να επισημάνει και να καταδείξει πως το κράτος με την αιμοδοσία πραγματοποιεί εφαρμοσμένη κοινωνική πολιτική.
Τα στοιχεία που συνθέτουν το θέμα είναι επιγραμματικά. Το αίμα σύμφωνα με το νόμο αποτελεί δημόσιο κοινωνικό αγαθό και προέρχεται από εθελοντική αιμοδοσία από τον ελβετικό Ερυθρό Σταυρό. Η συλλογή, ο έλεγχος, η επεξεργασία, η αποθήκευση και η διακίνηση του αίματος γίνονται από την Εθνική Υπηρεσία Αιμοδοσίας και τις ενενήντα τρεις περιφερειακές της υπηρεσίες. Οι υπηρεσίες αιμοδοσίας στεγάζονται και είναι ενταγμένες στα κρατικά νοσοκομεία της χώρας, που επιβαρύνονται με το κόστος της όλης διαδικασίας. Το ανά φιάλη κόστος, συλλογή, έλεγχος, επεξεργασία, αναλώσιμα, ιατρομηχανολογικός εξοπλισμός αγγίζει τις εκατό χιλιάδες (100.000) δραχμές. Ο συνολικός όγκος του διακινουμένου αίματος στη χώρα μας κάθε χρόνο φτάνει τις πεντακόσιες ογδόντα πέντε χιλιάδες περίπου μονάδες.
Η συνολική κρατική επιβάρυνση επομένως φτάνει τα εξήντα δισεκατομμύρια (60.000.000.000) περίπου και εντάσσεται στους προϋπολογισμούς των νοσοκομείων, το ήμισυ του ελλείμματος των οποίων οφείλεται στο "κύκλωμα" του αίματος.
To μεγάλο οικονομικό φορτίο το επωμίζονται στην Αθήνα το Λαϊκό το Ιπποκράτειο, το Γενικό Κρατικό Αθηνών και το Γενικό Κρατικό Πειραιά και στη Θεσσαλονίκη το Ιπποκράτειο και το ΑΧΕΠΑ. Από τη συνολική ποσότητα του αίματος οι εξήντα έως εβδομήντα χιλιάδες μονάδες προωθούνται στα ιδιωτικά θεραπευτήρια και εξ αυτών οι δέκα περίπου χιλιάδες στο Ωνάσειο χωρίς καμιά οικονομική επιβάρυνση. Η πολιτεία επομένως, προικοδοτεί με έξι έως εφτά δισεκατομμύρια το χρόνο τον ιδιωτικό τομέα και εξ αυτών με ένα περίπου δισεκατομμύριο το Ωνάσειο. Όλα τα παραπάνω επιβεβαιώνουν πως η πολιτεία μέσω του αίματος και της αιμοδοσίας κάνει κοινωνική πολιτική στην πράξη. Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Το Ωνάσειο πάντως δεν είναι κερδοσκοπικού χαρακτήρα ίδρυμα, έχει μια διαφορά. 
ΕΥΑΓΓΕΛΟΣ ΒΛΑΣΣΟΠΟΥΛΟΣ: Ναι, αλλά δίνει το κράτος πολλά δισεκατομμύρια παραπάνω...
ΠΡΟΕΔΡΕΥΩΝ (Κωνσταντίνος Γείτονας): 'Άλλο αυτό, υπάρχει μεγάλη διαφορά. 
Η κυρία Υφυπουργός έχει το λόγο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Κύριε Πρόεδρε, ήθελα να επιβεβαιώσω αυτά τα οποία λέει ο κ. Βλασσόπουλος. Πράγματι είναι ένας τομέας κοινωνικής πολιτικής και όχι ο μόνος διότι όλο το σύστημα υγείας στην χώρα είναι ένας τομέας κοινωνικής πολιτικής. Απλά ήθελα πάλι να τονίσω τη δυσκολία της κοστολόγησης, διότι κάθε φορά που γίνεται μια τέτοια προσέγγιση, όπως είπα στην πρωτολογία μου, υπάρχουν μεν διαφορές και όχι ομοιογένεια στα διάφορα εργαστήρια. Επίσης θα ήθελα να προσθέσω ότι λόγω των νέων δεδομένων, που εμφανίζονται από τις νέες ασθένειες, προστίθενται νέες εξετάσεις, οι οποίες είναι ιδιαίτερα πανάκριβες. Και επειδή παρακολουθούμε ακριβώς τις κατευθυντήριες οδηγίες με τους εκπροσώπους μας σε ανάλογες επιτροπές της Ευρώπης, υιοθετούμε αμέσως αυτές τις εξετάσεις οι οποίες ουσιαστικά εξασφαλίζουν την ασφάλεια της μετάγγισης. Αυτό είναι κάτι που κοστίζει πάρα πολύ και συμφωνώ με τα δεδομένα, τα οποία είπατε. Προς τον ιδιωτικό τομέα δίνεται 9%. Βέβαια και αυτοί 'Ελληνες πολίτες είναι, αλλά στη συνέχεια θα πρέπει να επιβαρυνθούν και οι ασφάλειες με το κόστος αυτό.
ΠΡΟΕΔΡΕΥΩΝ (Κωνσταντίνος Γείτονας): Επόμενη είναι η με αριθμό 1523/22.11.2000 αναφορά του Βουλευτή της Νέας Δημοκρατίας κ. Γεωργίου Γαρουφαλιά προς τον Υπουργό Υγείας και Πρόνοιας, σχετικώς με την επίσπευση κατασκευής εργαστηρίων του Κέντρου Αποκατάστασης Ατόμων με Ειδικές Ανάγκες Θεσσαλίας "Ο ΑΡΙΣΤΕΥΣ" 
Η αναφορά του κυρίου συναδέλφου σε περίληψη έχει ως εξής:
"Το διοικητικό συμβούλιο του Συλλόγου Γονέων και Κηδεμόνων μαθητών ειδικών σχολείων και περιθαλπομένων παιδιών με ειδικές ανάγκες του ΚΑΑΕΑΘ "Ο ΑΡΙΣΤΕΥΣ" μεταφέρει μέσω εμού την απόφασή του που αφορά την επίσπευση κατασκευής εργαστηρίων ΚΑΑΕΑΘ Θεσσαλίας και την πλήρωση θέσεων επιστημονικού προσωπικού του "ΑΡΙΣΤΕΥΣ" Λάρισας.
Θέτει υπόψη σας ότι ενώ έχει δημοπρατηθεί από τον Οκτώβριο του 1999 η ανέγερση κτιριακού συγκροτήματος για τη στέγαση εργαστηρίων, δυστυχώς δεν κατέστη δυνατόν, λόγω μη διάθεσης κονδυλίων από το Υπουργείο Υγείας και Πρόνοιας να μπει ο εργολάβος για εργασίες παρ' ότι είχαν ζητήσει να ενταχθεί η εκτέλεση του ανωτέρου έργου στη ΣΑΕ του 2000 διαθέτοντος το ανάλογο κονδύλιο.
Για το λόγο αυτό εισηγούνται: 
Α) Να υλοποιηθούν οι εξαγγελίες του κυρίου Πρωθυπουργού στο συνέδριο της ΕΣΑΕΑ για την προώθηση εφαρμογής του νόμου 2646/98 "περί κοινωνικής φροντίδας" και ίδρυση προστατευμένων εργαστηρίων για τα παιδιά με ειδικές ανάγκες ειδικών κατηγοριών.
Β) Την έγκριση θέσεων επιστημονικού προσωπικού γιατί στο τμήμα ημερήσιας απασχόλησης ευρίσκονται περί τα είκοσι πέντε ΑΜΕΑ όλων των βαρύτερων κατηγοριών, όπου τα φυλάγουν μια έως δύο ανειδίκευτοι υπάλληλοι (βοηθητικό προσωπικό). Λόγω των ελλείψεων αυτών δημιουργούνται σοβαρά προβλήματα στα παιδιά και στις οικογένειές τους και καταστρέφεται το έργο που έχει επιτελεστεί έως τώρα".
Ο Υφυπουργός Υγείας και Πρόνοιας κ. Θάνος έχει το λόγο.
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Ευχαριστώ, κύριε Πρόεδρε. 
Το Κέντρο Αποκατάστασης ατόμων με αναπηρίες Θεσσαλίας "Ο ΑΡΙΣΤΕΥΣ" ο οποίος λειτουργεί στη Λάρισα, ως νομικό πρόσωπο δημοσίου δικαίου, φιλοξενείται σε ιδιόκτητο κτίριο που κατασκευάστηκε το 1987 και απασχολεί σαράντα δύο άτομα, ως προσωπικό. Σκοπός είναι η ψυχοπαιδαγωγική και κοινωνικοθεραπευτική μέριμνα των ατόμων με νοητική στέρηση και κινητικές αναπηρίες, η επαγγελματική τους κατάρτιση και αποκατάσταση και η κοινωνική τους και οικονομική προστασία και ένταξη.
Σ' αυτόν τον χώρο εξυπηρετούνται άτομα από έξι έως είκοσι πέντε ετών. Η δυναμικότητά του είναι ενενήντα άτομα με δυνατότητα (με την πτέρυγα η οποία κατασκευάζεται) να εξυπηρετήσει εκατόν πενήντα. Επίσης, στο χώρο αυτό λειτουργεί εξειδικευμένο κέντρο επαγγελματικής κατάρτισης, που υλοποιεί προγράμματα κατάρτισης στα άτομα με αναπηρίες, στα πλαίσια του επιχειρησιακού προγράμματος το οποίο χρηματοδοτείται από κοινοτικούς πόρους και από εθνικούς. Το εν λόγω ίδρυμα έχει ενταχθεί στο πρόγραμμα δημοσίων επενδύσεων του Υπουργείου Υγείας και Πρόνοιας και από εθνικούς πόρους κατασκευάζεται νέα πτέρυγα μαζί με τα εργαστήρια με συνολικό προϋπολογισμό διακόσια πενήντα εκατομμύρια (250.000.000). Για το έτος 2000 απορροφήθηκε το ποσό των είκοσι εκατομμυρίων (20.000.000). Για το τρέχον έτος έχει προβλεφθεί πίστωση εκατόν τριάντα εκατομμυρίων (130.000.000) και μέχρι στιγμής έχουν απορροφηθεί τα πενήντα εκατομμύρια (50.000.000). Και για το έτος 2002 προβλέπεται πίστωση εκατό εκατομμυρίων (100.000.000) για να ολοκληρωθούν οι εργασίες της νέας πτέρυγας.
Το ίδρυμα έχει στείλει προτάσεις επίσης που αφορούν την οργάνωση και λειτουργία του κέντρου για τις θέσεις του προσωπικού, ειδική επιτροπή στο Υπουργείο επεξεργάζεται την τροποποίηση των οργανισμών, ώστε να έχουμε καλύτερη, σύγχρονη και λειτουργική στελέχωση των ιδρυμάτων μας. Επίσης πρόταση για την προώθηση του προεδρικού διατάγματος για τα προστατευμένα παραγωγικά εργαστήρια ολοκληρώνεται ήδη. Η επεξεργασία του προεδρικού αυτού διατάγματος θα εξασφαλίσει τη νομική μορφή, την οργάνωση, τη λειτουργία και τις προϋποθέσεις απασχόλησης των ατόμων με αναπηρίες. 
Σχετικά με την καλύτερη στελέχωση του "ΑΡΙΣΤΕΑ" θέλω να σας πω ότι ήδη έχουν ξεκινήσει οι διαδικασίες για να προσληφθούν εκατόν εβδομήντα άτομα στο χώρο της πρόνοιας, από τα οποία ένας αριθμός θα στελεχώσει και το ίδρυμα "ΑΡΙΣΤΕΑΣ". Και βέβαια με την ολοκλήρωση της νέας πτέρυγας θα εξασφαλιστεί και η στελέχωση, ώστε το ίδρυμα αυτό να μπορεί να εξυπηρετεί τον αριθμό των εκατόν πενήντα ατόμων για το οποίο έχει σχεδιαστεί η λειτουργία του.
ΠΡΟΕΔΡΕΥΩΝ (Κωνσταντίνος Γείτονας): Ο κ. Γαρουφαλιάς έχει το λόγο.
ΓΕΩΡΓΙΟΣ ΓΑΡΟΥΦΑΛΙΑΣ: Ευχαριστώ, κύριε Πρόεδρε. 
Κύριε Υπουργέ, για μια ακόμη φορά, γιατί δεν είναι η πρώτη φορά που αναφερόμαστε στο συγκεκριμένο ίδρυμα των παιδιών, ατόμων με ειδικές ανάγκες, όπως θέλετε μπορείτε να το πείτε εσείς, εγώ το λέω ατόμων με ειδικές δεξιότητες, να το πούμε λίγο πιο κομψά, αυτό που θα ήθελα να πω είναι ότι αυτό το συγκεκριμένο ίδρυμα πραγματικά κατασκευάστηκε το 1987. Από εκεί και πέρα όμως είχε, όπως από το έγγραφο που σας κατέθεσα φαίνεται ξεκάθαρα, δημοπρατηθεί η κατασκευή αυτής της πτέρυγας, που τώρα εξελίσσεται και για την οποία τα ποσά μας δώσατε πριν από λίγο, είχε δημοπρατηθεί και θα έπρεπε να είχε εγκατασταθεί ο εργολάβος τον Οκτώβριο του 1999. Είχαν εγγραφεί κάποια χρήματα στη ΣΑΕ του 2000, αλλά αυτά τα χρήματα ήταν λίγα, εσείς είπατε ότι ήταν είκοσι εκατομμύρια (20.000.000), πραγματικά ένα πολύ ελάχιστο ποσό με αποτέλεσμα να μην προχωρήσει καθόλου το έργο, να αποτελεί ένα γιαπί, το οποίο εγκαταλείφθηκε. Οι γονείς έχουν σοβαρά προβλήματα με τα παιδιά τους, είναι περίπου εκατό σήμερα παιδιά, εκ των οποίων τα είκοσι πέντε είναι με πολύ σοβαρά προβλήματα και κινητικά και λειτουργικά αλλά και νοητικά. Είναι είκοσι πέντε άτομα σ' αυτήν την κατηγορία. Θα έπρεπε από το 1997 να υπήρχε όχι σήμερα, αλλά έστω και σήμερα δεν είναι αργά από τις εκατόν εβδομήντα θέσεις που αναγγέλλετε στο εθνικό Κοινοβούλιο σήμερα ότι ετοιμάζεστε να προσλάβετε εξειδικευμένο προσωπικό, η Λάρισα χρειάζεται τουλάχιστον δεκαπέντε εξειδικευμένα άτομα και όχι απλά για να προσφέρουν υπηρεσίες στήριξης και υποστήριξης σ' αυτά τα άτομα.
Άρα, τα βασικά προβλήματα που πρέπει να καταλάβετε είναι δύο. Πρώτα απ' όλα τα χρήματα που θα διαθέσετε για το έτος 2001 να είναι πολύ περισσότερα από αυτά που σήμερα έχουν διατεθεί. Τα πενήντα εκατομμύρια (50.000.000) που έχουν απορροφηθεί είναι ένα πολύ μικρό ποσό στο σύνολο, αλλά υπάρχουν αυτήν τη στιγμή και γι' αυτό σταμάτησε ο εργολάβος, λογαριασμοί οι οποίοι τρέχουν οι οποίοι δεν εγκρίθηκαν από το Υπουργείο σας και ανάγκασαν αν και λέτε ότι εκατόν τριάντα είναι το πλαίσιο των χρημάτων που μπορείτε να διαθέσετε για το 2001, αλλά επειδή οι λογαριασμοί που έχουν έρθει σε εσάς δεν έχουν εγκριθεί από τις υπηρεσίες σας και από εσάς τον ίδιο προσωπικά το έργο σταμάτησε και αρχίζει πάλι να γίνεται ένα νέο γεφύρι της Άρτας.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε συνάδελφε, τελειώνετε.
ΓΕΩΡΓΙΟΣ ΓΑΡΟΥΦΑΛΙΑΣ: Τελειώνω, κύριε Πρόεδρε.
Θερμή, λοιπόν, παράκληση. Γρήγορη χρηματοδότηση και πιο πολλά χρήματα, ώστε να αποπερατωθεί το έργο όσο γίνεται πιο γρήγορα. Πρώτον αυτό. Και δεύτερον, να υπάρξει εξειδικευμένο και μόνο προσωπικό. 'Οχι βοηθητικό προσωπικό. Τα σαράντα τρία άτομα που έχουμε είναι προσωπικό που δεν καλύπτει τις πραγματικές ανάγκες αυτών των είκοσι πέντε ατόμων που έχουν βαριά υστέρηση, σύνδρομο Ντάουν, αυτιστικά παιδιά και με άλλα προβλήματα, που πραγματικά χρειάζονται πιο καλύτερη και πιο ανθρώπινη στήριξη. 
Παρακαλώ, λοιπόν, για την ευαισθησία της Κυβέρνησης, αλλά και της δικής σας, κύριε Υφυπουργέ, την οποία έχουν τόσο πολύ ανάγκη οι οικογένειες των ατόμων αυτών. 
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Υγείας και Πρόνοιας κ. Θάνος, έχει το λόγο.
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Κύριε συνάδελφε, με τη ροή χρηματοδότησης, την οποία ανέφερα, η οποιαδήποτε καθυστέρηση από την πλευρά του εργολάβου, είναι αδικαιολόγητη. Και εδώ θα πρέπει να αναλάβει δουλειά η Διεύθυνση Τεχνικών Υπηρεσιών της Νομαρχιακής Αυτοδιοίκησης, η οποία είναι επιβλέπουσα αρχή. Η ροή χρηματοδότησης που σας ανέφερα είναι ακριβής και είναι εξαιρετική για ένα τέτοιο έργο. Θα το διευρευνήσουμε γιατί σταμάτησε ο εργολάβος. Ενδεχομένως χρειάζεται ειδική πρόσκληση.
Τώρα, σχετικά με το προσωπικό. Είναι ανακριβής ο ισχυρισμός -και θα ήθελα πραγματικά να ελέγχουμε κάποιες πληροφορίες όταν ερχόμαστε για συζήτηση- ότι σε κάθε είκοσι πέντε άτομα με αναπηρία, αναλογούν δύο άτομα ανειδίκευτου προσωπικού. Η δομή αυτή είναι ανοικτής ημερήσιας φροντίδας. Εάν κάνετε τον πολλαπλασιασμό 2 ανά 25, στα 90 και στα 100 άτομα το προσωπικό θα έπρεπε να ήταν δέκα άτομα. Το προσωπικό όμως είναι σαράντα δύο άτομα. Σας πληροφορώ ότι στο κάθε τμήμα στο συγκεκριμένο ίδρυμα, είναι δώδεκα άτομα και σ' αυτό τον αριθμό αναλογεί το προσωπικό που χρειάζονται με εξειδικευμένους επιστήμονες, κοινωνικούς επιμελητές, νοσηλευτές και εργοθεραπευτές. 
Θέλω με την ευκαιρία, κύριε Πρόεδρε, να αναφέρω ότι είμαστε αποφασισμένοι να ενισχύσουμε τις μορφές κοινωνικής φροντίδας όπως είναι αυτή του "ΑΡΙΣΤΕΑ". Ήδη ολοκληρώνονται είκοσι τέσσερα νέα κέντρα σ' όλη τη χώρα για την κοινωνική υποστήριξη των ατόμων με αναπηρίες, προωθούμε μέσα από το Γ' Κοινοτικό Πλαίσιο Στήριξης νέες δομές ανοικτής φροντίδας, γιατί στόχος μας δεν είναι η ασυλοποίηση και η ιδρυματοποίηση, αλλά η διατήρηση και παραμονή αυτών των ατόμων στο κοινωνικό τους περιβάλλον με τις ευκαιρίες που χρειάζονται για την ισότιμη συμμετοχή τους στην οικονομική και κοινωνική ζωή. Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι οι Βουλευτές Αθηνών κ. Μάνος και Φωκίδος κ. Γκελεστάθης, ζητούν ολιγοήμερη άδεια απουσίας στο εξωτερικό.
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε.
Αναφορές και ερωτήσεις δευτέρου κύκλου:
Πρώτη είναι η με αριθμό 4117/487/22-11-2000 ερώτηση και αίτηση κατάθεσης εγγράφων του Βουλευτή της Νέας Δημοκρατίας κ. Ελευθερίου Παπανικολάου προς τον Υπουργό Υγείας και Πρόνοιας, σχετικώς με τη λήψη μέτρων προς περιορισμό της υπερκατανάλωσης φαρμάκων σε δημόσια νοσοκομεία κλπ.
Η ερώτηση και αίτηση κατάθεσης εγγράφων του κ. Παπανικολάου έχει ως εξής:
" Η έξαρση της υπερκαταναλώσεως φαρμάκων σε Δημόσια Νοσοκομεία είναι γνωστή σε όσους παρακολουθούν τα οικονομικά των. Το Υπουργείο εμφανίζεται να καταβάλλει προσπάθεια εντοπισμού φαινομένων υπερκαταναλώσεως που δεν δικαιολογούνται με βάση την από μακρού παγιωμένη κίνηση νοσοκομείων και εκφεύγουν κάθε ανεκτού ορίου.
Ακραίο παράδειγμα υπερβάσεως κάθε ορίου υπερκαταναλώσεως φαρμάκων περιγράφει με το έγγραφο του αρ.πρωτ. 63/12-7-2000 ο Πρόεδρος του ΔΣ του Λαϊκού Νοσοκομείου Αθηνών. Με βάση αυτό διαπιστώνεται 98% αύξηση της καταναλώσεως φαρμάκων στο Νοσοκομείο εντός 12μηνου, πράγμα που υπερβαίνει κάθε λογική προσδοκία και επιβάλλει ειδική μελέτη και αιτιολόγηση του όλου προβλήματος. Την ανάγκη αυτή αναγνωρίζει και ο ίδιος ο υπογράφων το έγγραφο Πρόεδρος του Νοσοκομείου.
Υπάρχει η πληροφορία ότι η αύξηση της υπερκαταναλώσεως φαρμάκων δεν είναι καθολική αλλά επιλεκτικώς αφορά συγκεκριμένα φαρμακευτικά προϊόντα, επί μέρους εταιρειών.
Κατόπιν των ανωτέρω παρακαλείσθε να ενημερώσετε τη Βουλή:
1. Αν τελικώς έλαβε το Λαϊκό Νοσοκομείο Αθηνών κάποια μέτρα προς περιορισμό της υπερκαταναλώσεως φαρμάκων, ποια είναι αυτά και ποια η μέχρι σήμερα απόδοσή τους.
2. Αν έχει μελετήσει το ίδρυμα ή οι υπηρεσίες σας την τυχόν εκλεκτική υπερκατανάλωση φαρμάκων κατά κατηγορίες ή εταιρείες,"
Η Υφυπουργός Υγείας και Πρόνοιας κ.Σπυράκη έχει το λόγο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Κύριε Πρόεδρε, ο συνάδελφος κ. Παπανικολάου, θίγει ένα θέμα, το οποίο είναι ιδιαίτερα σημαντικό για θέματα δημόσιας υγείας, διότι η αυξημένη χορήγηση φαρμάκων μέσω μιας υπέρογκης συνταγογράφησης δεν βοηθάει ούτε τον ασθενή, αλλά πολλές φορές απευθύνεται και στον υγιή και ούτε αυτό τον βοηθάει αλλά τον βλάπτει. Θίγεται όμως και ένα δεύτερο θέμα που είναι ο εξορθολογισμός των δαπανών μέσα στο σύστημα υγείας.

Πράγματι το θέμα της συνταγογραφίας στη χώρα, στα διάφορα νοσοκομεία -αλλά όχι μόνο στα νοσοκομεία- είναι κάτι το οποίο χρειάζεται να αντιμετωπιστεί. Και υπάρχουν ορισμένες ενέργειες μέχρι στιγμής που προσπαθούν να το αντιμετωπίσουν. Θα έλεγα όμως ότι δεν επαρκούν.
Η ίδια ερώτηση και επισήμανση αν θέλετε του θέματος σχετικά με το Λαϊκό Νοσοκομείο είχε γίνει από το συνάδελφο Βουλευτή της Αξιωματικής Αντιπολίτευσης κ. Γιαννόπουλο, ο οποίος είναι και ιδιαίτερα γνώστης του χώρου του Λαϊκού λόγω της μακράς θητείας του σ' αυτό το νοσοκομείο. 
Θα επαναλάβω την απάντηση, η οποία εδόθη πριν ακριβώς από έναν μήνα. Διότι μέσα σ' ένα μήνα δεν μπορεί να προκύψει κάτι διαφορετικό. Συμβαίνει το εξής: Όπως γνωρίζετε σαν γιατρός, την ευθύνη της συνταγογραφίας την έχουν οι διευθυντές των κλινικών. Και οι διευθυντές των κλινικών στο Λαϊκό Νοσοκομείο είναι καθηγητές πανεπιστημίου, οι οποίοι ελέγχουν πλήρως ή τουλάχιστον θα έπρεπε να ελέγχουν πλήρως τόσο την προσωπική τους συνταγογραφία όσο και των στελεχών της κλινικής την οποία διευθύνουν. 
Πράγματι είχε συμβεί ένας πρώτος έλεγχος και είχαν παρατηρηθεί αυτά τα οποία επισημαίνετε. Υπάρχει όμως το δεδομένο ότι λόγω των πανεπιστημιακών κλινικών στο συγκεκριμένο νοσοκομείο, παρέχονται υπηρεσίες εντελώς εξειδικευμένες προς ασθενείς που χρειάζονται φάρμακα για να αντιμετωπιστούν, τα οποία είναι ιδιαίτερα ακριβά επειδή είναι και εντελώς καινούρια. Και τα καινούρια φάρμακα είναι ιδιαίτερα ακριβά.
Γνωρίζετε πολύ καλά ότι στο Λαϊκό Νοσοκομείο γίνεται αντιμετώπιση εξειδικευμένων περιπτώσεων αιματολογικών, διαβητολογικών, αλλά και άλλων παθολογικών καταστάσεων, ώστε να χρειάζεται η χορήγηση τέτοιων φαρμάκων που γίνεται μέσα βέβαια στα νομικά πλαίσια και τα χειρίζονται όλα αυτά οι επιστημονικές επιτροπές. 
(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
Το κατά πόσον αυτά τα φάρμακα είναι από την ίδια εταιρεία είναι πάρα πολύ δύσκολο να το σταματήσει σ' αυτήν τη φάση τουλάχιστον το Υπουργείο, διότι οι απαντήσεις οι τεκμηριωμένες, οι επιστημονικές -και αν θέλετε θα μπορούσα να σας διαβάσω μερικές απ' αυτές, δείχνουν ότι δικαιολογημένα χορηγούνται. Διότι πολλές φορές τα καινούρια φάρμακα αποτελούν και μονοπώλιο κάποιας εταιρείας. 
ΠΡΟΕΔΡΟΣ (Απόστολος Κακλαμάνης): Ο κ. Παπανικολάου έχει το λόγο.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Ευχαριστώ, κύριε Πρόεδρε.
Χαίρομαι που η κυρία Υφυπουργός αναγνωρίζει τη σοβαρότητα του θέματος που πραγματικά δημιουργεί ένα τεράστιο πρόβλημα. Αλλά έρχεται σήμερα υπό μορφή επικαίρου ερωτήσεως αυτή η ερώτησή μου, κυρία Υφυπουργέ, η οποία έχει υποβληθεί τέλη Νοεμβρίου του 2000. Επομένως δεν ευθύνομαι εγώ γιατί είχα ζητήσει και κατάθεση εγγράφων και δεν έχω πάρει ούτε καν απάντηση. Αλλά ο Κανονισμός της Βουλής επιτρέπει αυτήν τη διευκόλυνση να μπορώ σήμερα να πω αυτά τα πράγματα, τα οποία είναι τόσο ωφέλημα και χρήσιμα για την προαγωγή της υγείας στην πατρίδα μας.
Πραγματικά αναφερόταν η ερώτηση αυτή στο γεγονός ότι αυξήθηκαν κατά 98% τα φάρμακα στο Λαϊκό Νοσοκομείο αλλά και σε άλλα νοσοκομεία. Εμείς έχουμε επανειλημμένως κάνει προτάσεις και θίξει το θέμα αυτό και επίσης έχουμε αναφερθεί σε νούμερα, τα οποία προκαλούν ίλιγγο σε όλους μας. Ενώ το 1993 ξοδέψαμε για τα φάρμακα τριακόσια είκοσι δύο δισεκατομμύρια (322.000.000.000), σήμερα είναι 1.320 δισεκατομμύρια. Μιλάμε για ένα ποσό μαμούθ, που προκαλεί πραγματικά ανησυχία σε όλους μας. Και αν λάβουμε υπόψη μας από τις οκτώ κατηγορίες που πρόσφατη μελέτη έδειξε ότι τα φάρμακα έρχονται πρώτα σε θανατηφόρα επίδραση αν δεν υπάρχει λελογισμένη χρήση, βλέπουμε πόσο η ανησυχία μας γίνεται μεγαλύτερη. Όπως επίσης και μια άλλη έρευνα που λέει ότι το 1/3 της συλλογικής δαπάνης στην τριτοβάθμια περίθαλψη οφείλεται σε αλληλεπίδραση φαρμάκων, λόγω κακής χρήσεως. Τι έκανε όμως γι' αυτά η Κυβέρνηση; Απλώς η Κυβέρνηση καθιέρωσε τη λίστα των φαρμάκων και το είχαμε επισημάνει και τότε και απλώς τα χρήματα διοχετεύθηκαν σε τσέπες ημετέρων φίλων και τίποτε άλλο. Και υποβάθμισε συναδέλφους αποκλείοντάς τους να συνταγογραφούν. 
Καταγγέλλω την Κυβέρνηση ότι φάνηκε ανίκανη, ανάλγητη και επικίνδυνη. Υπήρχε μελέτη και είχατε εδώ τον ομογενή καθηγητή τον κ. Θεοχαρίδη που είναι στο πανεπιστήμιο TUFTS της Βοστώνης των ΗΠΑ.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Παρακαλώ, κύριε Πρόεδρε, θα ήθελα την ανοχή σας για μισό λεπτό. Είναι πολύ σοβαρό το θέμα. Ευχαριστώ πάρα πολύ. 
Ο κ. Θεοχαρίδης είχε κάνει μελέτη και τον είχατε στο Ανώτατο Συμβούλιο Υγείας του Υπουργείου Υγείας από το 1997 και στο Ανώτατο Συμβούλιο Υγείας του Ι.Κ.Α. πάλι από το 1999. Είχε κάνει μελέτη και είχε αποδείξει ότι θα μπορέσει μέσω οικονομικοτεχνικής συγκεκριμένης μελέτης να περισωθεί το 27% των φαρμάκων που διατίθενται σήμερα ασκόπως, όπως επίσης και το 50% των εξόδων από φάρμακα, που γίνεται σε όλα τα επίπεδα των χρήσεων φαρμάκων και άλλων φαρμακευτικών ουσιών στο Ι.Κ.Α.
Ενώ όμως τον είχε χρησιμοποιήσει η Αμερική, ενώ τον χρησιμοποιεί εδώ και εννέα μήνες η Αγγλία, εσείς, κυρία Υφυπουργέ, τον διώξατε. Και είναι πάρα πολύ άσχημο αυτό. Μη γελάτε γιατί είναι πάρα πολύ σοβαρό το θέμα. Πριν από δύο μήνες ήμασταν με τον κύριο Πρόεδρο στη Βοστώνη. Συνάντησα τον κ. Θεοχαρίδη και μου είπε: "Επανειλημμένες επιστολές και έγγραφά μου έχουν καταχωνιαστεί στα συρτάρια του Υπουργείου και δεν ξέρω ποιος παρεμβαίνει". 
ΠΡΟΕΔΡΟΣ (Απόστολος Κακλαμάνης): Κύριε συνάδελφε, κάνουμε κατάχρηση του Κανονισμού.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Τελειώνω, κύριε Πρόεδρε.
Προσωπική μου εντύπωση είναι ότι το θέμα μυρίζει από ψηλά, κυρία Υφυπουργέ. Και παρακαλώ πάρα πολύ να περιοριστεί κάποιος αρμόδιος φαρμακολόγος.
ΠΡΟΕΔΡΟΣ (Απόστολος Κακλαμάνης): Εντάξει, κύριε συνάδελφε, ολοκληρώσατε. Εσείς κάνετε επερώτηση. Η διαδικασία των ερωτήσεων είναι: ερωτώ και μου απαντούν. Άλλο η επερώτηση και άλλο η απλή ερώτηση. 
Η κα Σπυράκη έχει το λόγο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Κύριε Παπανικολάου, συμφωνώ με το πρώτο κομμάτι της αγόρευσής σας.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Με το τελευταίο δεν συμφωνείτε; 
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Όχι, διότι τα δεδομένα τα οποία δίνετε δεν νομίζω ότι είναι σωστά. 
Κατ' αρχάς έχω αλληλογραφία του κ. Θεοχαρίδη, ο οποίος είναι συνάδελφος, γνωστός και φίλος και υπέβαλε την παραίτησή του για προσωπικούς λόγους, τους οποίους δεν νομίζω ότι χρειάζεται αυτήν τη στιγμή να αναφέρω εδώ διότι είναι προσωπικοί λόγοι. Αν θέλετε όμως, σε σας προσωπικά στο γραφείο μου θα σας δείξω τη συγκεκριμένη επιστολή του. 
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: ...Έχω τη συνέντευξή του. 
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Δεν τον έδιωξε κανένας από πουθενά. 
Για το δεύτερο σημείο το οποίο θίξατε σχετικά με τη λίστα των φαρμάκων. Δεν υπάρχει κάποια ευρωπαϊκή χώρα, η οποία να μην έχει λίστα φαρμάκων. Και αν συνδέετε τη λίστα των φαρμάκων με το γεγονός ότι κάποιοι ωφελήθηκαν περισσότερο από άλλους, θα μπορούσα να σας πω ότι αντίθετα με αυτό που πιστεύω και το οποίο ευτυχώς προωθείται για αλλαγή ότι η λίστα, δυστυχώς, περιλαμβάνει πάρα πολλά, σχεδόν το 90% των φαρμάκων. Επομένως δεν νομίζω ότι έχει θιγεί κάποιος περισσότερο από τους άλλους. 
Χρειάζεται οπωσδήποτε να ληφθούν μέτρα, τα οποία εντάσσονται μέσα στη φαρμακευτική πολιτική. Και ο Υπουργός έχει δεσμευτεί ο ίδιος ότι είναι ένα θέμα το οποίο μελετάμε, βρισκόμαστε σε μία συζήτηση με τους φορείς, έχουμε καταλήξει σε πάρα πολλά θέματα, έχουμε κοινή γραμμή πλεύσης. Απλά θα πρέπει πριν συζητηθεί η πολιτική του φαρμάκου να έχουν λυθεί προηγουμένως κάποια άλλα θέματα. 
Επίσης, θα ήθελα να σας πω ότι από τις πρώτες ενέργειες που κάναμε ήταν να ελαττωθεί η συνταγογραφία κυρίως από τους γιατρούς, οι οποίοι δεν έχουν τις γνώσεις για πλήρη συνταγογράφηση. Παρά ταύτα δεν υπήρχε αμέριστη συμπαράσταση από την Αξιωματική Αντιπολίτευση, όπως θα περιμέναμε. 
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: ...
ΠΡΟΕΔΡΟΣ (Απόστολος Κακλαμάνης): Να μη γράφεται καμία διακοπή για να τελειώσουμε τη διαδικασία.
Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων. 
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
Υπουργείου Εθνικής Παιδείας και Θρησκευμάτων. 
Ψήφιση στο σύνολο του σχεδίου νόμου: "Διάρθρωση της ανώτατης εκπαίδευσης και ρύθμιση θεμάτων του τεχνολογικού τομέα αυτής".
Το νομοσχέδιο θα ψηφιστεί αργότερα.
Υπουργείου Ανάπτυξης.
Συνέχιση της συζήτησης επί των άρθρων και του συνόλου του σχεδίου νόμου: "Σύνδεση έρευνας και τεχνολογίας με την παραγωγή και άλλες διατάξεις".
Το νομοσχέδιο θα συζητηθεί απόψε.
Υπουργείου Υγείας και Πρόνοιας. 
Μόνη συζήτηση επί της αρχής, των άρθρων και του συνόλου του σχεδίου νόμου: "Σώμα Επιθεωρητών Υπηρεσιών Υγείας και Πρόνοιας (Σ.Ε.Υ.Υ.Π.) και άλλες διατάξεις".
Ερωτάται το Σώμα: Γίνεται δεκτό το νομοσχέδιο; 
ΜΕΡΙΚΟΙ ΒΟΥΛΕΥΤΕΣ: Κρατείται. 
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Υπουργείου Περιβάλλοντος, Χωροταξίας και Δημοσίων Έργων.
Μόνη συζήτηση επί της αρχής, των άρθρων και του συνόλου του σχεδίου νόμου: "Συγχώνευση του Ν.Π.Δ.Δ. με την επωνυμία "Ταμείο Εθνικής Οδοποιίας" και της εταιρείας "Ελληνικοί Αυτοκινητόδρομοι Ανώνυμη Εταιρεία" σε ανώνυμη εταιρεία, με την επωνυμία "Ανώνυμη Εταιρεία Εκμετάλλευσης και Διαχείρισης Ελληνικών Αυτοκινητοδρόμων" και το διακριτικό τίτλο Τ.Ε.Ο. Α.Ε ".
Ερωτάται το Σώμα: Γίνεται δεκτό το νομοσχέδιο; 
ΜΕΡΙΚΟΙ ΒΟΥΛΕΥΤΕΣ: Κρατείται. 
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Υπουργείου Δημόσιας Τάξης. 
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Γαλλικής Δημοκρατίας για την επανεισδοχή των προσώπων σε μη νόμιμη κατάσταση". 
Ερωτάται το Σώμα: Γίνεται δεκτό το νομοσχέδιο; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Δημόσιας Τάξης: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Γαλλικής Δημοκρατίας για την επανεισδοχή των προσώπων σε μη νόμιμη κατάσταση" έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής: 

Άρθρο πρώτο
Κυρώνεται και έχει την ισχύ, που ορίζει το άρθρο 28 παρ. 1 του Συντάγματος, η Συμφωνία μεταξύ της Κυβέρνησης της Ελληνικής Δημοκρατίας και της Κυβέρνησης της Γαλλικής Δημοκρατίας για την επανεισδοχή των προσώπων σε μη νόμιμη κατάσταση, που υπογράφηκε στην Αθήνα στις 15 Δεκεμβρίου 1999, της οποίας το κείμενο σε πρωτότυπο στην ελληνική και γαλλική γλώσσα έχει ως εξής:
ΣΥΜΦΩΝΙΑ
ΜΕΤΑΞΥ ΤΗΣ ΚΥΒΕΡΝΗΣΕΩΣ ΤΗΣ ΕΛΛΗΝΙΚΗΣ
ΔΗΜΟΚΡΑΤΙΑΣ ΚΑΙ ΤΗΣ ΚΥΒΕΡΝΗΣΕΩΣ
ΤΗΣ ΓΑΛΛΙΚΗΣ ΔΗΜΟΚΡΑΤΙΑΣ
ΓΙΑ ΤΗΝ ΕΠΑΝΕΙΣΔΟΧΗ ΤΩΝ ΠΡΟΣΩΠΩΝ
ΣΕ ΜΗ ΝΟΜΙΜΗ ΚΑΤΑΣΤΑΣΗ
Η ΚΥΒΕΡΝΗΣΗ ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
ΚΑΙ
Η ΚΥΒΕΡΝΗΣΗ ΤΗΣ ΓΑΛΛΙΚΗΣ ΔΗΜΟΚΡΑΤΙΑΣ
Εφεξής "τα Συμβαλλόμενα Μέρη"
ΕΠΙΘΥΜΩΝΤΑΣ να αναπτύξουν τη συνεργασία μεταξύ των δύο Συμβαλλόμενων Μερών,
ΣΤΟ ΠΛΑΙΣΙΟ των διεθνών προσπαθειών για την πρόληψη της παράνομης μετανάστευσης,
ΣΕΒΟΜΕΝΑ τα δικαιώματα, τις υποχρεώσεις και τις εγγυήσεις που προβλέπονται από τις εθνικές νομοθεσίες, από τις Διεθνείς Συνθήκες και Συμβάσεις στις οποίες είναι Συμβαλλόμενα Μέρη, επί τη βάσει της αμοιβαιότητας, συναποδέχθηκαν τα κάτωθι:
I. ΕΠΑΝΕΙΣΔΟΧΗ ΥΠΗΚΟΩΝ 
ΤΩΝ ΣΥΜΒΑΛΛΟΜΕΝΩΝ ΜΕΡΩΝ
ΑΡΘΡΟ 1
1. Κάθε Συμβαλλόμενο Μέρος κάνει δεκτή την επανεισδοχή επί του εδάφους του, τη αιτήσει του άλλου Συμβαλλόμενου Μέρους και άνευ διατυπώσεων, οποιουδήποτε προσώπου δεν πληροί ή δεν πληροί πλέον τους όρους εισόδου ή διαμονής οι οποίοι εφαρμόζονται επί του εδάφους του αιτούντος Συμβαλλόμενου Μέρους, εφόσον αποδεικνύεται ή τεκμαίρεται ότι το εν λόγω πρόσωπο έχει την ιθαγένεια του Συμβαλλόμενου Μέρους προς το οποίο απευθύνεται η αίτηση. 
2. Το αιτούν Συμβαλλόμενο Μέρος κάνει δεκτή την επανεισδοχή υπό τις αυτές προϋποθέσεις και άνευ διατυπώσεων του προσώπου, το οποίο απομακρύνεται από το έδαφός του, σύμφωνα με την παράγραφο 1, τη αιτήσει του άλλου Συμβαλλόμενου Μέρους, εάν από μεταγενέστερους ελέγχους προκύπτει ότι δεν είχε την ιθαγένεια του Συμβαλλόμενου Μέρους προς το οποίο απευθύνεται η αίτηση, κατά το χρόνο εξόδου του από το έδαφος του αιτούντος Συμβαλλόμενου Μέρους.
ΑΡΘΡΟ 2
1. Η ιθαγένεια του προσώπου το οποίο αποτελεί αντικείμενο μέτρου απομακρύνσεως βάσει του άρθρου 1 παράγραφος 1 θεωρείται ότι αποδεικνύεται με ένα από τα ακόλουθα εν ισχύι έγγραφα:
- πιστοποιητικό ιθαγένειας,
- απόφαση πολιτογραφήσεως ή επανακτήσεως ιθαγένειας του ενός ή του άλλου Συμβαλλόμενου Μέρους,
- διαβατήριο,
- εθνικό δελτίο ταυτότητας.
2. Η ιθαγένεια θεωρείται ως τεκμαιρομένη βάσει ενός από τα ακόλουθα στοιχεία:
- ένα από τα έγγραφα που αναφέρονται στην προηγούμενη παράγραφο, του οποίου η ισχύς έχει λήξει,
- έγγραφο των επίσημων αρχών του Μέρους προς το οποίο απευθύνεται η αίτηση επί του οποίου αναγράφονται τα στοιχεία ταυτότητας του ενδιαφερομένου, κυρίως άδεια οδηγήσεως και έγγραφα στρατολογικής κατάστασης,
- δελτίο καταχώρισης ή πιστοποιητικό χορηγηθέν από προξενείο ή ληξιαρχική πράξη,
- άδεια ή τίτλος διαμονής, του οποίου η ισχύς έχει λήξει,
- φωτοαντίγραφο ενός από τα ως άνω απαριθμούμενα έγγραφα,
- δηλώσεις του ενδιαφερόμενου προς τις διοικητικές ή δικαστικές αρχές του αιτούντος Μέρους με τη μορφή που προβλέπει το δίκαιο του Μέρους αυτού,
- καταθέσεις μαρτύρων που περιέχονται σε πρακτικό.
ΑΡΘΡΟ 3
1. Οσάκις η ιθαγένεια τεκμαίρεται βάσει των στοιχείων που αναφέρονται στο άρθρο 2 παράγραφος 2, οι προξενικές αρχές του Συμβαλλόμενου Μέρους προς το οποίο απευθύνεται η αίτηση χορηγούν πάραυτα, μετά τη λήψη της αιτήσεως επανεισδοχής, ταξιδιωτικό έγγραφο το οποίο επιτρέπει την επανεισδοχή του ενδιαφερόμενου προσώπου.
2. Σε περίπτωση αμφιβολιών ως προς τα στοιχεία τα οποία θεμελιώνουν το τεκμήριο της ιθαγένειας ή ελλείψει των στοιχείων αυτών, οι προξενικές αρχές του Συμβαλλόμενου Μέρους προς το οποίο απευθύνεται η αίτηση προβαίνουν, εντός προθεσμίας τριών εργάσιμων ημερών από της αιτήσεως επανεισδοχής, σε εξέταση του ενδιαφερόμενου.
Οσάκις, μετά το πέρας της εν λόγω εξετάσεως, αποδεικνύεται ότι το ενδιαφερόμενο πρόσωπο έχει την ιθαγένεια του Συμβαλλόμενου Μέρους προς το οποίο απευθύνεται η αίτηση, το ταξιδιωτικό έγγραφο χορηγείται από την προξενική αρχή πριν από την παρέλευση εξαήμερης προθεσμίας αρχομένης από της υποβολής της αίτησης επανεισδοχής.
ΑΡΘΡΟ 4
1. Οι πληροφορίες που πρέπει να περιέχει η αίτηση επανεισδοχής και οι προϋποθέσεις διαβίβασής της προβλέπονται στο παρόν παράρτημα μεταξύ των αρμόδιων Υπουργών των δύο Συμβαλλόμενων Μερών της παρούσας Συμφωνίας. Το παράρτημα αυτό αποτελεί αναπόσπαστο μέρος της παρούσας Συμφωνίας και οι διατάξεις του τίθενται σε ισχύ υπό τους ιδίους όρους με αυτήν.
2. Οι δαπάνες μεταφοράς των προσώπων των οποίων ζητείται η επανεισδοχή μέχρι τα σύνορα του Συμβαλλόμενου Μέρους προς το οποίο απευθύνεται η αίτηση βαρύνουν το αιτούν Συμβαλλόμενο Μέρος.
II. ΕΠΑΝΕΙΣΔΟΧΗ ΥΠΗΚΟΩΝ ΤΡΙΤΩΝ ΚΡΑΤΩΝ
ΑΡΘΡΟ 5
1. Κάθε Συμβαλλόμενο Μέρος κάνει δεκτή την επανεισδοχή επί του εδάφους του, τη αιτήσει του άλλου Συμβαλλόμενου Μέρους και άνευ διατυπώσεων, υπηκόου τρίτου Κράτους, ο οποίος δεν πληροί ή δεν πληροί πλέον τους όρους εισόδου και διαμονής οι οποίοι εφαρμόζονται επί του εδάφους του αιτούντος Συμβαλλόμενου Μέρους, εφόσον αποδεικνύεται ότι ο εν λόγω υπήκοος έχει εισέλθει στο έδαφος του Μέρους αυτού αφού διέμεινε στο ή διήλθε από το έδαφος του Συμβαλλόμενου Μέρους προς το οποίο απευθύνεται η αίτηση κατά τη διάρκεια των τελευταίων δεκαοκτώ μηνών.
2. Κάθε Συμβαλλόμενο Μέρος κάνει δεκτή την επανεισδοχή επί του εδάφους του, τη αιτήσει του άλλου Συμβαλλόμενου Μέρους και άνευ διατυπώσεων, υπηκόου τρίτου Κράτους, ο οποίος δεν πληροί ή δεν πληροί πλέον τους όρους εισόδου ή διαμονής οι οποίοι εφαρμόζονται επί του εδάφους του αιτούντος Συμβαλλόμενου Μέρους, οσάκις στον εν λόγω υπήκοο έχει χορηγηθεί, από το Συμβαλλόμενο Μέρος προς το οποίο απευθύνεται η αίτηση, θεώρηση εισόδου ή παντός είδους άδεια παραμονής εν ισχύι.
3. Η αίτηση επανεισδοχής πρέπει να διαβιβασθεί εντός προθεσμίας τριών μηνών από της ημερομηνίας που διαπιστώθηκε εκ μέρους του αιτούντος Συμβαλλόμενου μέρους η μη νόμιμη παρουσία του υπηκόου τρίτης Χώρας στην επικράτειά του.
ΑΡΘΡΟ 6
Η υποχρέωση επανεισδοχής που προβλέπεται στο άρθρο 5 δεν ισχύει στις περιπτώσεις:
α) υπηκόων τρίτων Κρατών ομόρων του αιτούντος Συμβαλλόμενου Μέρους,
β) υπηκόων τρίτων Κρατών στους οποίους, πριν ή μετά την αναχώρησή τους από το έδαφος του Συμβαλλόμενου Μέρους προς το οποίο απευθύνεται η αίτηση ή μετά την είσοδό τους στην επικράτεια του αιτούντος Συμβαλλόμενου Μέρους, χορηγήθηκε από το εν λόγω Μέρος θεώρηση εισόδου ή άδεια παραμονής,
γ) υπηκόων τρίτων Κρατών οι οποίοι διαμένουν για χρονικό διάστημα μεγαλύτερο των έξι μηνών επί του εδάφους του αιτούντος Συμβαλλόμενου Μέρους,
δ) υπηκόων τρίτων Κρατών στους οποίους το αιτούν Συμβαλλόμενο Μέρος έχει αναγνωρίσει είτε τη νομική κατάσταση του πρόσφυγα, κατ' εφαρμογή της Συμβάσεως της Γενεύης, της 28ης Ιουλίου 1951 περί της νομικής καταστάσεως των προσφύγων, όπως τροποποιήθηκε με το Πρωτόκολλο της Νέας Υόρκης, της 31ης Ιανουαρίου 1967, είτε τη νομική κατάσταση του ανιθαγενούς, κατ' εφαρμογή της Συμβάσεως της Νέας Υόρκης, της 28ης Σεπτεμβρίου 1954 περί της νομικής καταστάσεως των ανιθαγενών,
ε) υπηκόων τρίτων Κρατών στους οποίους εφαρμόζεται η Σύμβαση του Δουβλίνου της 15ης Ιουνίου 1990 σχετικά με τον ορισμό του Κράτους που θα είναι υπεύθυνο για την εξέταση αιτήσεως παροχής ασύλου, η οποία υποβάλλεται σε ένα από τα Κράτη - Μέλη των Ευρωπαϊκών Κοινοτήτων,
στ) υπηκόων τρίτων Κρατών οι οποίοι τω όντι απομακρύνθηκαν από το Συμβαλλόμενο Μέρος προς το οποίο απευθύνεται η αίτηση προς τις χώρες προελεύσεώς τους ή προς ένα τρίτο Κράτος,
ζ) υπηκόων τρίτων Κρατών που είναι κάτοχοι ενός τίτλου διαμονής ή μίας άδειας προσωρινής παραμονής εν ισχύι, που έχει χορηγηθεί από ένα άλλο Συμβαλλόμενο Μέρος της Σύμβασης εφαρμογής της Συμφωνίας Σένγκεν της 19ης Ιουνίου 1990.
ΑΡΘΡΟ 7
Για την εφαρμογή του άρθρου 5, τα Συμβαλλόμενα Μέρη θα καταβάλλουν προσπάθειες το πρώτον για την επάνοδο των εν λόγω προσώπων στη χώρα προελεύσεώς τους.
ΑΡΘΡΟ 8
1. Για την εφαρμογή του άρθρου 5 παρ. 1, η είσοδος ή η παραμονή των υπηκόων τρίτων Κρατών επί του εδάφους του Συμβαλλόμενου Μέρους, προς το οποίο απευθύνεται η αίτηση, αποδεικνύεται ή τεκμαίρεται με κάθε μέσο από αυτά που αναφέρονται στο παράρτημα, το οποίο προβλέπεται στο άρθρο 4 της παρούσας Συμφωνίας.
2. Οι πληροφορίες που πρέπει να περιλαμβάνει η αίτηση επανεισδοχής και οι προϋποθέσεις διαβίβασής της προσδιορίζονται στο παράρτημα, το οποίο προβλέπεται στο άρθρο 4 της παρούσας Συμφωνίας.
3. Οι δαπάνες μεταφοράς του προσώπου του οποίου ζητείται η επανεισδοχή μέχρι τα σύνορα του Συμβαλλόμενου Μέρους προς το οποίο απευθύνεται η αίτηση βαρύνουν το αιτούν Συμβαλλόμενο Μέρος.
ΑΡΘΡΟ 9
Το αιτούν Συμβαλλόμενο Μέρος κάνει δεκτή την επί του εδάφους του επανεισδοχή των προσώπων τα οποία, μετά από έλεγχο μεταγενέστερο της επανεισδοχής τους στην επικράτεια του Συμβαλλόμενου Μέρους προς το οποίο απευθύνεται η αίτηση, αποδεικνύεται ότι δεν πληρούσαν τους όρους που προβλέπονται στο άρθρο 5 κατά το χρόνο εξόδου τους από την επικράτεια του αιτού- ντος Συμβαλλόμενου Μέρους.

III. ΔΙΕΛΕΥΣΗ ΛΟΓΩ ΑΠΟΜΑΚΡΥΝΣΗΣ Ή
ΔΙΕΛΕΥΣΗ ΣΥΝΕΠΕΙΑ ΕΝΟΣ ΜΕΤΡΟΥ ΑΡΝΗΣΕΩΣ
ΕΙΣΟΔΟΥ ΣΤΗΝ ΕΠΙΚΡΑΤΕΙΑ
ΑΡΘΡΟ 10
1. Κάθε Συμβαλλόμενο Μέρος, τη αιτήσει του άλλου, εγκρίνει την είσοδο και τη διέλευση από το έδαφός του των υπηκόων τρίτων Κρατών για τους οποίους το αιτούν Συμβαλλόμενο Μέρος έχει λάβει μέτρο απομακρύνσεως ή μέτρο αρνήσεως εισόδου επί του εδάφους του. Η διέλευση πραγματοποιείται αεροπορικώς. Πάντως τα Συμβαλλόμενα Μέρη θα προσπαθούν κατά προτεραιότητα να προωθήσουν προς τις χώρες προορισμού τους τους απομακρυνόμενους αλλοδαπούς με απευθείας πτήσεις.
2. Το αιτούν Συμβαλλόμενο Μέρος αναλαμβάνει την πλήρη ευθύνη συνέχισης του ταξιδίου του υπηκόου τρίτου Κράτους προς τη χώρα προορισμού του και αναλαμβάνει εκ νέου το εν λόγω πρόσωπο εάν, για οποιονδήποτε λόγο, το μέτρο απομακρύνσεως ή το μέτρο αρνήσεως εισόδου στην επικράτειά του δεν δύναται να εκτελεσθεί.
3. Το Συμβαλλόμενο Μέρος το οποίο έλαβε το μέτρο απομακρύνσεως ή το μέτρο αρνήσεως εισόδου στην επικράτειά του οφείλει να ενημερώσει το Συμβαλλόμενο Μέρος προς το οποίο απευθύνεται η αίτηση εάν το πρόσωπο το οποίο αποτελεί αντικείμενο των μέτρων αυτών οφείλει να συνοδεύεται κατά την εν λόγω διέλευση. Σε αυτήν την περίπτωση, η συνοδεία του αιτούντος Συμβαλλόμενου Μέρους τίθεται υπό τη δικαιοδοσία των αρμόδιων υπηρεσιών του Συμβαλλόμενου Μέρους προς το οποίο απευθύνθηκε η αίτηση.
ΑΡΘΡΟ 11
Η αίτηση περί χορηγήσεως άδειας διελεύσεως λόγω απομακρύνσεως ή διελεύσεως συνεπεία αρνήσεως εισόδου στην επικράτεια διαβιβάζεται κατευθείαν μεταξύ των ενδιαφερόμενων αρχών, υπό τις προϋποθέσεις που διευκρινίζονται στο παράρτημα το οποίο προβλέπεται στο άρθρο 4 της παρούσας Συμφωνίας.
ΑΡΘΡΟ 12
Οσάκις η διέλευση πραγματοποιείται συνοδεία αστυνομικών, τα μέλη της συνοδείας του αιτούντος Συμβαλλόμενου Μέρους εκτελούν την αποστολή τους άστολοι, χωρίς να φέρουν όπλα και εφοδιασμένοι με την άδεια διελεύσεως.
Η φρούρηση και η επιβίβαση του αλλοδαπού εξασφαλίζονται από τη συνοδεία, με τη συνδρομή του Συμβαλλόμενου Μέρους προς το οποίο απευθύνεται η αίτηση.
Εάν συντρέξει περίπτωση, η φρούρηση και η επιβίβαση δύνανται να εξασφαλίζονται από το Συμβαλλόμενο Μέρος προς το οποίο απευθύνεται η αίτηση, κατόπιν συμφωνίας με τη συνοδεία.

ΑΡΘΡΟ 13
Οσάκις ο αλλοδαπός ο οποίος αποτελεί αντικείμενο μέτρου απομακρύνσεως ή μέτρου αρνήσεως εισόδου στην επικράτεια δεν συνοδεύεται, η διέλευση, η φρούρηση και η επιβίβαση εξασφαλίζονται από τα όργανα του Μέρους προς το οποίο απευθύνεται η αίτηση.
Εάν η εκτέλεση του ληφθέντος από το αιτούν Συμβαλλόμενο Μέρος μέτρου απομακρύνσεως ή του μέτρου αρνήσεως εισόδου στην επικράτεια δεν δύναται να λάβει χώρα εντός εικοσιτετραώρου από της αφίξεώς του στο αεροδρόμιο, το αιτούν Συμβαλλόμενο Μέρος παραλαμβάνει εκ νέου τον αλλοδαπό πριν από την εκπνοή της προθεσμίας αυτής.
ΑΡΘΡΟ 14
Σε περίπτωση αρνήσεως επιβιβάσεως στο αεροσκάφος του προσώπου το οποίο αποτελεί αντικείμενο μέτρου απομακρύνσεως ή μέτρου αρνήσεως εισόδου στην επικράτεια επί τη ευκαιρία διελεύσεως, το αιτούν Συμβαλλόμενο Μέρος δύναται:
- είτε να αναλάβει και πάλι υπό την ευθύνη του το εν λόγω πρόσωπο πάραυτα ή εντός εικοσιτετραώρου προθεσμίας κατ' ανώτατο όριο από της αφίξεώς του στον αερολιμένα, εάν δεν συνοδευόταν,
- είτε να ζητήσει από το Συμβαλλόμενο Μέρος προς το οποίο απευθύνεται η αίτηση να προβεί σε νέα επιβίβαση και, εν αναμονή αυτής, να εξασφαλίσει τη φρούρηση του εν λόγω προσώπου. Η διάρκεια της φρουρήσεως δεν δύναται να υπερβαίνει τον αυστηρώς απαιτούμενο για την αναχώρησή του χρόνο και σε κάθε περίπτωση είκοσι τέσσερις ώρες από της αφίξεως του αλλοδαπού στον αερολιμένα. Εάν το Συμβαλλόμενο Μέρος προς το οποίο απευθύνεται η αίτηση δεν κάνει δεκτό το αίτημα αυτό, το αιτούν Συμβαλλόμενο Μέρος υποχρεούται να παραλάβει εκ νέου άνευ καθυστερήσεως τον αλλοδαπό, τη διέλευση του οποίου είχε ζητήσει.
ΑΡΘΡΟ 15
1. Οι αρχές του Κράτους διελεύσεως παρέχουν στα μέλη της συνοδείας του αιτούντος Συμβαλλόμενου Μέρους, επ' ευκαιρία της ασκήσεως των καθηκόντων τους στο πλαίσιο της παρούσας Συμφωνίας, την ίδια προστασία και συνδρομή που παρέχουν στους αντίστοιχους υπαλλήλους της χώρας τους.
2. Τα μέλη της συνοδείας του αιτούντος Συμβαλλόμενου Μέρους εξομοιώνονται με τους υπαλλήλους του Κράτους προς το οποίο απευθύνεται η αίτηση, όσον αφορά τις παραβάσεις των οποίων ενδεχομένως θα ήταν θύματα ή δράστες, επ' ευκαιρία της διελεύσεως επί του εδάφους του Κράτους προς το οποίο απευθύνεται η αίτηση, κατά την εκτέλεση των καθηκόντων τους. Υπόκεινται στις ρυθμίσεις αστικής και ποινικής ευθύνης που προβλέπονται από τη νομοθεσία του Μέρους στην επικράτεια του οποίου δραστηριοποιούνται.
Το Κράτος προς το οποίο απευθύνεται η αίτηση έχει την πρωταρχική αρμοδιότητα. εάν αποφασίσει να μην ασκήσει αυτήν την αρμοδιότητα, ενημερώνει σχετικά το αιτούν Κράτος χωρίς καθυστέρηση. Αυτό μπορεί τότε να ασκήσει τη δική του (αρμοδιότητα) σύμφωνα με το εθνικό του δίκαιο.
ΑΡΘΡΟ 16
Τα μέλη της συνοδείας τα οποία, κατ' εφαρμογή της παρούσας Συμφωνίας, καλούνται να ασκήσουν τα καθήκοντά τους επί του εδάφους του Κράτους διελεύσεως, οφείλουν να είναι σε θέση να δικαιολογούν ανά πάσα στιγμή την ταυτότητά τους, την ιδιότητά τους και τη φύση της αποστολής τους, επιδεικνύοντας άδεια διελεύσεως την οποία έχει χορηγήσει το Κράτος προς το οποίο απευθύνεται η αίτηση.
ΑΡΘΡΟ 17
1. Στην περίπτωση κατά την οποία μέλος συνοδείας του αιτούντος Συμβαλλόμενου Μέρους, το οποίο ορίσθηκε να ασκήσει τα καθήκοντά του επί του εδάφους του Κράτους διελεύσεως, κατ' εφαρμογή της παρούσας Συμφωνίας, υποστεί ζημία κατά την εκτέλεση ή επ' ευκαιρία της αποστολής, η Διοίκηση του αιτούντος Συμβαλλόμενου Μέρους αναλαμβάνει να καταβάλει τις οφειλόμενες αποζημιώσεις χωρίς να προσφύγει κατά του Κράτους διελεύσεως.
2. Εάν ένα όργανο συνοδείας του αιτούντος Συμβαλλόμενου Μέρους, ευρισκόμενο σε αποστολή στο έδαφος του Κράτους προς το οποίο απευθύνεται η αίτηση κατ' εφαρμογή της παρούσας Συμφωνίας, διαπράξει ζημία κατά την εκτέλεση ή επ' ευκαιρία της αποστολής, το αιτούν Κράτος είναι υπεύθυνο για τη ζημία, σύμφωνα με το δίκαιο του Κράτους προς το οποίο απευθύνεται η αίτηση.
3. Το Κράτος στο έδαφος του οποίου προκλήθηκε η ζημία αναλαμβάνει την αποκατάσταση αυτής της ζημίας υπό τους όρους που εφαρμόζονται ως προς τις ζημίες οι οποίες προκαλούνται από τα δικά του όργανα.
4. Το Κράτος του οποίου τα όργανα προκάλεσαν ζημίες σε βάρος οποιουδήποτε στο έδαφος του άλλου Συμβαλλόμενου Μέρους επιστρέφει στο ακέραιο στο τελευταίο τα ποσά που αυτό κατέβαλε στα θύματα ή τους δικαιούχους αυτών.
5. Υπό την επιφύλαξη της ασκήσεως των δικαιωμάτων του έναντι τρίτων και κατ' εξαίρεση της διατάξεως της παραγράφου 4 του παρόντος άρθρου, τα δύο Συμβαλλόμενα Μέρη θα παραιτούνται, στην περίπτωση που προβλέπεται από την παράγραφο 2 του παρόντος άρθρου, από το δικαίωμα να αξιώσουν το ένα από το άλλο Συμβαλλόμενο Μέρος το ποσό για τις ζημίες που αυτό υπέστη.
ΑΡΘΡΟ 18
Η διέλευση λόγω απομακρύνσεως ή η διέλευση συνεπεία αρνήσεως εισόδου στην επικράτεια μπορεί να μη γίνει δεκτή:
- στην περίπτωση κατά την οποία ο αλλοδαπός διατρέχει στο Κράτος προορισμού κίνδυνο να αποτελέσει αντικείμενο διώξεων εξαιτίας της φυλής του, της θρησκείας του, της ιθαγένειάς του ή επειδή είναι μέλος συγκεκριμένης κοινωνικής ομάδας ή λόγω των πολιτικών του πεποιθήσεων.
- στην περίπτωση κατά την οποία ο αλλοδαπός διατρέχει κίνδυνο να κατηγορηθεί ή καταδικασθεί ενώπιον ποινικού δικαστηρίου στο Κράτος προορισμού για πράξεις προγενέστερες της διελεύσεως.
ΑΡΘΡΟ 19
Οι δαπάνες μεταφοράς μέχρι τα σύνορα του Κράτους προορισμού, καθώς και οι δαπάνες που πραγματοποιούνται σε περίπτωση ενδεχόμενης επιστροφής, βαρύνουν το αιτούν Συμβαλλόμενο Μέρος.
IV. ΠΡΟΣΤΑΣΙΑ ΔΕΔΟΜΕΝΩΝ
ΑΡΘΡΟ 20
1. Δέον όπως τα δεδομένα προσωπικού χαρακτήρα που απαιτούνται για την εκτέλεση της παρούσας Συμφωνίας και γνωστοποιούνται από τα Συμβαλλόμενα Μέρη τυγχάνουν επεξεργασίας και προστασίας, λαμβανομένων υπόψη των ισχυουσών στα Κράτη των Συμβαλλόμενων Μερών νομοθεσιών περί προστασίας των δεδομένων.
2. Στο πλαίσιο αυτό:
α) το Συμβαλλόμενο Μέρος προς το οποίο απευθύνεται η αίτηση χρησιμοποιεί τα κοινοποιηθέντα δεδομένα μόνο για τους σκοπούς που προβλέπονται από την πα-ρούσα Συμφωνία,
β) καθένα από τα δύο Συμβαλλόμενα Μέρη ενημερώνει, τη αιτήσει του, το άλλο Συμβαλλόμενο Μέρος σχετικά με τη χρησιμοποίηση των κοινοποιηθέντων δεδομένων,
γ) τα γνωστοποιηθέντα δεδομένα προσωπικού χαρακτήρα δύνανται να χρησιμοποιούνται μόνο από τις αρμόδιες αρχές για την εκτέλεση της Συμφωνίας. Τα δεδομένα δύνανται να αναδιαβιβάζονται σε άλλο πρόσωπο μόνο μετά από προηγούμενη έγγραφη έγκριση του Συμβαλλόμενου Μέρους που τα γνωστοποίησε.
V. ΓΕΝΙΚΕΣ ΚΑΙ ΤΕΛΙΚΕΣ ΔΙΑΤΑΞΕΙΣ
ΑΡΘΡΟ 21
Οι σχετικές με θέματα αποζημιώσεως διαφορές, οι οποίες αναφύονται μεταξύ των Συμβαλλόμενων Μερών, θα επιλύονται δια της διπλωματικής οδού.
ΑΡΘΡΟ 22
1. Οι αρμόδιες αρχές των Συμβαλλόμενων Μερών θα συνεργάζονται και θα συμβουλεύονται οι μεν τις δε κάθε φορά που τούτο θα είναι αναγκαίο για να εξετάσουν την εφαρμογή της παρούσας Συμφωνίας.
2. Όλες οι διαφορές που αφορούν την ερμηνεία ή την εφαρμογή της παρούσας Συμφωνίας διευθετούνται δια διαπραγματεύσεων μεταξύ των Συμβαλλόμενων Μερών.
ΑΡΘΡΟ 23
Το παράρτημα που προβλέπεται στο άρθρο 4 και καθορίζει τις λεπτομέρειες εφαρμογής της παρούσας Συμφωνίας ορίζει:
- τους αερολιμένες που θα δύνανται να χρησιμοποιούνται για την επανεισδοχή και την είσοδο προς διέλευση των αλλοδαπών,
- τις αρμόδιες για την εξέταση των αιτήσεων επανεισδοχής και διελεύσεως αρχές, 
- τις διαδικασίες επιστροφής δαπανών.
ΑΡΘΡΟ 24
1. Οι διατάξεις της παρούσας Συμφωνίας δεν θίγουν τις υποχρεώσεις εισδοχής ή επανεισδοχής των αλλοδαπών υπηκόων που απορρέουν για τα Συμβαλλόμενα Μέρη από άλλες διεθνείς συμφωνίες.
2. Οι διατάξεις της παρούσας Συμφωνίας δεν κωλύουν την εφαρμογή των διατάξεων της Συμβάσεως της Γενεύης της 28ης Ιουλίου 1951 περί της νομικής καταστάσεως των προσφύγων, όπως τροποποιήθηκε από το Πρωτόκολλο της Νέας Υόρκης της 31ης Ιανουαρίου 1967.
3. Οι διατάξεις της παρούσας Συμφωνίας δεν κωλύουν την εφαρμογή των διατάξεων των συμφωνιών, τις οποίες έχουν συνάψει τα Συμβαλλόμενα Μέρη στον τομέα της προστασίας των Ανθρωπίνων Δικαιωμάτων.
ΑΡΘΡΟ 25
1. Κάθε Συμβαλλόμενο Μέρος δύναται να αναστείλει την παρούσα Συμφωνία για σοβαρούς λόγους, δι' εγγράφου γνωστοποιήσεως απευθυνόμενης στο άλλο Μέρος.
2. Η αναστολή ή η καταγγελία θα παράγει αποτέλεσμα την πρώτη ημέρα του μηνός που έπεται της λήψεως της γνωστοποιήσεως του άλλου Συμβαλλόμενου Μέρους.
ΑΡΘΡΟ 26
1. Κάθε Συμβαλλόμενο Μέρος θα γνωστοποιήσει στο άλλο Συμβαλλόμενο Μέρος το πέρας των απαιτούμενων συνταγματικών διαδικασιών εις ό,τι αφορά τούτο για την έναρξη ισχύος της παρούσας Συμφωνίας, η οποία θα παράγει αποτέλεσμα την πρώτη ημέρα του δεύτερου μήνα που έπεται της λήψεως της τελευταίας γνωστοποιήσεως.
2. Η παρούσα Συμφωνία θα παραμείνει εν ισχύι επ' αόριστον. Θα δύναται δε να καταγγελθεί με τρίμηνη προειδοποίηση δια της διπλωματικής οδού.
ΣΕ ΠΙΣΤΩΣΗ ΤΩΝ ΑΝΩΤΕΡΩ, οι εκπρόσωποι των Συμβαλλόμενων Μερών, δεόντως εξουσιοδοτημένοι προς τούτο, υπέγραψαν την παρούσα Συμφωνία.
ΕΓΙΝΕ στην Αθήνα, την 15η Δεκεμβρίου 1999, στην ελληνική και στη γαλλική γλώσσα, αμφοτέρων των κειμένων όντων εξίσου αυθεντικών.
ΓΙΑ ΤΗΝ ΚΥΒΕΡΝΗΣΗ ΓΙΑ ΤΗΝ ΚΥΒΕΡΝΗΣΗ
ΤΗΣ ΕΛΛΗΝΙΚΗΣ ΤΗΣ ΓΑΛΛΙΚΗΣ
ΔΗΜΟΚΡΑΤΙΑΣ ΔΗΜΟΚΡΑΤΙΑΣ 
(υπογραφή) (υπογραφή)

ΠΑΡΑΡΤΗΜΑ
ΤΗΣ ΣΥΜΦΩΝΙΑΣ ΜΕΤΑΞΥ ΤΗΣ ΕΛΛΗΝΙΚΗΣ
ΔΗΜΟΚΡΑΤΙΑΣ ΚΑΙ ΤΗΣ ΓΑΛΛΙΚΗΣ ΔΗΜΟΚΡΑΤΙΑΣ
ΣΧΕΤΙΚΑ ΜΕ ΤΗΝ ΕΠΑΝΕΙΣΔΟΧΗ ΤΩΝ ΠΡΟΣΩΠΩΝ
ΣΕ ΜΗ ΝΟΜΙΜΗ ΚΑΤΑΣΤΑΣΗ
1. ΠΛΗΡΟΦΟΡΙΕΣ ΠΟΥ ΠΡΕΠΕΙ ΝΑ ΑΝΑΦΕΡΟΝΤΑΙ ΣΤΗΝ ΑΙΤΗΣΗ ΕΠΑΝΕΙΣΔΟΧΗΣ ΕΝΟΣ ΥΠΗΚΟΟΥ ΕΝΟΣ ΣΥΜΒΑΛΛΟΜΕΝΟΥ ΜΕΡΟΥΣ ΚΑΙ ΟΡΟΙ ΔΙΑΒΙΒΑΣΗΣ
(άρθρο 4 παρ. 1)
1.1. Η αίτηση επανεισδοχής ενός υπηκόου Συμβαλλόμενου Μέρους, που υποβάλλεται σύμφωνα με τις διατάξεις του άρθρου 1 παρ. 1 ή 2, πρέπει να περιλαμβάνει κυρίως τις ακόλουθες πληροφορίες:
- στοιχεία σχετικά με την ταυτότητα του ενδιαφερόμενου προσώπου,
- στοιχεία σχετικά με τα έγγραφα που αναφέρονται στο άρθρο 2 της Συμφωνίας που επιτρέπουν τον καθορισμό ή την τεκμηρίωση της ιθαγένειας,
- δύο φωτογραφίες.
1.2. Η αίτηση της επανεισδοχής συντάσσεται σε ένα έντυπο σύμφωνο με το υπόδειγμα που επισυνάπτεται στο παρόν παράρτημα ως φύλλο αριθ. 1. Όλα τα ζητούμενα στοιχεία πρέπει να συμπληρώνονται, εν ανάγκη με τη μνεία "χωρίς αντικείμενο".
1.3. Η αίτηση διαβιβάζεται απευθείας στις αρχές που ορίζονται στα σημεία 6.1.1. και 6.1.2. του παρόντος παραρτήματος, κυρίως με τηλεομοιοτυπία ή τηλέτυπο (τέλεξ).
1.4. Το Συμβαλλόμενο Μέρος προς το οποίο απευθύνεται η αίτηση απαντά το συντομότερο δυνατό, το αργότερο σε σαράντα οκτώ (48) ώρες μετά την παραλαβή της αίτησης. Αυτή η προθεσμία παρατείνεται κατά τρεις ημέρες στην περίπτωση που προβλέπεται στο άρθρο 3 παρ. 2.
1.5. Το πρόσωπο που αποτελεί αντικείμενο της αίτησης επανεισδοχής δεν παραδίδεται παρά μετά την παραλαβή της αποδοχής του Συμβαλλόμενου Μέρους προς το οποίο απευθύνεται η αίτηση. 
2. ΠΛΗΡΟΦΟΡΙΕΣ ΠΟΥ ΠΡΕΠΕΙ ΝΑ ΑΝΑΦΕΡΟΝΤΑΙ ΣΤΗΝ ΑΙΤΗΣΗ ΕΠΑΝΕΙΣΔΟΧΗΣ ΕΝΟΣ ΥΠΗΚΟΟΥ ΤΡΙΤΟΥ ΚΡΑΤΟΥΣ ΚΑΙ ΟΡΟΙ ΔΙΑΒΙΒΑΣΗΣ
(άρθρο 8 παρ. 2)
2.1. Η αίτηση επανεισδοχής ενός υπηκόου τρίτου κράτους, που υποβάλλεται δυνάμει των διατάξεων του άρθρου 5 παρ. 1 ή 2 του άρθρου 9, πρέπει να περιλαμβάνει ιδίως τις ακόλουθες πληροφορίες:
- στοιχεία σχετικά με την ταυτότητα και την ιθαγένεια του ενδιαφερόμενου προσώπου,
- στοιχεία σχετικά με τα έγγραφα που αναφέρονται στο άρθρο 5 παρ. 2 της Συμφωνίας, καθώς και στο σημείο 3 του παρόντος παραρτήματος, που επιτρέπουν τον καθορισμό ή τη διαπίστωση της εισόδου ή της παραμονής του ενδιαφερόμενου προσώπου στο έδαφος του Μέρους προς το οποίο απευθύνεται η αίτηση,
- δύο φωτογραφίες.
2.2. Η αίτηση επανεισδοχής συντάσσεται σε ένα έντυπο σύμφωνο με το υπόδειγμα που επισυνάπτεται στο παρόν παράρτημα ως φύλλο αριθ. 2. Όλα τα ζητούμενα στοιχεία πρέπει να συμπληρώνονται, εν ανάγκη με τη μνεία "χωρίς αντικείμενο".
2.3. Η αίτηση διαβιβάζεται απευθείας στις αρχές που ορίζονται στα σημεία 6.1.1. και 6.1.2. του παρόντος παραρτήματος, κυρίως με τηλεομοιοτυπία ή τηλέτυπο (τέλεξ).
2.4. Το Συμβαλλόμενο Μέρος προς το οποίο απευθύνεται η αίτηση απαντά το συντομότερο δυνατό, το αργότερο σε σαράντα οκτώ (48) ώρες μετά την παραλαβή της αίτησης.
2.5. Το πρόσωπο, το οποίο αποτελεί αντικείμενο της αιτήσεως επανεισδοχής δεν παραδίδεται παρά μόνο μετά την παραλαβή της αποδοχής του Συμβαλλόμενου Μέρους προς το οποίο απευθύνεται η αίτηση.
3. ΜΕΣΑ ΠΟΥ ΕΠΙΤΡΕΠΟΥΝ ΤΗ ΔΙΑΠΙΣΤΩΣΗ ΤΗΣ ΕΙΣΟΔΟΥ Ή ΤΗΣ ΠΑΡΑΜΟΝΗΣ ΤΟΥ ΥΠΗΚΟΟΥ ΤΡΙΤΟΥ ΚΡΑΤΟΥΣ ΣΤΟ ΕΔΑΦΟΣ ΤΟΥ ΣΥΜΒΑΛΛΟΜΕΝΟΥ ΜΕΡΟΥΣ ΠΡΟΣ ΤΟ ΟΠΟΙΟ ΑΠΕΥΘΥΝΕΤΑΙ Η ΑΙΤΗΣΗ
(άρθρο 8 παρ. 1)
3.1. Η είσοδος ή η παραμονή ενός υπηκόου τρίτου κράτους στο έδαφος του Συμβαλλόμενου Μέρους προς το οποίο απευθύνεται η αίτηση αποδεικνύεται βάσει ενός από τα ακόλουθα αποδεικτικά στοιχεία:
- σφραγίδα εισόδου ή εξόδου ή άλλες ενδείξεις που ενδεχομένως φέρουν τα ταξιδιωτικά έγγραφα ή τα πιστοποιητικά ταυτότητας, γνήσια ή πλαστά ή παραποιημένα,
- τίτλος παραμονής ή άδεια παραμονής που έχει λήξει τουλάχιστον πριν από δύο έτη,
- θεώρηση εισόδου που έχει λήξει τουλάχιστον πριν από έξι μήνες,
- ονομαστικό εισιτήριο που επιτρέπει να αποδειχθεί η είσοδος του ενδιαφερόμενου προσώπου στο έδαφος του Συμβαλλόμενου Μέρους προς το οποίο απευθύνεται η αίτηση ή στο έδαφος του αιτούντος Συμβαλλόμενου Μέρους και προέρχεται από το Συμβαλλόμενο Μέρος προς το οποίο απευθύνεται η αίτηση,
- σφραγίδα ενός τρίτου κράτους ομόρου ενός από τα δύο Μέρη, λαμβανομένου υπόψη του δρομολογίου που χρησιμοποιήθηκε από το ενδιαφερόμενο πρόσωπο, καθώς και την ημερομηνία διάβασης των συνόρων.
3.2. Η πραγματική είσοδος ή παραμονή ενός υπηκόου τρίτου κράτους στο έδαφος του Συμβαλλόμενου Μέρους προς το οποίο απευθύνεται η αίτηση μπορεί να διαπιστωθεί βάσει ενός ή περισσότερων ενδείξεων που αναφέρονται κατωτέρω, οι οποίες πρέπει να εξετασθούν κατά περίπτωση από το Συμβαλλόμενο Μέρος προς το οποίο απευθύνεται η αίτηση:
- έγγραφο που εκδίδεται από τις αρμόδιες αρχές του Συμβαλλόμενου Μέρους προς το οποίο απευθύνεται η αίτηση, το οποίο δείχνει την ταυτότητα του ενδιαφερόμενου προσώπου, ιδίως άδεια οδήγησης, ναυτικό φυλλάδιο, άδεια οπλοφορίας, κάρτα ταυτότητας που εκδίδεται από τη διοίκηση των ταχυδρομείων κ.λπ.,
- ληξιαρχική πράξη,
- τίτλος παραμονής ή άδεια παραμονής που έχει λήξει πριν δύο χρόνια και πλέον, 
- φωτοτυπία ενός από τα έγγραφα που απαριθμούνται προηγουμένως,
- εισιτήριο,
- τιμολόγια ξενοδοχείων,
- μέσα μεταφοράς που χρησιμοποιούνται από το ενδιαφερόμενο άτομο, καταγραφή στο έδαφος του Συμβαλλόμενου Μέρους προς το οποίο απευθύνεται η αίτηση,
- κάρτα πρόσβασης σε δημόσια ή ιδιωτικά ιδρύματα,
- κάρτα επίσκεψης σε γιατρό ή οδοντίατρο κ.λπ.,
- κατοχή από το ενδιαφερόμενο πρόσωπο ενός δελτίου συναλλάγματος,
- δηλώσεις υπαλλήλων επίσημων υπηρεσιών, 
- δηλώσεις μη αντιφατικές και επαρκώς λεπτομερείς του ενδιαφερόμενου προσώπου, οι οποίες αναφέρονται σε γεγονότα που αποδεικνύονται αντικειμενικά,
- καταθέσεις μαρτύρων που βεβαιώνουν την είσοδο ή την παραμονή στο έδαφος του Συμβαλλόμενου Μέρους προς το οποίο απευθύνεται η αίτηση, οι οποίες καταγράφονται σε πρακτικό που έχει συνταχθεί από τις αρμόδιες αρχές,
- επαληθεύσιμα στοιχεία που βεβαιώνουν ότι το ενδιαφερόμενο πρόσωπο κατέφυγε στις υπηρεσίες ενός ταξιδιωτικού γραφείου ή ενός μεταφορέα.
4. ΟΡΟΙ ΔΙΑΒΙΒΑΣΗΣ ΜΙΑΣ ΑΙΤΗΣΕΩΣ ΔΙΕΛΕΥΣΕΩΣ ΛΟΓΩ ΑΠΟΜΑΚΡΥΝΣΕΩΣ Ή ΣΥΝΕΠΕΙΑ ΕΝΟΣ ΜΕΤΡΟΥ ΑΡΝΗΣΕΩΣ ΕΙΣΟΔΟΥ ΣΤΗΝ ΕΠΙΚΡΑΤΕΙΑ, ΤΟ ΟΠΟΙΟ ΛΑΜΒΑΝΕΤΑΙ ΑΠΟ ΤΟ ΑΙΤΟΥΝ ΣΥΜΒΑΛΛΟΜΕΝΟ ΜΕΡΟΣ
(άρθρο 11)
4.1. Η αίτηση άδειας διελεύσεως λόγω απομακρύνσεως ή συνεπεία ενός μέτρου αρνήσεως εισόδου στην επικράτεια, το οποίο λαμβάνεται από το αιτούν Συμβαλλόμενο Μέρος, η οποία υποβάλλεται δυνάμει των διατάξεων του άρθρου 10 της Συμφωνίας, πρέπει να περιέχει κυρίως τις ακόλουθες πληροφορίες:
- στοιχεία σχετικά με την ταυτότητα και την ιθαγένεια του ενδιαφερόμενου προσώπου,
- φύση του μέτρου απομακρύνσεως του οποίου είναι αντικείμενο,
- ταξιδιωτικό έγγραφο του οποίου είναι κάτοχος, 
- ημερομηνία ταξιδίου, μεταφορικό μέσο, ώρα και τόπο άφιξης στο έδαφος του Συμβαλλόμενου Μέρους προς το οποίο απευθύνεται η αίτηση, ώρα αναχώρησης από το έδαφος του Συμβαλλόμενου Μέρους προς το οποίο απευθύνεται η αίτηση, χώρα και τόπος προορισμού,
- στοιχεία σχετικά με τους υπαλλήλους συνοδείας (ταυτότητα, ιδιότητα, ταξιδιωτικό έγγραφο που κατέχουν).
4.2. Η αίτηση διελεύσεως συντάσσεται σε ένα έντυπο σύμφωνο με το υπόδειγμα που επισυνάπτεται στο παρόν παράρτημα ως φύλλο αριθ. 3. Όλα τα ζητούμενα στοιχεία πρέπει να συμπληρώνονται, εν ανάγκη με τη μνεία "χωρίς αντικείμενο".
4.3. Η αίτηση διαβιβάζεται σαράντα οκτώ (48) ώρες τουλάχιστον πριν τη διέλευση με τηλεομοιοτυπία ή τηλέτυπο (τέλεξ) στις αρμόδιες αρχές των Συμβαλλόμενων Μερών, που ορίζονται στο σημείο 6.2 του παρόντος παραρτήματος.
4.4. Το Συμβαλλόμενο Μέρος προς το οποίο απευθύνεται η αίτηση απαντά το συντομότερο δυνατό, ει δυνατόν μέσα σε σαράντα οκτώ (48) ώρες.
5. ΑΕΡΟΔΡΟΜΙΑ ΠΟΥ ΘΑ ΜΠΟΡΟΥΣΑΝ ΝΑ ΧΡΗΣΙΜΟΠΟΙΗΘΟΥΝ ΓΙΑ ΤΗΝ ΕΠΑΝΕΙΣΔΟΧΗ ΚΑΙ ΤΗΝ ΕΙΣΟΔΟ ΠΡΟΣ ΔΙΕΛΕΥΣΗ ΤΩΝ ΑΛΛΟΔΑΠΩΝ
(άρθρο 23)
5.1. Στο γαλλικό έδαφος:
- Παρίσι - Charles de Gaulle,
- Παρίσι - Orly.
- Μασσαλία - Provence.
5.2. Στο ελληνικό έδαφος:
- Αθήνα - Κρατικός Αερολιμένας Αθηνών "Ελληνικό"
- Θεσσαλονίκη - Αεροδρόμιο "Μακεδονία".
6. ΚΕΝΤΡΙΚΕΣ Ή ΤΟΠIKΕΣ ΑΡΧΕΣ ΠΟΥ ΕΙΝΑΙ ΕΞΟΥΣΙΟΔΟΤΗΜΕΝΕΣ ΓΙΑ TΉΝ ΕΞΕΤΑΣΗ ΤΩΝ ΑΙΤΗΣΕΩΝ ΕΠΑΝΕΙΣΔΟΧΗΣ Ή ΔΙΕΛΕΥΣΕΩΣ
(άρθρο 23)
6.1. Αρχές που είναι εξουσιοδοτημένες για την εξέταση των αιτήσεων επανεισδοχής.
6.1.1. Για τη Γαλλική Δημοκρατία:
Οι κεντρικές υπηρεσίες της Κεντρικής Διεύθυνσης της Αστυνομίας των Συνόρων (DCPAF) της Γενικής Διεύθυνσης της Εθνικής Αστυνομίας του Υπουργείου Εσωτερικών.
6.1.2. Για την Ελληνική Δημοκρατία:
H Διεύθυνση Κρατικής Ασφάλειας του Υπουργείου Δημόσιας Τάξης.
6.2. Αρχές αρμόδιες για την εξέταση της αιτήσεως διελεύσεως.
6.2.1. Για τη Γαλλική Δημοκρατία:
Η Κεντρική Διεύθυνση της Αστυνομίας των Συνόρων.
Για την Ελληνική Δημοκρατία:
Η Διεύθυνση Κρατικής Ασφάλειας του Υπουργείου Δημόσιας Τάξης.
6.3. Αρχές αρμόδιες για την εξέταση των νομικών δυσκολιών. 
6.3.1. Για τη Γαλλική Δημοκρατία:
Η Διεύθυνση Δημοσίων Ελευθεριών και Νομικών Υποθέσεων (DLPAJ) του Υπουργείου Εσωτερικών, σε συνεργασία με την Κεντρική Διεύθυνση της Αστυνομίας των Συνόρων (DCPAF).
6.3.2. Για την Ελληνική Δημοκρατία:
Διεύθυνση Κρατικής Ασφάλειας σε συνεργασία με τη Διεύθυνση Μελετών του Υπουργείου Δημόσιας Τάξης.
7. ΔΙΑΔΙΚΑΣΙΑ ΑΠΟΔΟΣΗΣ ΔΑΠΑΝΩΝ ΜΕΤΑΦΟΡΑΣ
(άρθρο 23)
7.1. Η απόδοση όλων των δαπανών σχετικά με την εκτέλεση των διατάξεων που προβλέπονται από τη Συμφωνία, τις οποίες έχει καταβάλει το Συμβαλλόμενο Μέρος προς το οποίο απευθύνεται η αίτηση, ενώ βαρύνουν το αιτούν Συμβαλλόμενο Μέρος, πραγματοποιείται εντός προθεσμίας τριάντα ημερών, η οποία άρχεται από τη λήψη του τιμολογίου.
7.2. Τα Συμβαλλόμενα Μέρη υποχρεούνται να εκτελούν την υπό συνοδεία διέλευση με τον πιο ορθολογικό και οικονομικό τρόπο, εξασφαλίζοντας ταυτόχρονα την αναγκαία και επαρκή ασφάλεια.
8. ΓΛΩΣΣΕΣ ΕΠΙΚΟΙΝΩΝΙΑΣ
Οι αρμόδιες αρχές των Συμβαλλόμενων Μερών χρησιμοποιούν την επίσημη γλώσσα του κράτους τους για την εκτέλεση της Συμφωνίας και του παρόντος παραρτήματος.
9. ΤΡΟΠΟΠΟΙΗΣΗ ΤΟΥ ΠΑΡΑΡΤΗΜΑΤΟΣ
Κάθε Συμβαλλόμενο Μέρος πληροφορεί, μέσω της διπλωματικής οδού, το άλλο Συμβαλλόμενο Μέρος για κάθε τροποποίηση που μπορεί να επέλθει κατά τον καθορισμό των σημείων παράδοσης ή διέλευσης.
Τα επισυναπτόμενα υποδείγματα 1 έως 3 μπορούν να τροποποιηθούν με ανταλλαγή διακοινώσεων.
Άρθρο δεύτερο
Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως και της Συμφωνίας που κυρώνεται από την πλήρωση των προϋποθέσεων του άρθρου 26 παρ. 1 αυτής.
Άρθρο δεύτερο
Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως και της Συμφωνίας που κυρώνεται από την πλήρωση των προϋποθέσεων του άρθρου 26 παρ. 1 αυτής.

ΠΡΟΕΔΡΟΣ (Απόστολος Κακλαμάνης): Του ιδίου Υπουργείου.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας μεταξύ των Κυβερνήσεων των Κρατών που μετέχουν στην Οικονομική Συνεργασία του Ευξείνου Πόντου για συνεργασία στην καταπολέμηση του εγκλήματος και ιδιαίτερα των οργανωμένων μορφών του". 
Αυτό το νομοσχέδιο ψηφίστηκε κατά πλειοψηφία στην επιτροπή. 
Ερωτάται το Σώμα: Γίνεται δεκτό το νομοσχέδιο; 
ΜΕΡΙΚΟΙ ΒΟΥΛΕΥΤΕΣ: Κρατείται. 
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Υπουργείου Εργασίας και Κοινωνικών Ασφαλίσεων
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Διεθνούς Σύμβασης Εργασίας 182 για την απαγόρευση των χειρότερων μορφών εργασίας των παιδιών και την άμεση δράση με σκοπό την εξάλειψή τους". 
Το σχέδιο νόμου έχει γίνει ομοφώνως δεκτό στη Διαρκή Επιτροπή.
Ερωτάται το Σώμα: Γίνεται δεκτό το νομοσχέδιο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Εργασίας και Κοινωνικών Ασφαλίσεων: "Κύρωση της Διεθνούς Σύμβασης Εργασίας 182 για την απαγόρευση των χειρότερων μορφών εργασίας των παιδιών και την άμεση δράση με σκοπό την εξάλειψη τους", έγινε δεκτό ομοφώνως, σε μόνη συζήτηση, επί της αρχής, των άρθρων και του συνόλου και έχει ως εξής: 
΄Aρθρο πρώτο
Κυρώνεται και έχει την ισχύ, που ορίζει το άρθρο 28 παρ. 1 του Συντάγματος, η Διεθνής Σύμβαση Εργασίας 182 για την απαγόρευση των χειρότερων μορφών εργασίας των παιδιών και την άμεση δράση με σκοπό την εξάλειψή τους, που υιοθετήθηκε από τη Συνδιάσκεψη της Διεθνούς Οργάνωσης Εργασίας στη Γενεύη στις 17 Ιουνίου 1999, της οποίας το κείμενο σε πρωτότυπο στη γαλλική γλώσσα και σε μετάφραση στην ελληνική έχει ως εξής:
΄Aρθρο πρώτο
Κυρώνεται και έχει την ισχύ, που ορίζει το άρθρο 28 παρ. 1 του Συντάγματος, η Διεθνής Σύμβαση Εργασίας 182 για την απαγόρευση των χειρότερων μορφών εργασίας των παιδιών και την άμεση δράση με σκοπό την εξάλειψή τους, που υιοθετήθηκε από τη Συνδιάσκεψη της Διεθνούς Οργάνωσης Εργασίας στη Γενεύη στις 17 Ιουνίου 1999, της οποίας το κείμενο σε πρωτότυπο στη γαλλική γλώσσα και σε μετάφραση στην ελληνική έχει ως εξής:
ΔΙΕΘΝΗΣ ΣΥΜΒΑΣΗ ΕΡΓΑΣΙΑΣ 182
ΓΙΑ ΤΗΝ ΑΠΑΓΟΡΕΥΣΗ ΤΩΝ ΧΕΙΡΟΤΕΡΩΝ ΜΟΡΦΩΝ ΕΡΓΑΣΙΑΣ ΤΩΝ ΠΑΙΔΙΩΝ ΚΑΙ ΤΗΝ ΑΜΕΣΗ ΔΡΑΣΗ ΜΕ ΣΚΟΠΟ ΤΗΝ ΕΞΑΛΕΙΨΗ ΤΟΥΣ
Η Γενική Συνδιάσκεψη της Διεθνούς Οργάνωσης Εργασίας,
ΑΦΟΥ ΣΥΓΚΛΗΘΗΚΕ στη Γενεύη από το Διοικητικό Συμβούλιο του Διεθνούς Γραφείου Εργασίας, την 1η Ιουνίου 1999, κατά την 87η σύνοδό της,
ΑΦΟΥ ΘΕΩΡΗΣΕ αναγκαίο να υιοθετήσει νέα όργανα, που έχουν σκοπό την απαγόρευση και την εξάλειψη των χειρότερων μορφών εργασίας των παιδιών σαν μεγίστη προτεραιότητα της εθνικής και διεθνούς δράσης, κυρίως της διεθνούς συνεργασίας και βοήθειας, προκειμένου να συμπληρωθεί η Σύμβαση και η Σύσταση η σχετική με το κατώτατο όριο ηλικίας εισόδου στην απασχόληση, 1973, οι οποίες παραμένουν θεμελιώδη όργανα όσον αφορά την εργασία των παιδιών,
ΑΦΟΥ ΘΕΩΡΗΣΕ ότι η αποτελεσματική εξάλειψη των χειρότερων μορφών εργασίας των παιδιών απαιτεί μία συνολική άμεση δράση, η οποία θα λαμβάνει υπόψη τη σημασία μίας δωρεάν βασικής εκπαίδευσης, την ανάγκη της εξαίρεσης (απαλλαγής) των παιδιών αυτών από όλες αυτές τις μορφές εργασίας και θα εξασφαλίζει την αποκατάσταση και την κοινωνική τους ένταξη λαμβάνοντας υπόψη τις ανάγκες των οικογενειών τους,
ΑΦΟΥ ΥΠΕΝΘΥΜΙΣΕ το ψήφισμα που αφορά την εξάλειψη της εργασίας των παιδιών, που υιοθετήθηκε από τη Διεθνή Συνδιάσκεψη Εργασίας κατά την 83η Σύνοδό της το 1996,
ΑΦΟΥ ΑΝΑΓΝΩΡΙΣΕ ότι η εργασία των παιδιών κατά ένα μεγάλο μέρος προκαλείται από τη φτώχεια και ότι η μακροχρόνια λύση έγκειται στην υποστηριζόμενη οικονομική ανάπτυξη που οδηγεί στην κοινωνική πρόοδο και ιδιαίτερα στην εξασθένιση της φτώχειας και στην παγκόσμια εκπαίδευση, 
ΑΦΟΥ ΥΠΕΝΘΥΜΙΣΕ τη Σύμβαση σχετικά με τα δικαιώματα του παιδιού, που υιοθετήθηκε στις 20 Νοεμβρίου 1989 από τη Γενική Συνέλευση των Ηνωμένων Εθνών,
ΑΦΟΥ ΥΠΕΝΘΥΜΙΣΕ τη Διακήρυξη της Διεθνούς Οργάνωσης Εργασίας σχετικά με τις αρχές και τα θεμελιώδη δικαιώματα στην εργασία, καθώς και τη συνέχειά της, που υιοθετήθηκε από τη Διεθνή Συνδιάσκεψη Εργασίας κατά την 86η σύνοδό της το 1998,
ΑΦΟΥ ΥΠΕΝΘΥΜΙΣΕ ότι ορισμένες από τις χειρότερες μορφές εργασίας των παιδιών καλύπτονται από άλλα διεθνή κείμενα, ιδιαίτερα από τη Σύμβαση σχετικά με την αναγκαστική εργασία, 1930, και τη συμπληρωματική Σύμβαση των Ηνωμένων Εθνών σχετικά με την κατάργηση της δουλείας, του δουλεμπορίου και των ανάλογων με τη δουλεία θεσμών και πρακτικών, 1956,
ΑΦΟΥ ΑΠΟΦΑΣΙΣΕ να υιοθετήσει διάφορες προτάσεις σχετικά με την εργασία των παιδιών, θέμα που αποτελεί το τέταρτο σημείο της ημερήσιας διάταξης της Συνόδου,
ΑΦΟΥ ΑΠΟΦΑΣΙΣΕ ότι οι προτάσεις αυτές θα πάρουν τη μορφή μιας Διεθνούς Σύμβασης,
ΥΙΟΘΕΤΕΙ τη 17η Ιουνίου 1999 την παρακάτω Σύμβαση, που θα ονομασθεί:
"Σύμβαση σχετικά με τις χειρότερες μορφές εργασίας των παιδιών", 1999.
Άρθρο 1

Κάθε Μέλος που κυρώνει την παρούσα Σύμβαση πρέπει να πάρει άμεσα και αποτελεσματικά μέτρα για να εξασφαλίσει την απαγόρευση και την εξάλειψη των χειρότερων μορφών εργασίας των παιδιών και αυτό να γίνει το ταχύτερο δυνατό.
Άρθρο 2
Για τους σκοπούς της Σύμβασης αυτής, ο όρος "παιδί" εφαρμόζεται στο σύνολο των προσώπων ηλικίας κάτω των 18 ετών.
Άρθρο 3
Για τους σκοπούς της σύμβασης αυτής, η έκφραση "οι χειρότερες μορφές εργασίας των παιδιών" περιλαμβάνει:
α) όλες της μορφές δουλείας ή ανάλογες πρακτικές, όπως η πώληση και το δουλεμπόριο των παιδιών, η δέσμευση λόγω χρεών και η αναγκαστική εργασία (και η δουλοπαροικία), καθώς και η αναγκαστική ή υποχρεωτική εργασία, περιλαμβανομένης και της υποχρεωτικής ή αναγκαστικής στράτευσης των παιδιών, με σκοπό τη χρησιμοποίησή τους σε ένοπλες συγκρούσεις,
β) τη χρησιμοποίηση, τη δέσμευση και την προαγωγή παιδιού στην πορνεία και στην παραγωγή πορνογραφικού υλικού,
γ) τη χρησιμοποίηση, τη δέσμευση ή την προαγωγή (προσφορά) παιδιού σε παράνομες δραστηριότητες, κυρίως για την παραγωγή και διακίνηση ναρκωτικών ουσιών, όπως ορίζονται στις σχετικές διεθνείς συμβάσεις,
δ) εργασίες, οι οποίες, από τη φύση τους ή κάτω από τις συνθήκες που εκτελούνται, είναι πιθανό να βλάψουν την υγεία, την ασφάλεια ή την ηθική του παιδιού.
Άρθρο 4
1. Οι μορφές εργασίας που αναφέρονται στο άρθρο 3 δ) πρέπει να προσδιοριστούν από την εθνική νομοθεσία ή από τις αρμόδιες αρχές, κατόπιν συνεννοήσεως με τις ενδιαφερόμενες εργοδοτικές και εργατικές οργανώσεις, λαμβάνοντας υπόψη τους σχετικούς διεθνείς κανόνες, και ιδιαιτέρως τις παραγράφους 3 και 4 της Σύστασης σχετικά με τις χειρότερες μορφές εργασίας των παιδιών, 1999.
2. Η αρμόδια αρχή, κατόπιν συνεννοήσεως με τις ενδιαφερόμενες εργοδοτικές και εργατικές οργανώσεις, πρέπει να εντοπίσει πού υπάρχουν αυτές οι προσδιορισμένες μορφές εργασίας.
3. Η λίστα των προσδιορισμένων μορφών εργασίας, σύμφωνα με την παράγραφο 1 του παρόντος άρθρου, πρέπει να εξετάζεται περιοδικά και ανάλογα με τις ανάγκες να αναθεωρείται κατόπιν συνεννοήσεως με τις ενδιαφερόμενες εργοδοτικές και εργατικές οργανώσεις.
Άρθρο 5
Κάθε Μέλος κατόπιν συνεννοήσεως με τις ενδιαφερόμενες εργοδοτικές και εργατικές οργανώσεις πρέπει να καθιερώσει ή να ορίσει κατάλληλους μηχανισμούς για να επιβλέπει την εφαρμογή των διατάξεων που υλοποιούν την παρούσα Σύμβαση. 
Άρθρο 6
1. Κάθε Μέλος πρέπει να επεξεργαστεί και να θέσει σε εφαρμογή προγράμματα δράσης με σκοπό να εξαλείψει κατά προτεραιότητα τις χειρότερες μορφές εργασίας των παιδιών.
2. Αυτά τα προγράμματα δράσης πρέπει να σχεδιαστούν και να τεθούν σε εφαρμογή ύστερα από συνεννόηση με τους αρμόδιους κρατικούς φορείς και τις εργοδοτικές και εργατικές οργανώσεις και, ενδεχομένως, λαμβάνοντας υπόψη τις απόψεις των ενδιαφερόμενων μερών.
Άρθρο 7
1. Κάθε Μέλος πρέπει να λάβει όλα τα αναγκαία μέτρα για να εξασφαλίσει την αποτελεσματική εφαρμογή και το σεβασμό των διατάξεων που υλοποιούν την παρούσα Σύμβαση, συμπεριλαμβανομένης και της καθιέρωσης και της εφαρμογής ποινικών κυρώσεων ή, ενδεχομένως, και άλλων κυρώσεων.
2. Κάθε Μέλος, λαμβανομένης υπόψη και της σημασίας της εκπαίδευσης για την εξάλειψη της εργασίας των παιδιών, πρέπει να λάβει αποτελεσματικά μέτρα με προσδιορισμένη προθεσμία για:
α) να εμποδίσει τα παιδιά να εμπλέκονται στις χειρότερες μορφές εργασίας των παιδιών,
β) να προβλέπει την άμεση παροχή της αναγκαίας και κατάλληλης συνδρομής για την απομάκρυνση των παιδιών από τις χειρότερες μορφές εργασίας των παιδιών και για την εξασφάλιση της επαναπροσαρμογής τους και της κοινωνικής τους επανένταξης,
γ) να εξασφαλίσει την πρόσβαση στη δωρεάν βασική εκπαίδευση, και όπου αυτό είναι δυνατό και πρέπον, στην επαγγελματική κατάρτιση για όλα τα παιδιά που θα έχουν απαλλαγεί από τις χειρότερες μορφές εργασίας των παιδιών,
δ) να προσδιορίσει τα παιδιά που έχουν ιδιαίτερα εκτεθεί σε κινδύνους και να έλθει σε απευθείας επαφή μαζί τους,
ε) να λάβει υπόψη την ιδιαίτερη κατάσταση των κοριτσιών.
3. Κάθε Κράτος πρέπει να ορίζει την αρμόδια αρχή που θα αναλάβει να θέσει σε εφαρμογή τη Σύμβαση αυτήν.
Άρθρο 8
Τα Κράτη - Μέλη πρέπει να πάρουν τα κατάλληλα μέτρα για την παροχή αμοιβαίας συνδρομής, με σκοπό να υλοποιηθούν οι διατάξεις της παρούσας Σύμβασης με ενισχυμένη συνεργασία ή/και με ενισχυμένη διεθνή συνδρομή, περιλαμβανομένων των μέτρων στήριξης της οικονομικής και κοινωνικής ανάπτυξης των προγραμμάτων εξάλειψης της φτώχειας και της παγκόσμιας εκπαίδευσης.
Άρθρο 9
Οι επίσημες καταχωρίσεις της παρούσας Σύμβασης θα σταλούν στο Γενικό Γραμματέα του Διεθνούς Γραφείου Εργασίας και θα καταχωρηθούν από αυτόν.
Άρθρο 10
1. Η παρούσα Σύμβαση θα δεσμεύσει μόνο εκείνα τα Μέλη της Διεθνούς Οργάνωσης Εργασίας των οποίων οι επικυρώσεις έχουν καταχωρηθεί από το Γενικό Διευθυντή του Διεθνούς Γραφείου Εργασίας.
2. Η Σύμβαση θα αρχίσει να ισχύει δώδεκα μήνες μετά την ημερομηνία κατά την οποία έχουν καταχωρηθεί οι επικυρώσεις δύο Μελών από το Γενικό Διευθυντή.
3. Στη συνέχεια, αυτή η Σύμβαση θα αρχίσει να ισχύει για κάθε Μέλος, δώδεκα μήνες μετά την ημερομηνία καταχώρισης της επικύρωσής της.
Άρθρο 11
1. Κάθε Μέλος που επικυρώνει αυτή τη Σύμβαση, μπορεί να την καταγγείλει, αφού περάσουν δέκα χρόνια από την ημερομηνία που η Σύμβαση για πρώτη φορά άρχισε να ισχύει, με μια δήλωση που κοινοποιείται στο Γενικό Διευθυντή του Διεθνούς Γραφείου Εργασίας για καταχώριση.
Η καταγγελία θα αρχίσει να ισχύει ένα χρόνο μετά την ημερομηνία κατά την οποία έγινε η καταχώρισή της.
2. Κάθε Μέλος που έχει επικυρώσει αυτή τη Σύμβαση και δεν ασκήσει το δικαίωμα καταγγελίας που προβλέπει αυτό το άρθρο, μέσα σε διάστημα ενός χρόνου από τη λήξη της δεκαετίας που αναφέρεται στην προηγούμενη παράγραφο, θα δεσμεύεται για μια καινούργια δεκαετία και στη συνέχεια, θα μπορεί να καταγγέλει αυτή τη Σύμβαση στο τέλος κάθε δεκαετίας και με τους όρους που προβλέπει αυτό το άρθρο.
Άρθρο 12
1. Ο Γενικός Διευθυντής του Διεθνούς Γραφείου Εργασίας θα γνωστοποιεί σε όλα τα Μέλη της Διεθνούς Οργάνωσης Εργασίας την καταχώριση όλων των επικυρώσεων και καταγγελιών που του κοινοποιούνται από τα Μέλη της Οργάνωσης.
2. Γνωστοποιώντας στα Μέλη της Οργάνωσης την καταχώριση της δεύτερης επικύρωσης που του έχει κοινοποιηθεί, ο Γενικός Διευθυντής θα πρέπει να επιστήσει την προσοχή των Μελών της Οργάνωσης στην ημερομηνία κατά την οποία αυτή η Σύμβαση θα αρχίσει να ισχύει.
Άρθρο 13
Ο Γενικός Διευθυντής του Διεθνούς Γραφείου Εργασίας θα πρέπει να κοινοποιήσει στον Γενικό Γραμματέα των Ηνωμένων Εθνών για καταχώριση, σύμφωνα με το άρθρο 102 του Καταστατικού Χάρτη των Ηνωμένων Εθνών, πλήρεις πληροφορίες σχετικές με όλες τις επικυρώσεις και δηλώσεις καταγγελίας που έχει καταχωρίσει, σύμφωνα με τις διατάξεις των προηγούμενων άρθρων.
Άρθρο 14
Το Διοικητικό Συμβούλιο του Διεθνούς Γραφείου Εργασίας, κάθε φορά που το κρίνει αναγκαίο, θα υποβάλλει στη Γενική Συνδιάσκεψη μία έκθεση για την εφαρμογή αυτής της Σύμβασης και θα εξετάζει αν θα πρέπει να εγγραφεί στην ημερήσια διάταξη της Συνδιάσκεψης θέμα για την ολική ή μερική αναθεώρησή της.
Άρθρο 15
1. Σε περίπτωση που η Συνδιάσκεψη ψηφίσει νέα σύμβαση που αναθεωρεί αυτή τη Σύμβαση ολικά ή μερικά και εφόσον η νέα σύμβαση δεν ορίζει διαφορετικά, τότε:
α) η επικύρωση από ένα Μέλος της νέας αναθεωρημένης σύμβασης θα επιφέρει αυτοδίκαια την άμεση καταγγελία αυτής της Σύμβασης παρά τις διατάξεις του παραπάνω άρθρου 11, με την επιφύλαξη ότι η νέα αναθεωρημένη σύμβαση θα έχει αρχίσει να ισχύει.
β) από την ημερομηνία που θα αρχίσει να ισχύει η νέα αναθεωρημένη Σύμβαση, η παρούσα Σύμβαση θα πάψει να είναι ανοικτή για επικύρωση από τα Μέλη.
2. Αυτή η Σύμβαση θα παραμείνει σε κάθε περίπτωση σε ισχύ με τη σημερινή μορφή και το περιεχόμενό της για εκείνα τα Μέλη που την έχουν επικυρώσει αλλά δεν έχουν επικυρώσει την αναθεωρημένη της σύμβαση.
Άρθρο 16
Το γαλλικό και αγγλικό κείμενο αυτής της Σύμβασης είναι εξίσου αυθεντικά.
Άρθρο δεύτερο
Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως και της Σύμβασης που κυρώνεται από την πλήρωση των προϋποθέσεων του άρθρου 10 παρ. 3 αυτής.
Άρθρο 14
Το Διοικητικό Συμβούλιο του Διεθνούς Γραφείου Εργασίας, κάθε φορά που το κρίνει αναγκαίο, θα υποβάλλει στη Γενική Συνδιάσκεψη μία έκθεση για την εφαρμογή αυτής της Σύμβασης και θα εξετάζει αν θα πρέπει να εγγραφεί στην ημερήσια διάταξη της Συνδιάσκεψης θέμα για την ολική ή μερική αναθεώρησή της.
Άρθρο 15
1. Σε περίπτωση που η Συνδιάσκεψη ψηφίσει νέα σύμβαση που αναθεωρεί αυτή τη Σύμβαση ολικά ή μερικά και εφόσον η νέα σύμβαση δεν ορίζει διαφορετικά, τότε:
α) η επικύρωση από ένα Μέλος της νέας αναθεωρημένης σύμβασης θα επιφέρει αυτοδίκαια την άμεση καταγγελία αυτής της Σύμβασης παρά τις διατάξεις του παραπάνω άρθρου 11, με την επιφύλαξη ότι η νέα αναθεωρημένη σύμβαση θα έχει αρχίσει να ισχύει.
β) από την ημερομηνία που θα αρχίσει να ισχύει η νέα αναθεωρημένη Σύμβαση, η παρούσα Σύμβαση θα πάψει να είναι ανοικτή για επικύρωση από τα Μέλη.
2. Αυτή η Σύμβαση θα παραμείνει σε κάθε περίπτωση σε ισχύ με τη σημερινή μορφή και το περιεχόμενό της για εκείνα τα Μέλη που την έχουν επικυρώσει αλλά δεν έχουν επικυρώσει την αναθεωρημένη της σύμβαση.
Άρθρο 16
Το γαλλικό και αγγλικό κείμενο αυτής της Σύμβασης είναι εξίσου αυθεντικά.
Άρθρο δεύτερο
Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως και της Σύμβασης που κυρώνεται από την πλήρωση των προϋποθέσεων του άρθρου 10 παρ. 3 αυτής.

ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση.
Του ιδίου Υπουργείου. 
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας κοινωνικής ασφάλισης μεταξύ της Κυβέρνησης της Ελληνικής Δημοκρατίας και της Κυβέρνησης της Αραβικής Δημοκρατίας της Συρίας".
Ερωτάται το Σώμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Επανερχόμαστε στο νομοσχέδιο του Υπουργείου Εθνικής Παιδείας και Θρησκευμάτων "Διάρθρωση της ανώτατης εκπαίδευσης και ρύθμιση θεμάτων του τεχνολογικού τομέα αυτής".
Κύριε Υπουργέ, υπάρχει κάποια νομοτεχνική παρατήρηση;
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Καμία, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ερωτάται το Σώμα: Γίνεται δεκτό το νομοσχέδιο και στο σύνολο;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό κατά πλειοψηφία και στο σύνολο.
Συνεπώς το νομοσχέδιο του Υπουργείου Εθνικής Παιδείας και Θρησκευμάτων: "Διάρθρωση της ανώτατης εκπαίδευσης και ρύθμιση θεμάτων του τεχνολογικού τομέα αυτής" έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής:
Άρθρο 1
Διάρθρωση της ανώτατης εκπαίδευσης
1. α) Η ανώτατη εκπαίδευση αποτελείται από δύο παράλληλους τομείς: αα) τον πανεπιστημιακό τομέα, ο οποίος περιλαμβάνει τα Πανεπιστήμια, τα Πολυτεχνεία και την Ανωτάτη Σχολή Καλών Τεχνών και ββ) τον τεχνολογικό τομέα, ο οποίος περιλαμβάνει τα Τεχνολογικά Εκπαιδευτικά Ιδρύματα.
β) Τα Ιδρύματα των δύο τομέων της ανώτατης εκπαίδευσης λειτουργούν συμπληρωματικά, με διακριτές φυσιογνωμίες και με ρόλους, σκοπό και αποστολή που διαφοροποιούνται σύμφωνα με τις διατάξεις που ισχύουν για τον πανεπιστημιακό τομέα και για τον τεχνολογικό τομέα.
γ) Όπου στην κείμενη νομοθεσία αναφέρεται ο όρος "Ανώτατα Εκπαιδευτικά Ιδρύματα" νοούνται τα ιδρύματα που ήδη λειτουργούν, τα οποία ανήκουν στον πανεπιστημιακό τομέα της ανώτατης εκπαίδευσης και θα αποκαλούνται εφεξής "Πανεπιστήμια".
2. Στο πλαίσιο της αποστολής των ιδρυμάτων της ανώτατης εκπαίδευσης, όπως καθορίζεται στο άρθρο 1 του ν. 1268/1982 (ΦΕΚ 87 Α΄) και αντιστοίχως στο άρθρο 1 του ν. 1404/1983 (ΦΕΚ 173 Α΄), ισχύουν και τα ακόλουθα:
α) Τα Ιδρύματα του πανεπιστημιακού τομέα δίνουν έμφαση στην προαγωγή και ανάπτυξη της επιστήμης, της τεχνολογίας και της τέχνης, στην παραγωγή νέας γνώσης με τη βασική και εφαρμοσμένη έρευνα και στην υψηλή και ολοκληρωμένη, θεωρητική και εφαρμοσμένη, κατάρτιση του επιστημονικού, τεχνολογικού και καλλιτεχνικού δυναμικού της χώρας.
Στο πλαίσιο αυτό, τα Ιδρύματα του πανεπιστημιακού τομέα έχουν, σε συνδυασμό με τις διατάξεις της παρ. 3 του άρθρου 28 του ν. 1404/1983, όπως τροποποιείται με τον παρόντα νόμο, την ευθύνη του σχεδιασμού και της οργάνωσης των μεταπτυχιακών σπουδών στην Ελλάδα και την αρμοδιότητα για τη χορήγηση των μεταπτυχιακών και διδακτορικών τίτλων.
β) Τα Ιδρύματα του τεχνολογικού τομέα δίνουν έμφαση στην εκπαίδευση στελεχών εφαρμογών υψηλής ποιοτικής στάθμης, τα οποία, με τη θεωρητική και εφαρμοσμένη επιστημονική κατάρτισή τους:
αα) Αποτελούν συνδετικό κρίκο μεταξύ γνώσης και εφαρμογής, αναπτύσσοντας την εφαρμοσμένη διάσταση των επιστημών και των τεχνών στα αντίστοιχα επαγγελματικά πεδία.
ββ) Μεταφέρουν, χρησιμοποιούν και προάγουν σύγχρονη τεχνολογία, καθώς επίσης και μεθόδους, πρακτικές και τεχνικές στο χώρο των εφαρμογών.
Στο πλαίσιο αυτό, τα Ιδρύματα του τεχνολογικού τομέα συνδυάζουν την ανάπτυξη του κατάλληλου θεωρητικού υπόβαθρου σπουδών με υψηλού επιπέδου εργαστηριακή και πρακτική άσκηση, ενώ παράλληλα διεξάγουν κυρίως τεχνολογική έρευνα, όπως εκάστοτε ορίζεται αυτή και αναπτύσσουν τεχνογνωσία και καινοτομίες στα αντίστοιχα επαγγελματικά πεδία.
3. Τα δύο τελευταία εδάφια της παραγράφου 1 του άρθρου 1 του ν.1404/1983 αντικαθίστανται ως ακολούθως:
"Τα Τ.Ε.Ι. είναι νομικά πρόσωπα δημοσίου δικαίου, πλήρως αυτοδιοικούμενα, σύμφωνα με το άρθρο 16 παρ. 5 του Συντάγματος. Η οργάνωση και η λειτουργία τους διέπονται από τις διατάξεις του νόμου, ενώ ειδικότερα θέματα ρυθμίζονται με τον εσωτερικό κανονισμό κάθε Τ.Ε.Ι.."
Άρθρο 2
Προσόντα εκπαιδευτικού προσωπικού των Τ.Ε.Ι.
Το άρθρο 15 του ν. 1404/1983, όπως τροποποιήθηκε και ισχύει, αντικαθίσταται ως ακολούθως:
Άρθρο 1
Διάρθρωση της ανώτατης εκπαίδευσης
1. α) Η ανώτατη εκπαίδευση αποτελείται από δύο παράλληλους τομείς: αα) τον πανεπιστημιακό τομέα, ο οποίος περιλαμβάνει τα Πανεπιστήμια, τα Πολυτεχνεία και την Ανωτάτη Σχολή Καλών Τεχνών και ββ) τον τεχνολογικό τομέα, ο οποίος περιλαμβάνει τα Τεχνολογικά Εκπαιδευτικά Ιδρύματα.
β) Τα Ιδρύματα των δύο τομέων της ανώτατης εκπαίδευσης λειτουργούν συμπληρωματικά, με διακριτές φυσιογνωμίες και με ρόλους, σκοπό και αποστολή που διαφοροποιούνται σύμφωνα με τις διατάξεις που ισχύουν για τον πανεπιστημιακό τομέα και για τον τεχνολογικό τομέα.
γ) Όπου στην κείμενη νομοθεσία αναφέρεται ο όρος "Ανώτατα Εκπαιδευτικά Ιδρύματα" νοούνται τα ιδρύματα που ήδη λειτουργούν, τα οποία ανήκουν στον πανεπιστημιακό τομέα της ανώτατης εκπαίδευσης και θα αποκαλούνται εφεξής "Πανεπιστήμια".
2. Στο πλαίσιο της αποστολής των ιδρυμάτων της ανώτατης εκπαίδευσης, όπως καθορίζεται στο άρθρο 1 του ν. 1268/1982 (ΦΕΚ 87 Α΄) και αντιστοίχως στο άρθρο 1 του ν. 1404/1983 (ΦΕΚ 173 Α΄), ισχύουν και τα ακόλουθα:
α) Τα Ιδρύματα του πανεπιστημιακού τομέα δίνουν έμφαση στην προαγωγή και ανάπτυξη της επιστήμης, της τεχνολογίας και της τέχνης, στην παραγωγή νέας γνώσης με τη βασική και εφαρμοσμένη έρευνα και στην υψηλή και ολοκληρωμένη, θεωρητική και εφαρμοσμένη, κατάρτιση του επιστημονικού, τεχνολογικού και καλλιτεχνικού δυναμικού της χώρας.
Στο πλαίσιο αυτό, τα Ιδρύματα του πανεπιστημιακού τομέα έχουν, σε συνδυασμό με τις διατάξεις της παρ. 3 του άρθρου 28 του ν. 1404/1983, όπως τροποποιείται με τον παρόντα νόμο, την ευθύνη του σχεδιασμού και της οργάνωσης των μεταπτυχιακών σπουδών στην Ελλάδα και την αρμοδιότητα για τη χορήγηση των μεταπτυχιακών και διδακτορικών τίτλων.
β) Τα Ιδρύματα του τεχνολογικού τομέα δίνουν έμφαση στην εκπαίδευση στελεχών εφαρμογών υψηλής ποιοτικής στάθμης, τα οποία, με τη θεωρητική και εφαρμοσμένη επιστημονική κατάρτισή τους:
αα) Αποτελούν συνδετικό κρίκο μεταξύ γνώσης και εφαρμογής, αναπτύσσοντας την εφαρμοσμένη διάσταση των επιστημών και των τεχνών στα αντίστοιχα επαγγελματικά πεδία.
ββ) Μεταφέρουν, χρησιμοποιούν και προάγουν σύγχρονη τεχνολογία, καθώς επίσης και μεθόδους, πρακτικές και τεχνικές στο χώρο των εφαρμογών.
Στο πλαίσιο αυτό, τα Ιδρύματα του τεχνολογικού τομέα συνδυάζουν την ανάπτυξη του κατάλληλου θεωρητικού υπόβαθρου σπουδών με υψηλού επιπέδου εργαστηριακή και πρακτική άσκηση, ενώ παράλληλα διεξάγουν κυρίως τεχνολογική έρευνα, όπως εκάστοτε ορίζεται αυτή και αναπτύσσουν τεχνογνωσία και καινοτομίες στα αντίστοιχα επαγγελματικά πεδία.
3. Τα δύο τελευταία εδάφια της παραγράφου 1 του άρθρου 1 του ν.1404/1983 αντικαθίστανται ως ακολούθως:
"Τα Τ.Ε.Ι. είναι νομικά πρόσωπα δημοσίου δικαίου, πλήρως αυτοδιοικούμενα, σύμφωνα με το άρθρο 16 παρ. 5 του Συντάγματος. Η οργάνωση και η λειτουργία τους διέπονται από τις διατάξεις του νόμου, ενώ ειδικότερα θέματα ρυθμίζονται με τον εσωτερικό κανονισμό κάθε Τ.Ε.Ι.."
Άρθρο 2
Προσόντα εκπαιδευτικού προσωπικού των Τ.Ε.Ι.
Το άρθρο 15 του ν. 1404/1983, όπως τροποποιήθηκε και ισχύει, αντικαθίσταται ως ακολούθως:
"Άρθρο 15
Εκπαιδευτικό Προσωπικό Τ.Ε.Ι.
1. Το κύριο διδακτικό και ερευνητικό έργο ασκείται από το εκπαιδευτικό προσωπικό (Ε.Π.), το οποίο ανήκει σε μια από τις βαθμίδες Καθηγητή Τ.Ε.Ι., Αναπληρωτή Καθηγητή Τ.Ε.Ι., Επίκουρου Καθηγητή Τ.Ε.Ι. και Καθηγητή Εφαρμογών Τ.Ε.Ι.. 
2. Τα μέλη του Ε.Π. των Τ.Ε.Ι. είναι δημόσιοι λειτουργοί και απολαμβάνουν τις εγγυήσεις του άρθρου 16 παρ. 6 του Συντάγματος.
3. α) Τα μέλη του Ε.Π. των Τ.Ε.Ι., αναλόγως με τη βαθμίδα και το εκπαιδευτικό τους έργο, πρέπει να συνδυάζουν κατάλληλη θεωρητική κατάρτιση και βαθιά επαγγελματική εμπειρία στην παραγωγή και έχουν δυνατότητα συνεχούς επαφής με την παραγωγική πραγματικότητα, στην έκταση που αυτό επιβάλλεται από τα συγκεκριμένα εκπαιδευτικά τους καθήκοντα.
β) Προϋπόθεση για εκλογή σε θέση Καθηγητή Τ.Ε.Ι., Αναπληρωτή Καθηγητή Τ.Ε.Ι. και Επίκουρου Καθηγητή Τ.Ε.Ι. είναι η κατοχή διδακτορικού διπλώματος και για την εκλογή σε θέση Καθηγητή Εφαρμογών Τ.Ε.Ι., η κατοχή τίτλου μεταπτυχιακών σπουδών. Η διδακτορική διατριβή, ο τίτλος μεταπτυχιακών σπουδών και το όλο ερευνητικό ή επιστημονικό έργο των υποψηφίων πρέπει να είναι συναφή με το γνωστικό αντικείμενο ή την ειδικότητα, κατά περίπτωση, της θέσης που πρόκειται να πληρωθεί. Τη συνάφεια διαπιστώνει αρχικώς η τριμελής Εισηγητική Επιτροπή, που ορίζεται για κάθε εκλογή από μέλη του εκλεκτορικού σώματος, και τελικώς το οικείο εκλεκτορικό σώμα.
γ) Η κρίση για εκλογή μελών Ε.Π. βασίζεται στο συνολικό διδακτικό και επαγγελματικό έργο των κρινομένων και στη συνολική επιστημονική και ερευνητική τους δραστηριότητα.
4. Με την επιφύλαξη της διάταξης της παραγράφου 3, τα προσόντα που απαιτούνται για την εκλογή σε θέση βαθμίδας Ε.Π. των Τ.Ε.Ι. είναι τα ακόλουθα:
Α. Καθηγητή Εφαρμογών Τ.Ε.Ι.
α) Πέντε τουλάχιστον έτη επαγγελματικής δραστηριότητας αντίστοιχης του επιπέδου σπουδών, σε αντικείμενο σχετικό με την ειδικότητα της θέσης που προκηρύσσεται από τη λήψη του βασικού πτυχίου ή διπλώματος. Η ανωτέρω επαγγελματική δραστηριότητα μπορεί να περιλαμβάνει μέχρι δύο έτη διδακτικό έργο σε Πανεπιστήμια ή Τ.Ε.Ι. ή ομοταγή ιδρύματα του εξωτερικού. 
β) Τεκμηριωμένη ικανότητα υπεύθυνης εφαρμογής επιστημονικών γνώσεων και τεχνολογικών μεθόδων ή εκτέλεσης τμήματος ερευνητικού έργου κατάλληλου επιπέδου στην ειδικότητα της θέσης που προκηρύσσεται.
Β. Επίκουρου Καθηγητή Τ.Ε.Ι.
α) Τέσσερα τουλάχιστον έτη επαγγελματικής δραστηριότητας κατάλληλου επιπέδου ή, αναλόγως με τη φύση της θέσης που προκηρύσσεται, ισόχρονη εργασία σε αναγνωρισμένα ερευνητικά κέντρα ή συμμετοχή με αμοιβή σε οργανωμένα ερευνητικά προγράμματα ή συνδυασμός των ανωτέρω δραστηριοτήτων, αντίστοιχων, σε κάθε περίπτωση, με το επιστημονικό επίπεδο και το γνωστικό αντικείμενο της θέσης που προκηρύσσεται. Η ανωτέρω επαγγελματική δραστηριότητα μπορεί να περιλαμβάνει μέχρι δύο έτη αυτοδύναμη διδασκαλία στο γνωστικό αντικείμενο του Τομέα, σε Πανεπιστήμια ή Τ.Ε.Ι. ή ομοταγή ιδρύματα του εξωτερικού.
β) Συναφή προς το αντικείμενο της θέσης που προκηρύσσεται επιστημονική δραστηριότητα σχεδιασμού και εκτέλεσης ερευνητικών έργων, η οποία αποδεικνύεται από τρεις τουλάχιστον πρωτότυπες δημοσιεύσεις σε επιστημονικά περιοδικά αναγνωρισμένου κύρους. 
Γ. Αναπληρωτή Καθηγητή Τ.Ε.Ι.
α) Πέντε τουλάχιστον έτη επαγγελματικής δραστηριότητας κατάλληλου υψηλού επιπέδου ή, αναλόγως με τη φύση της θέσης που προκηρύσσεται, ισόχρονη εργασία σε αναγνωρισμένα ερευνητικά κέντρα ή συμμετοχή με αμοιβή σε οργανωμένα ερευνητικά προγράμματα ή συνδυασμός των ανωτέρω δραστηριοτήτων, αντίστοιχων, σε κάθε περίπτωση, με το επιστημονικό επίπεδο και το γνωστικό αντικείμενο της θέσης που προκηρύσσεται. Η ανωτέρω επαγγελματική δραστηριότητα μπορεί να περιλαμβάνει μέχρι δύο έτη αυτοδύναμη διδασκαλία μετά την απόκτηση του διδακτορικού διπλώματος στο γνωστικό αντικείμενο του Τομέα, σε Πανεπιστήμια ή Τ.Ε.Ι. ή ομοταγή ιδρύματα του εξωτερικού.
β) Πρωτότυπες δημοσιεύσεις σε επιστημονικά περιοδικά αναγνωρισμένου κύρους, από τις οποίες ένας αριθμός πρέπει να είναι αυτοδύναμος, ή πρωτότυπη επιστημονική μονογραφία, πέρα από τη διδακτορική διατριβή. Ένα μέρος των δημοσιεύσεων αυτών μπορεί, κατά την κρίση του εκλεκτορικού σώματος, να αντικατασταθεί με διεθνές δίπλωμα ευρεσιτεχνίας ή καινοτομίες που έχουν εφαρμοστεί στην παραγωγή.
Το συνολικό ερευνητικό και εφαρμοσμένο έργο του υποψηφίου πρέπει να έχει συμβάλει στην πρόοδο της επιστήμης και της τεχνολογίας ή να αναγνωρίζεται από άλλους ερευνητές.
Δ. Καθηγητή Τ.Ε.Ι.
α) Επτά τουλάχιστον έτη επαγγελματικής δραστηριότητας, από τα οποία δύο τουλάχιστον να έχουν διανυθεί σε διευθυντικές θέσεις μεγάλων παραγωγικών μονάδων, ή, αναλόγως με τη φύση της θέσης που προκηρύσσεται, ισόχρονη εργασία σε αναγνωρισμένα ερευνητικά κέντρα ή συμμετοχή με αμοιβή σε οργανωμένα ερευνητικά προγράμματα ή συνδυασμός των ανωτέρω δραστηριοτήτων, αντίστοιχων, σε κάθε περίπτωση, με το επιστημονικό επίπεδο και το γνωστικό αντικείμενο της θέσης που προκηρύσσεται. Η ανωτέρω επαγγελματική δραστηριότητα μπορεί να περιλαμβάνει μέχρι τρία έτη αυτοδύναμη διδασκαλία, στην οποία συμπεριλαμβάνεται τεκμηριωμένη συμβολή στη διαμόρφωση δύο τουλάχιστον μαθημάτων. Η διδασκαλία αυτή πρέπει να έχει πραγματοποιηθεί στο γνωστικό αντικείμενο του τομέα, μετά την απόκτηση του διδακτορικού διπλώματος και σε Πανεπιστήμια ή Τ.Ε.Ι. ή ομοταγή ιδρύματα του εξωτερικού.
β) Πρωτότυπες δημοσιεύσεις σε επιστημονικά περιοδικά αναγνωρισμένου κύρους, από τις οποίες ένας αριθμός πρέπει να είναι αυτοδύναμος, ή πρωτότυπες επιστημονικές μονογραφίες, πέρα από τη διδακτορική διατριβή. Ένα μέρος των δημοσιεύσεων αυτών μπορεί, κατά την κρίση του εκλεκτορικού σώματος, να αντικατασταθεί με διεθνές δίπλωμα ευρεσιτεχνίας ή καινοτομίες που έχουν εφαρμοστεί στην παραγωγή.
Το συνολικό ερευνητικό έργο του υποψηφίου πρέπει να έχει αναγνωρισθεί διεθνώς για τη συμβολή του στην πρόοδο της επιστήμης ή το εφαρμοσμένο έργο του πρέπει να έχει αναγνωρισθεί και χρησιμοποιηθεί στην παραγωγή.
5. Οι αναφερόμενες στις παραγράφους 3 και 4 προϋποθέσεις κατοχής διδακτορικού διπλώματος και δημοσιεύσεων, αντίστοιχα, για κατάληψη θέσης Ε.Π. δεν ισχύουν προκειμένου για γνωστικά αντικείμενα εξαιρετικής και αδιαμφισβήτητης ιδιαιτερότητας, για τα οποία δεν είναι δυνατή ή συνήθης η εκπόνηση διδακτορικής διατριβής ή δεν είναι συνήθεις οι δημοσιεύσεις. Με προεδρικό διάταγμα, που εκδίδεται ύστερα από πρόταση του Υπουργού Εθνικής Παιδείας και Θρησκευμάτων, ύστερα από γνώμη των οικείων Τμημάτων, καθορίζονται, για τις περιπτώσεις αυτές, τα προσόντα και οι προϋποθέσεις για την εκλογή ή εξέλιξη σε θέσεις Ε.Π. που μπορούν να υποκαθιστούν το διδακτορικό δίπλωμα και τις δημοσιεύσεις.
6. α) Όπου γίνεται αναφορά σε τίτλο μεταπτυχιακών σπουδών ή διδακτορικό δίπλωμα, αν πρόκειται για τίτλους ιδρυμάτων του εξωτερικού, πρέπει οι τίτλοι αυτοί να έχουν αναγνωριστεί ως ισότιμοι προς τους αντίστοιχους τίτλους του εσωτερικού.
β) Ως επαγγελματική δραστηριότητα που απαιτείται ως προσόν για την κατάληψη θέσης Ε.Π. δεν συνυπολογίζεται αυτή που τυχόν αποκτήθηκε κατά τη διάρκεια του χρόνου σπουδών για τη λήψη του απαιτούμενου μεταπτυχιακού τίτλου σπουδών ή διδακτορικού διπλώματος και συνδέεται με σχετική υποχρέωση που επιβάλλουν τα σχετικά μεταπτυχιακά προγράμματα ή οι σπουδές.
γ) Όπου προβλέπονται αυτοδύναμες δημοσιεύσεις, νοούνται και οι δημοσιεύσεις στις οποίες ο υποψήφιος είναι ο κύριος ερευνητής.
7. Οι θέσεις των μελών του Ε.Π. των Τ.Ε.Ι. ανήκουν οργανικά στο Τμήμα και κατανέμονται στους Τομείς με απόφαση της Γ.Σ. του Τμήματος, με την οποία καθορίζεται ταυτόχρονα και η βαθμίδα της θέσης. Οι κενές οργανικές θέσεις Ε.Π. των Τ.Ε.Ι. ανήκουν στο οικείο Τ.Ε.Ι. και κατανέμονται στα Τμήματα με πράξη του οικείου Προέδρου, που δημοσιεύεται στην Εφημερίδα της Κυβερνήσεως. Η πράξη του Προέδρου εκδίδεται πριν από τη λήψη της απόφασης για την προκήρυξη των ανωτέρω θέσεων και ύστερα από εισήγηση του συλλογικού οργάνου που είναι αρμόδιο, κατά τις κείμενες διατάξεις, για την προκήρυξη των θέσεων και σύμφωνη γνώμη του Συμβουλίου του Τ.Ε.Ι..
Άρθρο 3
Διαδικασία πλήρωσης θέσεων Ε.Π.
Το άρθρο 16 του ν. 1404/1983, όπως τροποποιήθηκε και ισχύει, αντικαθίσταται ως ακολούθως:
"Άρθρο 16
Εκλογή και πλήρωση θέσεων Ε.Π.
1. α) Για την εκλογή μελών Ε.Π. ενός Τμήματος δικαίωμα συμμετοχής με ψήφο στο σώμα εκλεκτόρων έχουν όλα τα μέλη Ε.Π. του Τμήματος, τα οποία ανήκουν στην ίδια ή σε ανώτερη βαθμίδα από αυτή στην οποία ανήκει η προς πλήρωση θέση. Για τη συγκρότηση του σώματος των εκλεκτόρων απαιτούνται τουλάχιστον επτά μέλη Ε.Π.. Η συγκρότηση του σώματος των εκλεκτόρων, είτε πρόκειται για εκλογή σε μία θέση είτε σε συνδυασμό θέσεων, γίνεται με απόφαση του Συμβουλίου του Τμήματος.
β) Εφόσον τα μέλη E.Π. ενός Τμήματος που πληρούν τις προϋποθέσεις της προηγούμενης περίπτωσης είναι λιγότερα από επτά, το σώμα εκλεκτόρων συγκροτείται ή συμπληρώνεται μέχρι τον αριθμό αυτόν από μέλη E.Π. άλλων Τμημάτων του ίδιου ή συγγενέστερου γνωστικού πεδίου του ίδιου ή άλλου Τ.Ε.Ι. και, αν δεν υπάρχουν, από μέλη Δ.Ε.Π. Πανεπιστημίων ή επιστήμονες αναγνωρισμένων ερευνητικών κέντρων αντίστοιχων προσόντων και αντίστοιχης ή συγγενούς ειδικότητας προς τη θέση που πρόκειται να πληρωθεί.
Η συμπλήρωση του σώματος των εκλεκτόρων γίνεται με απόφαση του Συμβουλίου του Τ.Ε.Ι., αν πρόκειται για μέλη Ε.Π. Τμημάτων του ίδιου Τ.Ε.Ι., ή με απόφαση του Υπουργού Εθνικής Παιδείας και Θρησκευμάτων, αν πρόκειται για μέλη Ε.Π. Τμημάτων άλλου Τ.Ε.Ι., μέλη Δ.Ε.Π. Πανεπιστημίων ή επιστήμονες ερευνητικών κέντρων. Αν κανένα μέλος Ε.Π. του Τμήματος δεν πληροί τις προϋποθέσεις συμμετοχής στο οικείο εκλεκτορικό σώμα, η συγκρότησή του γίνεται όπως ορίζεται στο προηγούμενο εδάφιο, με απόφαση του Υπουργού Εθνικής Παιδείας και Θρησκευμάτων. Σε κάθε περίπτωση απαιτείται εισήγηση του Συμβουλίου του οικείου Τμήματος.
Όταν γίνεται συμπλήρωση του σώματος των εκλεκτόρων με μέλη Δ.Ε.Π. Πανεπιστημίων, αυτά είναι: αα) της βαθμίδας Επίκουρου Καθηγητή, Αναπληρωτή Καθηγητή ή Καθηγητή, αν πρόκειται για θέση Επίκουρου Καθηγητή Τ.Ε.Ι., ββ) της βαθμίδας Αναπληρωτή Καθηγητή ή Καθηγητή, αν πρόκειται για θέση Αναπληρωτή Καθηγητή Τ.Ε.Ι., γγ) της βαθμίδας Καθηγητή, αν πρόκειται για θέση Καθηγητή Τ.Ε.Ι..
2. α) Για να εκλεγεί ο υποψήφιος απαιτείται να έχει λάβει την απόλυτη πλειοψηφία του συνολικού αριθμού των εκλεκτόρων, που δεν μπορεί να είναι μικρότερη του πέντε. Αν οι υποψήφιοι είναι περισσότεροι από δύο και κανένας δεν λάβει την απόλυτη αυτή πλειοψηφία, η ψηφοφορία επαναλαμβάνεται κατά την ίδια συνεδρίαση μεταξύ των δύο που έλαβαν τις περισσότερες ψήφους και εκλέγεται αυτός που λαμβάνει την ανωτέρω απόλυτη πλειοψηφία. Αν υπάρχουν ισοψηφίες, για να προκύψουν οι δύο υποψήφιοι γίνεται επί μέρους ψηφοφορία. Εάν κανείς από τους υποψήφιους δεν εκλεγεί, η προκήρυξη, με την επιφύλαξη της περίπτωσης γ΄ της παραγράφου αυτής, θεωρείται άγονη.
β) Αν κατά την πρώτη συνεδρίαση δεν επιτευχθεί απαρτία του εκλεκτορικού σώματος, η συνεδρίαση επαναλαμβάνεται υποχρεωτικώς μέσα σε δεκαπέντε ημέρες από την πρώτη συνεδρίαση. Αν και πάλι δεν επιτευχθεί απαρτία, η συνεδρίαση επαναλαμβάνεται μέσα σε δεκαπέντε ημέρες, οπότε αρκεί για την ύπαρξη απαρτίας η παρουσία του ενός τρίτου (1/3) του συνολικού αριθμού των εκλεκτόρων. Για την εκλογή του υποψηφίου στην περίπτωση αυτή απαιτείται η απόλυτη πλειοψηφία των παρόντων, η οποία πλειοψηφία σε καμία περίπτωση δεν μπορεί να σχηματίζεται με λιγότερους από πέντε εκλέκτορες. Οι εκλέκτορες είναι υποχρεωμένοι να αιτιολογούν την ψήφο τους. Η απόφαση του σώματος των εκλεκτόρων περιλαμβάνει οπωσδήποτε: κατάσταση των υποψηφίων με τα προσόντα τους, κατάσταση υποψηφίων οι οποίοι συγκεντρώνουν τις προϋποθέσεις για τη θέση που πρόκειται να πληρωθεί, την αιτιολογία της ψήφου κάθε εκλέκτορα, τον αριθμό των ψήφων κάθε υποψηφίου και το όνομα του υποψηφίου που τυχόν εκλέγεται. 
γ) Η προκήρυξη για την πλήρωση θέσης Ε.Π. Τ.Ε.Ι. επιτρέπεται να γίνεται σε συνδυασμό θέσεων είτε Καθηγητή ή Αναπληρωτή Καθηγητή είτε Αναπληρωτή Καθηγητή ή Επίκουρου Καθηγητή. Στις περιπτώσεις αυτές οι υποψήφιοι κρίνονται αρχικά από το αντίστοιχο σώμα εκλεκτόρων για τη θέση της ανώτερης από τις δύο βαθμίδες. Εάν κανείς από τους υποψηφίους δεν εκλεγεί στη θέση της ανώτερης βαθμίδας, μέσα σε αποκλειστική προθεσμία δεκαπέντε ημερών συνέρχεται το οικείο εκλεκτορικό σώμα για την εκλογή στη θέση της κατώτερης βαθμίδας. Στις περιπτώσεις αυτές, στο εκλεκτορικό σώμα για την εκλογή στην κατώτερη βαθμίδα συμμετέχουν και όλοι οι εκλέκτορες που απετέλεσαν το εκλεκτορικό σώμα για την ανώτερη βαθμίδα.
δ) Δεν μετέχουν στα εκλεκτορικά σώματα του παρόντος άρθρου ούτε υπολογίζονται στο συνολικό αριθμό των εκλεκτόρων όσοι απουσιάζουν σε αναρρωτική ή εκπαιδευτική άδεια ή τελούν σε αναστολή ή απαγόρευση άσκησης των καθηκόντων τους.
ε) Τα μέλη του Ε.Π. διορίζονται με πράξη του Προέδρου του Τ.Ε.Ι., που δημοσιεύεται στην Εφημερίδα της Κυβερνήσεως. Η σχετική πράξη με τα πρακτικά εκλογής του εκλεκτορικού σώματος διαβιβάζονται στον Υπουργό Εθνικής Παιδείας και Θρησκευμάτων, ενώ τα πρακτικά κοινοποιούνται στους υποψηφίους. Η πράξη του Προέδρου δεν μπορεί να δημοσιευθεί ούτε να εκτελεσθεί και είναι άκυρο οποιοδήποτε από αυτά συμβεί, αν προηγουμένως δεν ασκηθεί ο προβλεπόμενος έλεγχος νομιμότητας από τον Υπουργό Εθνικής Παιδείας και Θρησκευμάτων. Ο έλεγχος αυτός ασκείται μέσα σε αποκλειστική προθεσμία τριών μηνών από την περιέλευση της πράξης στο Υπουργείο. Αν η πράξη του Προέδρου κριθεί νόμιμη ή αν παρήλθε άπρακτη η πιο πάνω προθεσμία, η πράξη δημοσιεύεται στην Εφημερίδα της Κυβερνήσεως. Αν διαπιστωθεί έλλειψη νομιμότητας η πράξη αναπέμπεται στο Τ.Ε.Ι..
στ) Η μη συμμετοχή στα εκλεκτορικά σώματα χωρίς σοβαρό λόγο αποτελεί βαρύ πειθαρχικό παράπτωμα.
3. Μέλη του E.Π. δεν μπορούν να υποβάλλουν υποψηφιότητα για κατάληψη θέσης E.Π. της ίδιας ή ανώτερης βαθμίδας στο ίδιο ή άλλο T.E.Ι., εάν δεν περάσουν τρία έτη από το διορισμό τους στο T.E.Ι. που υπηρετούν.
4. Αν διοριστεί κάποιος σε θέση Ε.Π. των Τ.Ε.Ι. και δεν αποδέχεται το διορισμό, τότε η υπόθεση, μετά την εξάντληση της προθεσμίας ανάληψης υπηρεσίας που προβλέπεται και την ανάκληση και δημοσίευση της σχετικής πράξης διορισμού από τον Πρόεδρο του Τ.Ε.Ι., επανέρχεται στο εκλεκτορικό σώμα, εφόσον υπάρχουν υποψήφιοι που είχαν λάβει μέρος στη σχετική διαδικασία εκλογής και είχαν τα νόμιμα προσόντα. Στην περίπτωση αυτή θεωρείται ότι ο διορισμός αυτός δεν έλαβε χώρα και η διαδικασία συνεχίζεται χωρίς να είναι απαραίτητη άλλη έγκριση για την πλήρωση ή την πίστωση της θέσης.
5. α) Είναι δυνατή η μετάκληση επιστημόνων σε κενή θέση βαθμίδας Καθηγητή Τ.Ε.Ι., εφόσον ο μετακαλούμενος κατέχει θέση Καθηγητή σε Πανεπιστήμιο ή άλλο T.E.Ι. ή αντίστοιχου επιπέδου θέση σε ομοταγές εκπαιδευτικό ίδρυμα του εξωτερικού.
β) Η πρόταση για μετάκληση υποβάλλεται στη Γ.Σ. του Τμήματος από το ένα τέταρτο (1/4) τουλάχιστον των μελών του E.Π. του Τμήματος, πριν από τη λήψη απόφασης για την προκήρυξη της κενής θέσης. Η απόφαση μετάκλησης λαμβάνεται από το σύνολο των Καθηγητών του Τμήματος με απόλυτη πλειοψηφία του όλου αριθμού τους, οι οποίοι συνέρχονται ως εκλεκτορικό σώμα και συνεδριάζουν παρουσία των μελών της Γ.Σ. του Τμήματος. Αν η απόφαση μετάκλησης είναι θετική, εκδίδεται διαπιστωτική πράξη του Προέδρου του Τ.Ε.Ι., η οποία επέχει θέση διορισμού. Για τη μετάκληση εφαρμόζονται αναλόγως οι διατάξεις που αναφέρονται στην εκλογή και τον διορισμό μελών Ε.Π..
γ) Αν για οποιονδήποτε λόγο η μετάκληση ανακληθεί ή ακυρωθεί και ο επιστήμονας που μετακλήθηκε προέρχεται από εκπαιδευτικό ίδρυμα της ημεδαπής, αυτός επανέρχεται αυτοδικαίως στο ίδρυμα από το οποίο προέρχεται και καταλαμβάνει τη θέση που κατείχε πριν από τη μετάκληση, αν η θέση αυτή είναι κενή. Αν η θέση έχει πληρωθεί ή καταργηθεί, καταλαμβάνει ομοιόβαθμη προσωποπαγή θέση που συνιστάται αυτοδικαίως με τη διαπιστωτική πράξη για την επάνοδό του.
6. Οι θέσεις μελών Ε.Π. των Τ.Ε.Ι. που κενώνονται για οποιαδήποτε αιτία προκηρύσσονται εκτός ετήσιου προγραμματισμού, σε οποιαδήποτε βαθμίδα και χωρίς να απαιτείται έγκριση από αρμόδιο όργανο για την πλήρωση των θέσεων αυτών.
7. Ο προγραμματισμός νέων θέσεων στα Τ.Ε.Ι. γίνεται σε ετήσια βάση. Με απόφαση του Υπουργού Εθνικής Παιδείας και Θρησκευμάτων καθορίζονται οι προϋποθέσεις, οι όροι, οι διαδικασίες του ετήσιου αυτού προγραμματισμού και της υλοποίησής του και κάθε άλλη σχετική λεπτομέρεια. Οι σχετικές πιστώσεις που χορηγούνται κάθε φορά από το Υπουργείο Εθνικής Παιδείας και Θρησκευμάτων κατανέμονται από το Συμβούλιο του Τ.Ε.Ι. στα Τμήματα και από τις Γενικές Συνελεύσεις (Γ.Σ.) των Τμημάτων στους Τομείς.
8. Η προκήρυξη των κενών θέσεων γίνεται από το Συμβούλιο του Τμήματος, ύστερα από εισήγηση της Γ.Σ. του Τομέα. Στην προκήρυξη ορίζονται το Τμήμα, ο Τομέας, το γνωστικό αντικείμενο της θέσης που πληρώνεται και η βαθμίδα ή, εάν η θέση ανήκει στη βαθμίδα του Καθηγητή Εφαρμογών, η ειδικότητα, που είναι σχετική με το γνωστικό αντικείμενο του Τομέα. Πριν από την προκήρυξη, το Συμβούλιο του Τμήματος αποφασίζει όσα προβλέπονται, σχετικώς με τη θέση που προκηρύσσεται, στις διατάξεις του άρθρου 9 παρ. 3 στοιχείο β΄ του παρόντος νόμου. Η απόφαση αυτή μνημονεύεται στην απόφαση για προκήρυξη της θέσης και αποτελεί απαραίτητη προϋπόθεση για την υλοποίηση της προκήρυξης.
9. Η προκήρυξη υπογράφεται από τον Πρόεδρο του οικείου Τ.Ε.Ι. και υποβάλλεται στο Υπουργείο Εθνικής Παιδείας και Θρησκευμάτων για δημοσίευση στην Εφημερίδα της Κυβερνήσεως, μετά την άσκηση του ελέγχου νομιμότητας. Μέσα σε δέκα ημέρες από τη γνωστοποίηση του αντίστοιχου Φ.Ε.Κ. από το Υπουργείο Εθνικής Παιδείας και Θρησκευμάτων στο οικείο Τ.Ε.Ι., η προκήρυξη δημοσιεύεται, με τη φροντίδα του Προέδρου του Τ.Ε.Ι., δύο τουλάχιστον φορές, με διαφορά δέκα τουλάχιστον ημέρες η μία δημοσίευση από την άλλη, σε δύο ημερήσιες εφημερίδες της Αθήνας και μία της Θεσσαλονίκης και σε μία ευρείας κυκλοφορίας της έδρας του αντίστοιχου Τ.Ε.Ι., εφόσον κυκλοφορεί. Η προκήρυξη γνωστοποιείται σε επιστημονικά ή επαγγελματικά έντυπα, σε όλα τα Πανεπιστήμια και Τ.Ε.Ι. και σε αναγνωρισμένα ερευνητικά κέντρα της χώρας, καθώς και στο Υπουργείο Εξωτερικών για ενημέρωση των Ελλήνων επιστημόνων του εξωτερικού.
10. α) Μέσα σε αποκλειστική προθεσμία τριάντα ημερών από την επομένη της ημερομηνίας της τελευταίας δημοσίευσης στον ημερήσιο τύπο, υποβάλλονται στη γραμματεία του Τμήματος οι αιτήσεις των υποψηφίων μαζί με όλα τα αναγκαία για την κρίση δικαιολογητικά. Τα δικαιολογητικά πρέπει να φέρουν αρίθμηση, να είναι τοποθετημένα μέσα σε ειδικό φάκελο και να συνοδεύονται από πλήρες βιογραφικό σημείωμα, συνοπτική ανάλυση του επιστημονικού έργου σε τρία αντίτυπα, καθώς και πίνακα των υποβαλλόμενων δικαιολογητικών. Τα δικαιολογητικά πρέπει να είναι θεωρημένα επίσημα από τις αρχές που τα εξέδωσαν. Το αυτό ισχύει και για τα ξενόγλωσσα δικαιολογητικά, τα οποία πρέπει να συνοδεύονται από νόμιμες μεταφράσεις. Οι τίτλοι σπουδών του εξωτερικού πρέπει να συνοδεύονται από πράξη ή βεβαίωση του οικείου οργάνου, με την οποία αναγνωρίζονται ως ισότιμοι προς τους τίτλους που απονέμονται από τα εκπαιδευτικά ιδρύματα της ημεδαπής.
β) Για το διορισμό ή την εξέλιξη στο ίδιο ή άλλο Τ.Ε.Ι. μέλους Ε.Π. που ήδη υπηρετεί, δεν απαιτείται εκ νέου υποβολή νόμιμων δικαιολογητικών και αρκεί η υποβολή επικυρωμένων από την αρμόδια υπηρεσία του Τ.Ε.Ι. αντιγράφων τους, τα οποία βρίσκονται στον υπηρεσιακό φάκελό του και υπεύθυνης δήλωσης, σύμφωνα με το νόμο, ότι το περιεχόμενό τους ισχύει και δεν μεσολάβησε γεγονός που θα αποτελούσε λόγο εκπτώσεως από το λειτούργημα ή νόμιμο κώλυμα διορισμού. 
11. Συμπλήρωση των δικαιολογητικών της προκήρυξης μετά την κατάθεση και πρωτοκόλληση των αιτήσεων υποψηφιότητας επιτρέπεται μόνο αν πρόκειται για διασαφηνιστικά στοιχεία που ζητήθηκαν συμπληρωματικά από την οικεία εισηγητική επιτροπή ή το εκλεκτορικό σώμα και αφορούν σε δικαιολογητικά που κατατέθηκαν εμπρόθεσμα.
12. α) Μέσα σε δεκαπέντε ημέρες από τη γνωστοποίηση του Φ.Ε.Κ. που αναφέρεται στην παράγραφο 9, συγκροτείται, με απόφαση του Συμβουλίου του Τμήματος, το εκλεκτορικό σώμα. Αν πρόκειται να γίνει εφαρμογή των διατάξεων του στοιχείου β΄ της παραγράφου 1 του άρθρου αυτού, οι σχετικές διαδικασίες αρχίζουν μέσα στην ίδια ως άνω προθεσμία. Το εκλεκτορικό σώμα, σε κάθε περίπτωση, συνέρχεται μέσα σε δεκαπέντε ημέρες από τη συγκρότησή του και ορίζει τριμελή Εισηγητική Επιτροπή, που αποτελείται από μέλη του, του ίδιου ή συγγενούς γνωστικού πεδίου. Αν δεν υπάρχουν δύο τουλάχιστον τέτοια μέλη, το εκλεκτορικό σώμα συγκροτεί Εισηγητική Επιτροπή και αναθέτει σε δύο μέλη Ε.Π. του ίδιου ή άλλου Τ.Ε.Ι. ή Δ.Ε.Π. Πανεπιστημίου, σε κάθε περίπτωση του ίδιου ή συγγενούς γνωστικού πεδίου, τη σύνταξη, ύστερα από μελέτη των φακέλων των υποψηφίων, υπομνήματος αξιολόγησης των υποψηφίων, το οποίο προσαρτάται στην έκθεση της Εισηγητικής Επιτροπής. 
β) Όταν προβλέπεται από ειδική διάταξη συγκρότηση πενταμελών εκλεκτορικών σωμάτων, δεν συγκροτείται Εισηγητική Επιτροπή.
13. Η Εισηγητική Επιτροπή, μέσα σε αποκλειστική προθεσμία σαράντα ημερών από τον ορισμό της, η οποία μπορεί να παραταθεί για είκοσι ακόμη ημέρες με απόφαση του Συμβουλίου του Τμήματος, ύστερα από αιτιολογημένη πρόταση του Προϊσταμένου του Τμήματος, υποβάλλει στο Συμβούλιο του Τμήματος γραπτή έκθεση, στην οποία περιλαμβάνονται: α) πλήρης πίνακας των υποψηφίων κατ' αλφαβητική σειρά, στον οποίο καταγράφονται τα τυπικά μόνο προσόντα των υποψηφίων, β) πίνακας των εκλόγιμων υποψηφίων που περιλαμβάνει ουσιαστική κρίση για το βαθμό ανταπόκρισης αυτών στα απαιτούμενα νόμιμα προσόντα, γ) πίνακας με κατάταξη κατά αξιολογική σειρά των υποψηφίων που έχουν τα απαιτούμενα προσόντα σύμφωνα με το στοιχείο β΄, ο οποίος προκύπτει από προηγούμενη σαφή αντιπαράθεση των τυπικών και ουσιαστικών τους προσόντων.
Η εισηγητική έκθεση διανέμεται στα μέλη του εκλεκτορικού σώματος και κοινοποιείται, μέσα σε εύλογο χρονικό διάστημα και με απόδειξη, στους υποψήφιους, οι οποίοι δικαιούνται να υποβάλλουν σχετικό υπόμνημα στο εκλεκτορικό σώμα.
14. Μετά πάροδο είκοσι ημερών και όχι αργότερα από τριάντα ημέρες από τη διανομή της εισηγητικής έκθεσης στα μέλη του σώματος των εκλεκτόρων, συγκαλείται, μετά από πρόσκληση του προϊσταμένου του Τμήματος, το εκλεκτορικό σώμα. Η συμμετοχή των μελών του εκλεκτορικού σώματος είναι υποχρεωτική. Στην αρχή της συνεδρίασης το εκλεκτορικό σώμα εκλέγει, με σχετική πλειοψηφία των παρόντων, ως Πρόεδρο, μέλος αυτού της ανώτερης βαθμίδας. Χρέη Γραμματέα για την τήρηση των πρακτικών ασκεί διοικητικός υπάλληλος, ο οποίος μαζί με τον αναπληρωτή του, ορίζεται, από τους διατεθειμένους στο Τμήμα υπαλλήλους, από τον Προϊστάμενο του Τμήματος με την πράξη σύγκλησης του εκλεκτορικού σώματος. Σε περίπτωση έλλειψης ή κωλύματος υπαλλήλων, ορίζονται με απόφαση του Διευθυντή της Σχολής, ύστερα από αίτημα του Προϊσταμένου του Τμήματος.
15. α) Τις προκαταρκτικές εργασίες του εκλεκτορικού σώματος, κατά τις οποίες γίνεται ανάγνωση της έκθεσης της Εισηγητικής Επιτροπής, καθώς και των τυχόν υπομνημάτων των υποψηφίων, μπορούν να παρακολουθήσουν οι υποψήφιοι και τα μέλη της Γενικής Συνέλευσης του Τμήματος. Στους υποψηφίους που παρίστανται και στα μέλη της Γενικής Συνέλευσης παρέχεται δικαίωμα λόγου, προκειμένου να εκθέσουν και προφορικά τις απόψεις τους.
β) Οι σπουδαστές, μέλη της Γενικής Συνέλευσης, εκθέτουν τις απόψεις τους μόνο ως προς τη διδακτική ικανότητα των υποψηφίων.
γ) Μετά την ολοκλήρωση των διαδικασιών αυτών τα μέλη του εκλεκτορικού σώματος αποσύρονται σε διάσκεψη και ψηφοφορία. Το εκλεκτορικό σώμα με απόφασή του, που λαμβάνεται με απόλυτη πλειοψηφία των παρόντων μελών του, αποδέχεται ως έχουν ή τροποποιεί αιτιολογημένα τους πίνακες της ανωτέρω παραγράφου 13 στοιχεία α΄ και β΄, που συνέταξε η Εισηγητική Επιτροπή. Αν δεν υπάρχουν ουσιαστικά ή διαδικαστικά θέματα που πρέπει να επιλυθούν με ψηφοφορία, ακολουθεί η ψηφοφορία των μελών επί της εκλογής. 
δ) Σε περίπτωση που δεν ολοκληρωθεί η διαδικασία εκλογής, ο Πρόεδρος του εκλεκτορικού σώματος ορίζει την ημερομηνία και την ώρα της επόμενης σύγκλησης, η οποία μπορεί να γίνει την ίδια ημέρα και πάντως δεν μπορεί να απέχει περισσότερο από πέντε εργάσιμες ημέρες από την ημερομηνία της προηγουμένης.
ε) Οι εργασίες του εκλεκτορικού σώματος ολοκληρώνονται με τη σύνταξη πρακτικού, του οποίου αναπόσπαστο μέρος αποτελεί η εισηγητική έκθεση. 
16. Ο διορισμός γίνεται σύμφωνα με τις διατάξεις της παραγράφου 2. Οι διοριζόμενοι οφείλουν να προσέλθουν για ορκωμοσία και ανάληψη καθηκόντων μέσα σε προθεσμία τριάντα ημερών από την ανακοίνωση του διορισμού τους. Παράταση της προθεσμίας αυτής για εύλογο χρονικό διάστημα επιτρέπεται για εξαιρετικούς λόγους, με απόφαση του Προέδρου του Τ.Ε.Ι.. Σε κάθε περίπτωση η προθεσμία αυτή δεν μπορεί να υπερβεί τους τρεις μήνες από την ημερομηνία δημοσίευσης του διορισμού."
Άρθρο 4
Λοιπά θέματα προσωπικού
Α. Το άρθρο 17 του ν. 1404/1983 αντικαθίσταται ως ακολούθως:
"Άρθρο 17
Μονιμοποίηση, εξέλιξη μελών Ε.Π.
1. Οι Καθηγητές και Αναπληρωτές Καθηγητές διορίζονται ως μόνιμοι. Οι Επίκουροι Καθηγητές και οι Καθηγητές Εφαρμογών των Τ.Ε.Ι. διορίζονται με θητεία τριών ετών.
2. Οι Επίκουροι Καθηγητές και οι Καθηγητές Εφαρμογών, μετά τη συμπλήρωση τριών ετών παραμονής στη βαθμίδα, έχουν το δικαίωμα να ζητήσουν με αίτησή τους τη μονιμοποίησή τους στη θέση της βαθμίδας που κατέχουν. Η αίτηση υποβάλλεται υποχρεωτικώς μέσα σε προθεσμία δύο μηνών από τη συμπλήρωση της τριετίας. Η κρίση για μονιμοποίηση γίνεται από το οικείο εκλεκτορικό σώμα κατ' ανάλογη εφαρμογή των διατάξεων του άρθρου 16. Στο εκλεκτορικό αυτό σώμα μετέχουν όσοι κατέχουν μόνιμη θέση στην ίδια με τον αιτούντα βαθμίδα και στις ανώτερες από αυτή βαθμίδες. Αν η κρίση είναι θετική, ο αιτών μονιμοποιείται στη θέση που κατέχει. Αν η κρίση είναι αρνητική ή αν δεν υποβληθεί η σχετική αίτηση, λήγει αυτοδικαίως η θητεία του κρινομένου. Η κρίση για μονιμοποίηση βασίζεται κυρίως στο συνολικό διδακτικό, ερευνητικό, διοικητικό και γενικώς κάθε μορφής έργο του αιτούντα στο Τ.Ε.Ι., όπως ειδικότερα ορίζει ο εσωτερικός κανονισμός.
3. α) Οι Αναπληρωτές Καθηγητές και οι μόνιμοι Επίκουροι Καθηγητές, που έχουν διανύσει τριετή προϋπηρεσία στη βαθμίδα που υπηρετούν, έχουν το δικαίωμα να ζητήσουν μέχρι δύο φορές, που απέχουν μεταξύ τους τουλάχιστον τρία έτη, την εξέλιξή τους στη βαθμίδα του Καθηγητή ή του Αναπληρωτή Καθηγητή, αντίστοιχα, και με το ίδιο γνωστικό αντικείμενο. Η εξέλιξη στη βαθμίδα του Καθηγητή και στη βαθμίδα του Αναπληρωτή Καθηγητή γίνεται με προκήρυξη της θέσης. Οι ενδιαφερόμενοι πρέπει να έχουν αποκτήσει τα απαιτούμενα αντίστοιχα προσόντα, σύμφωνα με τις παραγράφους 3 και 4 του άρθρου 15, οι οποίες εφαρμόζονται αναλόγως, όπως και οι λοιπές διατάξεις του ίδιου αυτού άρθρου. Η έναρξη της διαδικασίας για εξέλιξη γίνεται από το Συμβούλιο του Τμήματος, εφόσον υπάρχει κενή θέση στην ανώτερη βαθμίδα. 
β) Για την εξέλιξη σε επόμενη βαθμίδα εφαρμόζονται αναλόγως οι διατάξεις του άρθρου 16.
4. Αν μέλος του E.Π. του ίδιου T.E.Ι. είναι υποψήφιο για κατάληψη, με οποιονδήποτε τρόπο, θέσης βαθμίδας ανώτερης από αυτήν που κατέχει, τότε κατά την κρίση συνεκτιμάται η προσφορά του σε αυτήν ή τις προηγούμενες βαθμίδες.
5. Οι διατάξεις του στοιχείου ε΄ της παραγράφου 2 του άρθρου 16 εφαρμόζονται αναλόγως και όταν πρόκειται για εξέλιξη, μονιμοποίηση ή μετάκληση. Η λήξη της θητείας των μελών Ε.Π. διαπιστώνεται με πράξη του Προέδρου του Τ.Ε.Ι., που δημοσιεύεται στην Εφημερίδα της Κυβερνήσεως. Με πράξη του Προέδρου του Τ.Ε.Ι. διαπιστώνονται επίσης και όσα αναφέρονται στην υπηρεσιακή κατάσταση των μελών Ε.Π., όπως τα έτη υπηρεσίας, η αναστολή άσκησης καθηκόντων, η χορήγηση αδειών κάθε μορφής και η χορήγηση επιδομάτων και παροχών."
Β. Το άρθρο 18 του ν. 1404/1983, όπως τροποποιήθηκε και ισχύει, αντικαθίσταται ως ακολούθως:

"Άρθρο 18
Ειδικό Διδακτικό προσωπικό
1. Τα μέλη του Ειδικού Διδακτικού Προσωπικού (Ε.ΔΙ.Π.) των Τ.Ε.Ι. διορίζονται με θητεία τριών ετών και προσφέρουν ειδικό εκπαιδευτικό έργο, που συνίσταται στη διδασκαλία ξένων γλωσσών και φυσικής αγωγής στους σπουδαστές των Τ.Ε.Ι..
2. Σε κάθε Τ.Ε.Ι. συνιστάται Κέντρο Ξένων Γλωσσών και Φυσικής Αγωγής (Κ.Ξ.Γ.Φ.Α.), το οποίο αποτελεί εκπαιδευτική μονάδα επιπέδου τμήματος Τ.Ε.Ι. και υπάγεται στο Συμβούλιο του Τ.Ε.Ι.. Στο Κ.Ξ.Γ.Φ.Α. ανήκουν οι οργανικές θέσεις των μελών Ε.ΔΙ.Π.. Με απόφαση του Συμβουλίου του Κ.Ξ.Γ.Φ.Α. και ύστερα από συνεργασία με τα Τμήματα και το Συμβούλιο του Τ.Ε.Ι., τα μέλη Ε.ΔΙ.Π. καλύπτουν τις εκπαιδευτικές ανάγκες των Τμημάτων και του Τ.Ε.Ι. ανάλογα με τις ειδικότητές τους.
3. Όργανα του Κ.Ξ.Γ.Φ.Α. είναι η Γενική Συνέλευση (Γ.Σ.), το Συμβούλιο και ο Διευθυντής.
4. Η Γ.Σ. απαρτίζεται από το σύνολο των μελών Ε.ΔΙ.Π. του Τ.Ε.Ι. και εκπροσώπους σπουδαστών του Τ.Ε.Ι. σε αριθμό ίσο προς το 40% του αριθμού των μελών του Ε.ΔΙ.Π.. Οι εκπρόσωποι των σπουδαστών ορίζονται μαζί με τους αναπληρωτές τους με αποφάσεις των σπουδαστικών συλλόγων.
5. Το Συμβούλιο απαρτίζεται από τον Διευθυντή, τρία μέλη Ε.ΔΙ.Π. διαφορετικής ειδικότητας το καθένα, εφόσον υπάρχουν, και έναν εκπρόσωπο σπουδαστών Τ.Ε.Ι., που ορίζεται με απόφαση των σπουδαστικών συλλόγων. 
6. Ο Διευθυντής εκλέγεται για τριετή θητεία και τα υπόλοιπα μέλη του Συμβουλίου για ετήσια θητεία. Η εκλογή τους γίνεται από το σύνολο των μελών του Ε.ΔΙ.Π. και εκπροσώπους των σπουδαστών του Τ.Ε.Ι. σε αριθμό ίσο προς το 50% του αριθμού των μελών του Ε.ΔΙ.Π.. Αναπληρωτής Διευθυντής εκλέγεται από το Συμβούλιο ένα από τα τρία μέλη Ε.ΔΙ.Π., που είναι μέλη του.
7. α) Για τις αρμοδιότητες των ανωτέρω οργάνων εφαρμόζονται αναλόγως οι διατάξεις του άρθρου 9. Λεπτομέρειες ορίζονται με τον εσωτερικό κανονισμό του Τ.Ε.Ι..
β) Το εκλεκτορικό σώμα εκλογής Διευθυντή και μελών του Συμβουλίου λειτουργεί και ως εκλεκτορικό σώμα για την ανάδειξη Προέδρου και Αντιπροέδρου του Τ.Ε.Ι., σύμφωνα με τις ισχύουσες διατάξεις.
γ) Την αρμοδιότητα για τη σύγκληση των εκλεκτόρων και τη διεξαγωγή της ψηφοφορίας για την εφαρμογή της παραγράφου αυτής έχει ο Πρόεδρος του Τ.Ε.Ι. ή Αντιπρόεδρος του Τ.Ε.Ι. που αυτός ορίζει.
8. Ο Διευθυντής του Κ.Ξ.Γ.Φ.Α. είναι μέλος της Συνέλευσης του Τ.Ε.Ι. και μετέχει συμβουλευτικά στις συνεδριάσεις του Συμβουλίου του Τ.Ε.Ι., όταν συζητούνται θέματα αρμοδιότητας του Κ.Ξ.Γ.Φ.Α..
9. Για την προκήρυξη των θέσεων, τη διαδικασία εκλογής, το διορισμό, την ανάληψη καθηκόντων και τη μονιμοποίηση των μελών Ε.ΔΙ.Π. εφαρμόζονται αναλόγως οι διατάξεις των άρθρων 16 και 17. Το Κ.Ξ.Γ.Φ.Α. είναι αρμόδιο για την επιλογή και απασχόληση των Ε.Ε.Μ. σύμφωνα με το άρθρο 19. Για τα μέλη Ε.ΔΙ.Π. εφαρμόζονται αναλόγως οι διατάξεις του άρθρου 20.
10. Για την εκλογή σε θέση μέλους Ε.ΔΙ.Π. απαιτούνται:
α) Πτυχίο ή δίπλωμα Α.Ε.Ι. αντίστοιχης ειδικότητας ή αναγνωρισμένος ισότιμος τίτλος Πανεπιστημίου της αλλοδαπής.
β) Πενταετής αξιόλογη διδακτική πείρα μετά τη λήψη του πτυχίου.
Οι αναγνωρισμένοι μεταπτυχιακοί τίτλοι σπουδών, η επιστημονική δραστηριότητα, καθώς και το συγγραφικό έργο συνεκτιμώνται.
11. Οι ώρες εβδομαδιαίας διδακτικής απασχόλησης των μελών Ε.ΔΙ.Π. ορίζονται σε δεκαέξι και του Διευθυντή σε οκτώ."
Γ. Το άρθρο 19 του ν. 1404/1983, όπως τροποποιήθηκε και ισχύει, αντικαθίσταται ως ακολούθως: 
"Άρθρο 19
Συνεργάτες, Εκπαιδευτικοί Ειδικών Μαθημάτων, 
Επισκέπτες Καθηγητές
1. α) Για την κάλυψη διδακτικών, ερευνητικών ή άλλων επιστημονικών αναγκών των Τ.Ε.Ι. μπορεί να προσλαμβάνεται εκπαιδευτικό προσωπικό με σύμβαση εργασίας ιδιωτικού δικαίου ορισμένου χρόνου. Η σύμβαση μπορεί να διαρκεί μέχρι ένα ακαδημαϊκό έτος και μπορεί να ανανεώνεται μέχρι δύο ακόμη ακαδημαϊκά έτη. 
β) Το εκπαιδευτικό αυτό προσωπικό προσλαμβάνεται σε θέσεις Επιστημονικού Συνεργάτη και Εργαστηριακού Συνεργάτη, καθώς και στην κατηγορία Εκπαιδευτικού Ειδικών Μαθημάτων (Ε.Ε.Μ.), για τις οποίες ως ελάχιστα προσόντα ορίζονται τα ίδια με αυτά των βαθμίδων Επίκουρου Καθηγητή και Καθηγητή Εφαρμογών, καθώς και των μελών Ε.ΔΙ.Π. αντίστοιχα. Στο εκπαιδευτικό αυτό προσωπικό ανατίθεται η εκτέλεση όμοιου διδακτικού, ερευνητικού ή άλλου επιστημονικού και οργανωτικού έργου που έχει προβλεφθεί για το μόνιμο Ε.Π. της αντίστοιχης με τα προσόντα του βαθμίδας ή τα μέλη Ε.ΔΙ.Π..
γ) Η απασχόληση του εκπαιδευτικού αυτού προσωπικού μπορεί να είναι πλήρης ή μερική. Η μηνιαία αποζημίωσή του είναι ίση με τις κάθε είδους αποδοχές του μόνιμου προσωπικού της αντίστοιχης βαθμίδας Ε.Π. ή των μελών Ε.ΔΙ.Π., κατά περίπτωση, εφόσον η απασχόληση είναι πλήρης ή το ανάλογο ποσοστό των αποδοχών αυτών, εφόσον η απασχόληση είναι μερική.
δ) Για την προκήρυξη και την πρόσληψη ή την ανανέωση της σύμβασης αποφασίζει το Συμβούλιο του Τ.Ε.Ι. μετά από σχετική εισήγηση του Συμβουλίου του οικείου Τμήματος ή του Κ.Ξ.Γ.Φ.Α. κατά περίπτωση. Η προκήρυξη, στην οποία ορίζονται μεταξύ άλλων το γνωστικό αντικείμενο ή η ειδικότητα, κατά περίπτωση, της προς πλήρωση θέσης και η εβδομαδιαία απασχόληση, δημοσιεύεται το πρώτο δεκαήμερο του Μαΐου για το επόμενο ακαδημαϊκό έτος και η σύμβαση μεταξύ του Τ.Ε.Ι. και του προσλαμβανομένου υπογράφεται πριν από την έναρξη του διδακτικού έτους.
2. Σε περίπτωση προκηρύξεων που οι υποψήφιοι δεν διαθέτουν τα προσόντα της προηγούμενης παραγράφου, επιτρέπεται η ανάθεση, με ωριαία αντιμισθία, διδακτικού έργου σε υποψήφιους που κατέχουν τουλάχιστον τον αντίστοιχο βασικό τίτλο σπουδών και διδακτορικό δίπλωμα προκειμένου περί Επιστημονικών Συνεργατών. Η ωριαία αντιμισθία των Επιστημονικών και Εργαστηριακών Συνεργατών Τ.Ε.Ι. και των Ε.Ε.Μ. Τ.Ε.Ι. της παραγράφου αυτής καθορίζεται με κοινή απόφαση των Υπουργών Εθνικής Παιδείας και Θρησκευμάτων και Οικονομικών και εκκαθαρίζεται και καταβάλλεται στους δικαιούχους σε μηνιαία βάση. Ο συνολικός χρόνος απασχόλησης των Επιστημονικών Συνεργατών και των Εργαστηριακών Συνεργατών της παραγράφου αυτής δεν μπορεί να υπερβαίνει τις δώδεκα και τις δεκαπέντε ώρες εβδομαδιαίως αντίστοιχα. Ο αριθμός των ωρών διδασκαλίας που ανατίθεται σε Ε.Ε.Μ. δεν μπορεί να υπερβαίνει τις δεκαπέντε ώρες εβδομαδιαίως.
3. Δεν επιτρέπεται η πρόσληψη Επιστημονικών ή Εργαστηριακών Συνεργατών και Ε.Ε.Μ. που έχουν υπερβεί το εξηκοστό έτος της ηλικίας τους.
4. Από τα αρμόδια όργανα πρόσληψης συνεκτιμάται η προηγούμενη εκπαιδευτική προϋπηρεσία στο ίδιο ή άλλο T.E.Ι..
5. α) Με απόφαση του Συμβουλίου Τ.Ε.Ι. και μετά από αιτιολογημένη εισήγηση του Συμβουλίου του Τμήματος, οι Επιστημονικοί Συνεργάτες Τ.Ε.Ι. μπορούν να αναλάβουν και τη διεξαγωγή εξειδικευμένων εργαστηρίων, καλύπτοντας για το λόγο αυτόν το μικρότερο μέρος της εβδομαδιαίας απασχόλησής τους.
β) Με απόφαση του Συμβουλίου Τ.Ε.Ι. και μετά από αιτιολογημένη εισήγηση του Συμβουλίου του Τμήματος, οι Εργαστηριακοί Συνεργάτες Τ.Ε.Ι. μπορούν να αναλάβουν και τη διδασκαλία θεωρητικών μαθημάτων, καλύπτοντας για το λόγο αυτόν το μικρότερο μέρος της εβδομαδιαίας απασχόλησής τους. 
6. Με τους όρους του παρόντος άρθρου, που διέπουν την πρόσληψη και την ανάθεση διδακτικού έργου σε Επιστημονικούς ή Εργαστηριακούς Συνεργάτες ή Ε.Ε.Μ. Τ.Ε.Ι., μπορεί να ανατεθεί διδακτικό έργο μέχρι πέντε εβδομαδιαίων ωρών ως υπερωριακή απασχόληση σε μόνιμους ή όχι υπαλλήλους του δημόσιου τομέα ύστερα από άδεια της υπηρεσίας τους.
7. Με απόφαση του Συμβουλίου του T.E.Ι. ύστερα από αιτιολογημένη εισήγηση του Συμβουλίου του Τμήματος, μπορεί να καλούνται συγκεκριμένα πρόσωπα που είναι κάτοχοι τίτλου Πανεπιστημίου ή T.E.Ι. και κατέχουν διευθυντική θέση σε σημαντική παραγωγική μονάδα ή σε οργανισμό του ευρύτερου δημόσιου τομέα και να προσλαμβάνονται ως Ειδικοί Συνεργάτες T.E.Ι., με σύμβαση εργασίας ετήσιας διάρκειας, που μπορεί να ανανεώνεται, και με ωριαία αντιμισθία. Οι Ειδικοί Συνεργάτες πρέπει να διαθέτουν εξειδικευμένη εμπειρία και προωθημένη γνώση εφαρμογών, σε εξαετή τουλάχιστον, μετά τη λήψη του πτυχίου, επαγγελματική σταδιοδρομία σε χώρους παραγωγής. Στους Ειδικούς Συνεργάτες T.E.Ι. ανατίθεται κατά κύριο λόγο η διδασκαλία ενός ή δύο μαθημάτων εξειδίκευσης, με συνολική απασχόληση μέχρι πέντε ώρες εβδομαδιαίως. Ως προς την ωριαία αντιμισθία και τον τρόπο καταβολής εφαρμόζεται αναλόγως η διάταξη της παραγράφου 2. 
8. Με απόφαση του Συμβουλίου του T.E.Ι., που εκδίδεται ύστερα από ειδικά αιτιολογημένη εισήγηση της Γ.Σ. του Τομέα και γνώμη της Γ.Σ. του Τμήματος, μπορούν να προσκαλούνται για ένα ακαδημαϊκό έτος, ως επισκέπτες, καθηγητές T.E.Ι., Έλληνες ή ξένοι επιστήμονες που έχουν προσόντα Καθηγητή Τ.Ε.Ι. ή Αναπληρωτή Καθηγητή T.E.Ι. ή κατέχουν αντίστοιχη θέση σε ανώτατο ίδρυμα της ημεδαπής ή αλλοδαπής, για κάλυψη ειδικών εκπαιδευτικών αναγκών, παροχή ειδικών τεχνικών υπηρεσιών και συμβολή σε χρηματοδοτούμενα ερευνητικά προγράμματα. Η πρόσκληση μπορεί να ανανεωθεί με την ίδια διαδικασία για άλλα δύο ακαδημαϊκά έτη. Για τη μηνιαία αποζημίωσή τους εφαρμόζεται αναλόγως η διάταξη του στοιχείου γ΄ της παραγράφου 1. Προκειμένου για Καθηγητές ή Αναπληρωτές Καθηγητές Πανεπιστημίου ή T.E.Ι. απαιτείται προηγούμενη έγκριση εκπαιδευτικής άδειας από το Πανεπιστήμιο ή το T.E.Ι. που ανήκουν.
9. α) Οι κάθε είδους αποδοχές του προσωπικού του παρόντος άρθρου καλύπτονται από το οικείο Τ.Ε.Ι. με πιστώσεις που προέρχονται είτε από ειδική επιχορήγηση είτε από άλλους πόρους ειδικών λογαριασμών. 
β) Με απόφαση του Συμβουλίου του Τμήματος, οι εκπαιδευτικοί του παρόντος άρθρου μπορούν να κληθούν μετά τη λήξη της σύμβασής τους να διενεργήσουν τις εξετάσεις των μαθημάτων που δίδαξαν το εξάμηνο που έληξε. Στην περίπτωση αυτή καταβάλλεται αποζημίωση για πέντε ώρες συνολικά κάθε εξεταζόμενου μαθήματος, υπολογιζομένης στις αποδοχές του τελευταίου μήνα της σύμβασής τους. Η αποζημίωση αυτή δεν μπορεί να υπερβαίνει συνολικά το ήμισυ των αποδοχών του τελευταίου μήνα της σύμβασής τους. 
10. Με προεδρικό διάταγμα, που εκδίδεται με πρόταση του Υπουργού Εθνικής Παιδείας και Θρησκευμάτων, ρυθμίζονται θέματα σχετικά με την προκήρυξη, τη διαδικασία επιλογής, τους όρους απασχόλησης, τη συμμετοχή στα συλλογικά όργανα και την πειθαρχική δικαιοδοσία.
11. α) Οι προσλαμβανόμενοι σύμφωνα με τις διατάξεις του άρθρου αυτού εντάσσονται και προσφέρουν υπηρεσίες στο Τμήμα, το οποίο τους αναθέτει τις περισσότερες ώρες διδασκαλίας. Αν υπάρχουν ίσες ώρες διδασκαλίας σε δύο ή παραπάνω Τμήματα, για την ένταξη αποφασίζει ο Διευθυντής της Σχολής ή, αν τα Τμήματα ανήκουν σε διαφορετικές Σχολές, ο Πρόεδρος του Τ.Ε.Ι..
β) Η ενδεχόμενη απασχόληση του προσωπικού του παρόντος άρθρου για ένα ή περισσότερα εξάμηνα στο ίδιο ή άλλο Τ.Ε.Ι., σε καμία περίπτωση δεν δημιουργεί δικαίωμα μετατροπής της σύμβασης σε αορίστου χρόνου ή άλλα δικαιώματα, μη προβλεπόμενα από το νόμο αυτόν, έναντι του Τ.Ε.Ι. ή του Δημοσίου."
Δ. Στο άρθρο 20 του ν. 1404/1983 γίνονται οι ακόλουθες τροποποιήσεις:
1. Στο κεφάλαιο Α΄ καταργείται η παράγραφος 2 και στην παράγραφο 1 αντικαθίσταται η φράση "Οι Καθηγητές και Επίκουροι Καθηγητές" με τη φράση "Οι Καθηγητές, Αναπληρωτές Καθηγητές και Επίκουροι Καθηγητές".
2. Στο κεφάλαιο Β΄:
α) Η παράγραφος 1 αντικαθίσταται ως ακολούθως:
"1. Οι ώρες εβδομαδιαίας διδακτικής απασχόλησης των μελών του Ε.Π. ορίζονται κατά βαθμίδα ως ακολούθως:
α) Καθηγητής 10 ώρες
β) Αναπληρωτής Καθηγητής 12 ώρες
γ) Επίκουρος Καθηγητής 14 ώρες
δ) Καθηγητής Εφαρμογών 16 ώρες ."
β) Στην παράγραφο 2 διαγράφεται η λέξη "διοικητικά" και μετά τη λέξη "διάστημα" τίθεται η φράση: "Τα είδη των πρόσθετων καθηκόντων για τα οποία επιτρέπεται η μείωση του διδακτικού ωραρίου, που σε κάθε περίπτωση δεν μπορεί να υπερβαίνει το ήμισυ του υποχρεωτικού ωραρίου, καθορίζονται από τον εσωτερικό κανονισμό του Τ.Ε.Ι.. Το διδακτικό ωράριο των μελών Ε.Π. μερικής απασχόλησης ορίζεται στο μισό του διδακτικού ωραρίου των μελών Ε.Π. πλήρους απασχόλησης."
3. Το κεφάλαιο Δ΄ καταργείται και τα κεφάλαια Ε΄, ΣΤ΄, Ζ΄, Η΄, Θ΄ γίνονται Δ΄, Ε΄, ΣΤ΄, Ζ΄ και Η΄ αντιστοίχως.
4. Η παράγραφος 5 του κεφαλαίου Δ΄ "Εκπαιδευτικές Άδειες", όπως ανωτέρω τροποποιήθηκε, αντικαθίσταται ως ακολούθως:
"5. Την εκπαιδευτική άδεια χορηγεί, μετά από απόφαση του Συμβουλίου του Τ.Ε.Ι., ο Πρόεδρος του Τ.Ε.Ι., ύστερα από αίτηση του ενδιαφερομένου και εισήγηση του Τμήματος. Το αργότερο δύο μήνες μετά τη λήξη της εκπαιδευτικής άδειάς του, το μέλος Ε.Π. υποβάλλει έκθεση για τις δραστηριότητες και τα αποτελέσματα της εκπαιδευτικής άδειας στο Τμήμα του, το οποίο και την αξιολογεί. Η απόφαση χορήγησης εκπαιδευτικής άδειας στο μέλος Ε.Π. και η αξιολόγηση της έκθεσής του κοινοποιούνται στην αρμόδια Διεύθυνση του Υπουργείου Εθνικής Παιδείας και Θρησκευμάτων. Ειδικότερα θέματα, σχετικά με τη χορήγηση των εκπαιδευτικών αδειών και τις υποχρεώσεις των αδειούχων και κάθε άλλη σχετική λεπτομέρεια, καθορίζονται στον εσωτερικό κανονισμό του Τ.Ε.Ι.."
5. Το κεφάλαιο Ζ΄, όπως ανωτέρω τροποποιήθηκε, μετονομάζεται σε "Θέματα ασφάλισης, περίθαλψης και ηλικίας αποχώρησης" και αντικαθίσταται ως ακολούθως:
"1. Για θέματα υγειονομικής και ιατροφαρμακευτικής περίθαλψης του E.Π. και Ε.ΔΙ.Π. των T.E.Ι ισχύουν οι αντίστοιχες ρυθμίσεις για τα μέλη Δ.Ε.Π. και Ε.Ε.ΔΙ.Π. αντίστοιχα των πανεπιστημίων.
2. Τα μέλη Ε.Π. και Ε.ΔΙ.Π. των Τ.Ε.Ι. αποχωρούν αυτοδικαίως από τη θέση τους όταν λήξει το ακαδημαϊκό έτος μέσα στο οποίο συμπληρώνουν το εξηκοστό έβδομο έτος της ηλικίας τους. Η διαπιστωτική πράξη συμπλήρωσης του ορίου ηλικίας εκδίδεται από τον Πρόεδρο του οικείου Τ.Ε.Ι. το πρώτο τρίμηνο του ακαδημαϊκού έτους μέσα στο οποίο συμπληρώνεται το όριο αυτό, επιδίδεται στον ενδιαφερόμενο και γνωστοποιείται στο οικείο Τμήμα.
3. Το Συμβούλιο του Τ.Ε.Ι., ύστερα από πρόταση του Συμβουλίου του Τμήματος, απονέμει τον τίτλο του "Ομότιμου Καθηγητή Τ.Ε.Ι." σε όσα μέλη της βαθμίδας καθηγητή εξέρχονται της υπηρεσίας, συνεκτιμώντας το έργο και την προσφορά τους."
6. Το κεφάλαιο Η΄ "Λοιπές υποχρεώσεις", όπως ανωτέρω τροποποιήθηκε, αντικαθίσταται ως ακολούθως:
"1. Η κατά τη διάρκεια του διδακτικού έτους υπαίτια απουσία πάνω από τριάντα εργάσιμες ημέρες, χωρίς την άδεια του Συμβουλίου του Τ.Ε.Ι., συνιστά πειθαρχικό παράπτωμα. Για το παράπτωμα αυτό το αρμόδιο πειθαρχικό συμβούλιο μπορεί να επιβάλει την ποινή της οριστικής παύσης.
2. α) Το εκπαιδευτικό, διοικητικό και λοιπό προσωπικό των T.E.Ι. έχει την υποχρέωση μέσα σε τρεις μήνες από το διορισμό του να εγκατασταθεί και να διαμένει μόνιμα στον τόπο όπου εδρεύει το T.E.Ι., η Σχολή, το Τμήμα ή το Παράρτημα που ανήκει η θέση του.
β) Η μη τήρηση των υποχρεώσεων του στοιχείου α΄ ή η μεταγενέστερη μεταβολή της μόνιμης διαμονής συνιστά πειθαρχικό παράπτωμα, για το οποίο μπορεί να επιβληθεί η ποινή της οριστικής παύσης."
Ε. Στο άρθρο 21 του ν. 1404/1983 προστίθεται παράγραφος 9 ως ακολούθως:
"9. Οι διατάξεις της παραγράφου 7 του άρθρου 15 εφαρμόζονται αναλόγως και για τις κενές οργανικές θέσεις του Ειδικού Τεχνικού Προσωπικού (Ε.Τ.Π.) των Τ.Ε.Ι.." 
ΣΤ. Στο άρθρο 22 του ν. 1404/1983 προστίθεται παράγραφος 7 ως ακολούθως:
"7. Για όσους προΐστανται των γραμματειών των Σχολών και των Τμημάτων των Τ.Ε.Ι. εφαρμόζονται αναλόγως οι διατάξεις της παραγράφου 2 του άρθρου 3 του ν. 2083/1992, όπως αντικαταστάθηκε με την παράγραφο 3 του άρθρου 13 του ν. 2817/2000."
Ζ. α) Στην παράγραφο 2 του άρθρου 10 του ν. 2530/1997 προστίθενται τα ακόλουθα:
"Η παράγραφος 2 του άρθρου 4 ισχύει αναλόγως προκειμένου περί μελών Ε.Π. των Τ.Ε.Ι. που κατέχουν τακτική θέση."
β) Η παράγραφος 3 του άρθρου 11 του ν. 2530/1997 αντικαθίσταται ως ακολούθως:
"3. Κατά τα λοιπά ισχύουν αναλόγως για τα μέλη Ε.Π. των Τ.Ε.Ι. οι διατάξεις των παραγράφων 3 και 4 του άρθρου 5 του παρόντος νόμου και της παραγράφου 5 του αυτού άρθρου προκειμένου για μέλη Ε.Π. που κατέχουν τακτική θέση."
γ) Στην παράγραφο 2 του άρθρου 12 του ν. 2530/1997 προστίθενται τα ακόλουθα:
"Η παράγραφος 2 του άρθρου 6 ισχύει αναλόγως προκειμένου περί μελών Ε.Π. των Τ.Ε.Ι. που κατέχουν τακτική θέση."
Η. Το άρθρο 15 του ν. 2530/1997 αντικαθίσταται ως ακολούθως:
"Άρθρο 15
Αποδοχές μελών Ε.Π. των Τ.Ε.Ι.
1. Ο βασικός μηνιαίος μισθός των μελών Ε.Π. των Τ.Ε.Ι., καθώς και των μελών Ε.ΔΙ.Π., καθορίζεται με βάση το βασικό μηνιαίο μισθό του Καθηγητή Εφαρμογών, με τους παρακάτω συντελεστές, στρογγυλοποιούμενος στην πλησιέστερη εκατοντάδα:
α) Καθηγητής 1,50
β) Αναπληρωτής Καθηγητής 1,30
γ) Επίκουρος Καθηγητής 1,15
δ) Καθηγητής Εφαρμογών 1,00
ε) Μέλος Ε.ΔΙ.Π. 1,00
Ο βασικός μηνιαίος μισθός του Καθηγητή Εφαρμογών ορίζεται σε διακόσιες πενήντα πέντε χιλιάδες δραχμές.
2. Πέρα από το βασικό μισθό της προηγούμενης παραγράφου παρέχονται και τα εξής επιδόματα, παροχές και αποζημιώσεις κατά μήνα:
α) Επίδομα χρόνου υπηρεσίας, σύμφωνα με τις διατάξεις του στοιχείου α΄ της παραγράφου 2 του άρθρου 13.
β) Επίδομα μεταπτυχιακών σπουδών, σύμφωνα με τις διατάξεις του στοιχείου β΄ της παραγράφου 2 του άρθρου 13.
γ) Επίδομα διδακτικής προετοιμασίας και εξωδιδακτικής απασχόλησης εντός των Τ.Ε.Ι., οριζόμενο ως ακολούθως:
αα) Καθηγητής 190.000 δραχμές
ββ) Αναπληρωτής Καθηγητής 170.000 "
γγ) Επίκουρος Καθηγητής 130.000 "
δδ) Καθηγητής Εφαρμογών 90.000 "
εε) Μέλος Ε.ΔΙ.Π. 40.000 "
δ) Πάγια μηνιαία αποζημίωση για δημιουργία και ενημέρωση βιβλιοθήκης και για συμμετοχή σε συνέδρια, οριζόμενη ως ακολούθως:
αα) Καθηγητής 110.000 δραχμές
ββ) Αναπληρωτής Καθηγητής 90.000 "
γγ) Επίκουρος Καθηγητής 60.000 "
δδ) Καθηγητής Εφαρμογών 50.000 "
εε) Μέλος Ε.ΔΙ.Π. 30.000 "
ε) Ερευνητικό επίδομα τεχνολογικής έρευνας, οριζόμενο ως ακολούθως:
αα) Καθηγητής 60.000 δραχμές
ββ) Αναπληρωτής Καθηγητής 60.000 "
γγ) Επίκουρος Καθηγητής 50.000 "
δδ) Καθηγητής Εφαρμογών 40.000 "
στ) Ειδικό επίδομα μεταδιδακτορικής έρευνας για μέλη που κατέχουν τακτικές θέσεις, οριζόμενο ως ακολούθως:
αα) Καθηγητής 30.000 δραχμές
ββ) Αναπληρωτής Καθηγητής 20.000 "
γγ) Επίκουρος Καθηγητής 15.000 "
ζ) Οικογενειακή παροχή, σύμφωνα με τις διατάξεις του άρθρου 12 του ν. 2470/1997.
η) Επίδομα εορτών και άδειας, σύμφωνα με τις διατάξεις του άρθρου 9 του ν. 2470/1997.
θ) Έξοδα παράστασης στους Προέδρους, Αντιπροέδρους, Διευθυντές Σχολών και Προϊσταμένους Τμήματος οριζόμενα ως ακολούθως:
αα) Πρόεδρος 130.000 δραχμές
ββ) Αντιπρόεδρος 110.000 "
γγ) Διευθυντής Σχολής 60.000 "
δδ) Προϊστάμενος Τμήματος 40.000 "
ι) Τα ποσά των περιπτώσεων αα) των στοιχείων γ΄, δ΄ και ε΄ της παραγράφου αυτής προσαυξάνονται κατά τριάντα χιλιάδες δραχμές με τη συμπλήρωση είκοσι πέντε ετών υπηρεσίας.
3. Πέραν των παροχών και αποζημιώσεων του άρθρου αυτού δεν δικαιολογείται, από την έναρξη της ισχύος του παρόντος και εφεξής, η χορήγηση άλλων μισθολογικών παροχών, με οποιαδήποτε ονομασία και από οποιαδήποτε πηγή, για μέλη Ε.Π. και Ε.ΔΙ.Π. των Τ.Ε.Ι..
4. Οι μηνιαίες αποδοχές των μελών Ε.Π. των Τ.Ε.Ι. μερικής απασχόλησης ορίζονται στο ένα τρίτο (1/3) του συνόλου των μηνιαίων αποδοχών και των επιδομάτων αντίστοιχης βαθμίδας πλήρους απασχόλησης με τα ίδια έτη υπηρεσίας. Η οικογενειακή παροχή καταβάλλεται πλήρως.
5. Οι αποδοχές και τα επιδόματα των ανωτέρω περικόπτονται κατά τις ημέρες της συλλογικής ή ατομικής αποχής από τα καθήκοντά τους (διδακτικά ή εξεταστικά).
6. Η συνδρομή των προϋποθέσεων για τη χορήγηση των επιδομάτων των στοιχείων γ΄, δ΄ και ε΄ της παραγράφου 2 εξετάζεται σε συνδυασμό με τη διαδικασία της παραγράφου 2 του άρθρου 9."
Θ. Το άρθρο 32 του ν. 1404/1983 αντικαθίσταται ως ακολούθως:
" Άρθρο 32
Πειθαρχικά θέματα
1. Με τον εσωτερικό κανονισμό κάθε Τ.Ε.Ι. ρυθμίζονται τα πειθαρχικά αδικήματα, οι επιβαλλόμενες ποινές και η πειθαρχική δικαιοδοσία για τα μέλη του Τ.Ε.Ι. και κάθε σχετική λεπτομέρεια.
2. Τα μέλη Ε.Π. των Τ.Ε.Ι. μπορούν να παυθούν για τους λόγους και με τη διαδικασία που προβλέπεται για τα μέλη Δ.Ε.Π. των Πανεπιστημίων. Στις περιπτώσεις αυτές, όπου στις διατάξεις συγκρότησης του οικείου Συμβουλίου προβλέπεται Αντιπρύτανης του Α.Ε.Ι., νοείται ο αντίστοιχος Αντιπρόεδρος του Τ.Ε.Ι. και όπου προβλέπεται Πρύτανης, νοείται Πρόεδρος Τ.Ε.Ι.".
Ι. Το άρθρο 34 του ν. 1404/1983 αντικαθίσταται ως ακολούθως:
" Άρθρο 34
Αλλαγή Τμήματος
1. Μέλη του Ε.Π. και του Ε.Τ.Π. ενός Τμήματος Τ.Ε.Ι. επιτρέπεται να τοποθετηθούν σε αντίστοιχες θέσεις και ειδικότητες άλλου Τμήματος του ίδιου Τ.Ε.Ι. μόνο με τις ακόλουθες προϋποθέσεις:
α) Για την κάλυψη εκπαιδευτικών αναγκών σε νεοϊδρυόμενο Τμήμα ή Παράρτημα του Τ.Ε.Ι..
β) Σε περίπτωση κατάργησης των θέσεών τους λόγω κατάργησης του Τμήματος στο οποίο ανήκουν οι οργανικές τους θέσεις.
Οι τοποθετήσεις αυτές διενεργούνται με απόφαση του Υπουργού Εθνικής Παιδείας και Θρησκευμάτων, που δημοσιεύεται στην Εφημερίδα της Κυβερνήσεως, μετά από πρόταση του Συμβουλίου του οικείου Τ.Ε.Ι. και αίτηση των ενδιαφερομένων, που υποβάλλεται εντός τριών μηνών από την ίδρυση ή κατάργηση του Τμήματος ή του Παραρτήματος, κατά περίπτωση. 
2. Τοποθέτηση μέλους Ε.Π. σε θέση αντίστοιχης βαθμίδας και ειδικότητας σε Τμήμα άλλου Τ.Ε.Ι., λόγω κατάργησης της κατεχόμενης θέσης σε καταργούμενο Τμήμα, επιτρέπεται να πραγματοποιηθεί μόνο εφόσον δεν είναι δυνατή η τοποθέτηση σε άλλο Τμήμα του ίδιου Τ.Ε.Ι., σε εφαρμογή των διατάξεων της προηγούμενης παραγράφου. Οι τοποθετήσεις της περίπτωσης αυτής διενεργούνται με αποφάσεις του Υπουργού Εθνικής Παιδείας και Θρησκευμάτων, που δημοσιεύονται στην Εφημερίδα της Κυβερνήσεως, μετά από αίτηση των ενδιαφερομένων που περιλαμβάνει τρεις προτιμήσεις και γνώμη των Συμβουλίων των αντίστοιχων Τ.Ε.Ι.."
Άρθρο 5
Ρύθμιση θεμάτων σπουδών και διοίκησης των Τ.Ε.Ι.
1. Όπου στις διατάξεις του ν. 1404/1983 και της νομοθεσίας σχετικώς με τα Τ.Ε.Ι. αναφέρεται "Ομάδα Μαθημάτων" ή τα αρχικά "Ο.Μ." νοείται εφεξής "Τομέας", ενώ όπου αναφέρεται "μέλη Ε.Ε.Π. των Τ.Ε.Ι." ή τα αρχικά "Ε.Ε.Π." στο εξής νοούνται τα μέλη Ε.ΔΙ.Π. των Τ.Ε.Ι..
2. Το στοιχείο α΄ της παραγράφου 1 του άρθρου 3 του ν. 1404/1983 αντικαθίσταται ως ακολούθως: 
"α) Τακτικά είναι τα μέλη του Εκπαιδευτικού Προσωπικού (E.Π.), τα μέλη του Ειδικού Διδακτικού Προσωπικού (Ε.ΔΙ.Π.), το Διοικητικό Προσωπικό (Δ.Π.), το Ειδικό Τεχνικό Προσωπικό (E.T.Π.) και οι σπουδαστές."
3. Οι παράγραφοι 2 και 3 του άρθρου 8 του ν. 1404/ 1983 αντικαθίστανται ως ακολούθως:
"2. H Γ. Σ. απαρτίζεται από το E.Π. και δύο εκπροσώπους των σπουδαστών. Η Γ.Σ.:
α) Εκλέγει τον Υπεύθυνο του Τομέα και τον Αναπληρωτή του.
β) Αναθέτει καθήκοντα Υπεύθυνου Εργαστηρίου που τυχόν έχει ενταχθεί στον Τομέα κατά προτεραιότητα σε Καθηγητές, Αναπληρωτές Καθηγητές, Επίκουρους Καθηγητές ή Καθηγητές εφαρμογών του Τομέα.
γ) Κατανέμει το διδακτικό έργο με βάση την ειδίκευση και καταλληλότητα, την εκπαιδευτική πείρα και τη βαθμίδα του E.Π.. 
δ) Υποβάλλει προτάσεις στη Γ.Σ. του Τμήματος σχετικά με το πρόγραμμα σπουδών.
3. Ο Υπεύθυνος του Τομέα έχει ως έργο, ιδίως, να συντονίζει γενικά το έργο του, να συγκαλεί τη Γ.Σ. του Τομέα, να καταρτίζει την ημερήσια διάταξη, να εισηγείται τα θέματα, να προεδρεύει στις εργασίες της και να μεριμνά για την εκτέλεση των αποφάσεών της."
4. Όπου στο ν. 1404/1983 αναφέρεται σε σειρά "Καθηγητής, Επίκουρος Καθηγητής" νοείται εφεξής "Καθηγητής, Αναπληρωτής Καθηγητής" και όπου "Καθηγητής, Επίκουρος Καθηγητής, Καθηγητής Εφαρμογών" νοείται εφεξής "Καθηγητής, Αναπληρωτής Καθηγητής, Επίκουρος Καθηγητής".
5. α) Στο τέλος της παραγράφου 2 του άρθρου 9 του ν. 1404/1983 προστίθενται τα ακόλουθα: 
"Αν παρά το γραπτό αίτημα ο Προϊστάμενος του Τμήματος δεν συγκαλεί τη Γ.Σ., ο Πρόεδρος του Τ.Ε.Ι. ή ο Αντιπρόεδρος που αυτός ορίζει καταρτίζει την ημερήσια διάταξη και ενεργεί όλες τις σχετικές πράξεις που ανήκουν στην αρμοδιότητα του Προϊσταμένου."
β) Στην παράγραφο 3 του ίδιου άρθρου διαγράφεται η φράση "από έναν εκπρόσωπο της βαθμίδας ή των βαθμίδων του E.Π. που δεν μετέχουν στο συμβούλιο".
6. α) Το στοιχείο ε΄ της παραγράφου 2 του άρθρου 11 του ν. 1404/1983 αντικαθίσταται ως ακολούθως: 
"ε) Καταρτίζει, μετά από γνώμη των Συμβουλίων των Σχολών, τον εσωτερικό κανονισμό του Τ.Ε.Ι. και τον υποβάλλει στον Υπουργό Εθνικής Παιδείας και Θρησκευμάτων για έλεγχο νομιμότητας και έγκριση. Ο εσωτερικός κανονισμός δεν περιορίζεται σε επαναλήψεις διατάξεων του νόμου, αλλά περιλαμβάνει τα επί μέρους θέματα που αναφέρονται στις οικείες διατάξεις του νόμου και ρυθμίζει ειδικότερα θέματα ακαδημαϊκής, διοικητικής και οικονομικής λειτουργίας, οργανωτικής δομής, λειτουργίας οργάνων, παροχών σε σπουδαστές, απονομής τιμητικών ακαδημαϊκών τίτλων, εθιμοτυπίας τελετουργικού χαρακτήρα, πειθαρχικού δικαίου και δημοσίων σχέσεων και διαδικασίας ελέγχου και τήρησης των θεσπισμένων κανόνων, καθώς και τις κυρώσεις σε περίπτωση παράβασής τους."
β) Τα δύο πρώτα εδάφια της παραγράφου 3 του άρθρου 11 του ν. 1404/1983 τροποποιούνται ως ακολούθως: 
"To Συμβούλιο του T.E.Ι. απαρτίζεται από τον Πρόεδρο, τον Αντιπρόεδρο ή τους Αντιπροέδρους, τους Διευθυντές των Σχολών και έναν εκπρόσωπο των σπουδαστών. Στο Συμβούλιο μετέχει και o Γενικός Γραμματέας του T.E.Ι., αλλά έχει δικαίωμα ψήφου μόνο επί διοικητικών και τεχνικών θεμάτων, καθώς και επί θεμάτων του διοικητικού προσωπικού. Όταν γίνεται συζήτηση επί θεμάτων του διοικητικού προσωπικού μετέχει χωρίς δικαίωμα ψήφου και εκπρόσωπος του διοικητικού προσωπικού, που ορίζεται σύμφωνα με τη διαδικασία της παραγράφου 8 του άρθρου 12. Σε περίπτωση ισοψηφίας υπερισχύει η ψήφος του Προέδρου."
7. Στην παράγραφο 4 του άρθρου 11 του ν. 1404/1983 προστίθεται στοιχείο ζ΄ ως ακολούθως: 
"ζ) Μπορεί να προεδρεύει, χωρίς δικαίωμα ψήφου, οποιουδήποτε συλλογικού οργάνου, όταν αυτό παραλείπει, αν και υποχρεούται, να λάβει αποφάσεις ή να λαμβάνει συγκεκριμένα μέτρα, ύστερα από απόφαση του Συμβουλίου του Τ.Ε.Ι., για την αντιμετώπιση επειγόντων ζητημάτων, όταν συλλογικά όργανα διοίκησης του Τ.Ε.Ι. αδυνατούν να λειτουργήσουν και να λάβουν αποφάσεις."
8. Η παράγραφος 6 του άρθρου 11 του ν. 1404/1983 αντικαθίσταται ως ακολούθως:
"6. Σε T.E.Ι. που: α) λειτουργούν περισσότερα από είκοσι Τμήματα, β) έχουν ένα ή περισσότερα Παραρτήματα, που λειτουργούν εκτός της έδρας τους ή γ) συγκεντρώνουν συνολικά αριθμό σπουδαστών πάνω από δέκα χιλιάδες, εκλέγονται δύο Αντιπρόεδροι. Η κατανομή των αρμοδιοτήτων τους γίνεται από τον εσωτερικό κανονισμό του T.E.Ι. και αν δεν υπάρχει σχετική πρόβλεψη, με απόφαση του Προέδρου, η οποία δημοσιεύεται στην Εφημερίδα της Κυβερνήσεως. Στη Συνέλευση του T.E.Ι. μετέχουν και οι δύο."
9. Οι παράγραφοι 1 και 10 στοιχείο γ΄ και δ΄ του άρθρου 12 του ν. 1404/1983 αντικαθίστανται ως ακολούθως:
"1. Ως Πρόεδροι, Αντιπρόεδροι, Διευθυντές Σχολών, Προϊστάμενοι Τμημάτων και Υπεύθυνοι Τομέα εκλέγονται μέλη Ε.Π. από τις βαθμίδες Καθηγητή ή Αναπληρωτή Καθηγητή. Αν δεν υπάρχουν μέλη των βαθμίδων αυτών, επιτρέπεται η εκλογή ως Προϊσταμένου Τμήματος ή Υπεύθυνου Τομέα Επίκουρου Καθηγητή. Η εκλογή γίνεται σύμφωνα με τις επόμενες παραγράφους και την περίπτωση α΄ της παραγράφου 2 του άρθρου 8 του παρόντος νόμου."
"10. γ) Τα συλλογικά όργανα βρίσκονται σε απαρτία όταν παρίστανται τα μισά συν ένα τουλάχιστον από τα μέλη τους που έχουν δικαίωμα ψήφου. Αν δεν υπάρχει απαρτία, το όργανο συγκαλείται εκ νέου μέσα σε δέκα ημέρες από την πρώτη σύγκληση και ευρίσκεται σε απαρτία όσα μέλη και αν είναι παρόντα. Οι αποφάσεις λαμβάνονται με απόλυτη πλειοψηφία των έγκυρων ψήφων των παρόντων μελών τους, εκτός αν ρητώς προβλέπεται διαφορετικά στο νόμο. Οι λευκές ψήφοι και οι αποχές δεν λαμβάνονται υπόψη στο αποτέλεσμα της ψηφοφορίας ούτε υπολογίζονται στον αριθμό των παρόντων όσοι ψήφισαν λευκό ή απείχαν, χωρίς αυτό να έχει καμία επίδραση σε θέματα απαρτίας. Τα μέλη των συλλογικών οργάνων ψηφίζουν ελεύθερα και κατά την κρίση τους, παίρνοντας υπόψη μόνο το νόμο, τον εσωτερικό κανονισμό και το συμφέρον του ιδρύματος.
δ) Στα εκλεκτορικά σώματα για εκλογή Προέδρων, Αντιπροέδρων, Διευθυντών Σχολών, Προϊσταμένων Τμημάτων και Υπεύθυνων Τομέα μπορούν να μετέχουν όσοι απουσιάζουν σε αναρρωτική, εκπαιδευτική ή άλλου είδους άδεια, εφόσον το δηλώσουν εγγράφως σε αυτόν που έχει την ευθύνη της σύγκλησης των σωμάτων εκλεκτόρων το αργότερο μέχρι την ανάδειξη των υποψηφίων, ενώ δεν μετέχουν όσοι τελούν σε αναστολή ή απαγόρευση άσκησης των καθηκόντων τους."
10. Στο άρθρο 12 του ν. 1404/1983 προστίθεται παράγραφος 11 ως ακολούθως: 
"11. Σε περίπτωση μη εκλογής Προϊσταμένου Τμήματος ή Υπεύθυνου Τομέα, για οποιονδήποτε λόγο, διορίζεται για ένα έτος, με απόφαση του Συμβουλίου του Τ.Ε.Ι. προσωρινός Προϊστάμενος ή Υπεύθυνος, κατά περίπτωση, μέλος Ε.Π. μιας των τριών πρώτων βαθμίδων και επαναλαμβάνεται μέσα στο ίδιο έτος η εκλογή για την κάλυψη του υπολοίπου χρόνου της θητείας."
11. Το άρθρο 13 του ν. 1404/1983 αντικαθίσταται ως ακολούθως: 
"Η εποπτεία του κράτους στα Τ.Ε.Ι. ασκείται από τον Υπουργό Εθνικής Παιδείας και Θρησκευμάτων, ο οποίος ελέγχει τη νομιμότητα των πράξεων των οργάνων των Τ.Ε.Ι., όπως ορίζεται από το νόμο."
12. Στο άρθρο 25 του ν. 1404/1983:
α) Ο τίτλος του άρθρου αντικαθίσταται ως ακολούθως: "Περιεχόμενο σπουδών - Επαγγελματικά και ακαδημαϊκά δικαιώματα".
β) Η παράγραφος 1 αντικαθίσταται ως ακολούθως:
"1. α) Με προεδρικό διάταγμα, που εκδίδεται με πρόταση του Υπουργού Εθνικής Παιδείας και Θρησκευμάτων, ύστερα από εισήγηση του Συμβουλίου του οικείου Τ.Ε.Ι. ή του οικείου Τμήματος, ανάλογα με την περίπτωση, και γνώμη του αρμόδιου οργάνου του Ε.ΣΥ.Π., καθορίζεται το περιεχόμενο σπουδών σε περίπτωση ίδρυσης νέου Τμήματος ή αλλαγής του γνωστικού αντικειμένου υπάρχοντος Τμήματος Τ.Ε.Ι. ή όταν το επιβάλλουν οι εξελίξεις του αντίστοιχου επιστημονικού ή επαγγελματικού τομέα.
β) Το περιεχόμενο σπουδών κάθε Τμήματος Τ.Ε.Ι. περιλαμβάνει κυρίως την αποστολή και το αντικείμενο σπουδών του Τμήματος, τους γνωστικούς στόχους που ανταποκρίνονται στις απαιτήσεις του αντίστοιχου προς το Τμήμα επαγγέλματος, καθώς και τη δομή των σπουδών.
γ) Η διάρκεια σπουδών στα Τμήματα των Τ.Ε.Ι. είναι κατά κανόνα οκτώ εξάμηνα και περιλαμβάνει τον αριθμό των εξαμηνιαίων προγραμμάτων διδασκαλίας και το εξάμηνο εκπόνησης της πτυχιακής εργασίας, κατά τη διάρκεια του οποίου μπορεί να πραγματοποιείται και η καθοδηγούμενη και αξιολογούμενη άσκηση στο επάγγελμα. Επιτρέπεται, ανάλογα με τη φύση και την έκταση του γνωστικού αντικειμένου ενός Τμήματος Τ.Ε.Ι., να καθοριστεί, με το προεδρικό διάταγμα του εδαφίου α΄, η διάρκεια σπουδών στο Τμήμα αυτό σε επτά εξάμηνα."
γ) Προστίθεται παράγραφος 3 ως ακολούθως: 
"3. Το πτυχίο που χορηγείται από Τμήματα Τ.Ε.Ι. είναι βασικός τίτλος σπουδών ανώτατης εκπαίδευσης, ο οποίος δίνει τη δυνατότητα πρόσβασης σε προγράμματα μεταπτυχιακών σπουδών σε ελληνικά ή ξένα Πανεπιστήμια, με τις προϋποθέσεις που εκάστοτε ισχύουν για τους πτυχιούχους ανώτατης εκπαίδευσης."
13. Η παράγραφος 3 του άρθρου 28 του ν. 1404/1983 αντικαθίσταται ως ακολούθως:
"3. α) Τμήματα Τ.Ε.Ι. μπορούν να συμπράττουν στη λειτουργία Προγραμμάτων Μεταπτυχιακών Σπουδών (Π.Μ.Σ.) που διοργανώνονται σε Πανεπιστήμια εσωτερικού ή ομοταγή εξωτερικού, με τη συμμετοχή σε αυτά μελών Ε.Π. ή τη διάθεση χώρων και εγκαταστάσεων. 
β) Τμήματα Τ.Ε.Ι. τα οποία πληρούν τα κριτήρια που καθορίζονται από τα οικεία όργανα αξιολόγησης των ιδρυμάτων ανώτατης εκπαίδευσης μπορούν, με εφαρμογή των σχετικών διατάξεων που ισχύουν κάθε φορά για τη διεξαγωγή των Π.Μ.Σ., να συνδιοργανώσουν διατμηματικά Π.Μ.Σ. με Πανεπιστήμια εσωτερικού ή ομοταγή εξωτερικού.
γ) Οι τίτλοι σπουδών, στις παραπάνω περιπτώσεις, χορηγούνται από τα Πανεπιστήμια. Με απόφαση του Υπουργού Εθνικής Παιδείας και Θρησκευμάτων καθορίζονται οι λεπτομέρειες εφαρμογής της παραγράφου αυτής."
Άρθρο 6
Μεταβατικές ρυθμίσεις
1. α) Οι θέσεις Καθηγητών, Επίκουρων Καθηγητών ή Καθηγητών Εφαρμογών Τ.Ε.Ι., που υπηρετούν κατά την έναρξη ισχύος του παρόντος νόμου ή που πρόκειται να διορισθούν ύστερα από εκκρεμείς σχετικές διαδικασίες, μετατρέπονται αυτοδικαίως σε προσωποπαγείς θέσεις Αναπληρωτών Καθηγητών, Επίκουρων Καθηγητών ή Καθηγητών Εφαρμογών αντίστοιχα. Οι ενιαίες θέσεις Καθηγητών-Επίκουρων Καθηγητών που είναι κενές και δεν έχει προκηρυχθεί η πλήρωσή τους, μετατρέπονται αυτοδικαίως σε τακτικές θέσεις κατά το ήμισυ Αναπληρωτών Καθηγητών και κατά το άλλο ήμισυ Επίκουρων Καθηγητών, ενώ οι αντίστοιχες θέσεις Καθηγητών Εφαρμογών Τ.Ε.Ι. μετατρέπονται κατά τον ίδιο τρόπο σε τακτικές θέσεις Καθηγητών Εφαρμογών Τ.Ε.Ι.. Αν υπάρχει κλάσμα στην προηγούμενη μετατροπή, στρογγυλοποιείται υπέρ της θέσης Αναπληρωτή Καθηγητή. Για τη μετατροπή των θέσεων των παραπάνω περιπτώσεων συντάσσεται διαπιστωτική πράξη του Υπουργού Εθνικής Παιδείας και Θρησκευμάτων, που μνημονεύει τη θέση και το όνομα αυτού που τυχόν την κατέχει. Η πράξη αυτή δημοσιεύεται στην Εφημερίδα της Κυβερνήσεως.
β) Όσοι κατέχουν προσωποπαγείς θέσεις σύμφωνα με τις ρυθμίσεις του στοιχείου α΄, μπορεί, με την επιφύλαξη των διατάξεων του κατωτέρω στοιχείου στ΄, να ζητήσουν μέχρι δύο φορές να κριθούν: αα) για τη μετατροπή της προσωποπαγούς θέσης τους σε μόνιμη τακτική θέση της ίδιας βαθμίδας ή ββ) για τη μετατροπή της προσωποπαγούς θέσης τους σε μόνιμη τακτική θέση της επόμενης βαθμίδας, εφόσον έχουν τριετή τουλάχιστον προϋπηρεσία στην προσωποπαγή θέση τους. Στην τριετή προϋπηρεσία συνυπολογίζεται η προϋπηρεσία στην αντίστοιχη βαθμίδα που ανήκαν πριν από την έναρξη ισχύος του παρόντος νόμου. Οι αιτήσεις υποβάλλονται μέχρι 31 Αυγούστου 2008. Οι κρίσεις αυτές βασίζονται στα προσόντα που προβλέπονται στις διατάξεις των παραγράφων 3 και 4 του άρθρου 15 του ν. 1404/1983, όπως τροποποιείται με τον παρόντα νόμο. Η κρίση σε ό,τι αφορά τις διατάξεις της παραγράφου 4 που προαναφέρθηκε, γίνεται με συνεκτίμηση της προσφοράς αυτού που ζητά τη μετατροπή της θέσης του στην ανάπτυξη των ιδρυμάτων, όπως αυτή τεκμηριώνεται από τον ενδιαφερόμενο και έχει σχέση με την πολυετή αυτοδύναμη διδασκαλία, τη συμβολή στη διαμόρφωση της ύλης των μαθημάτων και την ανάπτυξη του εκπαιδευτικού και εργαστηριακού υλικού, την ανάπτυξη και το συντονισμό τεχνολογικών ερευνητικών προγραμμάτων, τη διδασκαλία και τη συμμετοχή σε προγράμματα μεταπτυχιακών σπουδών ως και την άσκηση διοίκησης σε ιδρύματα τριτοβάθμιας εκπαίδευσης. Αυτοί που η θέση τους θα μετατραπεί σε θέση βαθμίδας Αναπληρωτή Καθηγητή, κρίνονται με κλειστή διαδικασία όταν ζητήσουν να εξελιχθούν σε θέση βαθμίδας Καθηγητή.
γ) Οι αιτήσεις για τη μετατροπή προσωποπαγούς θέσης σε μόνιμη τακτική θέση Καθηγητή ή Αναπληρωτή Καθηγητή Τ.Ε.Ι. υποβάλλονται στο Υπουργείο Εθνικής Παιδείας και Θρησκευμάτων και κρίνονται από πενταμελή εκλεκτορικά σώματα, που συγκροτούνται με αποφάσεις του Υπουργού Εθνικής Παιδείας και Θρησκευμάτων, ανά ειδικότητα ή συγγενείς ειδικότητες. Για θέση βαθμίδας Καθηγητή Τ.Ε.Ι., τα εκλεκτορικά σώματα απαρτίζονται από Καθηγητές Τ.Ε.Ι. που κατέχουν τακτικές θέσεις. Για θέση βαθμίδας Αναπληρωτή Καθηγητή Τ.Ε.Ι. τα εκλεκτορικά σώματα απαρτίζονται από Καθηγητές ή και Αναπληρωτές Καθηγητές Τ.Ε.Ι. που κατέχουν τακτικές θέσεις. Αν δεν υπάρχουν Καθηγητές ή Αναπληρωτές Καθηγητές Τ.Ε.Ι. που κατέχουν τακτικές θέσεις, τα εκλεκτορικά σώματα συμπληρώνονται ή συγκροτούνται από Καθηγητές ή και Αναπληρωτές Καθηγητές Πανεπιστημίων, κατά περίπτωση, ή επιστήμονες αναγνωρισμένων ερευνητικών κέντρων, αντίστοιχων προσόντων και αντίστοιχης ή συγγενούς ειδικότητας προς τη θέση που πρόκειται να πληρωθεί σε κάθε περίπτωση.
δ) Οι αιτήσεις για τη μετατροπή προσωποπαγούς θέσης σε μόνιμη τακτική θέση Επίκουρου Καθηγητή ή Καθηγητή Εφαρμογών Τ.Ε.Ι. υποβάλλονται στο οικείο Τμήμα Τ.Ε.Ι. και κρίνονται από εκλεκτορικό σώμα του οικείου Τμήματος, στο οποίο μετέχουν τα μέλη Ε.Π. του Τμήματος που κατέχουν τακτική θέση στην ίδια ή ανώτερη βαθμίδα από αυτή της θέσης που πρόκειται να πληρωθεί. Εάν στο Τμήμα αυτό δεν υπηρετούν πέντε τουλάχιστον μέλη Ε.Π. ως ανωτέρω, το εκλεκτορικό σώμα συμπληρώνεται, μέχρι τον αριθμό αυτόν, με απόφαση του Συμβουλίου του οικείου Τ.Ε.Ι., με μέλη Ε.Π. από άλλα Τμήματα του ίδιου Τ.Ε.Ι. συγγενούς ειδικότητας, που κατέχουν τακτική θέση ίδιας ή ανώτερης βαθμίδας. Εάν και πάλι δεν μπορεί να συγκροτηθεί το εκλεκτορικό σώμα του Τμήματος, αυτό συγκροτείται ή συμπληρώνεται με απόφαση του Υπουργού Εθνικής Παιδείας και Θρησκευμάτων, ύστερα από αίτημα του Συμβουλίου του οικείου Τ.Ε.Ι. και απαρτίζεται από μέλη Ε.Π. όμοιων προσόντων ως ανωτέρω από άλλα τμήματα Τ.Ε.Ι., μέλη Δ.Ε.Π. Πανεπιστημίων, ίδιας ή ανώτερης βαθμίδας κατά περίπτωση, ή επιστήμονες αναγνωρισμένων ερευνητικών κέντρων, αντίστοιχων προσόντων και αντίστοιχης ή συγγενούς ειδικότητας προς τη θέση που πρόκειται να πληρωθεί σε κάθε περίπτωση.
ε) Η απόφαση του εκλεκτορικού σώματος υποβάλλεται στο Υπουργείο Εθνικής Παιδείας και Θρησκευμάτων για έλεγχο νομιμότητας. Όταν εγκριθεί ή αν δεν αναπεμφθεί μέσα σε τρεις μήνες από την περιέλευσή της στο Υπουργείο, ο Πρόεδρος του Τ.Ε.Ι. εκδίδει σχετική διαπιστωτική πράξη που δημοσιεύεται στην Εφημερίδα της Κυβερνήσεως.
στ) αα) Οι Καθηγητές Εφαρμογών προσωποπαγών θέσεων, οι οποίοι είχαν ενταχθεί σε θέσεις Καθηγητών Εφαρμογών, σύμφωνα με τις διατάξεις της παραγράφου 11 του άρθρου 1 του ν. 2621/1998 (ΦΕΚ 136 Α΄), δεν υπάγονται στις διατάξεις του στοιχείου β΄. Οι θέσεις τους ανήκουν εφεξής στο Κ.Ξ.Γ.Φ.Α. του οικείου Τ.Ε.Ι..
ββ) Μέλη Ε.Ε.Π., τα οποία δεν έχουν ενταχθεί σε θέσεις Καθηγητή Εφαρμογών Τ.Ε.Ι., σύμφωνα με τις διατάξεις της παραγράφου 11 του άρθρου 1 του ν. 2621/1998, μπορούν με αίτησή τους, που υποβάλλεται σε αποκλειστική προθεσμία τριών μηνών από την έναρξη ισχύος του παρόντος νόμου, να ζητήσουν την ένταξή τους σε εφαρμογή των ανωτέρω διατάξεων, χωρίς την προϋπόθεση της τετραετούς προϋπηρεσίας σε Τ.Ε.Ι.. Οι διατάξεις που προαναφέρθηκαν εφαρμόζονται αναλόγως για όσους υπάγονται στην παρούσα διάταξη. Οι θέσεις όσων ενταχθούν μετατρέπονται αυτοδικαίως σε προσωποπαγείς θέσεις Καθηγητή Εφαρμογών και ανήκουν εφεξής στο Κ.Ξ.Γ.Φ.Α. του Τ.Ε.Ι.. Οι θέσεις όσων δεν γίνουν δεκτές οι αιτήσεις ή δεν υποβάλλουν σχετική αίτηση μετατρέπονται αυτοδικαίως σε θέσεις μελών Ε.ΔΙ.Π.. Οι κενές θέσεις Ε.Ε.Π. μετατρέπονται σε θέσεις Ε.ΔΙ.Π.. Για τη μετατροπή των θέσεων συντάσσεται διαπιστωτική πράξη του Υπουργού Εθνικής Παιδείας και Θρησκευμάτων, που μνημονεύει τη θέση και το όνομα αυτού που τυχόν την κατέχει. Η πράξη αυτή δημοσιεύεται στην Εφημερίδα της Κυβερνήσεως.
γγ) Όπου στις διατάξεις του ν. 1404/1983 αναφέρονται μέλη Ε.ΔΙ.Π., νοούνται εφεξής και οι Καθηγητές Εφαρμογών που έχουν ενταχθεί δυνάμει των διατάξεων των ανωτέρω στοιχείων αα΄ και ββ΄. Οι Καθηγητές αυτοί μετέχουν στα όργανα διοίκησης του Κ.Ξ.Γ.Φ.Α. και στο εκλεκτορικό σώμα εκλογής Διευθυντή Κ.Ξ.Γ.Φ.Α..
ζ) Για τα μέλη Ε.Π. που κατέχουν προσωποπαγείς θέσεις εφαρμόζονται οι ισχύουσες για τα μέλη Ε.Π. των Τ.Ε.Ι. μισθολογικές ρυθμίσεις. Για τα λοιπά θέματα, εάν δεν υπάρχουν διαφορετικές ειδικές διατάξεις, εφαρμόζονται οι διατάξεις του ν. 1404/1983 και γενικότερα της κείμενης νομοθεσίας. Τα ποσά των περιπτώσεων ββ΄ των στοιχείων γ΄, δ΄ και ε΄ της παραγράφου 2 του άρθρου 15 του ν. 2530/1997, όπως τροποποιείται με τον παρόντα νόμο, προσαυξάνονται κατά είκοσι χιλιάδες δραχμές με τη συμπλήρωση είκοσι πέντε ετών υπηρεσίας, για όσους κατέχουν προσωποπαγή θέση Αναπληρωτή Καθηγητή. Τα μέλη Ε.Π. που κατέχουν προσωποπαγείς θέσεις ανήκουν στα τακτικά μέλη του Τ.Ε.Ι., που προβλέπονται στην παράγραφο 1 του άρθρου 3 του ν. 1404/ 1983.
η) Με την αποχώρηση για οποιονδήποτε λόγο μέλους εκπαιδευτικού προσωπικού που κατέχει προσωποπαγή θέση, σύμφωνα με τις διατάξεις αυτού του άρθρου, η θέση του μετατρέπεται αυτοδικαίως σε τακτική θέση της ίδιας βαθμίδας του αντίστοιχου Τμήματος ή σε θέση Ε.ΔΙ.Π. για όσους υπάγονται στο ανωτέρω στοιχείο στ΄. Για τη μετατροπή συντάσσεται διαπιστωτική πράξη του Υπουργού Εθνικής Παιδείας και Θρησκευμάτων, που δημοσιεύεται στην Εφημερίδα της Κυβερνήσεως.
θ) Διαδικασίες για πρόσληψη ή εξέλιξη μελών του εκπαιδευτικού προσωπικού, που εκκρεμούν κατά τη δημοσίευση του νόμου αυτού, συνεχίζονται και ολοκληρώνονται με εφαρμογή των μέχρι την έναρξη ισχύος του παρόντος νόμου οικείων διατάξεων. Η μονιμοποίηση μελών εκπαιδευτικού προσωπικού των Τ.Ε.Ι., που υπάγονται στην παρούσα διάταξη, γίνεται σύμφωνα με τις διατάξεις του άρθρου 17 του ν. 1404/1983, όπως ίσχυε πριν αντικατασταθεί με τον παρόντα νόμο. Αν μέχρι να συμπληρωθεί η δοκιμαστική θητεία η θέση του μέλους έχει μετατραπεί σε μόνιμη τακτική θέση της ίδιας βαθμίδας, σύμφωνα με τις διατάξεις του παρόντος άρθρου, η κρίση για μονιμοποίηση παρέλκει.
ι) Η παράγραφος 1 του άρθρου 34 του ν. 1404/1983, όπως τροποποιείται με την περίπτωση Ι΄ του άρθρου 4 του παρόντος νόμου, ισχύει και για τις περιπτώσεις των νέων Τμημάτων Τ.Ε.Ι. που ιδρύθηκαν με τα προεδρικά διατάγματα 200/1999 (ΦΕΚ 179 Α΄) και 234/2000 (ΦΕΚ 198 Α΄). Για την εφαρμογή της διάταξης αυτής, ως ημερομηνία ίδρυσης των νέων τμημάτων λογίζεται η ημερομηνία έναρξης ισχύος του παρόντος νόμου.
ια) Μέλη Ε.Π. σε προσωποπαγή θέση που οι μεταπτυχιακοί τίτλοι σπουδών ή τα διδακτορικά διπλώματά τους έχουν αντικατασταθεί με καλλιτεχνικό έργο, σύμφωνα με τις διατάξεις του άρθρου 15 του ν. 1404/1983, όπως ίσχυαν μέχρι την έναρξη ισχύος του παρόντος νόμου, θεωρείται ότι κατέχουν τους αντίστοιχους ακαδημαϊκούς τίτλους για τη μετατροπή της θέσης τους, σύμφωνα με τις διατάξεις αυτής της παραγράφου.
2. α) Τα υφιστάμενα ατομικά και συλλογικά όργανα διοίκησης συνεχίζουν και ασκούν τις αρμοδιότητές τους μέχρι τη λήξη της θητείας τους και διενεργούν τις εκλογές για την ανάδειξη των νέων οργάνων διοίκησης, σύμφωνα με τις διατάξεις του ν. 1404/1983, όπως τροποποιείται με τις διατάξεις του παρόντος νόμου. Ως Πρόεδροι, Αντιπρόεδροι, Διευθυντές Σχολών, Προϊστάμενοι Τμημάτων και Υπεύθυνοι Τομέα εκλέγονται μέλη Ε.Π. που κατέχουν τακτική θέση στις βαθμίδες που προβλέπονται στην παράγραφο 1 του άρθρου 12 του ν. 1404/ 1983, όπως τροποποιείται με το άρθρο 5 του παρόντος νόμου.
β) Αν κενωθεί για οποιονδήποτε λόγο θέση ατομικού ή συλλογικού οργάνου μέχρι την ανάδειξη των νέων οργάνων, σύμφωνα με τις διατάξεις του προηγούμενου στοιχείου α΄, η θέση πληρώνεται, για το διάστημα που απομένει, με απόφαση του Συμβουλίου του Τ.Ε.Ι., από το νόμιμο αναπληρωτή αυτού που κατείχε τη θέση. Αν είναι δύο οι αναπληρωτές, ορίζεται αναπληρωτής από την ανώτερη βαθμίδα, διαφορετικά ο αρχαιότερος σύμφωνα με το χρόνο διορισμού στο Τ.Ε.Ι.. Αν δεν υπάρχει αναπληρωτής, η θέση πληρώνεται κατά την κρίση του Συμβουλίου του Τ.Ε.Ι. και εφόσον αυτό θεωρεί λειτουργικώς απαραίτητη την πλήρωση της. Αν υπάρχει αδυναμία εφαρμογής της παρούσας διάταξης, για οποιονδήποτε λόγο, η θέση πληρώνεται με απόφαση του Υπουργού Εθνικής Παιδείας και Θρησκευμάτων.
3. Μέχρι 31 Αυγούστου 2008 εφαρμόζονται κατ' εξαίρεση τα ακόλουθα:
α) Με απόφαση του Συμβουλίου του Τ.Ε.Ι., μετά από γνώμη του εκλεκτορικού σώματος ανάδειξης οργάνων διοίκησης του οικείου Τμήματος ή Τομέα και πράξη του Προέδρου, ορίζονται σε θέσεις Προϊσταμένου Τμήματος ή Υπεύθυνου Τομέα μέλη Ε.Π. κατάλληλης βαθμίδας, που κατέχουν είτε τακτική είτε προσωποπαγή θέση. 
β) Στις Γενικές Συνελεύσεις των Τμημάτων και των Τομέων μετέχουν όλα τα μέλη Ε.Π. είτε κατέχουν τακτικές είτε κατέχουν προσωποπαγείς θέσεις.
γ) Οι πράξεις των οργάνων που ορίζονται σύμφωνα με το στοιχείο α΄ και οι αποφάσεις των συλλογικών οργάνων του στοιχείου β΄ κοινοποιούνται στο Συμβούλιο του Τ.Ε.Ι., που μπορεί να τις τροποποιεί ή να τις αναπέμπει μέσα σε δεκαπέντε ημέρες από την κοινοποίησή τους, διαφορετικά ισχύουν ως έχουν.
4. Στα εκλεκτορικά σώματα του άρθρου 16 του ν. 1404/1983, όπως τροποποιείται με τον παρόντα νόμο, μετέχουν μόνο μέλη Ε.Π. που κατέχουν τακτική θέση στην κατάλληλη, κατά περίπτωση, βαθμίδα. Στα εκλεκτορικά σώματα για την ανάδειξη οργάνων διοίκησης μετέχουν όλα τα μέλη Ε.Π., ανεξάρτητα από τη θέση που κατέχουν.
5. α) Το Πειθαρχικό Συμβούλιο, που προβλέπεται από τις διατάξεις του άρθρου 32 παρ. 1 του ν. 1404/1983, όπως το άρθρο αυτό ίσχυε πριν τροποποιηθεί με τον παρόντα νόμο, συνεχίζει τη λειτουργία του, σύμφωνα με τις ίδιες διατάξεις, έως ότου εκδικασθούν οι υποθέσεις που εκκρεμούν ενώπιόν του μέχρι την έναρξη ισχύος του παρόντος νόμου και όσα θέματα επιστρέψουν μετά την προθεσμία αυτή για επανεκδίκαση σε εκτέλεση αποφάσεων δικαστηρίων και πάντως όχι πέραν της 31ης Αυγούστου 2003 για τα θέματα που εκκρεμούν. Μέχρι τότε τα μέλη αυτού του Πειθαρχικού Συμβουλίου, που υπάρχουν κατά την έναρξη ισχύος του παρόντος νόμου, διατηρούν την ιδιότητά τους. Θέματα σύνθεσής του, που τυχόν θα προκύψουν, επιλύονται με απόφαση του Υπουργού Εθνικής Παιδείας και Θρησκευμάτων.
β) Η διάταξη της παραγράφου 2 του άρθρου 32 του ν. 1404/ 1983, όπως τροποποιήθηκε με το άρθρο 4 του παρόντος νόμου, εφαρμόζεται για τα μέλη του Ε.Π. που κατέχουν τακτικές θέσεις.
6. α) Η αναμόρφωση των προγραμμάτων σπουδών των Τμημάτων Τ.Ε.Ι. συνεχίζεται και ολοκληρώνεται μέχρι 31 Αυγούστου 2002, σύμφωνα με τις διατάξεις του άρθρου 26 του ν. 1404/1983, όπως τροποποιήθηκε και ισχύει κατά την έναρξη ισχύος του παρόντος νόμου. Με απόφαση του Υπουργού Εθνικής Παιδείας και Θρησκευμάτων συ-γκροτείται, σε περίπτωση μη ολοκλήρωσης της αναμόρφωσης προγράμματος σε κάποιο Τμήμα, πενταμελής επιτροπή κατά ειδικότητα με μέλη Ε.Π. του ίδιου ή άλλου Τ.Ε.Ι., η οποία ολοκληρώνει την αναμόρφωση του προγράμματος του Τμήματος αυτού και το υποβάλλει στο Συμβούλιο της οικείας Σχολής.
β) Τα επαγγελματικά δικαιώματα όσων αποφοιτούν από τα Τ.Ε.Ι. μετά την έναρξη ισχύος του νόμου αυτού είναι τα ίδια με αυτά που καθορίζονται με τα προεδρικά διατάγματα, που έχουν εκδοθεί κατά ειδικότητα, σύμφωνα με τις διατάξεις του στοιχείου γ΄ της παρ. 2 του άρθρου 25 του ν. 1404/1983. Τα προεδρικά διατάγματα, που θα εκδοθούν με τις αυτές διατάξεις μετά την έναρξη ισχύος του παρόντος νόμου και θα αφορούν σε ειδικότητες για τις οποίες δεν έχουν εκδοθεί σχετικά προεδρικά διατάγματα, θα ισχύουν για όλους τους αποφοίτους Τ.Ε.Ι. του οικείου Τμήματος, ανεξάρτητα από το χρόνο αποφοίτησής τους.
γ) Ως τυπικό προσόν διορισμού, κατά την εφαρμογή της παρ. 4 του άρθρου 76 του ν. 2683/1999 (ΦΕΚ 19 Α΄), ορίζεται πτυχίο ή δίπλωμα ιδρύματος πανεπιστημιακού τομέα της ανώτατης εκπαίδευσης ή ισότιμο της αλλοδαπής.
7. Όπου προβλέπεται γνωμοδοτική ή εισηγητική αρμοδιότητα του Ε.ΣΥ.Π., αυτή ασκείται, μέχρι τη λειτουργία του Ε.ΣΥ.Π. ή του οικείου οργάνου του και πάντως μέχρι 31 Αυγούστου 2002, από το Ι.Τ.Ε., άλλως η γνώμη ή η εισήγηση των ανωτέρω οργάνων δεν είναι απαραίτητη.
8. Τμήματα Πανεπιστημίων τα οποία διεξάγουν προγράμματα μεταπτυχιακών σπουδών χρηματοδοτούνται επιπρόσθετα από το Υπουργείο Εθνικής Παιδείας και Θρησκευμάτων, αν συμπεριλάβουν στα προγράμματα, πέραν του προβλεπόμενου αριθμού μεταπτυχιακών σπουδαστών, μέλη του Ε.Π. των Τ.Ε.Ι. που κατέχουν προσωποπαγή θέση. Με απόφαση του Υπουργού Εθνικής Παιδείας και Θρησκευμάτων, ύστερα από γνώμη των οικείων Πανεπιστημιακών Τμημάτων, καθορίζονται το ύψος της επιπλέον επιχορήγησης, που συναρτάται προς τον αριθμό των μελών Ε.Π. και το κόστος του προγράμματος ανά σπουδαστή, η σχετική διαδικασία και κάθε σχετικό θέμα.
9. α) Τα Τ.Ε.Ι. μέχρι 31 Δεκεμβρίου 2003 καταρτίζουν τον εσωτερικό κανονισμό τους, σύμφωνα με τη διάταξη της παραγράφου 2 του άρθρου 11 του ν. 1404/1983 και τον υποβάλλουν στον Υπουργό Εθνικής Παιδείας και Θρησκευμάτων για έλεγχο νομιμότητας και έγκριση. 
β) Μέχρι την έγκριση του νέου εσωτερικού κανονισμού κάθε Τ.Ε.Ι., εφαρμόζεται ο εσωτερικός κανονισμός που ισχύει κατά την έναρξη ισχύος του παρόντος νόμου.
10. Προγράμματα εξειδίκευσης του άρθρου 28 του ν. 1404/1983, τα οποία εκτελούνται ή έχουν υποβληθεί για έγκριση στο Υπουργείο Εθνικής Παιδείας και Θρησκευμάτων μέχρι την έναρξη ισχύος του παρόντος νόμου και εφόσον εγκριθούν, συνεχίζουν να εκτελούνται σύμφωνα με τις διατάξεις του ανωτέρω άρθρου 28, όπως ίσχυσε πριν αντικατασταθεί με το άρθρο 5 του παρόντος νόμου.
11. Στις θέσεις του Ε.Π. του ν. 1404/1983, όπως αυτές διαμορφώνονται μετά τη μετατροπή τους σε προσωποπαγείς, σύμφωνα με τις διατάξεις του παρόντος νόμου, προστίθενται πενήντα θέσεις Καθηγητών Τ.Ε.Ι..
12. Η ισχύς των διατάξεων του κεφαλαίου Η΄ του άρθρου 4 αρχίζει από 1ης Ιανουαρίου 2002.
Άρθρο 7
Καταργούμενες διατάξεις
Από την έναρξη ισχύος του παρόντος νόμου καταρ- γούνται:
α) 1) Οι παράγραφοι 3 και 4 του άρθρου 51 του ν. 1404/1983.
2) Το στοιχείο α΄ της παραγράφου 22 του άρθρου 71 του ν. 1566/1985. 
3) Το στοιχείο γ΄ της παραγράφου 3 και η παράγραφος 7 του άρθρου 8 του ν. 2530/1997.
4) Η παράγραφος 26 του άρθρου 1 του ν. 2621/1998.
5) Οι παράγραφοι 6 και 12 του άρθρου 11, το στοιχείο β΄ της παραγράφου 5 του άρθρου 14 και οι παράγραφοι 1, 2 και 3 του άρθρου 16 του ν. 2817/2000.
β) Κάθε άλλη γενική ή ειδική διάταξη, κατά το μέρος που αντίκειται στις διατάξεις του νόμου αυτού ή κατά το μέρος που ρυθμίζει θέματα που διέπονται από αυτόν.
Άρθρο 8 
Στο τέλος της παραγράφου 3 του άρθρου 2 του ν. 1388/1983 προστίθεται εδάφιο, ως εξής: 
"Στην περίπτωση ορισμού μέλους Δ.Ε.Π. πλήρους απασχόλησης, ως Προέδρου του Δ.Σ. του Εθνικού Κέντρου Δημόσιας Διοίκησης, διατηρείται η ένταξή του στην κατηγορία της πλήρους απασχόλησης και καταβάλλεται παράλληλα με τις προβλεπόμενες από τις κείμενες διατάξεις αποδοχές της κύριας θέσης του και η προβλεπόμενη για τον Πρόεδρο του Δ.Σ. του Ε.Κ.Δ.Δ. μηνιαία αποζημίωση, με την επιφύλαξη των διατάξεων του άρθρου 15 του ν. 2703/1999 (ΦΕΚ 72 Α΄)."
Άρθρο 9 
Ρύθμιση θεμάτων του Πανεπιστημιακού Τομέα της ανώτατης εκπαίδευσης
Α. Η δεύτερη παράγραφος του άρθρου 63 του ν. 2413/1996 ("Με απόφαση...του ν. 2083/1992") αντικαθίσταται ως εξής:
"Με προεδρικό διάταγμα, που εκδίδεται με πρόταση των Υπουργών Εθνικής Παιδείας και Θρησκευμάτων, Οικονομικών και Εσωτερικών, Δημόσιας Διοίκησης και Αποκέντρωσης, ύστερα από γνώμη της Γενικής Γραμματείας Έρευνας και Τεχνολογίας και της Συγκλήτου του Δημοκριτείου Πανεπιστημίου Θράκης, καθορίζονται τα εξής:
i. Ο τρόπος άσκησης της εποπτείας του Υπουργού Εθνικής Παιδείας και Θρησκευμάτων επί του Κέντρου.
ii. Οι τρόποι επίτευξης του σκοπού και των στόχων του Κέντρου.
iii. Η διάρθρωση του Κέντρου σε Ινστιτούτα και λοιπές επιστημονικές μονάδες.
iv. Η συγκρότηση και ο τρόπος ορισμού των οργάνων διοίκησης του Κέντρου, οι ιδιότητες, τα κωλύματα και τα ασυμβίβαστα των μελών τους, όπως επίσης και οι αρμοδιότητές τους και τα σχετικά με τη λειτουργία τους.
v. Η συγκρότηση και ο τρόπος ορισμού των οργάνων επιστημονικής διεύθυνσης του Κέντρου, των Ινστιτούτων και των λοιπών επιστημονικών μονάδων, όπως επίσης και οι αρμοδιότητές τους και τα σχετικά με τη λειτουργία τους.
vi. Η διάρθρωση των υπηρεσιακών μονάδων του Κέντρου, οι αρμοδιότητές τους και η κατάταξη των θέσεων διοικητικού προσωπικού σε αυτές.
vii. Η σύσταση θέσεων προσωπικού του Κέντρου και η διάρθρωσή τους σε κατηγορίες προσωπικού και σε βαθμίδες, οι προϋποθέσεις και οι διαδικασίες πλήρωσης των θέσεων, οι αρμοδιότητες των διαφόρων κατηγοριών προσωπικού, οι αποδοχές και η εν γένει υπηρεσιακή κατάσταση και εξέλιξη του προσωπικού.
viii. Οι τρόποι με τους οποίους στοιχειοθετείται και υλοποιείται η διεθνής διάσταση του Κέντρου, τα σχετικά με τη συνεργασία του με Ερευνητικά Κέντρα και Ινστι-τούτα του εξωτερικού, όπως επίσης και οι όροι και οι προϋποθέσεις συμμετοχής τους στη διοίκηση του Κέντρου.
ix. Οι προυποθέσεις, οι διαδικασίες και οι όροι συνεργασίας με επισκέπτες εμπειρογνώμονες ερευνητές από την Ελλάδα ή από το εξωτερικό.
x. Οι προϋποθέσεις, οι διαδικασίες και οι όροι απασχόλησης μεταπτυχιακών φοιτητών στο Κέντρο.
xi. Ο τρόπος κατάρτισης του Εσωτερικού Κανονισμού του Κέντρου και ο καθορισμός των θεμάτων που θα ρυθμίζονται σε αυτόν.
xii. Οι κάθε είδους πόροι του Κέντρου και τα σχετικά με την οικονομική διαχείρισή του.
xiii. Τα σχετικά με την προσωρινή διοίκηση του Κέντρου, μέχρι να ολοκληρωθούν οι διαδικασίες συγκρότησης των κανονικών οργάνων διοίκησης."
Β. 1. Το στοιχείο α΄ της παρ. 3 του άρθρου 3 του ν. 2083/1992, όπως τροποποιήθηκε με το στοιχείο β΄ της παρ. 3 του άρθρου 1 του ν. 2188/1994, αντικαθίσταται ως εξής:
"α) Ο Πρύτανης και οι δύο Αντιπρυτάνεις εκλέγονται από ειδικό σώμα εκλεκτόρων, που απαρτίζεται από το σύνολο των μελών Δ.Ε.Π. του Πανεπιστημίου, από εκπροσώπους των φοιτητών ίσους προς το 80% των μελών Δ.Ε.Π., από εκπροσώπους των Ε.Μ.Υ. και μεταπτυχιακών φοιτητών ίσους προς το 5% των μελών Δ.Ε.Π., και από εκπροσώπους των Βοηθών, Επιστημονικών Συνεργατών και Επιμελητών, του Ειδικού και Εργαστηριακού Διδακτικού Προσωπικού, του Ειδικού Τεχνικού Εργαστηριακού Προσωπικού και του Διοικητικού Προσωπικού, ως ενιαίας ομάδας προσωπικού, ίσους προς το 20% των μελών Δ.Ε.Π.. Οι εκπρόσωποι των Βοηθών, Επιστημονικών Συνεργατών και Επιμελητών, του Ειδικού και Εργαστηριακού Διδακτικού Προσωπικού, του Ειδικού Τεχνικού Εργαστηριακού Προσωπικού και του Διοικητικού Προσωπικού υποδεικνύονται από κοινού από τα αντίστοιχα συνδικαλιστικά όργανα ή από αντίστοιχες γενικές συνελεύσεις, έτσι ώστε να συμμετέχουν ισάριθμοι εκλέκτορες στο εκλεκτορικό σώμα από κάθε κατηγορία. Οι ειδικότερες λεπτομέρειες που αφορούν την εκπροσώπηση του ανωτέρω προσωπικού ρυθμίζονται με τον εσωτερικό κανονισμό του Ιδρύματος ή με αποφάσεις της Συγκλήτου, σε περίπτωση που δεν υπάρχει εσωτερικός κανονισμός ή στην περίπτωση που δεν ρυθμίζονται αυτές στον υπάρχοντα εσωτερικό κανονισμό."
2. Σε περίπτωση ακύρωσης της εκλογής πρυτανικών αρχών ενός Πανεπιστημίου, επαναλαμβάνεται η εκλογή πρυτανικών αρχών για την περίοδο μέχρι τη λήξη της τρέχουσας θητείας. Στη νέα εκλογή δεν δικαιούνται να θέσουν υποψηφιότητα όσοι δεν είχαν δικαίωμα να είναι υποψήφιοι κατά την τρέχουσα θητεία των πρυτανικών αρχών. Την ευθύνη της προκήρυξης και διεξαγωγής των επαναληπτικών πρυτανικών εκλογών την έχει το Πρυτανικό Συμβούλιο του οικείου Πανεπιστημίου, με τη σύνθεση με την οποία είχε προκηρύξει και διεξαγάγει τις ακυρωθείσες πρυτανικές εκλογές. Οι αρμοδιότητες του εν λόγω Πρυτανικού Συμβουλίου περιορίζονται στην προκήρυξη και τη διεξαγωγή των πρυτανικών εκλογών και στη διεκπεραίωση υπηρεσιακών και μόνο θεμάτων επείγοντος χαρακτήρα.
Γ. Η έναρξη ισχύος των διατάξεων της παραγράφου 26 του άρθρου 14 του ν. 2817/2000 αναστέλλεται για ένα ακαδημαϊκό έτος.
Δ. 1. Στην παρ. 5 του άρθρου 2 του ν. 2817/2000 (ΦΕΚ 78 Α΄) και μεταξύ των λέξεων "ημεδαπής" και "ή" του τρίτου στίχου αυτής προστίθενται οι λέξεις "ή του Τμήματος Εκπαιδευτικής και Κοινωνικής Πολιτικής, κατεύθυνσης εκπαίδευσης ατόμων με ειδικές ανάγκες, του Πανεπιστημίου Μακεδονίας".
2. Στο ν. 2817/2000: α) στο στοιχείο β΄ της παρ. 5 του άρθρου 3 και μεταξύ των λέξεων "Α.Ε.Ι." και "ή" του δεύτερου στίχου αυτού, β) στο στοιχείο β΄ της παρ. 2 του κεφαλαίου Α΄ του άρθρου 4 και μεταξύ των λέξεων "ημεδαπής" και "ή" του δεύτερου στίχου αυτού και γ) στο στοιχείο β΄ της παρ. 4 του κεφαλαίου Α΄ του άρθρου 4 και μεταξύ των λέξεων "ημεδαπής" και "ή" του δεύτερου στίχου αυτού, προστίθενται οι λέξεις "ή του Τμήματος Εκπαιδευτικής και Κοινωνικής Πολιτικής, κατεύθυνσης εκπαίδευσης ατόμων με ειδικές ανάγκες, του Πανεπιστημίου Μακεδονίας."
Άρθρο 10
Ισχύς
Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως, εκτός αν ορίζεται διαφορετικά σε επί μέρους διατάξεις του.

ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση.
Συνεχίζουμε τη συνεδρίασή μας με το νομοσχέδιο του Υπουργείου Ανάπτυξης: "Σύνδεση έρευνας και τεχνολογίας με την παραγωγή και άλλες διατάξεις". 
Το νομοσχέδιο ψηφίστηκε επί της αρχής στη συνεδρίαση της Τετάρτης. Σήμερα θα συζητήσουμε τα άρθρα του νομοσχεδίου. 
Οι εισηγητές τι άποψη έχουν; 
ΓΕΩΡΓΙΟΣ ΒΟΥΛΓΑΡΑΚΗΣ: Όπως στην Επιτροπή, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Σε τρεις ενότητες. Καλώς.
Υπάρχει και μία τροπολογία, η οποία ασφαλώς θέλει συζήτηση. Επιφυλάσσομαι μετά την ολοκλήρωση της συζήτησης και επιψήφιση των άρθρων για την τροπολογία. 
Νομίζω ότι εάν τελειώσουμε κανονικά απόψε τα άρθρα, θα πρέπει η συνεδρίαση της Πέμπτης να πάει για την τροπολογία αυτή, άλλως για τα υπόλοιπα άρθρα που τυχόν θα απομείνουν. Κανονικά, όμως, θα πρέπει σήμερα να τα τελειώσουμε τα άρθρα. Έτσι δεν είναι;
ΓΕΩΡΓΙΟΣ ΒΟΥΛΓΑΡΑΚΗΣ: Θα εξαρτηθεί. Κατά πάσα πιθανότητα.
ΠΡΟΕΔΡΟΣ (Απόστολος Κακλαμάνης): Όχι, αυτός είναι ο χρόνος που έχουμε. Θα αφήσουμε την Πέμπτη για την τροπολογία αυτή, ώστε να γίνει η συζήτησή της. 
Υπάρχει κάποια αντίρρηση; Καμία. 
Επί της πρώτης ενότητας των άρθρων το λόγο έχει ο κ. Στρατάκης και εν συνεχεία ο κ. Τσιαρτσιώνης.
ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
Κυρίες και κύριοι συνάδελφοι, εισερχόμαστε στο πρώτο μέρος του σχεδίου νόμου που αφορά τη σύνδεση της έρευνας και της τεχνολογίας με την παραγωγή, που είναι, όπως θα έλεγε κανείς, το κύριο μέρος του νομοσχεδίου, διότι επιλαμβάνεται όλων εκείνων των διατάξεων και προτάσεων που σκοπό έχουν να συνδέσουν στην πράξη με τον καλύτερο δυνατό τρόπο την έρευνα και την τεχνολογία με την παραγωγή.
Είπαμε και στη συζήτηση επί της αρχής ότι ο ν.1514/1985 είναι ο βασικός νόμος που πραγματικά έβαλε μία τάξη, μία αρχή στον τομέα της έρευνας στην πατρίδα μας και θεμελίωσε τις ερευνητικές προσπάθειες μέχρι σήμερα. Ήταν μία τομή για την εποχή του. 
Βέβαια, τα αποτελέσματα μέχρι σήμερα δείχνουν ότι ο ιδιωτικός τομέας κυρίως δεν έχει την απαιτούμενη συμμετοχή, τουλάχιστον σε σχέση με τα όσα ισχύουν στις άλλες ευρωπαϊκές χώρες, αλλά και στις χώρες του ΟΟΣΑ και ως εκ τούτου απαιτούνται ορισμένες τροποποιήσεις.
Με τα άρθρα, λοιπόν, του πρώτου μέρους, επιδιώκεται να υπάρξουν οι αλλαγές εκείνες, ώστε ο νόμος που ψηφίζουμε σήμερα να λειτουργήσει αποτελεσματικά προς την κατεύθυνση της αρχής και του στόχου του νομοσχεδίου. 
Με το άρθρο 1 του νομοσχεδίου γίνεται τροποποίηση των διατάξεων του ν.1514 και αλλάζουν οι ορισμοί σε σχέση με τον ερευνητικό φορέα που θεωρείται πλέον ως νομικό πρόσωπο δημοσίου ή ιδιωτικού δικαίου και έχει ως κύριο σκοπό την επιστημονική και τεχνολογική έρευνα σε συνδυασμό με την πειραματική ανάπτυξη και επίδειξη, καθώς και τη διάδοση και εφαρμογή των αποτελεσμάτων, της έρευνας μέσω της οικονομικής εκμετάλλευσης των αποτελεσμάτων που είναι και το κυρίαρχο ζήτημα είτε από τους ίδιους τους εργαζόμενους σε αυτούς είτε από τρίτους. Και αυτό είναι μία σημαντική τομή, όπως ακριβώς διαλαμβάνεται στο άρθρο αυτό, διότι εκτιμάται ότι με αυτόν τον τρόπο πράγματι θα υπάρξει αποτέλεσμα, θα μπορούν δηλαδή οι ίδιοι οι εργαζόμενοι να αξιοποιήσουν τα αποτελέσματα των εργασιών τους και ασφαλώς θα δώσουν θετικά αποτελέσματα.
(Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Ο δεύτερος ορισμός που διαφοροποιείται ουσιαστικά είναι ότι τεχνολογικός φορέας το νομικό πρόσωπο δημοσίου ή ιδιωτικού δικαίου που έχει ως κύριο σκοπό την ανάπτυξη τεχνολογικών υποδομών και δραστηριοτήτων και την παροχή επιστημονικών τεχνολογικών και τεχνικών υπηρεσιών προς τρίτους, είναι ένας φορέας που μπορεί να γίνει ταυτόχρονα και ερευνητικός και τεχνολογικός. Με αυτόν τον τρόπο πραγματικά γίνεται μία προσπάθεια να αλλάξουν τα δεδομένα όπως τουλάχιστον διαμορφώνονται μέχρι σήμερα.
Στη συνέχεια, στο ίδιο άρθρο, επιλαμβάνονται ζητήματα που έχουν να κάνουν με το Τεχνικό Συμβούλιο Έρευνας και Τεχνολογίας, το οποίο στην πράξη αντικαθιστά το Γνωμοδοτικό Συμβούλιο Έρευνας, που υπήρχε μέχρι σήμερα και που εκτιμάται ότι μέσα από τη διαδικασία αυτή θα υπάρχει καλύτερη συνεισφορά στην κατεύθυνση της αξιοποίησης της έρευνας. 
Για την καλύτερη λειτουργία του Τεχνικού Συμβουλίου ο Υπουργός Ανάπτυξης συγκροτεί εθνικό σώμα κριτών ύστερα από γνώμη του ΕΣΕΤΕ, στο οποίο εγγράφονται αυτοδικαίως οι διευθυντές των ερευνητικών κέντρων και ινστιτούτων και άλλοι αρμόδιοι και κατάλληλοι άνθρωποι θα έλεγε κανείς για τη θέση αυτή, ώστε αυτό να μπορέσει να επιτελέσει με τον καλύτερο τρόπο τις αρμοδιότητές του. 
Προσπαθώ να είμαι περιληπτικός, γιατί ο χρόνος των δέκα λεπτών ίσως δεν μας δώσει τη δυνατότητα να αναφερθούμε σε όλα τα άρθρα.
ΠΡΟΕΔΡΕΥΩΝ (Κωνσταντίνος Γείτονας): Έχετε χρόνο, κύριε συνάδελφε. Με την άνεσή σας. Έχετε ακόμα υπόλοιπο χρόνου και θα υπάρξει ανοχή από το Προεδρείο. 
ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ πολύ, κύριε Πρόεδρε. 
Στο ίδιο άρθρο, το άρθρο 1 αναριθμούνται κάποιες παράγραφοι και η πέμπτη παράγραφος που αναφέρεται στους διευθυντές των ερευνητικών κέντρων και αυτοτελών ερευνητικών ινστιτούτων λέει ότι συνέρχονται σε σύνοδο με σκοπό το συντονισμό των δραστηριοτήτων των εποπτευομένων από τη Γενική Γραμματεία Έρευνας και Τεχνολογίας ερευνητικών φορέων και την εφαρμογή της επιστημονικής και τεχνολογικής πολιτικής του Υπουργείου Ανάπτυξης και με απόφαση του Υπουργού Ανάπτυξης ορίζονται οι λεπτομέρειες της λειτουργίας της συνόδου. 
Προστίθενται επίσης στην παράγραφο 4 του άρθρου 5 του ν. 1514 /85 εδάφια, που αναφέρονται στις βιομηχανικές επιχειρήσεις και άλλες παραγωγικές μονάδες φυσικών ή νομικών προσώπων οποιασδήποτε φύσεως και μορφής του ιδιωτικού ή του δημόσιου τομέα που λειτουργούν στη χωρική αρμοδιότητα κάθε μιας των διοικητικών περιφερειών του κράτους, μπορούν μετά από πρόσκληση εκδήλωσης ενδιαφέροντος της οικείας περιφέρειας ή του Υπουργείου Ανάπτυξης να υποβάλουν προτάσεις για χρηματοδότηση, επιχορήγηση ή συνδρομή αυτών από προγράμματα και άλλα χρηματοδοτικά σχήματα που διαχειρίζεται η περιφέρεια. 
Το ίδιο ισχύει βέβαια και με τους ερευνητικούς φορείς στο άρθρο 8 του ν. 1514 που αλλάζει, που διακρίνονται σε ερευνητικά κέντρα και σε αυτοτελή ερευνητικά ινστιτούτα. Τα ερευνητικά κέντρα έχουν αντικείμενο που αναφέρεται σε περισσότερες περιοχές της επιστήμης και της τεχνολογίας, ενώ τα αυτοτελή ερευνητικά ινστιτούτα έχουν αντικείμενο είτε την παραγωγή των γνώσεων και την ανάπτυξη των εφαρμογών σε ορισμένη επιστημονική περιοχή είτε τη διεπιστημονική αντιμετώπιση τεχνολογικών και αναπτυξιακών προβλημάτων της χώρας σε συγκεκριμένο τομέα για την επίλυση συγκεκριμένων προβλημάτων της παραγωγικής διαδικασίας και της κοινωνικής ανάπτυξης.
Στο ίδιο άρθρο αντικαθιστώνται οι παράγραφοι 1 και 6 του άρθρου 9 του ν. 1514 και αντικαθίσταται με τη διατύπωση ότι τα ερευνητικά κέντρα και τα κέντρα τεχνολογικής έρευνας, που εποπτεύονται από τον Υπουργό Ανάπτυξης, συνιστώνται με προεδρικά διατάγματα που εκδίδονται σύμφωνα με το άρθρο 25 του νόμου αυτού και μπορεί να είναι νομικά πρόσωπα δημοσίου ή ιδιωτικού δικαίου. 
Ορίζονται ποια θα πρέπει να είναι τα προσόντα που πρέπει να έχει ο διευθυντής του κέντρου. Ασφαλώς θα πρέπει να είναι επιστήμονας με διεθνές κύρος, διοικητική πείρα και ερευνητική και τεχνολογική δραστηριότητα σχετική με ένα ή περισσότερα από τα αντικείμενα του κέντρου και με συμβολή ασφαλώς στην προσέλκυση χρηματοδοτήσεων για ερευνητικά και τεχνολογικά προγράμματα ή έργα και στην εφαρμογή των αποτελεσμάτων της έρευνας. Μέσα από αυτό στοχεύουμε να επιτύχουμε την καλύτερη δυνατή σύνδεση της έρευνας με την τεχνολογία.
Βέβαια να έχει τα προσόντα διορισμού σε θέση βαθμίδας Α' ερευνητή και να γνωρίζει επαρκώς την ελληνική γλώσσα, εκτός των περιπτώσεων που διορίζεται κατ' εφαρμογή ειδικού νόμου, επειδή ακριβώς προβλέπεται ότι μπορεί να έχει την ιθαγένεια άλλης χώρας-μέλους της Ευρωπαϊκής 'Ενωσης. Επίσης να μην έχει συμπληρώσει κατά την ημέρα που προκηρύχθηκε η πλήρωση της θέσης το εξηκοστό δεύτερο έτος της ηλικίας του. 
Στη συνέχεια η παράγραφος 12 του άρθρου 9 του ν. 1514 αντικαθίσταται με τη διατύπωση: "Με απόφαση του Υπουργού Ανάπτυξης που δημοσιεύεται στην Εφημερίδα της Κυβερνήσεως συγκροτείται τομεακό επιστημονικό συμβούλιο για κάθε τομέα επιστημονικής και τεχνολογικής πολιτικής, που καλύπτει δραστηριότητες ή ενός ή περισσοτέρων ινστιτούτων των ερευνητικών κέντρων ή αυτοτελών ερευνητικών ινστιτούτων". 
Αυτό θεωρείται, κυρίες και κύριοι συνάδελφοι, ότι είναι από τις σημαντικές τομές που επιτυγχάνει το σχέδιο νόμου που είναι υπό ψήφιση σήμερα εδώ, διότι πραγματικά μπορούμε να πούμε ότι έτσι θα επιτευχθεί ένας συντονισμός των ερευνητικών δραστηριοτήτων είτε των κέντρων είτε των ινστιτούτων και δεν θα έχουμε αυτό το φαινόμενο που παρατηρείται σήμερα δύο διαφορετικά ινστιτούτα να επιλαμβάνονται του ίδιου αντικειμένου, ενώ ενδεχόμενα οι ανάγκες απαιτούν άλλη αντιμετώπιση και άλλο προγραμματισμό. 
Νομίζω ότι εκείνο που έχει επίσης σημασία και πρέπει να γίνει μια ιδιαίτερη αναφορά είναι ότι δίνεται η δυνατότητα στους ερευνητικούς και τεχνολογικούς φορείς να μπορούν να συνάπτουν κατά περίπτωση ακόμα και δάνεια από τράπεζες και άλλους χρηματοπιστωτικούς οργανισμούς για να αναπτύξουν τις δραστηριότητές τους. Έτσι δεν μπαίνει κανένα πραγματικά πρόβλημα στην ανεύρεση πόρων, που πολλές φορές είναι αναγκαίοι και δεν είναι διαθέσιμοι από πλευράς προϋπολογισμού. 
Με το άρθρο 2 γίνεται η αξιολόγηση των ερευνητικών κέντρων και ινστιτούτων. Νομίζω ή τουλάχιστον είναι τοις πάσι γνωστό ότι με αυτόν τον τρόπο πραγματικά μπορούμε να επιτύχουμε αποτελέσματα θεαματικά, γιατί θα κρίνονται τα ινστιτούτα και θα μπορούμε να δούμε ποια είναι τα αποτελέσματά τους. 
Με το άρθρο 3 ορίζονται οι αποδοχές των διευθυντών και του ερευνητικού προσωπικού ερευνητικών κέντρων και ινστιτούτων. Εδώ υπάρχει μία πάγια αντίληψη των εργαζόμενων στα ερευνητικά κέντρα που θα ήθελε, επειδή υπάρχει μια φυλλορροή επιστημόνων προς τα πανεπιστημιακά ιδρύματα, εάν ήταν δυνατόν να εξισωθούν αυτές οι αποδοχές, ώστε να σταματήσει αυτό το πράγμα. 
Με το άρθρο αυτό πάντως γίνονται σημαντικές αυξήσεις στις αποδοχές, ώστε τουλάχιστον σε αυτήν τη φάση να υπάρχει μία βελτίωση της οικονομικής κατάστασης των εργαζόμενων στα ερευνητικά κέντρα και ινστιτούτα. 
Το άρθρο 4 επιλαμβάνεται της στελέχωσης των ερευνητικών και τεχνολογικών φορέων. 
Το άρθρο 5 επιλαμβάνεται των θεμάτων των επιστημονικών και τεχνολογικών πάρκων και της Α.Ε "Εθνικό Δίκτυο Έρευνας και Τεχνολογίας". Δεν μπαίνω στις επιμέρους διατάξεις, γιατί είναι πάρα πολλά τα ζητήματα και πολύς ο χρόνος που απαιτείται.
Με το άρθρο 6 ρυθμίζονται θέματα προσωπικού της Γενικής Γραμματείας Έρευνας και Τεχνολογίας. 
Στο άρθρο 7 διαλαμβάνονται θέματα διαχείρισης ερευνητικών και τεχνολογικών δραστηριοτήτων. 
Με το άρθρο 8 δημιουργείται το Κέντρο Εφαρμογών των Τεχνολογιών Επικοινωνίας και Πληροφορίας.
Με το άρθρο 9 και εδώ θέλω να σταματήσω, ιδρύεται το Μουσείο Επιστήμης και Τεχνολογίας, που νομίζω ότι είναι μία σημαντική τομή στη χώρα μας. Εδώ θα πρότεινα, για να έλθω σε αυτό που νομίζω ότι πρέπει να δούμε στην Ολομέλεια, να δοθεί με μία πρόσθετη διατύπωση η δυνατότητα στον Υπουργό Ανάπτυξης να ιδρύει παραρτήματα αυτού του Μουσείου σε όλες τις περιφέρειες της χώρας, 
Με αυτόν τον τρόπο θα μπορέσει το Μουσείο Επιστήμης και Τεχνολογίας να αξιοποιηθεί και ως εργαλείο εκπαίδευσης της νεολαίας της χώρας μας και όλων γενικά των Ελλήνων. 
(Θόρυβος στα υπουργικά έδρανα)
ΠΡΟΕΔΡΕΥΩΝ (Κωνσταντίνος Γείτονας): Δεν σας ακούει ο κ. Υπουργός. Βλέπω ότι τον απασχολούν, κύριε εισηγητά.
Κύριε Υπουργέ, κάτι προτείνει ο κύριος εισηγητής, παρακαλώ να το επαναλάβει.
ΕΜΜΑΝΟΥΗΛ ΣΤΡΑΤΑΚΗΣ: Έλεγα, κύριε Υπουργέ, αν με ακούτε, ότι θα πρέπει ίσως σε αυτό το άρθρο του σχεδίου νόμου να προστεθεί παράγραφος, που θα αναφέρεται στην ίδρυση του Μουσείου Επιστήμης και Τεχνολογίας και θα δίνει τη δυνατότητα στον Υπουργό Ανάπτυξης να ιδρύει παραρτήματα του Μουσείου σε όλες τις περιφέρειες της χώρας με στόχο και σκοπό, ανάλογα βέβαια με τις δυνατότητες, το Μουσείο αυτό να αποτελέσει εργαλείο εκπαίδευσης της νεολαίας της χώρας μας και όλων των πολιτών, γιατί αυτό τουλάχιστον ως πρότυπο υπάρχει σε άλλες χώρες και νομίζω ότι μπορούμε να το αξιοποιήσουμε με τον καλύτερο δυνατό τρόπο.
Στο άρθρο 10 προβλέπεται η χρηματοδότηση επιχειρηματικών συμμετοχών υψηλής τεχνολογίας, που είναι ένα ζητούμενο για τη χώρα μας.
Στο άρθρο 11 υπάρχει η δυνατότητα με αποφάσεις των Υπουργών Ανάπτυξης και Γεωργίας έναντι εύλογης αποζημίωσης να ανατίθενται απευθείας μελέτες και έργα στο ΕΘΙΑΓΕ και σε όλους τους επιστημονικούς φορείς που εποπτεύονται από τη Γενική Γραμματεία Έρευνας και Τεχνολογίας. Αυτό είναι πολύ σημαντικό, γιατί έτσι μπορούν να προχωρήσουν σε σοβαρά έργα εν όψει της αξιοποίησης του Γ' Κοινοτικού Πλαισίου Στήριξης.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", για τα ογδόντα χρόνια από την ενσωμάτωση της Θράκης στην Ελλάδα, σαράντα τρεις μαθητές και δύο δάσκαλοι από το 2ο Δημοτικό Σχολείο Μεγάρων Αττικής.
Η Βουλή τους καλωσορίζει. 
(Χειροκροτήματα από όλες τις πτέρυγες)
Ο κ. Τσαρτσιώνης έχει το λόγο.
ΝΙΚΟΛΑΟΣ ΤΣΑΡΤΣΙΩΝΗΣ: Έχουμε εκφράσει γενικότερα την επιφύλαξή μας στη συζήτηση επί της αρχής του νομοσχεδίου. Ειδικά στα άρθρα θέλουμε να εξηγήσουμε αναλυτικά, γιατί καταψηφίζουμε αυτό το νομοσχέδιο και πώς κατά τη γνώμη μας εφόσον γίνουν αποδεκτές ορισμένες βελτιώσεις θα μπορούσαν να το βελτιώσουν οριακά.
Στο άρθρο 1 διατυπώνονται νέοι ορισμοί για τους ερευνητικούς φορείς και παραλείπεται και τυπικά πλέον η αναφορά στη χρηματοδότηση της έρευνας από το πρόγραμμα δημοσίων επενδύσεων, όπως ανεφέρετο στο ν. 1514/85. Σημειωτέον ότι τα τελευταία οκτώ χρόνια το ΠΔΕ χρηματοδότησε μόνο τη συμμετοχή μας, όσον αφορά τα ευρωπαϊκά προγράμματα έρευνας και δεν υπήρξε, αλλά και δεν προβλέπεται στο νομοσχέδιο ΠΑΕΤ, δηλαδή πενταετές πρόγραμμα ανάπτυξης, έρευνας και τεχνολογίας και βεβαίως ούτε και η χρηματοδότησή του από το ΠΔΕ. 
Δεν υπάρχει, λοιπόν, σε αυτό το σημείο καμία πρόβλεψη για το τι θα γίνει όταν τα ερευνητικά προγράμματα της Ευρωπαϊκής 'Ενωσης στερέψουν το 2005. Από πού θα χρηματοδούνται πλέον η έρευνα και η τεχνολογία στη χώρα;
Δίδεται μία οικονομική διάσταση της εκμετάλλευσης των αποτελεσμάτων της έρευνας, που δεν είναι από μόνη της αρνητική. Ίσα-ίσα όλοι περιμένουμε ότι η έρευνα στην Ελλάδα θα πρέπει να αποτυπώνεται και οικονομικά και με οικονομικά αποτελέσματα. Όμως ο τρόπος που πάει να γίνει υποβαθμίζει τη βασική έρευνα πριμοδοτώντας έρευνα του ιδιωτικού τομέα και της βιομηχανίας, η οποία έδειξε τα τελευταία χρόνια ότι δεν είχε εκείνα τα αποτελέσματα που αναμέναμε. 
Στην παράγραφο 1 του άρθρου 1 περιγράφεται το έργο των ερευνητών και των ερευνητικών κέντρων. Παραλείπεται, όμως, να διευκρινισθεί και να αποσαφηνισθεί ο ακαδημαϊκός χαρακτήρας των ερευνητικών κέντρων και της κοινότητας των ερευνητών, οι οποίοι κάνουν κατάρτιση νέων επιστημόνων και έχουν μεγάλη συμμετοχή στα διδακτορικά. Δεν τους αναγνωρίζεται αυτός ο ρόλος. Είναι σημαντικό να αποσαφηνιστεί και να χαρακτηρισθεί ο ρόλος τους. 
Στην παράγραφο 2 του άρθρου 1 συστήνεται το λεγόμενο Εθνικό Συμβούλιο 'Ερευνας και Τεχνολογίας, το ΕΣΕΤ. Αυτό το Συμβούλιο δεν μπορεί να ονομάζεται έτσι. Οι αρμοδιότητές του και η σκέπη την οποία προσφέρει δεν αγκαλιάζουν όλους τους ερευνητικούς φορείς της χώρας και δεν βοηθά καθόλου στο συντονισμό της έρευνας στην Ελλάδα.
H δική μας πρόταση είναι ότι το ΕΣΕΤ θα πρέπει με τις κατευθύνσεις της πολιτικής ηγεσίας -και αυτό πρέπει ρητά να προβλέπεται στο νόμο- να εισηγείται την ερευνητική πολιτική της χώρας που θα εγκρίνεται από τους Υπουργούς Ανάπτυξης, Παιδείας, Άμυνας, Υγείας, Γεωργίας και θα συζητείται και στη Βουλή, προκειμένου πραγματικά να αποκτήσουμε ένα ΕΣΕΤ, όπου θα άπτεται όλων των τομέων και θα έχει αρμοδιότητα και σε όλα τα Υπουργεία και στους ερευνητικούς φορείς όλων των Υπουργείων. Και βεβαίως θα πρέπει να του δώσουμε και την αρμοδιότητα όχι τη συμβουλευτική αλλά κυρίως και του δώσουμε αρμοδιότητες σύμφωνης γνώμης, για να μπορεί πραγματικά να είναι χειραφετημένο και να αποτελεί εθνικό συμβούλιο ερευνητικής πολιτικής.
Ο ορισμός των μελών του ΕΣΕΤ γίνεται από τον Υπουργό, δεν προβλέπονται διαδικασίες συμμετοχής της ερευνητικής κοινότητας στις προτάσεις των προσώπων. Είναι προς τη θετική κατεύθυνση η θέσπιση των τομεακών επιστημονικών συμβουλίων, αλλά βεβαίως η σύνθεσή τους κι εκείνη δεν αφήνεται στην ερευνητική κοινότητα και δεν υπάρχει ένα πλαίσιο σταθερό κριτηρίων, όπου πραγματικά να μπορεί να ξεχωρίσει τα μέλη στα οποία αξιοκρατικά θα ανατίθεται αυτή η αποστολή.
Τα TEΣ, λοιπόν, που αποτελούν και το βασικό κορμό του ΕΣΕΤ προτείνονται από τον Υπουργό και για μας η πρόταση είναι ότι θα πρέπει ο κάθε επιστημονικός τομέας από τα σχετικά με την επιστήμη ερευνητικά κέντρα και ινστιτούτα να προτείνει τα μέλη των ΤΕΣ. Βεβαίως, όσον αφορά τα δέκα μέλη που διορίζει ο Υπουργός, τα οποία είναι από τον επιστημονικό κόσμο, εμείς προτείνουμε τα πέντε μέλη να προτείνονται από τα αρμόδια συλλογικά όργανα, επιστημονικά ή επαγγελματικά και βεβαίως τα υπόλοιπα πέντε, σύνολο δέκα, από τα ΑΕΙ της χώρας. 
Σε αυτήν την παράγραφο προβλέπονται οι δύο επιτροπές Επιστημονικής και Τεχνολογικής Πολιτικής που απαρτίζουν το ΕΣΕΤ, αλλά δεν προβλέπονται οι τομείς στους οποίους θα καταναλώνονται οι επιτροπές.
Πρότασή μας είναι ότι θα πρέπει να υπάρξουν πέντε τομείς, οι οποίοι θα περιλαμβάνουν τις θετικές επιστήμες, τις ιατρικές, τις ανθρωπιστικές και κοινωνικές, τις τεχνολογικές και τις γεωργικές. Και αυτό θα πρέπει να αναφέρεται ρητά. 
Στην παράγραφο 3, του άρθρου 1, με απόφαση πάλι του Υπουργού Ανάπτυξης συστήνεται ο εθνικός κατάλογος κριτών, όπου συμμετέχουν αυτοδίκαιοι διευθυντές των ερευνητικών κέντρων και των ινστιτούτων και οι διευθυντές αυτοτελών ερευνητικών ινστιτούτων, καθώς και καθηγητές ΑΕΙ, ερευνητές Α' και Β', επίκουροι καθηγητές, ερευνητές Γ' βαθμίδος και καθηγητές ΤΕΙ και στελέχη του ευρύτερου παραγωγικού τομέα. Όλοι αυτοί κρίνονται και αποφασίζεται από τον Υπουργό ποιοι και πώς θα συμμετέχουν.
Η πρότασή μας είναι ότι ναι μεν ο Υπουργός Ανάπτυξης συγκροτεί τον Εθνικό Κατάλογο Κριτών αλλά με τη σύμφωνη γνώμη του ΕΣΕΤ και βεβαίως οι κριτές αυτοί θα αξιολογούν προγράμματα και ερευνητές. Τα στελέχη του παραγωγικού τομέα να προτείνονται στον Εθνικό Κατάλογο Κριτών από τα αρμόδια συλλογικά τους όργανα είτε είναι επιστημονικά είτε επαγγελματικά.
Εδώ θα πρέπει να επιμείνω στην καθιέρωση και της θεσμικής ισοτιμίας μεταξύ των ερευνητών και των μελών ΔΕΠ, καθόσον η ισοτιμία αυτή γίνεται οικονομικά δεκτή από το άρθρο 18 του ν. 1514, αλλά πλέον με τούτη την τροποποίηση απαλείφεται τελείως αυτή η έννοια. Και βεβαίως γι' αυτό που λέγαμε ότι πρέπει να υπάρξει αμφίδρομη ροή από και προς τα ερευνητικά κέντρα και τα ΑΕΙ, δεν είναι δυνατόν να γίνει, διότι αυτές οι βασικές διακρίσεις εμποδίζουν αυτήν την αμφίδρομη ροή και την καθιστούν μονόδρομο από τα ερευνητικά κέντρα της χώρας προς τα ΑΕΙ.
Και βεβαίως αυτό αποδυναμώνει το δυναμικό της έρευνας στην Ελλάδα και τη βασική έρευνα.
Στην παράγραφο 4 οι διευθυντές των ερευνητικών κέντρων και αυτοτελών ερευνητικών ινστιτούτων συνέρχονται σε σύνοδο για το συντονισμό των δραστηριοτήτων τους. Είναι θετική αυτή η κατεύθυνση...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, θα χρειαστώ κάποιο χρόνο περισσότερο αν είναι δυνατόν.
ΠΡΟΕΔΡΕΥΩΝ (Κωνσταντίνος Γείτονας): Ισχύει αυτό που είπα προηγουμένως. Θα έχετε άνεση χρόνου.
ΝΙΚΟΛΑΟΣ ΤΣΙΑΡΤΣΙΩΝΗΣ: Ευχαριστώ πολύ.
Η παρατήρηση η δική μας είναι ότι χρειάζεται ουσιαστικότερη διασύνδεση των ερευνητικών κέντρων και των ινστιτούτων. Βέβαια είναι ένα βήμα, αλλά νομίζω ότι χρειάζεται περισσότερο εμβάθυνση.
Δεν θα μπω στις παραγράφους 5, 6 και 7 όπου οι παρατηρήσεις μας δεν είναι σημαντικές, αλλά θα αναφερθώ μόνο στην 7, εκεί που καθορίζονται τα προσόντα του διευθυντή των ερευνητικών κέντρων και των κέντρων τεχνολογικής έρευνας. Για μας πρέπει να αναφέρεται ρητά ότι θα πρέπει ο διευθυντής να είναι πλήρους και αποκλειστικής απασχόλησης καθ' όλη τη διάρκεια της θητείας του, που δεν μπορεί να ξεπερνάει και τα δέκα χρόνια, τις δύο δηλαδή θητείες. Και πάλι τα δέκα χρόνια νομίζουμε ότι είναι πολλά.
Στην παράγραφο 8 λέει ότι με απόφαση του Υπουργού Ανάπτυξης ορίζονται τα τομεακά επιστημονικά συμβούλια σε αντικατάσταση των επιστημονικών συμβουλίων, καθώς και οι αρμοδιότητες και ο τρόπος συγκρότησής τους. Είπα προηγουμένως ότι είναι προς τη θετική κατεύθυνση η συγκρότηση αυτών των τομεακών συμβουλίων, τα οποία θα μπορέσουν να συγκροτήσουν έτσι και να συγκεντρώσουν στον ειδικότερο επιστημονικό τομέα το δυναμικό της χώρας, αλλά θα πρέπει να οριστούν οι τομείς. Είναι οι πέντε που ανέφερα προηγουμένως. Και βέβαια η θητεία των μελών των ΤΕΣ να μπορεί να ανανεώνεται για μια ακόμη μόνο φορά και όχι να ανανεώνεται κάθε φορά που ο Υπουργός θα κρίνει. Τα μέλη δε των ΤΕΣ να προτείνονται κατά τομέα από τα σχετικά με την επιστήμη ερευνητικά κέντρα και ινστιτούτα. Γιατί έτσι όπως προτείνονται πραγματικά αφήνονται στην καλή θέληση του Υπουργού. Και βεβαίως μπορεί κανείς να ισχυριστεί ότι ο Υπουργός έχει τη γενικότερη κρίση να τα στελεχώσει θετικά, αλλά βεβαίως κανείς δεν μπορεί αν ισχυριστεί ότι και η θεσμική πρόβλεψη και θωράκιση εκ μέρους της ερευνητικής κοινότητας της επιλογής των μελών ΤΕΣ σ' ένα σταθερό πλαίσιο κανόνων, δεν είναι καλύτερο απ' αυτό που προτείνει ο Υπουργός. 
Με τη σύμφωνη γνώμη του ΕΣΕΤ στην παράγραφο 10 μπορούν τα ερευνητικά κέντρα να υποδιαιρούνται σε ινστιτούτα. Δεν έχουμε κάποια παρατήρηση σ' αυτό.
Στην παράγραφο 11 συγκροτείται πενταμελής επιτροπή κριτών για την αξιολόγηση των υποψηφίων για τη θέση του διευθυντή των αυτοτελών ινστιτούτων ή και των ινστιτούτων των ερευνητικών κέντρων. Εδώ η παρατήρηση και πρότασή μας είναι η απόφαση του Υπουργού για τη συγκρότηση της ειδικής επιτροπής κριτών να είναι με τη σύμφωνη γνώμη του ΕΣΕΤ. Και στην περίπτωση περισσότερων υποψηφίων να γίνεται κλήρωση. Ο πίνακας αξιολόγησης εκτός από τη γνώμη του συνόλου των ερευνητών του ινστιτούτου να συντάσσεται με ξεχωριστή ψηφοφορία για κάθε υποψήφιο και με καθαρή πλειοψηφία. Και επειδή παλαιότερα παρατηρήθηκαν πλειοψηφίες όπου η ψήφος του Προέδρου μετρούσε διπλή εδώ να προβλέπεται ρητά ότι απαιτείται η καθαρή πλειοψηφία της επιτροπής. Και βέβαια να αναφερθεί ρητά ότι ο Πρόεδρος έχει μια ψήφο. 
Στην παράγραφο 12 δίνεται ο ορισμός του ερευνητή και προσδιορίζονται τα προσόντα για κάθε μια από τις τέσσερις βαθμίδες α, β, γ, δ. Η οικονομική εκμετάλλευση των γνώσεων αποτελεί στοιχείο της κατάταξης και της εξέλιξής του. Είναι η καινούρια διάσταση που βάζει το νομοσχέδιο. Όμως εδώ θα πρέπει να αποτολμήσουμε τη σύνδεση αυτών των βαθμών με τους αντίστοιχους της εκπαιδευτικής κοινότητας των Ανωτάτων Εκπαιδευτικών Ιδρυμάτων. Κατατάσσονται σε τέσσερις βαθμίδες α, β, γ, δ που θυμίζουν στρατιωτική ιεραρχία παρά τίτλους και πραγματικά διάκριση επιστημονική.
Οι αντίστοιχοι τίτλοι των βαθμίδων αυτών θα πρέπει να είναι οι εξής: Η πρώτη βαθμίδα είναι ο διευθυντής ερευνών, η δεύτερη βαθμίδα είναι ο κύριος ανακριτής, στην τρίτη βαθμίδα είναι ο εντεταλμένος ερευνητής και στην τέταρτη βαθμίδα ο δόκιμος ερευνητής. Νομίζω ότι αυτές οι αποσαφηνίσεις θα ενισχύσουν την αίσθηση της αντιστοιχίας των μελών Δ.Ε.Π. με τους ερευνητές και την ερευνητική κοινότητα.
Στην παράγραφο 13 οι διατελέσαντες διευθυντές κέντρων επί εξαετία αποκτούν τον τίτλο του διευθυντή ερευνητή. Εδώ προστίθεται μία πέμπτη βαθμίδα, η οποία επιτείνει τη σύγχυση και κατά τη γνώμη μας θα πρέπει να απαλειφθεί. Οι βαθμίδες είναι τέσσερις στα μέλη Δ.Ε.Π., τέσσερις να είναι και στους ερευνητές. Και βεβαίως κανείς πρώην πρύτανης δεν αποκτά μία επιπλέον βαθμίδα από αυτήν που είχε. Παραμένει πάντα καθηγητής και αυτός είναι και ο τίτλος του.
Στις παραγράφους 14, 15 και 16 δεν έχουμε ιδιαίτερες παρατηρήσεις.
Στην παράγραφο 17 δίδεται η δυνατότητα στον Υπουργό να αποφασίζει για κρίσιμα θέματα οργάνωσης και λειτουργίας των ερευνητικών και τεχνολογικών φορέων, μετά από τη γνώμη του ΕΣΕΠ. Επιμένουμε να είναι η σύμφωνη γνώμη του ΕΣΕΠ, γιατί αυτό θωρακίζει και τη δημοκρατία και είναι προς τη σωστή κατεύθυνση για αξιοκρατικές αποφάσεις.
(Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
Δεν θα αργήσω, κύριε Πρόεδρε.
Στο άρθρο 2 γίνεται αξιολόγηση των ερευνητικών κέντρων κάθε τρία χρόνια. Η απόφαση του Υπουργού Ανάπτυξης για τα κριτήρια αξιολόγησης να γίνεται με τη σύμφωνη γνώμη του ΕΣΕΠ.
Στο άρθρο 3 επιδιώκεται η βελτίωση των αποδοχών των διευθυντών του ερευνητικού προσωπικού, καθορίζεται για τους ερευνητές και τους Ε.Λ.Ε. η αμοιβή αποδοτικότητας, αλλά εδώ δεν υπάρχει καμία διασύνδεση του μισθολογίου των ερευνητών με αυτό του τεχνικού και διοικητικού προσωπικού των ερευνητικών κέντρων. Αυτό προκαλεί προσωπικό δύο ταχυτήτων και τρομακτικές αποκλίσεις μεταξύ ερευνητών και τεχνικού και διοικητικού προσωπικού, που νομίζουμε ότι θα πρέπει να επέλθει κάποια ισορροπία σε αυτήν τη μισθολογική διάκριση, διότι πραγματικά υπάρχουν...
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε, σ' ένα λεπτό.
ΝΙΚΟΛΑΟΣ ΤΣΙΑΡΤΣΙΩΝΗΣ: ....διαφορές απόδοσης. Νομίζουμε, λοιπόν, ότι θα πρέπει να συνδεθεί το τεχνικό και διοικητικό προσωπικό μισθολογικά με την τέταρτη βαθμίδα του ερευνητικού προσωπικού.
Στο άρθρο 4 ρυθμίζονται θέματα στελέχωσης. Εκεί θα πρέπει να δούμε και πώς οι ειδικοί λειτουργικοί επιστήμονες, εφόσον έχουν το διδακτορικό δίπλωμα, μπορούν να ενταχθούν στη βαθμίδα του ερευνητή.
Στο άρθρο 5 ρυθμίζεται η νομική μορφή και ο τρόπος διαχείρισης των μετοχών.
Δυστυχώς δεν έχω πολύ χρόνο και είχα πολλά να πω. Κύριε Πρόεδρε, μπορώ να πάρω λίγο χρόνο από τη δευτερολογία μου;
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, ο χρόνος της δευτερολογίας είναι για να δώσετε, όπως ξέρετε, απαντήσεις. Η Βουλή βασίζεται στο λόγο και στον αντίλογο. Ήδη πήγατε στα δεκαεπτά λεπτά από τα δέκα. Θα σας δώσω ένα λεπτό ακόμη, για να ολοκληρώσετε. Να ξέρετε όμως ότι για το πρώτο άρθρο πήρατε δέκα πέντε λεπτά και ότι αν η συζήτηση ήταν κατ' άρθρο και όχι κατά ενότητες άρθρων, όπως ξέρετε από τον Κανονισμό, θα είχατε μόνο πέντε λεπτά.
ΝΙΚΟΛΑΟΣ ΤΣΙΑΡΤΣΙΩΝΗΣ: Τελειώνοντας, θέλω να πω ότι σε ό,τι αφορά το άρθρο 10, όπου συστήνεται μία ανώνυμη εταιρία με την επωνυμία "Κεφάλαιο Επιχειρηματικών Συμμετοχών Υψηλής Τεχνολογίας Α.Ε.", νομίζουμε ότι η πρόταση για αρχικό κεφάλαιο πενήντα εκατομμυρίων (50.000.000) δεν αρκεί. Η κάθε αύξησή του όμως και εφόσον τελικά αποβεί χρήσιμη και ωφέλιμη πρέπει να ελέγχεται από την Επιτροπή Παραγωγής και Εμπορίου και να συζητείται η περαιτέρω ενδυνάμωσή της και η εξέλιξή της.
Δεν έχω τίποτε άλλο, κύριε Πρόεδρε. Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από το Συνασπισμό της Αριστεράς και της Προόδου ορίζεται για τη σημερινή συζήτηση η κα Ξηροτύρη-Αικατερινάρη ως Κοινοβουλευτική Εκπρόσωπος.
Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Στριφτάρης.
ΣΠΥΡΙΔΩΝ ΣΤΡΙΦΤΑΡΗΣ: Πρέπει να πω από την αρχή ότι από την ενότητα των άρθρων που συζητάμε δεν νομίζω ότι μπορεί να συμφωνήσει κανένας εκτός από μερικές λεπτομέρειες, που μπορεί να είναι σε θετική κατεύθυνση. Στο σύνολο όμως και όπως είναι τα άρθρα που συζητούμε δεν νομίζω ότι μπορούμε να συμφωνήσουμε. 
Έρχομαι στο πρώτο άρθρο. Δεν κατανοούμε, ειλικρινά, γιατί άλλαξε ο ορισμός αυτού που καλούμε ερευνητικό και τεχνολογικό φορέα. Τι πείραζε δηλαδή ο ορισμός που είχε ο 1514 που έλεγε ότι διερευνητικός φορέας είναι οι δημόσιες υπηρεσίες, τα νομικά πρόσωπα δημοσίου και ιδιωτικού δικαίου και αφαιρείτε τώρα το "δημόσιες υπηρεσίες". 
Διαφωνούμε επίσης με τον ορισμό, όπως γίνεται και του ΑΣΕΠ. Πιστεύουμε ότι πραγματικά δίνει υπερεξουσίες στον κύριο Υπουργό. Όπως συγκροτείται το ΑΣΕΠ, αλλά και όπως συγκροτείται ο εθνικός κατάλογος των κριτών, που ουσιαστικά η γνώμη του ΑΣΕΠ είναι συμβουλευτική, νομίζω ότι θα έπρεπε να είναι με σύμφωνη απόφαση του ΑΣΕΠ. Δηλαδή η απόφαση του Υπουργού έπρεπε να είναι με τη σύμφωνη γνώμη του ΑΣΕΠ. Εάν διαφωνήσει το ΑΣΕΠ, δεν έχει τη σύμφωνη γνώμη του ΑΣΕΠ να μην μπορεί ο Υπουργός ένα, δύο, πέντε, δεν ξέρω πόσους κριτές να τους ορίσει. 
Εναπόκειται στον Υπουργό αυτοί που θα ορίζονται έξω από τα ερευνητικά κέντρα και όλη αυτήν την ιεραρχία. Δεν υπάρχει καμία αναφορά από πού θα προέρχονται αυτοί οι δέκα. Υπάρχει μια γενική αναφορά ότι θα είναι εγνωσμένου κύρους κλπ. Εμείς θα λέγαμε ότι θα μπορούσε να αναφέρεται ότι το 70% από τους δέκα μπορεί να ορισθεί από την πανεπιστημιακή κοινότητα και οι υπόλοιποι που δεν συμφωνούμε βέβαια να συμμετέχουν και ιδιώτες, να προταθούν από τους αντίστοιχους φορείς των ιδιωτών. 
Διαφωνούμε με τον τρόπο που συνίσταται η επιτροπή αξιολόγησης και με τον τρόπο που αξιολογεί. Ουσιαστικά ο Υπουργός θα κρίνει όχι μόνο το ποιοι θα συμμετέχουν στην επιτροπή, αλλά σε τελική ανάλυση φθάνει στο σημείο να ορίζει ακόμα και ποιος μπορεί να γίνει ή να μη γίνει ερευνητής. 
Διαφωνούμε με την καθιέρωση ουσιαστικά πέμπτης βαθμίδας. Δεν νομίζω ότι χρειάζεται. Και φυσικά η αντίθεσή μας είναι κάθετη στα κριτήρια τα οποία βάζει το σχέδιο νόμου για να προαχθεί κάποιος από τη βαθμίδα άλφα στη βαθμίδα βήτα ή από τη βήτα στη γάμα. Θα μπορούσε να υπάρχει μια αντιστοιχία με τους πανεπιστημιακούς τίτλους και να μην υπάρχει αυτή η στρατιωτική ορολογία(;) που είπε και ο εισηγητής της Νέας Δημοκρατίας, άλφα, βήτα, γάμα, δέλτα. 
Νομίζω ότι πρέπει να δείχνουμε περισσότερη εμπιστοσύνη στην ερευνητική κοινότητα και στο σύνολό της, αλλά και σε επιμέρους επιτροπές ή συγκροτήματα, δεν ξέρω αν είναι ινστιτούτα ή ερευνητικά κέντρα και όχι να υπάρχει αυτός ο σφιχτός εναγκαλισμός από τον εκάστοτε Υπουργό. 
Έρχομαι τώρα στις αμοιβές. Ορίζεται ότι η αμοιβή της αποδοτικότητας καθορίζεται ετησίως με κυμαινόμενο συντελεστή έως 120% επί του συνόλου των αποδοχών και υπολογίζεται για τους ερευνητές και τους ειδικούς λειτουργικούς επιστήμονες από τη διοίκηση του ερευνητικού κέντρου ή αυτοτελούς ερευνητικού φορέα, με βάση τα ποσά των κονδυλίων που εισέρευσαν κατά τα παρελθόντα τρία έτη στον ερευνητικό φορέα από προγράμματα ή έργα χρηματοδοτούμενα εντός κρατικού προϋπολογισμού, στο οποίο συμμετείχε ενεργά ο ερευνητής ή από εκμετάλλευση τεχνογνωσίας και ερευνητικών αποτελεσμάτων. 
Ποιος θα το καθορίζει αυτό και ποιος θα βλέπει αν υπάρχει μια ασυδοσία και μια ευνοιοκρατία του εκάστοτε διευθυντή απέναντι σ' αυτούς, που θα δικαιούνται αυτήν την αμοιβή παραπάνω; Πέρα από το ότι διαφωνούμε ριζικά στην καθιέρωση κριτηρίων, αν μπορεί να προσελκύσει ο ερευνητής χρήματα στο Ερευνητικό Κέντρο ή το Ινστιτούτο, θα είναι και κριτήριο επιλογής από τη μια βαθμίδα στην άλλη, θα είναι και κριτήριο αμοιβής του και φυσικά οι όποιοι επιστήμονες ερευνητές δεν μπορούν και δεν έχουν την πειθώ ή αν θέλετε δεν έχουν διασυνδέσεις με ιδιώτες, δεν θα μπορούν να φέρουν και θα κρίνονται ότι δεν κάνουν ούτε για έρευνα και φυσικά δεν θα μπορούν να αμειφθούν όπως οι άλλοι συνάδελφοί τους και θα υπάρχει μια κατάσταση όχι μόνο διαίρει και βασίλευε, αλλά θα επιφέρει αναστάτωση σε όλη την ερευνητική κοινότητα αυτός ο τρόπος, που ουσιαστικά το κράτος αρνείται να χρηματοδοτήσει τους ερευνητές με ανθρώπινους μισθούς. Και δεν προβλέπεται από πουθενά απ' όλα τα άρθρα του νομοσχεδίου ότι το κράτος θα αναλάβει το κόστος της έρευνας. Το μόνο που είναι σίγουρο είναι ότι μπορεί το κράτος να πληρώνει τη μισθοδοσία των ερευνητών, αλλά αυτή η μισθοδοσία των διακοσίων εβδομήντα χιλιάδων (270.000) δραχμών για τον νεοεισερχόμενο, όχι μόνο αποθαρρυντική είναι, είναι τελείως απαγορευτική για να μπορέσει ένας ερευνητής να ασκήσει σωστά τα καθήκοντά του. 
Δεν γίνεται καμία σύνδεση. Θα μπορούσε, νομίζω, εκεί που λέει για το προσωπικό της Γενικής Γραμματείας Έρευνας και Τεχνολογίας με το υπόλοιπο προσωπικό, εκτός από το ερευνητικό. Και εδώ είναι πολύ πίσω και από τον ν.1514 που προέβλεπε μια ορισμένη σύνδεση. Δεν καταλαβαίνω γιατί οι ερευνητές θα μπορούν να παίρνουν προσαύξηση στους μισθούς τους, ενώ το υπόλοιπο προσωπικό, με βάση έστω και αυτό το κριτήριο, να μην μπορεί να παίρνει κάτι παραπάνω. Ξέρουμε ότι και στο τεχνικό προσωπικό υπάρχουν επιστήμονες, οι οποίοι για τον άλφα ή βήτα λόγο μπορεί να μην έχουν μια θέσει ερευνητή, αλλά μπορούν να έχουν τα προσόντα να είναι ερευνητές και να προβλέπεται και μια κρίση και γι' αυτούς τους ανθρώπους, αν θέλουν να καταταγούν από το τεχνικό προσωπικό στο ερευνητικό. Να υπάρχουν κριτήρια και γι' αυτούς και να μπορούν να κάνουν και αυτήν την κατάταξη. 
Επιπλέον νομίζω ότι θα δημιουργήσει προβλήματα η όλη διαδικασία. Και όπως προβλέπεται, δεν υπάρχει καμία σύνδεση του υπόλοιπου προσωπικού, που διοικητικού, του τεχνικού προσωπικού, που χωρίς αυτό δεν μπορεί ούτε ο ερευνητής να κάνει τίποτα. Νομίζω ότι θα υπάρξουν δυσκολίες, που θα είναι πολύ αρνητικές και για τα ερευνητικά ιδρύματα και για το σύνολο της ερευνητικής κοινότητας. 
Δεν θέλω να προσθέσω τίποτα. Νομίζω ότι φαίνεται καθαρά πως το μόνο που θέλει να επιτύχει η Κυβέρνηση με αυτό το νομοσχέδιο, είναι ουσιαστικά να χρησιμοποιηθεί η δομή που υπάρχει σήμερα, για να μπορέσει το ιδιωτικό κεφάλαιο, χωρίς να ξοδέψει δραχμή για δημιουργία υποδομής, να χρησιμοποιήσει τα προϊόντα και της τεχνολογίας για ίδιο όφελος και φυσικά να μπορέσει να απαλλαγεί από το κόστος σήμερα που πληρώνει για να ενσωματώσει την τεχνολογία στα προϊόντα ο ιδιωτικός τομέας. Και αυτό μπορεί να το δει κανείς σαν μια διευκόλυνση, αλλά όχι, όμως, να παραδώσουμε και το προϊόν της έρευνας και της τεχνολογίας στην εκμετάλλευση του κάθε ιδιώτη.
ΠΡΟΕΔΡΕΥΩΝ (Κωνσταντίνος Γείτονας): Η κα Ασημίνα-Ξηροτύρη Αικατερινάρη Κοινοβουλευτική Εκπρόσωπος του Συνασπισμού της Αριστεράς και της Προόδου έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Θα επαναλάβω και εγώ, όπως και οι άλλοι συνάδελφοι και όπως πολλές φορές είπα στην τοποθέτησή μου επί της αρχής του νομοσχεδίου, ότι το άρθρο 1 και κυρίως η παράγραφος 1 αυτού που αφορά με τους ορισμούς των ερευνητικών και τεχνολογικών κέντρων, πραγματικά προσδιορίζουν και το πνεύμα και τη φιλοσοφία του νομοσχεδίου. Είμαστε εντελώς αντίθετοι στο ότι αυτοί οι ορισμοί διαφοροποιούνται. Και διαφοροποιούνται σημαντικά και όχι κατ' ελάχιστον από το προηγούμενο νόμο, τον 1514. 
Εμείς επιμένουμε ότι πρέπει και μέσα από οποιαδήποτε αναγκαία επικαιροποίηση τέτοιων ορισμών να συνεχίσει να διασφαλίζεται ο ακαδημαϊκός και δημόσιος χαρακτήρας της έρευνας. Εδώ, όχι μόνο δεν διασφαλίζεται αυτό, αλλά δεν υπάρχει καθόλου η αναφορά που υπήρχε στον προηγούμενο νόμο, για το ότι τα ερευνητικά αυτά κέντρα εποπτεύονται και κυρίως χρηματοδοτούνται από τα αναπτυξιακά προγράμματα.
Επιμένουμε, λοιπόν, ότι πρέπει να αλλάξει στο νομοσχέδιο ο ορισμός αυτός. Θα πρέπει τουλάχιστον να προστεθεί η ευθύνη της χρηματοδότησης του κράτους για την έρευνα και, εν πάση περιπτώσει, ας προστεθούν στη συνέχεια και άλλοι πόροι που τυχόν θα προκύπτουν από την οικονομική εκμετάλλευση της διάδοσης και εφαρμογής των αποτελεσμάτων της έρευνας.
Εδώ συμβαίνει το τελευταίο, δηλαδή η οικονομική εκμετάλλευση και δεν κρατάμε το βασικότερο, δηλαδή, αυτό το οποίο θα συνεχίσει το έργο και θα αναβαθμίσει την υποδομή της βασικής έρευνας στην Ελλάδα. 
Για το Εθνικό Συμβούλιο Έρευνας και Τεχνολογίας, θα ήθελα να πω ότι ήταν ευκαιρία με αυτό το νομοσχέδιο, να υπάρξει μια ενιαιοποίηση όλων των ερευνητικών κέντρων όλων των Υπουργείων και θα έπρεπε πραγματικά να μιλούμε για ένα εθνικό συμβούλιο. 
Ενδεχομένως αργότερα θα μπορούσαμε να το θεωρήσουμε και σαν μια ανεξάρτητη διαχειριστική αρχή για τα θέματα της έρευνας στη χώρα μας, σαν ένα εθνικό συμβούλιο το οποίο θα περιλάβει όλα τα ερευνητικά κέντρα και θα καθορίσει τις προτεραιότητες, τις διαδικασίες και θα συμβάλει με τα συναρμόδια Υπουργεία και με το κατ' εξοχήν αρμόδιο Υπουργείο Ανάπτυξης στην επιλογή των μελών των διαφόρων οργάνων και επιτροπών, θα καθορίσει τις περιοχές των τομεακών ερευνητικών κέντρων, τις κατευθύνσεις της έρευνας κ.ο.κ.
Ερχόμαστε στη συνέχεια να κάνουμε κάποιες παρατηρήσεις στις παραγράφους του άρθρου 1 για τα θέματα τα οποία αφορούν και τον διορισμό των μελών του Διοικητικού Συμβουλίου, αλλά και τα υπόλοιπα μέλη των τομεακών επιστημονικών συμβουλίων.
Στο νομοσχέδιο καθορίζεται ότι αυτό θα γίνεται με απόφαση του Υπουργού. Πολλές φορές αναφέρεται ότι θα γίνεται με γνώμη του ΕΣΕΤ. Εμείς θέλουμε να πούμε κατ' αρχήν για τα μέλη του ΕΣΕΤ ότι θα πρέπει να βρεθεί μια διαδικασία συμμετοχής της ερευνητικής Κοινότητας, των ερευνητικών κέντρων και της πανεπιστημιακής κοινότητας των ΑΕΙ, ώστε να καθοριστούν αυτά τα μέλη και στη συνέχεια θα πρέπει το ΕΣΕΤ, όχι μόνο με τη γνώμη του, αλλά με μια γνώμη την οποία θα την τεκμηριώνει με μια ισχυρή πλειοψηφία, να δεσμεύει τον Υπουργό να ακολουθήσει την πρότασή του.
Όσον αφορά το θέμα των υπολοίπων δέκα μελών του ΕΣΕΤ από τον ακαδημαϊκό και επιχειρηματικό κόσμο, θα πρέπει εδώ να καθοριστεί επακριβώς, γιατί υπάρχει φόβος ότι, αφού δεν καθορίζεται στο νομοσχέδιο, θα οριστούν πολύ περισσότερα μέλη από τον ιδιωτικό τομέα στο ΕΣΕΤ που θα είναι λιγότερα από την πανεπιστημιακή ή την ερευνητική κοινότητα. 
Θεωρούμε, λοιπόν ότι τουλάχιστον μια κατ' ελάχιστον πρόταση για πέντε μέλη από τα ΑΕΙ και 5 μέλη από τους φορείς θα μπορούσε να είναι μια πρόταση σωστή, που θα μπορούσε να είχε περιληφθεί και να δεσμεύει εδώ και την απόφαση του Υπουργού.
Όσον αφορά τις επιτροπές στις οποίες κατανέμονται τα μέλη του Ε.Σ.Ε.Τ νομίζουμε ότι για τις επιτροπές επιστημονικής και τεχνολογικής πολιτικής θα πρέπει να καθορίζονται οι τομείς τους. Και το ζητήσαμε επανειλημμένως στη συζήτηση στην επιτροπή. Οι τομείς αυτοί καθορίζονται στον προηγούμενο νόμο. Αν χρειάζεται να τους εμπλουτίσουμε ή να διαφοροποιήσουμε κάτι -γιατί πράγματι η τεχνολογία και η έρευνα προχωρά αλματωδώς- θα μπορούσαμε να το κάνουμε. Αυτή είναι και η δουλειά του νομοσχεδίου. Δεν είναι δυνατόν να είναι ασαφές ποιοι είναι αυτοί οι τομείς της επιστημονικής και τεχνολογικής πολιτικής. Επομένως θα πρέπει να καθοριστούν και θα πρέπει γι' αυτόν τον καθορισμό να είχε ερωτηθεί και συμβάλει όλη η ερευνητική και η πανεπιστημιακή κοινότητα.
Ο εθνικός κατάλογος κριτών: Ο κατάλογος των κριτών εγκρίνεται από τον Υπουργό πάλι μετά από πρόταση ή γνώμη του Ε.Σ.Ε.Τ. Και εδώ θα θέλαμε η γνώμη αυτού του Ε.Σ.Ε.Τ να είναι μια γνώμη δεσμευτική για τον Υπουργό. Όσα μέλη της ακαδημαϊκής και ερευνητικής κοινότητας συμμετέχουν σε επιτροπές αξιολόγησης θα πρέπει να βρίσκονται σε βαθμίδα ίση ή ανώτερη της βαθμίδας αυτού που αξιολογείται. Δεν αναφέρεται στο νομοσχέδιο ο όρος "βαθμίδα". 
Από την παράγραφο 5, του ιδίου άρθρου δεν προκύπτει με σαφήνεια αν και για τις βιομηχανικές επιχειρήσεις του προστιθέμενου εδαφίου στην παράγραφο 5 ισχύουν οι όροι και οι προϋποθέσεις των προεδρικών διαταγμάτων που καθορίζουν τη διαδικασία χρηματοδότησης, όπως καθορίζεται στον προηγούμενο ν. 1514. 
Οι ερευνητικοί φορείς του δημοσίου, το άρθρο 8 δηλαδή του προηγούμενου νομοσχεδίου: Μια παρατήρηση, ότι οι διευθυντές των ερευνητικών κέντρων θα πρέπει να είναι μόνιμης και αποκλειστικής απασχόλησης.
Συγκρότηση των Τομεακών Επιστημονικών Συμβουλίων: Επαναλαμβάνουμε και πάλι την ανάγκη της συμμετοχής της ερευνητικής και της πανεπιστημιακής κοινότητας στην επιλογή των μελών των Τ.Ε.Σ. Επίσης επαναλαμβάνουμε και πάλι την ανάγκη προσδιορισμού των τομέων επιστημονικής και τεχνολογικής πολιτικής.
Όσον αφορά τα προσόντα των μελών των Τ.Ε.Σ θα πρέπει να ορίζονται με σαφήνεια, παραδείγματος χάρη ερευνητές Α' ή Β' βαθμίδας, καθηγητές και αναπληρωτές καθηγητές ΑΕΙ κ.ο.κ. και όχι ασαφώς, όπως αναφέρεται στο νομοσχέδιο, ως "επιστήμονες αναγνωρισμένου κύρους". 
Παράγραφος 11, συγκρότηση ειδικής επιτροπής κριτών: Και εδώ ισχύει ότι η επιτροπή αυτή πρέπει να συγκροτείται με απόφαση του Υπουργού μετά, όμως, από σύμφωνη γνώμη του Ε.Σ.Ε.Τ 'Οσον αφορά τη διαδικασία επιλογής από την ειδική αυτή επιτροπή των οργάνων διοίκησης θα πρέπει με καλύτερο τρόπο να εξασφαλιστεί η αντικειμενική κρίση και η επιλογή αυτών. 
Για τη διαδικασία της επιλογής του διευθυντή είναι σωστό είτε να εκλέγεται ο πρώτος από τον κατάλογο ή να υπάρχει η γνώμη της επιτροπής για τον πρώτο των πρώτων. 
Ο ορισμός του ερευνητή: Δεν φαίνεται να είναι δόκιμος ο ορισμός που επιχειρείται μέσα απ' αυτό το νομοσχέδιο. Τι σημαίνει "εργάζονται για την παραγωγή νέων γνώσεων ή και τη βελτίωση γνώσεων"; 'Ισως πρέπει να διορθωθεί συντακτικά και γραμματικά. Οι ερευνητές με τις προτάσεις τους που έχουν καταθέσει θέλουν την αντιστοίχιση τίτλων και βαθμίδων. Παραδείγματος χάρη, βαθμίδα Α'- διευθυντής ερευνών, βαθμίδα Β'- κύριος ερευνητής κ.ο.κ. Νομίζω ότι αυτό πρέπει να γίνει.
Η αντικατάσταση του όρου "ερευνητικό έργο" με το "έργο έρευνας και τεχνολογικής ανάπτυξης" δεν συμβαδίζει πάντα με τον ακαδημαϊκό χαρακτήρα της έρευνας και είναι και εδώ ένας τρόπος για να αποδυναμωθεί αυτός ο χαρακτήρας. 
Για τις βαθμίδες Α' και Β' των ερευνητών το προσόν της ικανότητας προσέλκυσης οικονομικών πόρων από εξωτερικές πηγές, όπως φαίνεται και από το πνεύμα του νομοσχεδίου, τείνει τελικά να γίνει το βασικότερο προσόν σε βάρος των ουσιαστικών προσόντων ενός ερευνητή.
Η αξιολόγηση των ερευνητικών κέντρων: Ίσως κάθε τρία χρόνια είναι σύντομο διάστημα και θα πρέπει να γίνει στα πέντε χρόνια. Οι επιτροπές αξιολόγησης θα πρέπει πάλι να συγκροτούνται με εισήγηση του Ε.Σ.Ε.Τ και των Τ.Ε.Σ, όπως και ο καθορισμός των κριτηρίων αξιολόγησης θα πρέπει να γίνει σε συνεργασία με το Ε.Σ.Ε.Τ και το Υπουργείο. 
Το άρθρο 3 αναφέρεται στα μισθολογικά θέματα των ερευνητών.
Όσον αφορά τη βελτίωση των αποδοχών των διευθυντών και του ερευνητικού προσωπικού, θεωρούμε ότι πρέπει να γίνει και για το λόγο ότι έχει από όλους αναγνωριστεί η προσφορά του έργου τους. Επίσης, η αμοιβή αποδοτικότητάς τους έως 120% δεν φαίνεται να είναι κάτι καινούριο και δεν αναπληρώνει τίποτε αυτό το μισθολογικό έλλειμμα, το οποίο είχαν τα τελευταία δέκα χρόνια.
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
Λίγο χρόνο ακόμη παρακαλώ, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Θα έχετε λίγο χρόνο ακόμη για να ολοκληρώσετε. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: ... Οι ίδιοι ισχυρίζονται ότι έχουν μεγάλη οικονομική απώλεια. 
Θα ήθελα να τονίσω και εγώ ότι είναι εξίσου σημαντικό ότι μέσα στο νομοσχέδιο δεν υπάρχει καμία μέριμνα, για τους λοιπούς εργαζόμενους στα ερευνητικά κέντρα, οι περισσότεροι των οποίων είναι επιστημονικό και τεχνικό προσωπικό εφαρμογής των προγραμμάτων έρευνας, που και σημαντικά προσόντα διαθέτουν και εξειδικευμένη, τις περισσότερες φορές δε, ανθυγιεινή εργασία προσφέρουν.
Για τους λόγους αυτούς πρέπει να υπάρξει μισθολογική πολιτική, έστω και με τη μορφή σχετικών επιδομάτων, βιβλιοθήκης, ανθυγιεινό κλπ., που θα υποκαθιστά μία εύλογη μισθολογική σύνδεση μεταξύ δύο κατηγοριών εργαζομένων, που και οι δύο κατηγορίες είναι απαραίτητες για την επιτυχή διεκπεραίωση του ερευνητικού έργου.
Άρθρο 4. Στελέχωση ερευνητικών και τεχνολογικών φορέων. Υπάρχει μία ασάφεια ως προς το προσωπικό των φορέων αυτών. Εφόσον οι φορείς αυτοί είναι νομικά πρόσωπα ιδιωτικού δικαίου, οι εργαζόμενοι που θα μεταφερθούν σε αυτούς και που προέρχονται από νομικά πρόσωπα δημοσίου δικαίου, δηλαδή, έχουν συμβάσεις αορίστου χρόνου, ενδεχομένως, στο μέλλον να βρεθούν έξω από τις διατάξεις του Δημοσιοϋπαλληλικού Κώδικα. 
Τα επιστημονικά και τεχνολογικά πάρκα και το Εθνικό Δίκτυο Έρευνας, εκτός του ότι πολυδιασπώνται σε ανώνυμες εταιρείες, δίδεται σε αυτές τις εταιρείες απεριόριστη δυνατότητα να μεταβάλουν τις σχέσεις συμμετοχής του δημόσιου και ιδιωτικού τομέα υπέρ του δεύτερου. 
Επισημαίνουμε ότι για όλα αυτά τα επιστημονικά και τεχνολογικά πάρκα με τη μορφή Α.Ε., δεν αναφέρεται κανένα στοιχείο για τη σύνθεση του διοικητικού τους συμβουλίου και κυρίως για τη συμμετοχή σε αυτό το συμβούλιο των σχετικών φορέων. Όλα τα θέματα και οι ρυθμίσεις, ιδίως της χρηματοδότησης και των προϋποθέσεων μεταφέρονται σε υπουργικές αποφάσεις.
Όσον αφορά την παράγραφο 5 του άρθρου αυτού, δεν κατανοούμε πώς μπορεί άμεσα τουλάχιστον το Ε.Δ.Ε.Τ., κατά παρέκκλιση των κειμένων διατάξεων να εκπονεί μελέτες και να εκτελεί έργα. 
Άρθρο 6. Υπάρχει το ενδεχόμενο με τις νέες προσλήψεις προσωπικού και τις αποσπάσεις παλαιού να δημιουργηθεί διαφορετικό καθεστώς εργαζομένων.
Στο άρθρο 8 δημιουργείται ένα ακόμη Κέντρο Τεχνολογιών Επικοινωνίας και Πληροφορίας, για το οποίο μάλιστα δεν προβλέπεται η σύνθεση του διοικητικού του συμβουλίου, η συμμετοχή των σχετικών φορέων, τα προσόντα των μελών του και του διευθυντού του. Μήπως αποτελέσει έτσι ένα ακόμη παράθυρο μη ορθολογικής διαχείρισης των σημαντικών κονδυλίων 1,2 τρισεκατομμυρίων από το Γ' Κοινοτικό Πλαίσιο Στήριξης για τα θέματα της πληροφορικής; 
Στο άρθρο 9 θεωρούμε θετική την ίδρυση του Μουσείου Επιστήμης και Τεχνολογίας.
Στο άρθρο 10, "Χρηματοδότηση Επιχειρηματικών Συμμετοχών Υψηλής Τεχνολογίας" θα πρέπει να καθορίζονται οι κατευθύνσεις για τους ειδικότερους όρους και τις προϋποθέσεις για την παροχή χρηματοδότησης. Με πενήντα εκατομμύρια αρχικό κεφάλαιο στην εταιρεία αυτή, αργότερα με τις αυξήσεις κεφαλαίου θα μπορεί να χειριστεί υποθέσεις δισεκατομμυρίων. 
Δεν διαφαίνεται στην παράγραφο ε' πώς θα κατοχυρωθεί το συμφέρον του δημοσίου, μετά δε και τη δυνατότητα που δίνεται για συνεχείς αυξήσεις του κεφαλαίου και μάλιστα, όταν το ποσό της αύξησης θα μπορεί να προέρχεται, είτε από το δημόσιο είτε από διάφορους άλλους χρηματοδοτικούς φορείς. Καλό είναι να αποσυρθεί ή να ορισθεί σαφές όριο και προβάδισμα του δημόσιου τομέα.
Για το πενταμελές διοικητικό συμβούλιο δεν γίνεται και εδώ καμία αναφορά για τη σύνθεση και τη συμμετοχή των φορέων. Δεν γίνεται επίσης, καμία αναφορά για τα προσόντα του γενικού διευθυντή. 
Στην παράγραφο η' γίνεται άλλη μία από τις πολυπληθέστερες ανώνυμες εταιρείες, η Ανώνυμη Εταιρεία Βιομηχανικής Έρευνας και Τεχνολογικής Ανάπτυξης, στην οποία περιέρχονται άλλες επιμέρους εταιρείες έρευνας, οι οποίες έχουν ποικίλο περιεχόμενο. 
Ευχαριστώ, κύριε Πρόεδρε, για την ανοχή σας.
ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Ανάπτυξης κ. Χριστοδουλάκης έχει το λόγο επί της ενότητας των άρθρων από 1 έως και 10. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Ευχαριστώ, κύριε Πρόεδρε. 
Άκουσα με αρκετή προσοχή και με κάποια συμπάθεια αρκετές από τις παρατηρήσεις οι οποίες έγιναν, τόσο κατά τη διάρκεια της κατ' άρθρον ομιλίας, όσο και κατά τη συζήτηση επί της αρχής. 
'Όπως είχα πει και στη Διαρκή Επιτροπή πάρα πολλές από τις παρατηρήσεις είναι χρήσιμες, βρίσκονται προς μία κατεύθυνση, ορισμένες μάλιστα τις είχαμε κάνει και χθες με τις διορθώσεις, θα κάνω και ορισμένες τώρα. 
Είναι πάρα πολύ δύσκολο ακόμη και σε αυτούς τους εκπροσώπους των κομμάτων, οι οποίοι τοποθετούνται αρνητικά απέναντι στο νομοσχέδιο ως σύνολο, να βρουν συγκεκριμένα σημεία για τα οποία να μπορούν να κάνουν μια συγκεκριμένη κριτική. Αρκετά από αυτά τα σημεία στα οποία αναφέρονται, οφείλονται σε θέματα τα οποία λύνει ούτως ή άλλως ο υφιστάμενος και εξακολουθών να ισχύει νόμος ο 1514. Και γι' αυτό θα ήθελα να απευθυνθώ στους ομιλητές ιδιαίτερα της Αξιωματικής και της ελάσσονος Αντιπολίτευσης, ότι ενώ σέβομαι αρκετά από τα σημεία τα οποία έχετε θίξει, δεν αντιστοιχούν σε πραγματικά προβλήματα. Παρ' όλα αυτά, ορισμένα από τα σημεία αυτά θα τα επαναλάβουμε στις διατυπώσεις αυτού του νόμου, για να μην μένει η παραμικρή αμφιβολία ότι σκοπός του νομοσχεδίου αυτού είναι να προάγει τη σύνδεση του ερευνητικού συστήματος της χώρας με το τεχνολογικό και παραγωγικό σύστημα της χώρας, χωρίς να δημιουργεί αρνητικά δεδομένα για κανένα ερευνητικό κέντρο ή για κανένα ερευνητή. Είναι ένα νομοσχέδιο το οποίο δίνει ευκαιρίες, δημιουργεί νέες δυνατότητες και νέα δεδομένα με τα εργαλεία τα οποία δημιουργούνται και με τις νέες δομές οι οποίες δημιουργούνται, χωρίς να πλήττεται καθόλου το ερευνητικό σύστημα. 
Θα μου επιτρέψετε κατ' αρχήν να αναγνώσω ορισμένες προσθήκες ή επαναδιατυπώσεις, οι οποίες νομίζω ότι άρουν, τουλάχιστον αυτή είναι η προσπάθειά μας, ορισμένα από τα σημεία στα οποία αναφερθήκατε.
Κατ' αρχήν, επειδή δημιουργήθηκε ένα θέμα, εάν το κράτος εποπτεύει ή όχι τα ερευνητικά κέντρα, θέλω να σας πω το εξής: Στο άρθρο 1, στην παράγραφο 6, η πρώτη παράγραφος του άρθρου 8 που αντικαθίσταται -παρακαλώ ταυτοχρόνως να διανεμηθούν για να διευκολύνεται η ανάγνωση- αναδιατυπώνεται ως εξής: 
"1. Οι ερευνητικοί φορείς που εποπτεύει το κράτος διά της Γ.Γ.Ε.Τ. διακρίνονται σε ερευνητικά κέντρα και σε αυτοτελή ερευνητικά ινστιτούτα."
(Στο σημείο αυτό ο Υπουργός Ανάπτυξης κ. Ν. Χριστοδουλάκης καταθέτει για τα Πρακτικά το προαναφερθέν έγγραφο, το οποίο έχει ως εξής:
"ΔΙΟΡΘΩΣΕΙΣ
Στο σχέδιο νόμου "Σύνδεση έρευνας και τεχνολογίας με την παραγωγή και άλλες διατάξεις"
Άρθρο 1
Στην παράγραφο 6, η πρώτη παράγραφος του άρθρου 8 που αντικαθίσταται αναδιατυπώνεται ως εξής:
"1. Οι ερευνητικοί φορείς που εποπτεύει το Κράτος δια της Γ.Γ.Ε.Τ. διακρίνονται σε Ερευνητικά Κέντρα και σε αυτοτελή Ερευνητικά Ινστιτούτα."
Στην παράγραφο 12 και στην παράγραφο 3 του άρθρου 15 που αντικαθίσταται, στο δεύτερο στίχο αντί των λέξεων "πρόσθετα προσόντα" τίθενται οι λέξεις "εξειδίκευση των προσόντων" και στον πέμπτο στίχο αντί της λέξης "προβλεφθούν" τίθεται η λέξη "προβλεφθεί".
Η παράγραφος 13 αναδιατυπώνεται ως εξής:
"Οι τίτλοι των βαθμίδων ερευνητή είναι οι εξής: Α' βαθμίδα "Διευθυντής Ερευνών" Β' βαθμίδα "Κύριος Ερευνητής", Γ' βαθμίδα "Εντεταλμένος Ερευνητής" και Δ' βαθμίδα "Δόκιμος Ερευνητής".".
Άρθρο 2
Στο άρθρο 23 Α που προστίθεται με το άρθρο αυτό και στον πρώτο στίχο του κειμένου η λέξη και ο αριθμός "τρία (3)" αντικαθίστανται αντίστοιχα με "τέσσερα (4)".
Άρθρο 10 
-Στην παράγραφο 2 διαγράφεται η εταιρεία βιομηχανικής Έρευνας και Τεχνολογίας Ανάπτυξης Μετάλλων (ΕΒΕΤ Α.Ε.)
Στο άρθρο 10 προστίθεται παράγραφος 3 ως εξής:
"3. Ιδρύεται νομικό πρόσωπο δημοσίου δικαίου με την επωνυμία Ελληνικό Κέντρο Θαλάσσιων Ερευνών (ΕΛ.ΚΕ.Θ.Ε.) Το Εθνικό Κέντρο Θαλάσσιων Ερευνών (Ε.Κ.Θ.Ε.) και το Ινστιτούτο Θαλάσσιας Βιολογίας Κρήτης (Ι.ΘΑ.ΒΙ.Κ) ενοποιούνται και εντάσσονται στο ΕΛ.ΚΕ.Θ.Ε. Με προεδρικά διατάγματα που εκδίδονται με πρόταση του Υπουργού Ανάπτυξης ρυθμίζονται τα θέματα οργάνωσης και λειτουργίας του ΕΛ.ΚΕ.Θ.Ε., όπως αναφέρονται στις διατάξεις των παραγράφων 1 και 2 του άρθρου 25 του ν. 1514/1985.")
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Στην παράγραφο 12 και στην παράγραφο 3 του άρθρου 15 που αντικαθίσταται, στο δεύτερο στίχο αντί των λέξεων "πρόσθετα προσόντα" τίθενται οι λέξεις "εξειδίκευση των προσόντων" και στον πέμπτο στίχο αντί της λέξης "προβλεφθούν" τίθεται η λέξη "προβλεφθεί".
Η παράγραφος 13 αναδιατυπώνεται ως εξής, σε ευθεία απάντηση ενός σχολίου που έγινε προηγουμένως σχετικά με τους τίτλους τους οποίους έχουν οι διάφορες βαθμίδες των ερευνητών.
"Οι τίτλοι των βαθμίδων ερευνητή είναι οι εξής: Α' βαθμίδα "Διευθυντής Ερευνών", Β' βαθμίδα "Κύριος Ερευνητής", Γ'' βαθμίδα "Εντεταλμένος Ερευνητής" και Δ' βαθμίδα "Δόκιμος Ερευνητής".
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Στο άρθρο 2 τώρα για να ικανοποιήσουμε και την παρατήρηση της εκπροσώπου του Συνασπισμού.
Στο άρθρο 23α' που προστίθεται με το άρθρο αυτό και στον πρώτο στίχο του κειμένου η λέξη και ο αριθμός "τρία (3)" αντικαθίστανται αντίστοιχα με "τέσσερα (4)". 
Αφορά τη χρονική συχνότητα στην οποία θα γίνεται η αξιολόγηση των κέντρων. 
Εδώ θέλω να κάνω δύο προσθήκες στο άρθρο 10. Κατ' αρχήν, ο σκοπός του άρθρου 10 στην παράγραφο 2 είναι να δημιουργηθεί μία εταιρεία holding η οποία περιλαμβάνει όλες τις μικρές επί μέρους κλαδικές τεχνολογικής εταιρείας, με σκοπό να γίνει ένα πιο συμπαγές σχήμα, το οποίο θα μπορεί να προσφέρει πολύ περισσότερα στην ελληνική βιομηχανία.
Πρέπει να σας πω, κυρίες και κύριοι συνάδελφοι, ότι ήδη για ορισμένες από αυτές τις επιχειρήσεις εκδηλώνεται ένα σοβαρό επενδυτικό ενδιαφέρον από εγχώρια επενδυτικά κεφάλαια, όπως για παράδειγμα συμβαίνει για την "ΕΒΕΤΑΜ" και ήδη η επιτροπή αποκρατικοποίησης έχει προχωρήσει σε μία διαδικασία αποκρατικοποίησης και ιδιωτικοποίησης της "ΕΒΕΤΑΜ". Κατά συνέπεια δεν συντρέχει κανένας λόγος να συμπεριληφθεί στο παρόν στάδιο σε αυτήν τη δημιουργία ενός σχήματος holding. 
Στο άρθρο 10, στην παράγραφο 2, προτείνω στο Σώμα τη διαγραφή των λέξεων "εταιρεία βιομηχανικής έρευνας και τεχνολογικής ανάπτυξης μετάλλων "(ΕΒΕΤΑΜ Α.Ε.)"
Επίσης, κυρίες και κύριοι συνάδελφοι, θέλω να προσθέσω το εξής: Είχαμε συζητήσει κατ' εξακολούθηση και στη Διαρκή Επιτροπή αλλά και στην επί της αρχής συζήτηση, την ανάγκη δημιουργίας πιο συμπαγών ερευνητικών σχημάτων σε εθνική κλίμακα. Διότι όπως είχα τονίσει κατ' επανάληψη στην Ευρώπη τη στιγμή αυτή γίνεται μια προσπάθεια να διαμορφωθούν ισχυρά ερευνητικά συγκροτήματα, τα οποία θα διαγωνισθούν και θα ανταγωνισθούν μεταξύ τους για την κατανομή των πόρων του έκτου προγράμματος πλαισίου. Ενώ ταυτόχρονα ένα συστατικό στοιχείο της ερευνητικής πολιτικής την οποία προωθεί η Ευρωπαϊκή Ένωση είναι η δημιουργία δικτύων αριστείας των ερευνητικών κέντρων, δίκτυα στα οποία θα κληθούν και κατά την άποψή μου μπορούν να συμμετάσχουν με απαιτήσεις και τα ελληνικά ερευνητικά κέντρα.
Προϋπόθεση για να γίνει αυτό, είναι να πετυχαίνουμε εδώ στη χώρα μας, την ισχυρότερη δυνατή διάρθρωση των ερευνητικών κέντρων και να μην κατακερματίζονται οι ερευνητικές δραστηριότητες σε διάφορες επιμέρους πρωτοβουλίες, οι οποίες μπορούν να ικανοποιούν κάποιες φιλοδοξίες, αλλά δεν ανταποκρίνονται στην επιταγή των καιρών για ενισχυμένη ερευνητική παρουσία σε τομείς που έχουν εθνικά πλεονεκτήματα και σε επίπεδο Ευρωπαϊκής Ένωσης.
Είχα αναφέρει δια μακρόν ως ιδιαιτέρως χαρακτηριστική περίπτωση το θέμα της θαλάσσιας έρευνας. Προτείνεται, λοιπόν, να προστεθεί η δυνατότητα με τη διατύπωση που υπάρχει εδώ της συνένωσης δια προεδρικού διατάγματος σε ένα ενιαίο οργανισμό δημοσίου δικαίου του Εθνικού Κέντρου Θαλασσίων Ερευνών και του Ινστιτούτου Θαλάσσιας Βιολογίας Κρήτης. Η διαδικασία αυτή έχει προχωρήσει πάρα πολύ. Ήδη έχουμε επεξεργαστεί σχέδιο προεδρικού διατάγματος, έχει γίνει εκτενής διάλογος με τις διοικήσεις και τους φορείς των εργαζομένων και έχει μπει αυτή η διαδικασία σε μια εξέλιξη. Με την προσθήκη την οποία προτείνουμε εδώ επιταχύνεται αυτή η διαδικασία και μπορεί έτσι εγκαίρως και προ της ενάρξεως του προγράμματος πλαισίου ο χώρος της θαλάσσιας έρευνας να έχει αποκτήσει μια εθνική διάρθρωση, αξιοποιώντας έτσι τις πολύ ισχυρές δυνάμεις και τα κέντρα υψηλής ποιότητος τα οποία σήμερα διακονούν αυτόν τον τομέα της έρευνας και της τεχνολογίας. 
Με τη λογική αυτή προτείνω την προσθήκη στην παράγραφο 10 μιας νέας παραγράφου 3, η οποία επιτρέπει την προώθηση του προεδρικού διατάγματος για τη συνένωση υπό τύπον νομικού προσώπου δημοσίου δικαίου του ΙΘΑΒΙΚ και του ΕΚΘΕ.
Σας ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει καταθέσει τις βελτιώσεις που πρότεινε, συνεπώς είμαστε τυπικά εντάξει.
Ο Κοινοβουλευτικός Εκπρόσωπος της Νέας Δημοκρατίας κ. Βουλγαράκης έχει το λόγο.
ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε, είναι οπωσδήποτε αλήθεια και πρέπει να ομολογηθεί, ότι κατά τη διάρκεια της συζήτησης στη Διαρκή Επιτροπή, αλλά κι εδώ στην Ολομέλεια, ο κύριος Υπουργός έχει εισηγηθεί μια σειρά τροποποιήσεων, βελτιωτικών κατά τη γνώμη μας, του σχεδίου νόμου. Και πρέπει οπωσδήποτε να χαιρετισθεί από την πλευρά μας ότι αυτές πράγματι κινούνται στη σωστή κατεύθυνση.
Το λέω ως μια σημαντική πολιτική παρατήρηση, γιατί για μας το γεγονός ότι είμαστε κόμμα, επί του παρόντος, της Αξιωματικής Αντιπολιτεύσεως δεν σημαίνει ότι δεν μπορούμε να αποδεχθούμε τροποποιήσεις σε θετική κατεύθυνση.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Και βάλτε ακόμη πόσο θα είστε.
ΓΕΩΡΓΙΟΣ ΒΟΥΛΓΑΡΑΚΗΣ: Τώρα αφήστε με. Καλά το πάω. Θέλετε να το αλλάξω;
Για να είμαστε δίκαιοι, κύριε Υπουργέ, οι τροποποιήσεις αποδεικνύουν επί της αρχής το βάσιμο των ισχυρισμών μας. Διότι, αν οι ισχυρισμοί μας δεν ήταν σωστοί , προφανώς δεν θα κάνατε καμία αλλαγή.
Σήμερα βέβαια, είχαμε την ευκαιρία με τον Πρόεδρο της Νέας Δημοκρατίας κ. Κωνσταντίνο Καραμανλή και το συνάδελφο κ. Τσιαρτσιώνη να επισκεφθούμε τον "ΔΗΜΟΚΡΙΤΟ". Είχαμε την ευκαιρία να ξεναγηθούμε στις εγκαταστάσεις του θαυμάσιου αυτού ιδρύματος και φυσικά να συνομιλήσουμε με τους εκπροσώπους του "ΔΗΜΟΚΡΙΤΟΥ" για τα προβλήματα που αντιμετωπίζουν συνολικά, αλλά και να ακούσουμε την άποψή τους για το σχέδιο νόμου το οποίο σήμερα συζητάμε.
Κύριε Υπουργέ, λυπάμαι, διότι επιβεβαιώθηκε απλώς η άποψή μας ότι υπάρχει μία καθολική, μια συνολική αντίδραση της ερευνητικής κοινότητας στο σχέδιο νόμου το οποίο σε λίγες ώρες θα ζητήσετε να ψηφισθεί κατ΄ άρθρον.
Δεν επιλύεται το θέμα της πολιτικής της ερεύνης. Δεν υπάρχει ουσιαστικά συγκροτημένη πολιτική έρευνας. Ακόμα και το Εθνικό Συμβούλιο το οποίο εισηγείσθε στην πρώτη ενότητα των άρθρων, στην ουσία είναι ένα κέλυφος και η μόνη του κατ΄ ουσίαν αρμοδιότητα είναι νομιμοποιητική των όσων έχουν προηγουμένως αποφασισθεί. Δεν είναι αυτό όμως συγκρότηση ερευνητικής πολιτικής. Δεν είναι αυτό που απαντά στο ερώτημα: επιθυμεί η πολιτεία να μας δώσει όλες εκείνες τις διάχυτες αρμοδιότητες οι οποίες υπάρχουν στο σύνολο του δημοσίου τομέα, για να μπορέσει επιτέλους η έρευνα να λειτουργήσει ενιαία και συντονισμένα;
Δεν απαντά στο ερώτημα αυτό. Δεν απαντά επίσης στο ερώτημα της έλλειψης πόρων. Διότι με το νομοσχέδιο αυτό ουσιαστικά σφραγίζεται, επιβεβαιώνεται με το πλέον κατηγορηματικό τρόπο ότι από τον προϋπολογισμό δημοσιών επενδύσεων τα κονδύλια πια δεν θα κατευθύνονται στην κατεύθυνση που οι περισσότεροι των ομιλητών στην Αίθουσα αυτή εξήγησαν αναλυτικά και έχουν τοποθετηθεί γι' αυτό. 
Πέραν αυτών ισχύουν όλες οι ενστάσεις που διατύπωσε ο εισηγητής μας κ. Τσιαρτσιώνης για το προσωπικό, για τους ερευνητές, για τις βαθμίδες που είδαμε χαρά ότι κάνατε κάποιες αλλαγές στο σύντομο χρόνο που είχα να παρακολουθήσω...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Δεν έκανα αλλαγές. Διευκρίνισα ορισμένα πράγματα για τα οποία εσείς αγνοούσατε προηγουμένως. 
ΓΕΩΡΓΙΟΣ ΒΟΥΛΓΑΡΑΚΗΣ: Επιβαρύνετε τη θέση σας. Αφήστε με να ολοκληρώσω. 
Συνεπώς η αρχική μας άποψη επί της ουσίας και επί της αρχής παραμένει η ίδια. Παραμένει επίσης το ίδιο το πρόβλημα το οποίο έχει δημιουργηθεί με το νομοσχέδιο αυτό. Και αυτή έστω την ύστατη στιγμή σας καλώ να επανεξετάσετε τη θέση σας στους κρίσιμους τομείς τους οποίους σύσσωμη η Αντιπολίτευση έχει επισημάνει, αλλά και ολόκληρη η ερευνητική κοινότητα σας έχει αναλυτικά εκθέσει στη Διαρκή Επιτροπή.
Νομίζω ότι τα τρία αυτά ζητήματα μπορούν να αποτελέσουν μια νέα βάση. Διότι είναι κρίμα όταν η Εθνική Αντιπροσωπεία συζητά σχέδια νόμου στα οποία μπορούμε να συμπέσουμε όλοι και στα οποία όλοι μπορούμε να βρούμε ένα ελάχιστο κοινό παρανομαστή και ένα κοινό τόπο να μην το επιχειρούμε αποτελεσματικά, απλώς γιατί υπάρχουν ορισμένες εμμονές στις διαδικασίες που εξαρχής έχουν επιλεγεί.
Συνεπώς πιστεύω ότι έστω και κατά τη διαδρομή αυτών των ολίγων ωρών υπάρχει ο χρόνος να ξαναδείτε ορισμένα από τα καίρια ζητήματα τα οποία οι εισηγητές και ο κ. Τσιαρτσιώνης ειδικότερα σας έχουν θέση. 
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του ΠΑΣΟΚ κ. Ιωάννης Μαγκριώτης έχει το λόγο. 
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, κύριοι συνάδελφοι, η Νέα Δημοκρατία χωρίς να τεκμηριώνει τη θέση της και σήμερα στη συζήτηση των πρώτων έντεκα άρθρων προσπαθεί να μας πείσει ότι η Κυβέρνηση δεν έχει ερευνητική στρατηγική, ότι η Κυβέρνηση ουσιαστικά υπονομεύει την ερευνητική κοινότητα ότι η Κυβέρνηση θέλει να περιορίσει αν όχι να μηδενίσει τους πόρους με τους οποίους χρηματοδοτεί την ερευνητική προσπάθεια και τα προγράμματα. Και όπου υπάρξουν πόροι ίσως αυτοί να είναι ύποπτης προέλευσης ίσως και κατεύθυνσης, όπως μας είπαν και στη συζήτηση επί της αρχής. 
Βεβαίως όλα αυτά δεν ευσταθούν. Θα μπορούσε να δεχθώ μία τέτοια συζήτηση, ότι η Κυβέρνηση δεν έχει σαφή ερευνητική στρατηγική, εάν άκουγα την ερευνητική στρατηγική της Νέας Δημοκρατίας. 
Αντί, λοιπόν, να αναπτύξει τη δική της πρόταση για την ερευνητική στρατηγική η Νέα Δημοκρατία, μάλιστα προ των πυλών της κυβερνητικής εξουσίας όπως λέει, αναλίσκεται μόνο σε γενικολογίες γύρω από την πολιτική της Κυβέρνησης και τις νομοθετικές της πρωτοβουλίες, αναλίσκεται μόνο στην υπεράσπιση των ειδικών επιδιώξεων και στόχων των μελών της ερευνητικής κοινότητας για τα οποία βεβαίως και ο κύριος Υπουργός αναφέρθηκε, πώς πολλά από αυτά είναι δίκαια και καλύπτονται ή θα καλυφθούν. 
Εάν εσείς κρίνετε ότι όλα αυτά που έχουν λεχθεί από τους αγορητές της Νέας Δημοκρατίας συγκροτούν μία εναλλακτική ερευνητική στρατηγική και μάλιστα εθνική για τη χώρα μας, τότε νομίζω πως κανείς δεν έχει λόγο να ανησυχεί για την επερχόμενη Νέα Δημοκρατία προς τον υψηλό της και τόσο ποθητό της στόχο της κατάκτησης της κυβερνητικής εξουσίας. 
Είναι βέβαιο πως αυτοί προς τους οποίους απευθύνεται είτε είναι ερευνητές είτε είναι πολίτες είτε είναι η επιχειρηματική και παραγωγική κοινότητα είτε είναι η νέα γενιά, υπομειδιούν. Βρίσκουν απλώς καλούς ακουστές των αιτημάτων τους. Ξέρουν, όμως, ότι δεν είναι αγωγοί και μετασχηματιστές αυτών των αιτημάτων σε ερευνητική στρατηγική. Ξέρουν απλώς ότι είναι καλοί στη υιοθεσία κάθε αιτήματος και μάλιστα των πιο αντιφατικών.
Άλλωστε δεν είναι το μόνο νομοσχέδιο το μόνο θέμα μείζονος σημασίας στο οποίο έτσι τοποθετείται η Νέα Δημοκρατία.
Πάρα πολύ χαρακτηριστικά θα ήθελα να πω και πάλι πως με το επιχείρημα της Νέας Δημοκρατίας ότι δεν διασφαλίζεται η χρηματοδότηση μετά το πέρας του 2005 και την ολοκλήρωση των προγραμμάτων του Γ' Κοινοτικού Πλαισίου Στήριξης αποδεικνύουν ότι έχουν άγνοια των ευρωπαϊκών εξελίξεων και προτεραιοτήτων. Η Ευρώπη επενδύει στη γνώση, στην έρευνα και στην τεχνολογία και θα επενδύει για πάρα πολλά χρόνια σε πολύ πιο υψηλούς ρυθμούς από ό,τι οι ανταγωνιστικοί τεχνολογικοί και επιστημονικοί πόλοι στον πλανήτη, ΗΠΑ και Ιαπωνία. Αυτό γιατί ήδη έχει μια σχετική υστέρηση απέναντι σε αυτούς τους πόλους και πρέπει να καλύψει αυτό το χάσμα, πολύ περισσότερο που φιλοδοξεί να ηγηθεί των επιστημονικών και τεχνολογικών εξελίξεων στα επόμενα χρόνια. Μόνο με αυτόν θα βελτιώσει τον τρόπο και το επίπεδο της τεχνογνωσίας, της γνώσης και της επιστήμης, αλλά και για να βελτιώσει την ανταγωνιστικότητα της οικονομίας της, κρίσιμη παράμετρος στα επόμενα χρόνια για την ανάπτυξη της Ευρώπης, για τη διατήρηση και ενίσχυση του κοινωνικού κράτους, για την καταπολέμηση της ανεργίας. Γι'αυτό, λοιπόν, η Ευρωπαϊκή Ένωση και στο Γ' Κοινοτικό Πλαίσιο Στήριξης -και η χώρα μας σε αυτήν την κατεύθυνση κινείται- πολλαπλασιάζει τα προγράμματα, συντονίζει την ερευνητική και επιστημονική προσπάθεια, ενισχύει τους πόρους για την επιστημονική και τεχνολογική έρευνα και ανάπτυξη. Αυτή είναι η στρατηγική της Ευρώπης, αυτήν είναι η στρατηγική της Ελλάδας. Και πρέπει κάποτε να το κατανοήσει η Νέα Δημοκρατία και να μη καλλιεργεί αυτόν τον ιδιότυπο ευρωσκεπτικισμό γύρω από την πορεία της Ευρώπης. Σταθερή είναι η πορεία της Ευρώπης και ακόμα πιο σταθερή είναι η πορεία της Ελλάδας μέσα σε αυτήν, αλλά και πέρα από αυτήν.
Θα ήθελα ακόμα να πω πως διατυπώθηκε κριτική άποψη για το καθεστώς που δημιουργείται με το συζητούμενο νομοσχέδιο για τον έλεγχο του επιστημονικού και ερευνητικού προγράμματος και αποτελέσματος που προσφέρουν τα ερευνητικά ιδρύματα. Γνωρίζουμε ότι το έλλειμμα, που έχουμε είναι αυτό της παραγωγικότητας και της αποτελεσματικότητας. 
Το ερώτημα γύρω από τους πόρους είναι τριπλό. Δεν είναι μόνο πόσους πόρους επενδύουμε. Είναι και πού τους επενδύουμε, είναι και πιο το αναπτυξιακό, οικονομικό και κοινωνικό πλεόνασμά τους. Αυτή είναι η αγωνία των πολιτών, της παραγωγικής κοινότητας και της κοινωνίας. Συνεπώς θα έπρεπε να χαιρετηθεί από όλους ότι επιτέλους εδώ θα έχουμε τριετή απολογισμό και έλεγχο και μάλιστα με πρακτικές εφαρμογές και ποινές εάν δεν υπάρξει αποτέλεσμα την αναστολή της χρηματοδότησης. Ο Συνασπισμός ζήτησε ο έλεγχος από τρία χρόνια να πάει στην πενταετία. Η Νέα Δημοκρατία γι' αυτό το κρίσιμο θέμα δεν βρήκε ούτε μία λέξη επαινετική. Προφανώς δεν θέλει να υπάρχει έλεγχος, γιατί γνωρίζει ότι αυτό δεν ακούγεται καλά σε όλους εκείνους που θέλουν να αξιοποιούν τους πόρους και τα κονδύλια μόνο προς ίδιον όφελος και όχι για τη συνολική επιστημονική και τεχνολογική ανάπτυξη της χώρας. Γι' αυτό, λοιπόν, και εδώ το ενδιαφέρον της για την ερευνητική κοινότητα, για τους ερευνητές που προσφέρουν είναι υποκριτικό πολύ σημαντικό το έργο της επιστημονικής και ερευνητικής κοινότητας της χώρας μας, το έχουν αποδείξει και με διεθνείς διακρίσεις και επιτυχίες. Δεν διατυπώνει μια συνολική πρόταση, απλώς υποστηρίζει αντιφατικά συντεχνιακά αιτήματα. 
Θα κλείσω, κύριε Πρόεδρε, μόνο με τούτο, πως σήμερα πράγματι γίνεται μία καινοτομία με τη δημιουργία της holding εταιρείας στο άρθρο 10 για τη χρηματοδότηση των εταιρειών υψηλής τεχνολογίας, για τη χρηματοδότηση της καινοτομίας. 
Εδώ, όπως τόνισα και στη συζήτηση επί της αρχής, πρέπει να είμαστε πολύ πιο γαλαντόμοι. Εδώ είναι το κλειδί της επιτυχίας μας, το κλειδί της ανάπτυξής μας και νομίζω ότι πρέπει να υποστηρίξουμε και ιδιωτικές ατομικές πρωτοβουλίες σε αυτήν την κατεύθυνση, αλλά και συλλογικές πρωτοβουλίες. Γιατί έτσι νομίζω ότι θα συνενώσουμε και τις μικρές δυνάμεις στο πεδίο της τεχνογνωσίας και της τεχνολογίας, μικρές δυνάμεις όσον αφορά τα οικονομικά μεγέθη, μεγάλες όμως όσον αφορά την κατεχόμενη και διαχειριζόμενη γνώση και τεχνογνωσία. Ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Να κλείσουμε τώρα με μία μικρή παρέμβαση του κυρίου Υπουργού.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Σε όσα είπε ο Κοινοβουλευτικός Εκπρόσωπος της Νέας Δημοκρατίας κατ΄ αρχάς θέλω να πω ότι είναι σημαντικό γεγονός, αξιοσημείωτο η επίσκεψη του Προέδρου της Αξιωματικής Αντιπολίτευσης με τους συνεργάτες του στο "ΔΗΜΟΚΡΙΤΟ". Είναι αξιοσημείωτο γεγονός διότι δίνει την ευκαιρία επιτέλους στο κόμμα της Αξιωματικής Αντιπολίτευσης να αρχίζει να βλέπει το τεράστιο έργο το οποίο έχει επιτελεσθεί στο χώρο της έρευνας και τεχνολογίας, ένα χώρο με τον οποίο ουδέποτε είχε την παραμικρή σχέση είτε πολιτικής είτε οποιασδήποτε άλλης. Ένα χώρο ο οποίος ήταν εγκαταλελειμμένος και ατροφικός και ουσιαστικά ανύπαρκτος και οποίος απετέλεσε ουσιαστικό δημιούργημα των κυβερνήσεων του ΠΑΣΟΚ από τη δεκαετία του 1980 και των προοδευτικών δυνάμεων. Ένας χώρος ο οποίος κατάφερε τα τελευταία χρόνια, ιδίως τα τελευταία έξι - επτά χρόνια να κάνει άλματα στα ερευνητικά προγράμματα της Ευρωπαϊκής Ένωσης, να ενισχυθεί θεαματικά σε υποδομές και ανθρώπινο δυναμικό και να μπορεί έτσι σήμερα η Ελλάδα να υπερηφανεύεται για την υψηλή ερευνητική της υποδομή πράγματα φυσικά τα οποία δεν θα υπήρχαν καθόλου αν άλλοι είχαν την τύχη της διακυβέρνησης της χώρας στα προηγούμενα χρόνια. Η έρευνα αποτελεί ένα κορυφαίο δείγμα του πού οδήγησαν οι σωστές πολιτικές επιλογές των κυβερνήσεων του ΠΑΣΟΚ ευρύτερα. Και επίσης δείχνει το πού μπορεί να οδηγήσει και σήμερα την επίδοση της έρευνας και τεχνολογίας και στη χώρα μας και διεθνώς, το νέο πλαίσιο το οποίο προσλαμβάνει τα δεδομένα του παρόντος και διαμορφώνει εκείνες τις ευκαιρίες, τις προσδοκίες και τα δεδομένα για να μπορέσουν οι νέοι Έλληνες ερευνητές να εξακολουθήσουν να είναι ανταγωνιστικοί, να είναι επινοητικοί και πάνω απ' όλα επιτυχείς, είτε στις εθνικές είτε στις ευρωπαϊκές είτε στις διεθνείς απαιτητικές πλέον διαδικασίες.
Σας ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Βουλγαράκης έχει το λόγο.
ΓΕΩΡΓΙΟΣ ΒΟΥΛΓΑΡΑΚΗΣ: Αντιλαμβάνομαι και έχει γίνει κατανοητό ότι τελευταία υπάρχει μία διάθεση εκ μέρους των μελών της Κυβέρνησης και του Κυβερνώντος κόμματος γενικότερα, να σηκωθούν οι τόνοι της πολιτικής αντιπαράθεσης. Πιστεύουν φαίνεται κατ' αυτόν τον τρόπο ότι θα μπορέσουν να εγκλωβίσουν, να συγκρατήσουν τα ασυγκράτητα. 
Κύριε Υπουργέ, δεν θα σας παρακολουθήσουμε στην πορεία αυτήν την οποία έχετε πάρει, ούτε θα ακολουθήσω τους υψηλούς τόνους τους οποίους είπατε προηγουμένως. Το μόνο το οποίο θέλω να σας ζητήσω να ακούσετε ή να ζητήσετε να σας πουν για όλα όσα είπατε, περί της σχέσεως της Νέας Δημοκρατίας με την έρευνα, τους ερευνητές και τα κέντρα, ήταν το εκκωφαντικό χειροκρότημα του αμφιθεάτρου κατά την προσέλευση του Προέδρου της Νέας Δημοκρατίας Κωνσταντίνου Καραμανλή σήμερα στο "ΔΗΜΟΚΡΙΤΟ".
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, δεν υπάρχει άλλος ομιλητής στην ενότητα των άρθρων 1 έως 10 και κηρύσσεται περαιωμένη η συζήτηση. 
Ερωτάται το Σώμα: Γίνεται δεκτό το άρθρο 1 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΩΡΓΙΟΣ ΒΟΥΛΓΑΡΑΚΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 1 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Άρθρο 2.
Ερωτάται το Σώμα: Γίνεται δεκτό το άρθρο 2 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΩΡΓΙΟΣ ΒΟΥΛΓΑΡΑΚΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 2 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Άρθρο 3.
Ερωτάται το Σώμα: Γίνεται δεκτό το άρθρο 3 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΩΡΓΙΟΣ ΒΟΥΛΓΑΡΑΚΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 3 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Άρθρο 4.
Ερωτάται το Σώμα: Γίνεται δεκτό το άρθρο 4 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΩΡΓΙΟΣ ΒΟΥΛΓΑΡΑΚΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 4 έγινε δεκτό κατά πλειοψηφία, ως έχει.
Άρθρο 5.
Ερωτάται το Σώμα: Γίνεται δεκτό το άρθρο 5 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΩΡΓΙΟΣ ΒΟΥΛΓΑΡΑΚΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 5 έγινε δεκτό κατά πλειοψηφία, ως έχει.
Άρθρο 6.
Ερωτάται το Σώμα: Γίνεται δεκτό το άρθρο 6 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΩΡΓΙΟΣ ΒΟΥΛΓΑΡΑΚΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 6 έγινε δεκτό κατά πλειοψηφία, ως έχει.
Άρθρο 7.
Ερωτάται το Σώμα: Γίνεται δεκτό το άρθρο 7 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΩΡΓΙΟΣ ΒΟΥΛΓΑΡΑΚΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 7 έγινε δεκτό κατά πλειοψηφία, ως έχει.
Άρθρο 8.
Ερωτάται το Σώμα: Γίνεται δεκτό το άρθρο 8 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΩΡΓΙΟΣ ΒΟΥΛΓΑΡΑΚΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 8 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Άρθρο 9.
Ερωτάται το Σώμα: Γίνεται δεκτό το άρθρο 9 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΩΡΓΙΟΣ ΒΟΥΛΓΑΡΑΚΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 9 έγινε δεκτό κατά πλειοψηφία, ως έχει.
Άρθρο 10.
Ερωτάται το Σώμα: Γίνεται δεκτό το άρθρο 10 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΩΡΓΙΟΣ ΒΟΥΛΓΑΡΑΚΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 10 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Εισερχόμαστε στη συζήτηση της ενότητας των άρθρων 11 έως 22. 
Το λόγο έχει ο αγαπητός φίλος κ. Στρατάκης.
ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε. 
Είπαμε θα δούμε τα κεφάλαια κατ' αρχήν.
ΓΕΩΡΓΙΟΣ ΒΟΥΛΓΑΡΑΚΗΣ: Με συγχωρείτε, κύριε Στρατάκη.
Κύριε Πρόεδρε, έχουμε πει ότι θα ακολουθηθεί η δομή η οποία ακολουθήθηκε κατά τη διάρκεια της Διαρκούς Επιτροπής. Και είπαμε, η πρώτη ενότητα ήταν αυτή η οποία συζητήσαμε, η δεύτερη ενότητα των άρθρων είναι τα άρθρα 11 έως 13 και η τρίτη ενότητα που είναι και ένα πολύ σημαντικό κομμάτι, διότι αφορά τον τουρισμό αλλά και άλλες διατάξεις, να συζητηθεί μόνη της, γιατί έχει ιδιαίτερο ενδιαφέρον και πιθανολογώ ότι πολλοί συνάδελφοι θα θελήσουν να εγγραφούν.
Θα ήθελα, λοιπόν, να παρακαλέσω, να τηρηθεί, όπως συμφωνήσαμε με τον κ. Κακλαμάνη αυτή η διαδικασία και να περατωθεί η συνεδρίαση αφού έχουμε πει ήδη ότι οι τροπολογίες θα συζητηθούν την Πέμπτη το πρωί.
ΠΡΟΕΔΡΕΥΩΝ (Κωνσταντίνος Βρεττός): Μισό λεπτό, κύριε Στρατάκη, να το διευκρινίσουμε αυτό.
Όπως συζητήθηκε στη Διαρκή Επιτροπή έχουμε τρεις ενότητες, 1 έως 10, 11 έως 22 και 23 έως τέλος. Έτσι δεν είναι, κύριε Βουλγαράκη;
ΓΕΩΡΓΙΟΣ ΒΟΥΛΓΑΡΑΚΗΣ: Κατά τη διάρκεια της συζήτησης στην Επιτροπή ίσως να έγινε κάποια παρανόηση γιατί πολλές τροπολογίες ενσωματώθηκαν σε άρθρα και πολλά άρθρα συντμήθηκαν με άλλα. Δηλαδή δεν είναι ακριβώς η ίδια σειρά των άρθρων που συζητήσαμε στην επιτροπή. Έχει τρόπον τινά μεταβληθεί.
Γι' αυτό θα ήθελα να παρακαλέσω να τηρηθεί αυτή η σειρά αν συμφωνούν και οι κύριοι συνάδελφοι προφανώς, γιατί δεν υπάρχει δόλος στην πρόταση την οποία κάνω. Δεν ξέρω εάν συμφωνεί...
ΙΩΑΝΝΗΣ ΜΑΓΚΡΙΩΤΗΣ: Κύριε Βουλγαράκη...
ΓΕΩΡΓΙΟΣ ΒΟΥΛΓΑΡΑΚΗΣ: Είμαι εξ ορισμού ύποπτος πιστεύω.
ΠΡΟΕΔΡΕΥΩΝ (Κωνσταντίνος Βρεττός): Δεν διαπιστώνεται δόλος κατ' αρχάς.
Δεν ξέρω εάν ο κ. Μαγκριώτης έχει κάτι να πει.
ΙΩΑΝΝΗΣ ΜΑΓΚΡΙΩΤΗΣ: Εντάξει, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Αρκεί να τελειώσουμε σήμερα, να μην το πάμε πίσω. Εντάξει, κύριε Βουλγαράκη; Να τελειώσουμε σήμερα.
ΓΕΩΡΓΙΟΣ ΒΟΥΛΓΑΡΑΚΗΣ: Σήμερα, πλην των τροπολογιών. Έχει δηλαδή συμφωνηθεί ότι οι τροπολογίες θα εξετασθούν την Πέμπτη.
Θέλω να ρωτήσω, ευκαιρίας δοθείσης, η Κυβέρνηση θα αποδεχθεί τροπολογίες συναδέλφων Βουλευτών; Έχει πρόθεση να τις αποδεχθεί;
ΠΡΟΕΔΡΕΥΩΝ (Κωνσταντίνος Βρεττός): Αφήστε το αυτό.
Συνεπώς, κύριοι συνάδελφοι, θα συζητήσουμε τώρα την ενότητα των άρθρων 11 έως 13.
Ο κ. Στρατάκης έχει το λόγο.
ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
Πριν μπω στο μέρος Β' του σχεδίου νόμου, ήθελα να κάνω δύο παρατηρήσεις που λόγω της ταχύτητας της προηγούμενης συζήτησης δεν πρόλαβα να τις κάνω. 
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ μην μπαίνετε στην προηγούμενη ενότητα. Να τις κάνετε, αλλά δεν ξέρω τι πρακτικό νόημα θα έχει. Έχετε πάρει το λόγο τώρα επί της δεύτερης ενότητας των άρθρων.
ΕΜΜΑΝΟΥΗΛ ΣΤΡΑΤΑΚΗΣ: Δύο κουβέντες να πω μόνο.
Θα ήθελα να επισημάνω μία παρατήρηση που είχα να κάνω στο προηγούμενο κεφάλαιο η οποία αφορά την ίδρυση παραρτημάτων του Μουσείου Έρευνας και Τεχνολογίας. Θεωρώ ότι είναι μια πολύ σημαντική εξέλιξη. Νομίζω ότι θα πρέπει να το ξαναδεί ο κύριος Υπουργός μέχρι το τέλος τουλάχιστον της συζήτησης.
Είχα να πω και άλλα, αλλά εν πάση περιπτώσει τα περιορίζω σε αυτήν τη φάση για να μπω στο μέρος Β' του σχεδίου νόμου, που αναφέρεται στην ίδρυση -με το άρθρο 12- του Κέντρου Έρευνας και Τεχνολογίας Εθνικής Άμυνας. 
Βέβαια, με το παρόν άρθρο ενοποιούνται τα χωριστά κέντρα του Ναυτικού και της Αεροπορίας και συγχωνεύονται σε αυτό το ενιαίο κέντρο. Αυτό είναι μια θετική εξέλιξη στα πλαίσια της γενικότερης φιλοσοφίας του σχεδίου νόμου να ενοποιήσει την έρευνα. Και βέβαια εκτιμάται ότι αυτό θα συμβάλει αποτελεσματικά στο να παίξει έναν καθοριστικό ρόλο και η αμυντική έρευνα στη χώρα μας.
Εκείνο που θέλω να παρατηρήσω, κύριε Πρόεδρε, είναι ότι στην επιτροπή εδώ προτείναμε κάποιες διορθώσεις οι οποίες, όμως, δεν ξέρω από παράληψη ποιανού δεν έχουν συμπεριληφθεί ως διορθώσεις στο Πρακτικό που έχουμε στα χέρια μας. 
Και ήθελα να σταματήσω στο άρθρο 12 και να πω ότι εκεί υπήρξαν διορθώσεις που είχαν να κάνουν με τη συμπλήρωση της παραγράφου 8, όπως ακριβώς αναφέρεται στα Πρακτικά, που μετά τη φράση "καθοριζόμενο από το Επιστημονικό Συμβούλιο του Κ.Ε.Τ.ΕΘ.Α...." μπήκε μια παράγραφος που λέει: "Έναντι των επιμισθίων του άρθρου 17 της παραγράφου 5 του νόμου 2530/1997, του επιδόματος ραδιενέργειας της παραγράφου 3 του εδαφίου ζ' του άρθρου 17 του νόμου 2530/1997, της αμοιβής της αποδοτικότητας της παραγράφου 2 του άρθρου 3 του παρόντος νόμου και των ανωτέρω ειδικών συνθηκών εργασίας, χορηγείται επίδομα ειδικών συνθηκών που ανέρχεται σε 30% επί του συνόλου των πάσης φύσεως αποδοχών του το οποίο αναπροσαρμόζεται με κοινή απόφαση των Υπουργών Εθνικής Άμυνας και Οικονομικών ύστερα από εισήγηση του Δ.Σ. του Κ.Ε.Τ.ΕΘ.Α.. και στο βαθμό που αυτό δεν καλύπτει τις προαναφερόμενες πρόσθετες αποδοχές".
Αυτή η διατύπωση δεν συμπεριλαμβάνεται στο Πρακτικό, τουλάχιστον όπως το βλέπω εγώ και νομίζω ότι θα πρέπει να συμπεριληφθεί.
Όσον αφορά το άρθρο 14, νομίζω ότι και εκεί υπήρξε τουλάχιστον μια συμφωνία όλων των πλευρών στη συζήτηση στην επιτροπή.
Και η παράγραφος 2 του άρθρου 14 με τη νέα αρίθμηση, όπως ακριβώς είναι στο Πρακτικό, αντικαθίσταται ως εξής: "Το επιστημονικό προσωπικό των ερευνητικών κέντρων ΚΕΤΕΣ, ΚΕΤΑ, ΓΕΤΕΝ και οι ειδικοί επιστήμονες του νομοθετικού διατάγματος 125/1974 με διδακτορικό δίπλωμα, μόνιμο ή με σύμβαση ιδιωτικού δικαίου καθώς και το επιστημονικό προσωπικό που δεν κατέχει διδακτορικό δίπλωμα, αλλά έχει τουλάχιστον δεκαετή προϋπηρεσία σε ένα από τα ερευνητικά κέντρα του ΥΠΕΘΑ με συμμετοχή στην ανάπτυξη συγκεκριμένων ερευνητικών προγραμμάτων αμυντικής τεχνολογίας, διορίζεται με αίτησή του μετά από κρίση ειδικής επιτροπής ως μόνιμο σε οργανικές θέσεις του νόμου αυτού και εξελίσσεται σε θέσεις ερευνητών με ανάλογη εφαρμογή του ν. 1514/1985".
Με το Προεδρικό Διάταγμα της παραγράφου 10 του άρθρου αυτού καθορίζεται η διαδικασία συγκρότησης της ειδικής επιτροπής. Και αυτό δεν συμπεριλαμβάνεται και ήθελα πραγματικά να το δούμε στην Ολομέλεια, διότι στην επιτροπή διεφάνη ότι υπήρξε μια συνολική συμφωνία επ' αυτών των διατυπώσεων. 
Για το άρθρο 13 να προσθέσω μόνο μία κουβέντα: Με το άρθρο αυτό συγκροτείται το Επιστημονικό Συμβούλιο Αμυντικής Έρευνας και Τεχνολογίας, που είναι κατά το πρότυπο και του ΕΣΕ, ένα κορυφαίο όργανο που μας δίνει τη δυνατότητα πράγματι να μπορούμε να πούμε ότι θα συντονιστεί η αμυντική έρευνα και η τεχνολογία με τον καλύτερο δυνατό τρόπο για να έχουμε και τα μεγαλύτερα δυνατά αποτελέσματα.
Ευχαριστώ πολύ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ο κ. Τσιαρτσιώνης έχει το λόγο.
ΝΙΚΟΛΑΟΣ ΤΣΙΑΡΤΣΙΩΝΗΣ: Κύριε Πρόεδρε, στο νέο άρθρο 12 λέμε ότι σε ό,τι αφορά στην εποπτεία του ΚΕΤΕΘΑ βρίσκεται προς θετική κατεύθυνση, διότι συγκεντρώνει βεβαίως τα τρία ερευνητικά Ινστιτούτα -Αεροπορίας, Στρατού και Ναυτικού- σε ένα ερευνητικό κέντρο, αλλά βεβαίως έχουμε πολύ σημαντικές παρατηρήσεις σε ό,τι αφορά στην υλοποίηση αυτής της κατεύθυνσης και του αποτελέσματος που πρόκειται να πάρουμε.
Εποπτεύεται, λοιπόν, το ΚΕΤΕΘΑ μέσω της Γενικής Διεύθυνσης Αμυντικής Βιομηχανίας Έρευνας και Τεχνολογίας, την επονομαζόμενη ΓΔΑΒΕΤ. Η ΓΔΑΒΕΤ πραγματικά είχε ένα ρόλο να παίξει όταν έπρεπε να συντονίσει τα τρία Ινστιτούτα των τριών διαφορετικών όπλων. Σήμερα πλέον η ΓΔΑΒΕΤ και ο ρόλος της μειώνονται σημαντικά εκ του αποτελέσματος, ότι τα τρία Ινστιτούτα πλέον συνιστούν ένα ερευνητικό κέντρο με μία ενιαία διοίκηση και επομένως συντονιστικό έργο δεν υπάρχει ή μειώνεται στο ελάχιστο.
Λέμε, λοιπόν, ότι μπορεί και χωρίς τη ΓΔΑΒΕΤ το Υπουργείο Άμυνας μέσω μιας ειδικής μονάδας που θα λειτουργεί με ευθύνη και μέριμνα του Γενικού Επιτελείου Εθνικής Άμυνας και που θα παρέχει τη γραμματειακή υποστήριξη να μπορεί να λειτουργήσει. Το λέω αυτό γιατί στις επόμενες παρατηρήσεις μας θα φανεί ότι τα διοικητικά όργανα είναι τόσο πολυπληθή που τελικώς θα έχουμε τριάντα τέσσερις ανθρώπους να διοικούν σημερινούς τριάντα ερευνητές. Δεκαπέντε και δεκαπέντε.
Σε ό,τι αφορά, λοιπόν, στην ονομασία του ΚΕΤΕΘΑ είχαμε μία παρατήρηση που λέει ότι αντί να ονομάζεται Ινστιτούτο Έρευνας και Τεχνολογικής Ανάπτυξης να εναρμονιστεί με το ΚΕΤΕΘΑ που είναι Κέντρο Έρευνας και Τεχνολογίας Εθνικής Άμυνας και τα Ινστιτούτα να ονομάζονται Ινστιτούτο Έρευνας και Τεχνολογίας Στρατού, Ινστιτούτο Έρευνας και Τεχνολογίας Ναυτικού και Ινστιτούτο Έρευνας και Τεχνολογίας Αεροπορίας. 
Στα όργανα διοίκησης βλέπουμε ότι υπάρχει ουσιαστική διαφοροποίηση από τα λοιπά εθνικά ερευνητικά κέντρα. Εφόσον θέλουμε το ΚΕΤΕΘΑ να συγκροτηθεί με την έννοια του ν. 1514, τα βασικά όργανα διοίκησής του και οι αρμοδιότητές τους καθώς και τα προσόντα των ανθρώπων που τα απαρτίζουν, αλλά και οι διαδικασίες και τα κριτήρια επιλογής οφείλουν να είναι εναρμονισμένα μ' αυτά που προβλέπει ο ν. 1514/1985.
Ο πρόεδρος του ΚΕΤΕΘΑ οφείλει να έχει τα προσόντα που προβλέπει ο ν. 1514. Και δεν θα πρέπει ο εκάστοτε γενικός διευθυντής της ΓΔΑΒΕΤ ο οποίος ενδεχομένως να είναι στρατιωτικός ή απόστρατος και πρόσωπο που να μη διαθέτει τα κατάλληλα επιστημονικά προσόντα να τοποθετείται ως πρόεδρος ενός ερευνητικού κέντρου τόσο σημαντικού για το Στρατό. 
Ο πρόεδρος και τα βασικά μέλη του ΔΣ πρέπει να έχουν πλήρη και αποκλειστική απασχόληση στο ΚΕΤΕΘΑ και να μην κατέχουν ταυτόχρονα άλλη θέση. Η έννοια του εποπτικού συμβουλίου είναι ασύμβατη μ' αυτήν της έννοιας τους ν. 1514 και παραπέμπει σε στρατιωτικές έννοιες και δομές. 
Βασικό συστατικό στοιχείο σε κάθε ερευνητικό κέντρο σήμερα με το ν. 1514 είναι το επιστημονικό συμβούλιο ή το τομεακό κατά τον καινούριο νόμο. Σύμφωνα με τον παρόντα νόμο, λοιπόν, το βασικό ερώτημα που τίθεται είναι ποιο όργανο στο ΚΕΤΕΘΑ ασκεί τις αρμοδιότητες του επιστημονικού συμβουλίου. 
Σύμφωνα με τις προτεινόμενες ρυθμίσεις συνοψίζω, έχουμε δεκατρία μέλη για το ΔΣ, πέντε μέλη για το εποπτικό συμβούλιο, -βέβαια με διόρθωση του Υπουργού αυτά τα πέντε μέλη θα είναι από το ΔΣ επομένως δεν προστίθενται στα δεκατρία- και έχουμε δεκαέξι μέλη για το Επιστημονικό Συμβούλιο Αμυντικής Έρευνας και Τεχνολογίας το (ΕΣΑΕΤ), το αντίστοιχο του ΕΣΕΤ στο Υπουργείο Ανάπτυξης. 
Λέμε, λοιπόν, ότι αυτά τα τριάντα τέσσερα μέλη, σήμερα με την τροποποίηση που έκανε ο Υπουργός είκοσι εννέα, να διοικήσουν δεκαπέντε περίπου ερευνητές και δεκαπέντε ειδικούς λειτουργικούς επιστήμονες οι οποίοι κάποια στιγμή όταν το κέντρο θα αναβαθμιστεί θα γίνουν εξήντα. Και πάλι είναι πάρα πολλοί. 
Πρέπει, λοιπόν, να στοχεύσουμε στη συγκρότηση ενός ερευνητικού κέντρου μεσαίου μεγέθους με ανάλογο ερευνητικό προσωπικό, αντίστοιχο τεχνικό και διοικητικό προσωπικό και συμβατά μεγέθη σ' αυτά, όργανα διοίκησης και ελέγχου. 
Προτείνουμε, λοιπόν, ότι τα όργανα διοίκησης θα πρέπει να είναι το διοικητικό συμβούλιο, ο διευθυντής του ΚΕΤΕΘΑ και το επιστημονικό συμβούλιο του ΚΕΤΕΘΑ και έτσι εναρμονίζεται πλήρως με τον ν. 1514. 
Ο διορισμός βέβαια των μελών και η συγκρότηση να γίνεται με απόφαση που δημοσιεύεται στην Εφημερίδα της Κυβερνήσεως αλλά το ΔΣ μπορεί να αποφασίζει για όλα τα θέματα του κέντρου και η εκτέλεση των αποφάσεων να γίνεται από το διευθυντή του ΚΕΤΕΘΑ. 
Έρχομαι τώρα στο επόμενο άρθρο το οποίο συγκροτεί το Επιστημονικό Συμβούλιο Αμυντικής Έρευνας και Τεχνολογίας. Εδώ διαφωνούμε ριζικά. Αυτό το επιστημονικό συμβούλιο δεν χρειάζεται να υπάρχει, διότι είναι ένας πλεονασμός, γι' αυτό και μας οδηγεί στη συγκρότηση της πρότασης που προηγουμένως σας ανέγνωσα.
Σχετικά με το ΕΣΑΕΤ παρατηρούμε το εξής: Λέει ότι τα επιστημονικά συμβούλια που συγκροτούνται έχουν βασικά ουσιαστικό και όχι γνωμοδοτικό χαρακτήρα. Το Εθνικό Γνωμοδοτικό Συμβούλιο Έρευνας του 1514 καταργείται και αντικαθίσταται με το Εθνικό Συμβούλιο Έρευνας και Τεχνολογίας, το ΕΣΕΤ. Αυτό το αντίστοιχο, εξετάζοντας τα αντικείμενα του ΕΣΑΕΤ στο Υπουργείο Εθνικής Άμυνας διαπιστώνεται ότι αποτελούν τα αντικείμενα του ΕΣΑΕΤ αρμοδιότητες της ΔΙΔΑΒΕΤ, του ΚΕΤΕΘΑ και των οργάνων του. Ο γνωμοδοτικός και συμβουλευτικός χαρακτήρας αποτελούν σκοπό αποστολής του ΚΕΤΕΘΑ. Κατά συνέπεια δημιουργείται ένας πλεονασματικός αλλά και διαλυτικός γραφειοκρατικός μηχανισμός.
Εάν η ηγεσία έχει ανάγκη συμβουλευτικών και γνωμοδοτικών υπηρεσιών δεν έχει παρά να επικαλεστεί τα εδάφια α, β, γ, ε και ζ της παραγράφου 2 του άρθρου 11 και σήμερα 12 που αποτελούν αντικείμενο του ΚΕΤΕΘΑ και να τα αναθέσει για υλοποίηση στο επιστημονικό συμβούλιο ή στο διοικητικό συμβούλιο του ΚΕΤΕΘΑ.
Κατόπιν των ανωτέρω προτείνουμε να καταργηθεί το ΕΣΑΕΤ και αντ' αυτού να ενισχυθεί ο θεσμός του επιστημονικού συμβουλίου και του Δ.Σ. του ΚΕΤΕΘΑ όπως έχει ήδη προταθεί. 
Για τη στελέχωση και τη λειτουργία του ΚΕΤΕΘΑ στο άρθρο 14, οι ειδικοί επιστήμονες του νομοθετικού διατάγματος 125/1974 νομίζουμε ότι θα πρέπει κατόπιν αξιολόγησης, όπως και προτάθηκε από τον εισηγητή της Πλειοψηφίας, να μπορούν να ενταχθούν ως μόνιμο προσωπικό μετά από αξιολόγηση στις θέσεις ερευνητών. 
Δεν έχω να προσθέσω τίποτε άλλο, κύριε Πρόεδρε. Ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, να κάνω μια παρατήρηση για τους πρακτικογράφους. Η ενότητα των άρθρων είναι 11 με 14 και όχι 11 με 13, που είπαμε προηγουμένως. 
Θέλει κανείς άλλος το λόγο επί της ενότητας αυτής; Κανείς.
Ο κύριος Υπουργός έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Μια παρατήρηση θα ήθελα να κάνω. Είναι πολύ σημαντικό ότι και η Νέα Δημοκρατία συμφωνεί επί της ουσίας και ο στόχος είναι να εντάξουμε στην ερευνητική προσπάθεια της χώρας μας και την ερευνητική προσπάθεια, που γίνεται στις Ένοπλες Δυνάμεις. Αυτό αποδεικνύει ότι όντως υπάρχει στρατηγική για την έρευνα και με τη συνένωση των υποδομών του ανθρώπινου δυναμικού που διατίθεται από το Υπουργείο, αλλά και από ερευνητές, μπορούμε να προωθήσουμε την έρευνα και να βοηθήσουμε, όχι μόνο την έρευνα που γίνεται στις Ένοπλες Δυνάμεις, αλλά γενικότερα την έρευνα που γίνεται στη χώρα μας. 
Είναι θετικό, επαναλαμβάνω, ότι τουλάχιστον σ' αυτό το σημείο υπάρχει η συγκατάβαση. Παρ' όλο που προσπάθησε η Νέα Δημοκρατία να διαφοροποιηθεί κάπως σε επουσιώδη ζητήματα, εν τούτοις το ότι συμφωνεί επί της ουσίας στη συνένωση των ερευνητικών κέντρων του Υπουργείου Εθνικής 'Αμυνας, είναι πολύ θετικό. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Τα άρθρα 12, 13 και 14 προβλέπουν τις συγκροτήσεις. 
Το άρθρο 12, που προβλέπει τη συγχώνευση των τριών ερευνητικών κέντρων των Ενόπλων Δυνάμεων, κατά κλάδο σ' ένα ενιαίο κέντρο. Αντιλαμβάνεστε ότι αρμονίζει, συντονίζει τη συνολική προσπάθεια και την εντάσσει μέσα σ' ένα ενωμένο σκεπτικό και πλαίσιο, με την ελπίδα και τη βεβαιότητα της καλύτερης συγκρότησης και επομένως, της καλύτερης απόδοσης. Είναι πολύ σημαντικό. 
Το άρθρο 13 προβλέπει τη δημιουργία ενός παράλληλου, θα έλεγα, κέντρου, το οποίο θα έχει γνωμοδοτικό χαρακτήρα, θα προβλέπει ορισμένες αρμοδιότητες συναφείς προς τις αρμοδιότητες των κέντρων. Θεωρώ ότι η πρόβλεψη αυτή ευεργετεί τη συνολική προσπάθεια και οδηγεί σε διεύρυνση της ελπίδας για τον τομέα της έρευνας, που θα στηρίζει την εθνική μας άμυνα. 
Η εθνική άμυνα δεν εξαρτάται μόνο από τη συγκρότηση κατάλληλων και αποδοτικών Ενόπλων Δυνάμεων, δεν εξαρτάται από το ηθικό τους φρόνημα μόνο, δεν εξαρτάται από τα εξοπλιστικά προγράμματα και την απόδοση γύρω από το χειρισμό τους. Εξαρτάται από τη συνολική εθνική προσπάθεια και μέσα σε αυτήν την έννοια, που είναι ευρύτατη, και στη συνολική προσπάθεια του λαού μας, που περιλαμβάνει τα πάντα, εντάσσεται και το ερευνητικό έργο. Η έρευνα γύρω από τις εξελίξεις της τεχνολογίας της σχετικής με την Άμυνα. 
Για να δώσω περισσότερη έμφαση στην αναγκαιότητα αυτής της συγκρότησης, θα σας πω ότι μεταξύ των αρμοδιοτήτων προβλέπεται και η παρακολούθηση -και είναι συμφυής και εγγενής η ανάγκη- των τεχνολογικών και επιστημονικών εξελίξεων σε άλλες χώρες γύρω από θέματα άμυνας. Έρχεται συμπληρωματικά να εξασφαλίσει μία ευρύτερη κάλυψη του πληροφοριακού τομέα σε πληροφορίες επιστημονικές και τεχνολογικές.
Νομίζω ότι οι προβλέψεις της συγχώνευσης από τη μια πλευρά και του Επιστημονικού Τεχνολογικού Κέντρου από την άλλη διαμορφώνουν ένα πλαίσιο μέσα στο οποίο η ερευνητική προσπάθεια, η επιστημονική προσπάθεια γύρω από την εξέλιξη της τεχνολογίας, θα είναι αποδοτικότερη και τα αποτελέσματα θα είναι καλύτερα.
Στο άρθρο 14 προβλέπονται οι διαδικασίες για την εξασφάλιση της προοπτικής του προσωπικού με τις τέσσερις κατηγορίες και η πρόνοια -το τονίζω αυτό- να μην προκληθεί κανένα πρόβλημα στο υπάρχον προσωπικό εντασσόμενο, όπως προβλέπεται στο άρθρο 14, μέσα από τις προβλεπόμενες διαδικασίες στις τέσσερις κατηγορίες και εξασφαλίζοντας με τη λύση των προσωποπαγών θέσεων το σύνολο του προσωπικού, ακόμη και την πορεία μέχρι την ένταξή του στη νέα συγκρότηση, στο μισθολογικό τους, στις εγκαταστάσεις τους κλπ.
Νομίζω ότι επιλύονται με ένα τρόπο αρμονικό όλα αυτά τα θέματα: η συγχώνευση, το κέντρο και η πρόβλεψη για το προσωπικό. Είναι και τα τρία άρθρα πολύ σημαντικά για την εθνική άμυνα, για τις Ένοπλες Δυνάμεις.
Ετέθη εάν το θέμα της εποπτείας θα γίνεται από τη γενική διεύθυνση ή δεν θα γίνεται. Είναι πώς το εκτιμά κανείς, πώς το αντιλαμβάνεται. Πιστεύω ότι για να αποφύγουμε πολυπρόσωπες διοικήσεις και διευθύνσεις ή τη δημιουργία άλλων διευθύνσεων προσιδιάζει η υπαγωγή τους στη Γενική Διεύθυνση Βιομηχανίας κλπ.
Τα τρία άρθρα εξυπηρετούν το γενικό κλίμα για τη διεύρυνση και την αξιοποίηση της έρευνας στην πατρίδα μας.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του ΠΑΣΟΚ κ. Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, τα τρία άρθρα, το 12, το 13 και το 14 είναι η πιο λαμπρή απόδειξη για την στρατηγική που έχει η Κυβέρνηση για την έρευνα και την τεχνολογία και μάλιστα στον πιο κρίσιμο τομέα, στον τομέα των Ενόπλων Δυνάμεων και των εξοπλισμών τους. 
Η δημιουργία του Κ.Ε.Τ.ΕΘ.Α είναι η καλύτερη απάντηση στον πολυκερματισμό των ινστιτούτων και των ερευνητικών κέντρων που υπάρχουν. Χαρακτηριστικό άλλωστε της χώρας μας είναι ο πολυκερματισμός. Τον συναντούμε παντού στο δημόσιο βίο από την Τοπική Αυτοδιοίκηση μέχρι την οργάνωση του δημοσίου.
Όλο το νομοσχέδιο, διαπνέεται από την αρχή της ενοποίησης και του συντονισμού της ερευνητικής προσπάθειας των φορέων και των προγραμμάτων. Αυτός είναι ο πυρήνας του νομοσχεδίου, ο πυρήνας της νέας ερευνητικής και τεχνολογικής στρατηγικής μας.
Το δεύτερο είναι οι πόροι και η χρηματοδότηση. Εδώ διασφαλίζεται η χρηματοδότηση των ερευνητικών προγραμμάτων με το ποσοστό του 1% επί του συνόλου των δαπανών για τα εξοπλιστικά προγράμματα. Γνωρίζουμε ότι στα χρόνια που έχουμε μπροστά μας θα είναι πολύ υψηλές αυτές οι δαπάνες. Λαμπρή, λοιπόν, ακόμα μια φορά απόδειξη για το πώς η κυβερνητική πολιτική μεριμνά για τη χρηματοδότηση της έρευνας.
Εάν εδώ συνυπολογίσουμε ότι η έρευνα στο χώρο των αμυντικών εξοπλισμών είναι πολύ υψηλού επιπέδου, γιατί στο παγκόσμιο επίπεδο ξέρουμε ότι η αμυντική τεχνολογία είναι προηγμένη τεχνολογία, τότε κατανοούμε ποιες δυνατότητες διανοίγονται τα επόμενα χρόνια για την έρευνα στον αντίστοιχο τομέα, αλλά και για την εφαρμοσμένη έρευνα όσον αφορά τις γενικότερες οικονομικές δραστηριότητες, αφού πολλές ελληνικές επιχειρήσεις θα συμμετάσχουν με τα νέα επενδυτικά τους και επιχειρησιακά τους σχέδια στους αμυντικούς εξοπλισμούς. Αυτό έχει διασφαλιστεί με το μεγάλο ποσοστό της συγχρηματοδότησής τους.
Τέλος, θα ήθελα να τονίσω το εξής: Η Νέα Δημοκρατία είτε από λιγοψυχία είτε γιατί δεν θέλει, να παραδεχθεί την απόλυτη, θα έλεγα, επιβεβαίωση της ερευνητικής στρατηγικής της Κυβέρνησης, καταστραφολογεί. 'Ομως η δημιουργία του επιστημονικού συμβουλίου στην αμυντική έρευνα και στην τεχνολογία, αλλά και οι ειδικές ρυθμίσεις για το ερευνητικό και επιστημονικό προσωπικό είναι οι αναγκαίες και απαραίτητες εγγυήσεις για την ανάπτυξη αυτών των προγραμμάτων και τη συνεργασία του Κ.Ε.Τ.ΕΘ.Α με την υπόλοιπη επιστημονική και ερευνητική κοινότητα. Κατοχυρώνουμε, δηλαδή, τη διεπιστημονική συνεργασία και την έρευνα, κάτι που στη χώρα μας έλειπε, γιατί καθένας είναι οχυρωμένος πίσω από τα στενά συντεχνιακά του τείχη και προσπαθεί μόνος του και πολλές φορές έχει λαμπρά αποτελέσματα να αποδώσει.
Λείπει, λοιπόν, η συλλογικότητα και η συνεργασία. Αυτό επιτυγχάνουμε με την ψήφιση των συζητούμενων τριών άρθρων. Είναι ακόμη μια λαμπρή απόδειξη της ύπαρξης στρατηγικής από την Κυβέρνηση για την έρευνα και την τεχνολογία. Είναι μια ακόμα απόδειξη πως η Αξιωματική Αντιπολίτευση, όχι μόνο δεν διαθέτει στρατηγική αλλά ούτε γνώση ούτε την γενναιότητα για να παραδεχθεί τις καινοτομίες της κυβερνητικής πολιτικής. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Στρατάκης έχει το λόγο.
ΕΜΜΑΝΟΥΗΛ ΣΤΡΑΤΑΚΗΣ: Λείπει ο κύριος Υπουργός, αλλά θέλω να σας παρακαλέσω στο άρθρο 14 στην παράγραφο 2, να προσέξετε την διατύπωση επειδή μιλάει για μόνιμες οργανικές θέσεις. Δεν είναι εντελώς δόκιμο αυτό. Να κρατηθεί ώστε σε αυτό το σημείο να υπάρξει διόρθωση που να λέει ότι το προσωπικό είναι μόνιμο σε οργανικές θέσεις. 
ΠΡΟΕΔΡΕΥΩΝ (Κωνσταντίνος Βρεττός): Δεν ξέρω τι θα πει ο κύριος Υπουργός. Αν είναι νομοτεχνικό, να μην το κρατήσουμε. Το διορθώνουμε στο τέλος. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ναι, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Βρεττός): Ολοκληρώθηκε η συζήτηση επ' αυτής της ενότητας των άρθρων και θα προχωρήσουμε στην ψήφισή τους κεχωρισμένως.
Ερωτάται το Σώμα: Γίνεται δεκτό το άρθρο 11 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΤΣΙΑΡΤΣΙΩΝΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 11 έγινε δεκτό κατά πλειοψηφία ως έχει.
Ερωτάται το Σώμα: Γίνεται δεκτό το άρθρο 12 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΤΣΙΑΡΤΣΙΩΝΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 12 έγινε δεκτό κατά πλειοψηφία όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 13 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΤΣΙΑΡΤΣΙΩΝΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 13 έγινε δεκτό κατά πλειοψηφία ως έχει.
Ερωτάται το Σώμα: Γίνεται δεκτό το άρθρο 14 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΤΣΙΑΡΤΣΙΩΝΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 14 έγινε δεκτό κατά πλειοψηφία ως έχει.
Εισερχόμεθα στη συζήτηση της ενότητας των άρθρων 15 έως 26. 
Ο εισηγητής της Πλειοψηφίας κ. Στρατάκης έχει το λόγο.
ΕΜΜΑΝΟΥΗΛ ΣΤΡΑΤΑΚΗΣ: Το τρίτο μέρος του σχεδίου νόμου περιλαμβάνει διάφορα άρθρα που επιλαμβάνονται διαφόρων θεμάτων του Υπουργείου Ανάπτυξης με πρώτο αυτό που αναφέρεται στις βιομηχανικές περιοχές στο άρθρο 15. Με αυτό το άρθρο δίνεται η δυνατότητα να δημιουργηθεί Α.Ε. ώστε οι βιομηχανικές περιοχές να απεμπλακούν από την ΕΤΒΑ και να γίνουν μέτοχοι οι κάτοχοι γηπέδων στις βιομηχανικές περιοχές αλλά και άλλοι εκτός αυτών ενδεχομένως φορείς της αυτοδιοίκησης, ώστε οι βιομηχανικές περιοχές να λειτουργήσουν με τον καλύτερο δυνατό τρόπο προς το συμφέρον των ιδιοκτητών που συμμετέχουν στη λειτουργία των ΒΙΠΕ αλλά και να εξυπηρετηθούν άλλες σκοπιμότητες και δραστηριότητες που μπορεί να αναπτύξει ως ανώνυμος εταιρεία. Νομίζω ότι μέσα από τη λειτουργία της Α.Ε. θα δοθεί η δυνατότητα να ξεπεραστούν προβλήματα που υπάρχουν σήμερα με τους κατά τόπους φορείς της Τοπικής Αυτοδιοίκησης.
Το άρθρο 16, δίνει τη δυνατότητα της διάθεσης μετοχών στο προσωπικό των ανωνύμων εταιρειών κάτι πολύ σημαντικό, γιατί συμβάλλει στο να υπάρχει από την πλευρά τους η επιθυμία να δουλέψουν και να συμβάλουν περισσότερο στα αποτελέσματα των ανωνύμων εταιρειών.
Με το άρθρο 17, δίδεται η δυνατότητα από το κεφάλαιο που δημιουργείται στα πλαίσια του άρθρου 4 του ν.281/92 να κατανεμηθούν πόροι και στον Πανελλήνιο Σύνδεσμο Εξαγωγέων και στον Σύνδεσμο Εξαγωγέων Βορείου Ελλάδος και στον Σύνδεσμο Εξαγωγέων Κρήτης με βάση τη συναλλαγματική ζωή του συνόλου των μελών τους, ενός εκάστου εξ αυτών. Είναι πολύ σημαντικό, γιατί δίνεται η δυνατότητα να επιβιώσουν αυτοί οι σύνδεσμοι οι οποίοι πράγματι επιτελούν σημαντικό έργο στις περιοχές που ενεργοποιούνται.
Με το άρθρο 18 γίνονται ρυθμίσεις στα θέματα τουριστικών εγκαταστάσεων. Το σημαντικότερο είναι ότι μέσα απ' αυτό το άρθρο επιτυγχάνεται η αδειοδότηση σε σχέση με τη λειτουργία τους πολλών επιχειρήσεων που σήμερα δεν έχουν άδεια. Βέβαια, αυτές οι αδειοδοτήσεις θα καλύψουν κυρίως ανάγκες ασφάλειας σε σχέση με τους πελάτες αυτών των τουριστικών μονάδων.
Είναι πάρα πολύ σημαντικό και βέβαια δίνεται η δυνατότητα προκειμένου να υπάρξει ελεύθερος χώρος προστασίας του περιβάλλοντος, κάποια δυνατότητα καθ' ύψος αύξησης ποτέ σε σχέση με την αύξηση του συντελεστή δόμησης και με αυτόν τον τρόπο να υπάρξει περισσότερος ελεύθερος χώρος για τη λειτουργία άλλων δραστηριοτήτων. 
Με το άρθρο 19 δίνεται η δυνατότητα παράτασης μισθώσεων ξενοδοχείων που έχουν δεχθεί ή έχουν συνάψει συμβάσεις για τη φιλοξενία των επισκεπτών και των αθλητικών αντιπροσωπειών των Ολυμπιακών Αγώνων του 2004, ώστε να μη διαταραχθούν οι υποχρεώσεις και να μην προκύψει πρόβλημα με τις υποχρεώσεις τους για τα συμβόλαια που έχουν συνάψει. 
Με το άρθρο 20 ρυθμίζονται τα θέματα τουριστικής εκπαίδευσης και στις Σχολές Τουριστικής Εκπαίδευσης συνιστάται θέση γενικού διευθυντή, ο οποίος διορίζεται με απόφαση του Υπουργού Ανάπτυξης και συμμετέχει στο νέο διοικητικό συμβούλιο, ώστε να έχει τη δυνατότητα να επιλαμβάνεται από τη θέση αυτή και των άλλων θεμάτων που μέχρι σήμερα ενδεχόμενα δεν την είχε από τη θέση του ο γενικός διευθυντής. 
Με το άρθρο 21 επιτυγχάνεται μια σημαντική αλλαγή στον τομέα του ελέγχου της λειτουργίας των καζίνων με το διαχωρισμό του διοικητικού ελέγχου από τον οικονομικό έλεγχο και ο οικονομικός έλεγχος εντάσσεται στο Υπουργείο Οικονομικών, που πρέπει να έχει αυτήν την αρμοδιότητα, ώστε να μην συμπίπτει ελεγχόμενοι και ελέγχοντες να είναι σε πολλές περιπτώσεις τα ίδια πρόσωπα. 
Με το άρθρο 22 επιλύονται θέματα τουρισμού σε σχέση κυρίως με το πρόγραμμα ανταγωνιστικότητας, που δίνεται η δυνατότητα να συμμετέχουν και νομικά πρόσωπα ενδιάμεσων φορέων έστω κι αν είναι κερδοσκοπικού χαρακτήρα.
Με το άρθρο 23 λύνονται θέματα που έχουν σχέση με το επάγγελμα των ξεναγών. 
Με το άρθρο 24 τροποποιείται η νομοθεσία περί ιδιωτικής ασφάλισης που διαμορφώνει ένα επικουρικό κεφάλαιο με το οποίο δίνεται η δυνατότητα να καλύπτονται οι υποχρεώσεις που έχουν υπάρξει από τις εταιρείες αυτές. 
Όσον αφορά το άρθρο 25, θεωρώ ότι είναι προς μία θετική κατεύθυνση, διότι επιλαμβάνεται θεμάτων του Οργανισμού Ασφάλισης Προσωπικού ΔΕΗ και ειδικότερα γιατί αξιοποιούνται κεφάλαια που μπορούν να βρεθούν είτε από την πώληση μετοχών της ΔΕΗ είτε από οπουδήποτε αλλού, στο να δημιουργηθεί ένα κεφάλαιο μέσα από το οποίο πραγματικά δίνεται η δυνατότητα να επιβιώσουν αυτά τα ταμεία και να ανταποκριθούν στις υποχρεώσεις τους. Βέβαια, ρυθμίζει και άλλα θέματα που έχουν να κάνουν με το ιατρικό προσωπικό και άλλες κατηγορίες υπαλλήλων που έχουν αυτά τα ταμεία, για να μπορούν να ανταποκριθούν στο ρόλο τους και στις υποχρεώσεις τους. 
Με το άρθρο 26, που είναι και το τελευταίο άρθρο του σχεδίου νόμου, δίνεται η εξουσιοδότηση στον Υπουργό Ανάπτυξης να κωδικοποιήσει όλους τους νόμους που αναφέρονται στην έρευνα και την τεχνολογία, κάτι που είναι πολύ σημαντικό γιατί πραγματικά θα αποτελέσει αυτή η κωδικοποίηση ένα εργαλείο στα χέρια του οποιουδήποτε με την κατάργηση της πολυνομίας, για να μπορεί πράγματι να αξιοποιηθεί με τον καλύτερο δυνατό τρόπο ιδιαίτερα μετά τις τελευταίες ρυθμίσεις που δίνουν τη δυνατότητα αξιοποίησης πολλών πραγμάτων είτε από τους επιστήμονες είτε από άλλους φορείς.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Τσιαρτσιώνης έχει το λόγο.
ΝΙΚΟΛΑΟΣ ΤΣΙΑΡΤΣΙΩΝΗΣ: Κύριε Πρόεδρε, σε ό,τι αφορά το τρίτο μέρος βεβαίως δεν τίθεται θέμα αρχής, αλλά σε κάθε άρθρο θα αναλύσω λιγάκι τις δικές μας παρατηρήσεις και τη δική μας φιλοσοφία.
Σε ό,τι αφορά το άρθρο 15, τις βιομηχανικές περιοχές, έχουν ταλαιπωρηθεί πάρα πολύ τα τελευταία χρόνια, έχουν ξοδευτεί χρήματα του ελληνικού κράτους και των εργαζομένων και βεβαίως χωρίς τα αποτελέσματα να είναι αντίστοιχα των χρημάτων τα οποία έχουν ξοδευτεί.
Θεωρούμε ότι αυτή η παρέμβαση που γίνεται να αποσχιστούν οι ΒΙΠΕ από την ΕΤΒΑ κατά δόσεις και όχι βεβαίως με κάποιο γενναίο βήμα, το οποίο θα φέρει και γρήγορα αποτελέσματα συντηρεί το θέμα και το πρόβλημα και θα το συντηρεί ακόμη για πολύ καιρό. Θέλουμε τολμηρότερες αποφάσεις και τολμηρότερα βήματα σε ό,τι αφορά την απόσχιση και βέβαια την ανεξαρτητοποίηση και την τελική απόδοση στους κατά τόπους επαγγελματικούς φορείς και επιμελητήρια των Βιομηχανικών Περιοχών αλλά και των ιδιωτικών επιχειρήσεων, του ιδιωτικού επιχειρείν.
Στο άρθρο 17 δεν έχουμε κάποια παρατήρηση.
Πάμε στο άρθρο 18 όπου γίνονται διάφορες ρυθμίσεις τουριστικών εγκαταστάσεων. Καταλαβαίνουμε την ανάγκη διότι αυτό το κράτος βεβαίως σε όλα αυτά τα χρόνια βλέποντας τα προβλήματα όταν πλέον δημιουργούνται με την ένταση που δημιουργούνται και μη προβλέποντας έχει δημιουργήσει ένα συσσωρευμένο κεφάλαιο προβλημάτων και προσπαθεί με αυτές τις διατάξεις να τα λύσει. Το πιστοποιητικό πυρασφάλειας που θα πρέπει κάθε εγκατάσταση να έχει και είναι αυτονόητο να έχει για τη διασφάλιση επιπέδου τουρισμού στη χώρα και ασφάλειας του τουρισμού, νομίζουμε ότι είναι ένας τρόπος ο οποίος λύνει εκ των υστέρων έστω μία κατάσταση στην οποία πραγματικά έχουμε επενδύσει πολλά και ενδεχομένως να θρηνήσουμε θύματα στο μέλλον.
Σε ό,τι αφορά τη στατική επάρκεια: Το είπαμε στην επιτροπή και θέλουμε ρητά να δεσμευθεί η Κυβέρνηση ότι η στατική επάρκεια η οποία θα επιβεβαιώνεται από δύο πολιτικούς μηχανικούς θα πρέπει να αφορά τον αντισεισμικό κανονισμό ή τη στατική μελέτη με τη χρονολογία της υπέρβασης ή της δημιουργίας του καταλύματος. Διότι δεν είναι νοητό σήμερα με τον ισχύοντα αντισεισμικό ο οποίος είναι πολύ σοβαρός και αυστηρός, να μπορεί να καλυφθούν ή να δοθούν πλαστές βεβαιώσεις διότι έτσι μόνο εμπορία βεβαιώσεων θα κάνουμε.
Σε ό,τι αφορά τις προσθήκες είναι βαθιά η οικολογική ανησυχία μας και πώς αυτές θα αντιμετωπιστούν και θεωρούμε ότι ο αρχιτεκτονικός έλεγχος και μάλιστα από το ΣΧΟΠ, θα πρέπει να είναι αυστηρός και πραγματικός σε όλα τα καταλύματα που πρόκειται να δοθεί η προσθήκη καθ' ύψος ορόφου.
Βεβαίως, εδώ θέλουμε να δώσουμε τη διάσταση του ότι αν θέλουμε πραγματικά να αναβαθμίσουμε τις εγκαταστάσεις των τουριστικών μας καταλυμάτων, θα πρέπει να είμαστε πιο γενναίοι. Να δούμε λιγάκι πώς θα μπορέσουμε να δώσουμε τη δυνατότητα στα υφιστάμενα καταλύματα που δεν έχουν βοηθητικές εγκαταστάσεις και με αυτές θα αποκτήσουν ένα διαφορετικό πρόσωπο ως προς την τουριστική τους αξιοποίηση, να δούμε λιγάκι πώς μπορεί να θεσμοθετηθεί -και αυτό είναι μία πρόταση- ό,τι ισχύει στο εντός σχεδίου όπου δεν προσμετρώνται στο συντελεστή δόμησης τα υπόγεια και οι χώροι αθλητισμού και ψυχαγωγίας και στο εκτός σχεδίου. Διότι πραγματικά αν τους δώσουμε τη δυνατότητα σε ό,τι αφορά μόνο τις βοηθητικές χρήσεις, χώρος υποδοχής, καθιστικού, αίθουσα πρωϊνού, να μπορέσουν να δημιουργήσουν αυτούς τους χώρους, πραγματικά θα δημιουργήσουμε και την αναβάθμισής τους. 'Ο,τι ισχύει δηλαδή στο εντός σχεδίου, να μπορεί να ισχύει και στο εκτός σχεδίου.
Παράταση μισθώσεων στα ξενοδοχεία: Εδώ δεν προβλέπεται από ό,τι βλέπω και με τις παρατηρήσεις που έγιναν στην επιτροπή, η μείωση του 10% της αντικειμενικής αξίας εφόσον το μίσθωμα υπερβαίνει ή βρίσκεται στο 10% της αντικειμενικής αξίας να μπορεί να πάρει την παράταση η οποία δίδεται και στα υπόλοιπα. 
Νομίζουμε πλέον ότι το 10% ως απόδοση για τα σημερινά δεδομένα είναι πολύ υψηλό και θα πρέπει να προσαρμοσθεί σε χαμηλότερο ποσοστό, το ποσοστό το οποίο τρέχει σήμερα στην υπάρχουσα αγορά.
Η ρύθμιση των θεμάτων τουριστικής εκπαίδευσης στο άρθρο 20, εφόσον τελικώς έφυγε αυτή η διάταξη που αφαιρούσε και από τους ξεναγούς την άδεια λόγω των καθυστερήσεων των εργοδοτικών και ασφαλιστικών τους εισφορών, δεν έχουμε βασικές παρατηρήσεις.
Στο άρθρο 21, στον έλεγχο λειτουργίας των καζίνο, θα θέλαμε να δούμε πραγματικά ένα τολμηρότερο βήμα και σε ό,τι αφορά βεβαίως την αποσύνδεση του κράτους από την επιχείρηση των καζίνο. Βεβαίως αυτή η κατά δόσεις αποκρατικοποίηση και αποδέσμευση αυτών των επιχειρήσεων νομίζουμε ότι το μόνο που κάνει είναι να συντηρεί μία κατάσταση νοσηρή. Θέλουμε τολμηρότερα βήματα και παράλληλα θέλουμε και την εξασφάλιση των εργαζομένων που σήμερα βρίσκονται στο καθεστώς του δημοσίου υπαλλήλου και θα περάσουν κάποια στιγμή στο καθεστώς των υπαλλήλων των ανωνύμων εταιρειών.
Βέβαια με αυτήν τη διόρθωση που έκανε ο Υπουργός σε ό,τι αφορά το σύστημα οργάνωσης της υποστήριξης του διοικητικού ελέγχου και του τεχνικού ελέγχου, που ανατίθεται σε φορείς του ιδιωτικού τομέα, θέλουμε να ακούσουμε και να δούμε τη ρητή διαβεβαίωση ότι τελικώς ο έλεγχος αυτός ανήκει αποκλειστικά στη δημόσια υπηρεσία και στο κράτος. Βεβαίως και δεν μπορούμε να αρνηθούμε την τεχνική υποστήριξη που μπορεί να παρέχει μια ιδιωτική εταιρεία, αλλά αυτά είναι αυτονόητα πράγματα και δεν κατανοούμε γιατί πρέπει να περιλαμβάνονται στο νομοσχέδιο και εφόσον περιλαμβάνονται, ας μην ανοίγουν και κάποιες άλλες πόρτες για διαφορετικές ερμηνείες.
Για τις ρυθμίσεις θεμάτων τουρισμού στο άρθρο 22 δεν έχουμε κάποιες βασικές παρατηρήσεις. Κάποιες άλλες παρατηρήσεις μπορεί να γίνουν από άλλους συναδέλφους.
Στο άρθρο 23, ρυθμίζεται το θέμα των ξεναγών και των εταιρειών των καζίνο.
Στο άρθρο 24, περί ιδιωτικής ασφάλισης θα πρέπει ρητά να αποτυπωθεί στο νομοσχέδιο η προτεραιότητα που λέει ότι τον πρώτο λόγο τον έχουν βεβαίως οι εργαζόμενοι σε αυτές τις εταιρείες. Η διασφάλιση αυτών των ανθρώπων θα πρέπει να προηγείται οιασδήποτε άλλης κάλυψης από το επικουρικό κεφάλαιο.
Θετικοί είμαστε στη ρύθμιση που γίνεται επιτέλους στο ΟΑΠ-ΔΕΗ, στον Οργανισμό Ασφάλισης Προσωπικού, αν και βεβαίως εκεί τα ποσοστά είναι διαφορετικά από αυτά που έχουν συμφωνηθεί στο προεδρικό διάταγμα. Στο προεδρικό διάταγμα προβλέπεται το 25% της επιδότησης προς τον ασφαλιστικό οργανισμό, ενώ εδώ προβλέπεται το 20%.
Τέλος, σε ό,τι αφορά την κωδικοποίηση της νομοθεσίας της έρευνας και τεχνολογίας, θεωρούμε πραγματικά ότι είναι ένα σημαντικό άρθρο που θα δώσει χείρα βοηθείας σε όσους θέλουν να ασχοληθούν -και πρέπει να ασχοληθούν- με την κωδικοποίηση της νομοθεσίας στον τομέα έρευνας και τεχνολογίας.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ζητήσει ο κ. Στριφτάρης.
Ορίστε, κύριε Στριφτάρη.
ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, με τα συζητούμενα άρθρα πιστεύω ότι η Κυβέρνηση δικαιούται τον τίτλο της πιο νεοφιλελεύθερης εκδοχής πέρα και από τη Νέα Δημοκρατία και όλους τους νεοφιλελεύθερους σήμερα. Θα ήταν καλό να συνοδευόταν ή να γνωρίζαμε πόσο στοίχισε η κατασκευή των βιομηχανικών περιοχών και πόσο εκτιμάται ότι θα εισπράξει το κράτος από το ξεπούλημα ουσιαστικά των βιομηχανικών περιοχών.
Αν συνδυαστεί αυτό και με το πρόσφατο σχέδιο νόμου που ανακοινώθηκε από το ΥΠΕΧΩΔΕ για την κατάργηση του 8484, καταλαβαίνουμε τις επιπτώσεις που θα έχει γενικότερα αυτή η χαρισματική πράξη που γίνεται σήμερα με το άρθρο 15 που συζητούμε. 
Δεν μπορούμε, λοιπόν, να συμφωνήσουμε με τα άρθρα 15, 16 και 17.
Θέλω να πω δύο κουβέντες για τη ρύθμιση που αφορά τις τουριστικές εγκαταστάσεις. Κατ' αρχήν θέλω να πω ότι γίνεται μία παρέμβαση στο Γενικό Οικοδομικό Κανονισμό, χωρίς αυτό να είναι αρμοδιότητα του Υπουργείου Ανάπτυξης και ο στόχος του είναι καθαρός: αν θέλετε, να μην πω κατ' εντολή της Ένωσης Ξενοδόχων, είναι τουλάχιστον ένα αίτημα των ξενοδόχων που ικανοποιείται και είναι εις βάρος και του ποιοτικού τουρισμού, του τουρισμού δηλαδή που μπορεί να φέρει χρήματα. Πέρα από τις θετικές διατάξεις μιας, δύο παραγράφων, όμως το να μπορούν καθ΄ ύψος να υπερβαίνουν τα μέχρι τώρα παραδεκτά όρια, είναι προς την κατεύθυνση να εξοικονομήσουν και άλλο κάθετο χώρο, για να εξοικονομήσουν έτσι και χρήματα από τυχόν επενδύσεις σε οριζόντια δόμηση, που θα μπορούσε πραγματικά να είναι σε θετική κατεύθυνση. Και όχι μόνον αυτό, με την καθ΄ ύψος οικοδόμηση ελέγχεται καλύτερα και το εργατικό δυναμικό που απασχολείται στα ξενοδοχεία.
Ήθελα να πω μία κουβέντα για τον αντισεισμικό έλεγχο. Δεν καταλαβαίνω ειλικρινά αυτό που είπε ο εισηγητής της Νέας Δημοκρατίας. Δηλαδή ο έλεγχος πρέπει να γίνεται με βάση τις τότε προδιαγραφές; Αν μία περιοχή κάποτε δεν είχε εντοπισθεί, δεν είχε ερευνηθεί ότι ήταν σεισμογενής και σήμερα γίνει, θα εμπιστευθούμε τον έλεγχο στα τότε δεδομένα; Δεν είναι υποχρεωμένοι να κάνουν μία επανεξέταση της αντισεισμικής αντοχής στα ξενοδοχεία και να γίνουν προσθέσεις που θα θωρακίζουν αντισεισμικά τα ξενοδοχεία; 
Το άρθρο 20 νομίζουμε ότι περιττεύει. Δεν χρειάζεται η δημιουργία θέσης γενικού διευθυντή.
Σε ό,τι αφορά το άρθρο 21 για τα καζίνο, είναι καθαρό για μας η άρνηση του Υπουργού να διευκρινίσει ότι τον έλεγχο θα τον έχουν οι δημόσιες υπηρεσίες και όχι να καλύπτεται πίσω από το ότι θα ζητάμε την τεχνική υποστήριξη. Αν είναι έτσι, δεν νομίζω ότι χρειαζόταν καμία αναφορά στον έλεγχο και να μείνει έτσι όπως είναι. Αν όμως έχουν βάση οι φόβοι μας, θα μπορούσε να διευκρινιστεί ότι ο έλεγχος με τη βοήθεια ιδιωτικών επιχειρήσεων θα είναι στην αρμοδιότητα του δημοσίου και όχι να μπορεί να ανατεθεί με απόφαση του Υπουργού και σε ιδιωτικές επιχειρήσεις.
(Στο σημείο αυτό την Προεδρική Έδρα καταλαμβάνει η Δ Αντιπρόεδρος της Βουλής κ. ΑΝΝΑ ΜΠΕΝΑΚΗ - ΨΑΡΟΥΔΑ)
Σε σχέση με το άρθρο 23 θέλω να πω δύο πράγματα. 
Πρώτον, δεν προβλέπεται καμία διασφάλιση του προσωπικού που δουλεύει σήμερα στα κρατικά καζίνο. 
Θα πω ένα παράδειγμα: Κάποιος που δούλευε και ήταν ασφαλισμένος στο ΙΚΑ, πλήρωνε τις ασφαλιστικές του εισφορές με βάση και τα φιλοδωρήματα, ήταν στην πρώτη κλάση ασφάλισης του ΙΚΑ και θα έπαιρνε τη μεγαλύτερη σύνταξη που υπάρχει σήμερα στο ΙΚΑ. Τώρα με αυτήν τη μετάταξη αυτός ο υπάλληλος ουσιαστικά θα στερηθεί τη σύνταξη που θα έπαιρνε, αν έμενε το εργασιακό του καθεστώς όπως είναι.
Επειδή έχει γίνει πολύ συζήτηση, θα μιλήσω για τα δύο καζίνο. Φυσικά και διαφωνούμε με το να πουληθούν τα δύο καζίνο, είτε έτσι είτε αλλιώς είτε με τον έναν είτε με τον άλλο τρόπο. Θέλουμε να πούμε ότι βέβαια είναι στόχος της ιδιωτικής πρωτοβουλίας και κερδοσκοπίας τα δύο καζίνο. Ας αφήσει η Κυβέρνηση το ότι το κράτος δεν μπορεί να έχει καζίνο, από τη στιγμή που ουσιαστικά η Κυβέρνηση έκανε έναν απέραντο τζόγο όλη την Ελλάδα. Δεν μπορεί να είναι δικαιολογία το ότι η Κυβέρνηση δεν μπορεί να είναι ιδιοκτήτης καζίνο. Εμείς πιστεύουμε ότι μπορεί να είναι ιδιοκτήτης καζίνο και δεύτερον, συνηγορούν και αυτά που είπε, εάν θέλετε, ο κύριος Υπουργός, ότι το τελευταίο διάστημα οι εισπράξεις των καζίνο έχουν διπλασιαστεί από τα προηγούμενα. 
Σχετικά με την ιδιωτική ασφάλιση, θα ήθελα να πω ότι οι αλλαγές που γίνονται είναι στη θετική κατεύθυνση. Όμως το άρθρο 25 για το ταμείο των εργαζομένων στη ΔΕΗ, νομίζω ότι θα αναγκαστούν σε πολύ μικρό χρονικό διάστημα να το αλλάξουν, γιατί απ' ό,τι φαίνεται από την κατεύθυνση της Κυβέρνησης -και σε αυτό θέλω να επιμείνω- αλλά και από αυτά που είδαν τη δημοσιότητα μετά και τις δύο μεγάλες κινητοποιήσεις του ελληνικού λαού ενάντια στις προθέσεις της Κυβέρνησης για ένα ασφαλιστικό σύστημα που κουτσουρεύει και κατακρεουργεί, εάν θέλετε, τα ασφαλιστικά δικαιώματα των εργαζομένων, θα αναγκαστούμε να ξανασυζητήσουμε. Γι' αυτό νομίζω ότι δεν είναι θετική η παρέμβαση του Υπουργού να φέρει μία εμβόλιμη ρύθμιση σε ένα ταμείο το οποίο θα συγχωνευθεί μέσα στα άλλα ταμεία και ουσιαστικά δεν θα έχει κανένα νόημα να συζητήσουν γι' αυτό το άρθρο. 
Δεν θα ψηφίσουμε κανένα από αυτά τα άρθρα αυτής της ενότητας, γιατί ειλικρινά μπορούμε να δώσουμε συγχαρητήρια στη Κυβέρνηση για την νεοφιλελεύθερη αντίληψη που διέπει όλο το πλαίσιο αυτών των άρθρων. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η κ. Ξηροτύρη-Αικατερινάρη, Κοινοβουλευτική Εκπρόσωπος του Συνασπισμού, έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Για το δεύτερο μέρος του νομοσχεδίου και ιδιαίτερα για το άρθρο 11 που αφορά το Κέντρο Έρευνας και Τεχνολογίας του Υπουργείου Εθνικής Άμυνας, κατ' αρχήν συμφωνούμε με την ενιαιοποίηση των ρυθμίσεων και διαδικασιών που αφορούν ...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κυρία Ξηροτύρη, το άρθρο 11 έχει ψηφιστεί. Σε αυτό αναφερθήκατε, εάν κατάλαβα καλά; Τώρα συζητούμε τα άρθρα 15 έως 26. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Μπορώ να αναφερθώ στο άρθρο 11, γιατί έλειπα εκείνη την ώρα από την Αίθουσα;
Εν πάση περιπτώσει, προχωρώ στα υπόλοιπα άρθρα. Για τα θέματα των βιομηχανικών περιοχών. 
Διαφωνούμε πλήρως με την απόσπαση από την ΕΤΒΑ και την πλήρη ιδιωτικοποίηση των ΒΙΠΕ. Αυτές οι αποφάσεις βρίσκονται σε αντιδιαμετρικό σημείο με τις μέχρι τώρα πολιτικές αποφάσεις της Κυβέρνησης του ΠΑΣΟΚ, η οποία το 1985 για την εξυγίανση της ΕΤΒΑ ψήφισε το σχετικό νόμο και προώθησε πολλαπλές δραστηριότητες για την ΕΤΒΑ.
Το έτος 2000 η ΕΤΒΑ ήταν στο χρηματιστήριο για να αντλήσει χρήματα μέχρι της αυξήσεως του μετοχικού κεφαλαίου. Η ΕΤΒΑ λειτούργησε, ιδρύθηκε και εξυγιάνθηκε και αναδιοργανώθηκε για να χρησιμοποιηθεί ως φορέας ανάπτυξης. 
Και σε αυτήν την κατεύθυνση δημιουργήθηκαν και αναπτύχθηκαν και οι βιομηχανικές περιοχές, οι οποίες σήμερα με το άρθρο του νομοσχεδίου εκχωρούνται στον ιδιωτικό τομέα.
Εμείς θεωρούμε ότι αυτές οι βιομηχανικές περιοχές -οι περισσότερες- οργανώθηκαν και αποτέλεσαν ένα σημαντικό στοιχείο της Ε.Τ.Β.Α για να θεωρηθεί ένας αναπτυξιακός φορέας του δημοσίου, ότι βρίσκονται ακόμη και θα μπορούσαν μέσα από μία σχετική αναβάθμιση και διορθώσεις και ενισχύσεις των περιοχών εκείνων για τις οποίες δεν ολοκληρώθηκαν οι υποδομές της Ε.Τ.Β.Α στις βιομηχανικές περιοχές, θα μπορούσαν πραγματικά οι ΒΙ.ΠΕ να αποτελέσουν περιοχές που η Ε.Τ.Β.Α θα μπορούσε να τις διαθέσει στους ιδιώτες μέσα από τα δικά της προγράμματα και να μπορεί έτσι και σαν τράπεζα να αντλεί από αυτήν τη δραστηριότητα σημαντικά οφέλη. Δεν συμφωνούμε, δηλαδή, με το επιχείρημα που θέτει και η εισαγωγική έκθεση, ότι οι ΒΙ.ΠΕ δεν είναι μία παράμετρος της τραπεζικής δραστηριότητας της Ε.Τ.Β.Α και ότι αυτές δεν πήγαν καλά και ότι τελικά πρέπει να εκχωρηθούν στον ιδιωτικό τομέα.
Νομίζουμε ότι τα χρήματα, τα δισεκατομμύρια, της τάξεως πλέον των οκτακοσίων δισεκατομμυρίων που διατέθηκαν μέχρι τώρα για τη σταδιακή ανάπτυξη και αναβάθμιση της Ε.Τ.Β.Α συμπεριλαμβανομένων και των επενδύσεων για τις ΒΙ.ΠΕ είναι χρήματα του ελληνικού λαού και δεν μπορούν με αυτόν τον τρόπο να εκχωρηθούν αυτήν τη στιγμή στον ιδιωτικό τομέα.
Θεωρούμε ότι σε αυτήν τη δύσκολη φάση που περνάει η Ε.Τ.Β.Α και συζητείται σοβαρά το θέμα της πλήρους ιδιωτικοποίησής της, αν απολέσει και το βασικό της φιλέτο, που είναι οι ΒΙ.ΠΕ -και εμείς επιμένουμε ότι οι ΒΙ.ΠΕ είναι ένα συγκριτικό πλεονέκτημα της Ε.Τ.Β.Α- θα περιέλθει η ίδια η Ε.Τ.Β.Α σε μεγάλη αδυναμία και θα εκχωρηθεί όπως-όπως και αυτή, όπως και άλλες επιχειρήσεις του δημοσίου τομέα, στον ιδιωτικό τομέα.
Εμείς θεωρούμε ότι η Ε.Τ.Β.Α με τη ΒΙ.ΠΕ θα μπορούσε μέσα από ένα στρατηγικό σχέδιο να συνδυαστεί με τις υπηρεσίες της Εθνικής Τράπεζας της Ελλάδος και να αποτελέσουν έτσι ένα οργανωμένο και αναπτυξιακό τραπεζικό σύστημα του δημόσιου τομέα.
Όσον αφορά το άρθρο 7, το οποίο αφορά τις διατάξεις για τις ρυθμίσεις των θεμάτων των ξενοδοχείων και κυρίως για τα δικαιολογητικά τα οποία πρέπει να υποβάλουν αυτές οι ξενοδοχειακές μονάδες, προκειμένου να διατηρήσουν ή να επανακτήσουν το ειδικό σήμα του ΕΟΤ, συμφωνούμε κατ' αρχήν ότι θα πρέπει αυτές να προσκομίσουν και το πιστοποιητικό πυρασφάλειας και συμφωνούμε βέβαια ότι πρέπει να υπάρξει ένας αξιόπιστος αντισεισμικός έλεγχος για την επάρκεια αυτών των εγκαταστάσεων. Δεν είναι δυνατόν αυτός ο αντισεισμικός έλεγχος να αναφέρεται σε διατάξεις και ρυθμίσεις παλαιότερων αντισεισμικών κανονισμών. Οι περιοχές και κυρίως οι παραλιακές περιοχές που κυρίως αφορούν αυτές οι εγκαταστάσεις είχαν τα τελευταία χρόνια και μεγάλη σεισμική δραστηριότητα και δυστυχώς είχαμε και τραγικά συμβάντα και πολλά θύματα σε τέτοιες εγκαταστάσεις. 
Εγώ πιστεύω ότι δεν μπορεί σε καμία περίπτωση να ελεγχθεί, σύμφωνα με τις κείμενες διατάξεις, σήμερα μία κατασκευή με παλαιότερο αντισεισμικό κανονισμό. Κατά την άποψή μου δεν μπορεί αυτό να περάσει από τον πολεοδομικό έλεγχο και δεν πρέπει να περάσει, πόσο μάλλον όταν μέσα από αυτές τις διατάξεις υπάρχουν και πολεοδομικές ρυθμίσεις και τροποποιήσεις του Γ.Ο.Κ. Δηλαδή εδώ υπάρχουν ένα σωρό εξαιρέσεις, που ούτε λίγο ούτε πολύ προσθέτουν σε όλες τις περιπτώσεις από έναν όροφο.
Έχετε, λοιπόν, μια ελλιπή διαδικασία αντισεισμικού ελέγχου για τις εγκαταστάσεις αυτές, τους προσθέτετε και ένα όροφο κ.ο.κ. [Νομίζουμε ότι όσο και αν είναι αναγκαίο να δώσουμε κίνητρα στους ξενοδόχους, για να καλύψουν μέχρι το 2004 αυτές τις περιβόητες κλίνες που θα απαιτηθούν, όσο και αν πρέπει να δώσουμε ιδιαίτερες ευνοϊκές ρυθμίσεις στην εταιρεία "Τουριστικά Ακίνητα Α.Ε.", η οποία αργότερα θα εκχωρήσει τη δημόσια γη στους ιδιώτες, να την εκμεταλλευτεί, με παραβίαση βασικών πολεοδομικών και περιβαντολλογικών διατάξεων, δεν είναι δυνατόν να φτάνουμε σε τέτοιες εξαιρέσεις. Δηλαδή αυτήν τη στιγμή έχουμε νομοθετήσει -και καλά έχουμε κάνει- για άλλα θέματα πολύ αυστηρά, κυρίως για τον οικοδομικό και αντισεισμικό μας Κανονισμό και ερχόμαστε εδώ, σε ένα άσχετο νομοσχέδιο, να ανατρέψουμε αυτές τις ρυθμίσεις μας.
Εμείς δεν συμφωνούμε μ' αυτά τα θέματα που πιστεύουμε ότι όλα αυτά είναι ευνοϊκές ρυθμίσεις που έχουν σαν στόχο, όπως είπα πριν, το να υπάρξει μια άλλου είδους εκμετάλλευση της δημόσιας γης και κυρίως αυτής, η οποία είναι ιδιαίτερου φυσικού κάλλους και της οποίας η εκμετάλλευσης θα έπρεπε να γίνει με πολύ αυστηρότερους όρους].
Όσον αφορά τη λειτουργία των Καζίνο αναπτύχθηκε και στις προηγούμενες συνεδριάσεις μια ατέλειωτη φιλοσοφία, αν πρέπει το δημόσιο να κρατήσει τα δύο δημόσια καζίνο ή αν πρέπει και αυτά να τα δώσει στον ιδιωτικό τομέα, όπως κάνει το νομοσχέδιο κ.ο.κ.
Το μεγάλο πρόβλημα, κυρία Πρόεδρε, είναι ότι πραγματικά, είτε με τα δημόσια καζίνο είτε με ως ιδιωτικά, σε μια χώρα η οποία έχει και αδυναμίες τζόγου, έγιναν σε όλες τις περιφέρειές της και μάλιστα ακόμα και σε άγονες περιφέρειες, σε μια διαδικασία ατέλειωτου τζόγου. Αυτά τα καζίνο πραγματικά απέκτησαν και έσοδα. Τα μεν ιδιωτικά απέκτησαν αρκετά έσοδα, χωρίς να αποδώσουν τα αντισταθμιστικά τους οφέλη, τα δε κρατικά ομολογείτε εδώ ότι απέκτησαν και αποκτούν σημαντικά έξοδα.
Εν πάση περιπτώσει δεν υπάρχει κανένας λόγος αυτά μεν τα κρατικά να ιδιωτικοποιηθούν και πολύ περισσότερο δεν υπάρχει κανένας λόγος, η όλη διαδικασία του ελέγχου, είτε των ιδιωτικών είτε των δημόσιων καζίνο να περιέλθει σταδιακά στον ιδιωτικό τομέα ή να διαχωριστεί η οικονομική και η τεχνική διαδικασία ελέγχου και η τεχνική διαδικασία να περιέλθει σταδιακά στον ιδιωτικό τομέα.
Πέρα από το ότι έπρεπε να προβλέπεται εδώ ένα οργανόγραμμα και μια ουσιαστική διάρθρωση αυτής της διεύθυνσης ελέγχου, η οποία θα έκανε σε συνεργασία με το Υπουργείο Οικονομικών τον οικονομικό έλεγχο και από πλευράς του Υπουργείου Ανάπτυξης τον τεχνικό έλεγχο και να τακτοποιούνται έτσι και τα θέματα που μένουν μετέωρα, των υπαλλήλων σήμερα του Υπουργείου Ανάπτυξης για τον έλεγχο των καζίνο. Εκτός του ότι έπρεπε να δημιουργηθεί όντως ένα σωστό οργανόγραμμα είτε με προεδρικό διάταγμα είτε με υπουργική απόφαση και ορίζονται αυτές οι αρμοδιότητες των δύο αυτών υπηρεσιών. Δεν υπάρχει λόγος μέσα απ' αυτό το νομοσχέδιο να προβλέπεται μια σταδιακή εκχώρηση, έστω και του τεχνικού ελέγχου, στον ιδιωτικό τομέα.
Τελικά αυτός ο ατέλειωτος τζόγος ο οποίος, είτε προωθείται από τον ιδιωτικό τομέα είτε προωθείται από το δημόσιο, με ένα μικτό αλλά ασαφές σύστημα ελέγχου, θα είναι ακόμα ένα μεγαλύτερο πλήγμα για την ελληνική κοινωνία.
Οι άλλες ρυθμίσεις των υπολοίπων άρθρων δεν μας βρίσκουν γενικά σύμφωνους, αλλά τα περισσότερα άρθρα αυτής της ενότητας που συζητάμε αυτήν τη στιγμή, κυρία Πρόεδρε, είναι πραγματικά άρθρα τα οποία χαρακτηρίζουν τη νέα πολιτική, τη νεοφιλελεύθερη πολιτική της Κυβέρνησης, η οποία γίνεται με τέτοιο τρόπο άτακτο και βιαστικό, που πραγματικά κινδυνεύει να δημιουργήσει μη αναστρέψιμες καταστάσεις, τόσο στα πολύ βασικά θέματα της έρευνας, της παιδείας, αλλά και στα πολύ βασικά θέματα της επιχειρηματικής δραστηριότητας του δημόσιου τομέα και της συνεργασίας του με τον ιδιωτικό τομέα.
ΠΡΟΕΔΡΕΥΟΥΣΑ (Άννα Μπενάκη - Ψαρούδα): Κύριοι συνάδελφοι, ο συνάδελφος κ. Ελευθέριος Τζιόλας ζητεί την έγκριση ολιγοήμερης άδειας απουσίας στο εξωτερικό.
Εγκρίνει η Βουλή;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ (Άννα Μπενάκη- Ψαρούδα): Συνεπώς η Βουλή ενέκρινε.
Εισερχόμεθα τώρα στον κατάλογο των εγγεγραμμένων συναδέλφων. 
Το λόγο έχει ο κ. Παπαθανασίου. 
ΙΩΑΝΝΗΣ ΠΑΠΑΘΑΝΑΣΙΟΥ: Κυρία Πρόεδρε, κατ' αρχήν θα ήθελα να πω ότι συζητάμε εντός πέντε λεπτών μια ολόκληρη ενότητα που θα έπρεπε -το έχω ξαναπεί, το είπα και επί της αρχής- να αποτελεί σχεδόν ξεχωριστό νομοσχέδιο, αφού στη συντριπτική πλειοψηφία αφορά θέματα τουρισμού, που ενώ η Κυβέρνηση διαμηνύει ότι είναι εξαιρετικά σοβαρός τομέας, τον αντιμετωπίζει εξαιρετικά πρόχειρα. 
Εν πάση περιπτώσει, μπαίνω απευθείας στο άρθρο 18. Αυτό που ανέφερε και ο εισηγητής μας το αίτημα να μην υπολογίζονται οι υπόγειοι χώροι που έχουν σχέση με άθληση, με πισίνες και άλλα τέτοια στα εντός σχεδίου κτίρια, όπως ισχύει και για τα εκτός σχεδίου, νομίζω ότι είναι εύλογο να ληφθεί υπόψην όταν μάλιστα ζητάμε την αναβάθμιση των επιχειρησιακών μονάδων. 
Στο άρθρο 19. Κατ' αρχήν εδώ θα ήθελα να σημειώσω, κύριε Υπουργέ, ότι στην επιτροπή είχατε πει ότι θα δεχθείτε να συμπεριλάβει η ρύθμιση αυτή την παράταση των μισθώσεων και εκείνες τις υποθέσεις, που εκκρεμούν οι δίκες και δεν είχαν εκδοθεί αποφάσεις. Αυτό δεν το βλέπω εδώ παρά μόνο στο τέλος και αφορά μόνον τους κινηματογράφους. Νομίζω, λοιπόν, ότι πρόκειται περί παραλείψεως και θα ήθελα να ανατρέξετε στα Πρακτικά της επιτροπής και να συμπεριλάβετε αυτό το οποίο ο Υπουργός τότε είχε δεχθεί. 
Επίσης, είχαμε ζητήσει από τον Υπουργό και τότε, μια που ανεβάσατε τόσο πολύ τις αντικειμενικές αξίες, το ποσοστό 10% ως εύλογου τιμήματος επί της αντικειμενικής αξίας, ως μίσθωμα το οποίο ισχύει μέχρι σήμερα, να μειωθεί. Επαναφέρουμε το αίτημα και παρακαλούμε πάρα πολύ τον κύριο Υπουργό, ο οποίος είχε δεσμευθεί ότι θα το εξετάσει, να το δει. Ο κύριος Υπουργός δεν είναι εδώ, φαντάζομαι ότι θα του το μεταφέρετε ή θα πάρετε εσείς την απόφαση. Πρέπει να μειωθεί το ποσοστό αυτό, αλλιώς οδηγούμεθα με την υπερβολική αύξηση των αντικειμενικών αξιών, σε εκτός ελέγχου αυξήσεις των αντιστοίχων ενοικίων. 
Στο άρθρο 21, για τον έλεγχο λειτουργίας των καζίνο. Δε νομίζω ότι χρειάζεται ειδική αναφορά για τη χρησιμοποίηση της τεχνογνωσίας ιδιωτικών εταιρειών και υποψιαζόμαστε μήπως αυτό υποκρύπτει τελικά την αρχική τροπολογία που είχε φέρει ο Υπουργός, ο έλεγχος να γίνεται και από ιδιωτικές εταιρείες, πράγμα που θεωρούμε ότι δεν είναι σωστό. Γι' αυτό να γίνει μια σαφής επανάληψη, γιατί δεν καταλαβαίνω, εν πάση περιπτώσει, γιατί χρειάζεται να μπει μέσα στο άρθρο αυτό.
Στο άρθρο 22. Πιστεύω ότι δεν γνωρίζουμε τι ψηφίζουμε, διότι αν διαβάσετε την εισηγητική έκθεση -και θα την ξανακαταθέσω- θα δείτε ότι μας μπερδεύει πολύ περισσότερο από τον ίδιο το νόμο. Εγώ πάντως αδυνατώ να καταλάβω τι ακριβώς λέει το άρθρο 22. 
Ερχόμαστε στο άρθρο 23, το οποίο έχει μέσα πάρα πολλά θέματα που αφορούν τον τουρισμό. Στην ουσία ανατρέπετε όλα όσα μέχρι τώρα οι ίδιες οι κυβερνήσεις του ΠΑΣΟΚ έχουν πει. Έρχεται και δημιουργεί η εταιρεία Ελληνικά Τουριστικά Ακίνητα θυγατρικές εταιρείες, οι οποίες μπορούν να μεταβιβάζουν, να ανταλλάσσουν, να μισθώνουν, να παραχωρούν, κατά το δοκούν την περιουσία, χωρίς να υπάρχει πλέον κανενός είδους έλεγχος. Και επειδή μιλάμε για τα καζίνο, ο Υπουργός -το επαναλαμβάνω- έχει πει πολλές φορές, ότι το κράτος δεν έχει λόγο να είναι καζινάς, αλλά στη συγκεκριμένη περίπτωση, η ιδιωτικοποίηση την οποία επαγγέλλεται με κανένα τρόπο δεν διασφαλίζεται. Όσον αφορά τις δηλώσεις του κυρίου Υπουργού, ότι θα υπάρχουν στρατηγικοί επενδυτές, είσοδος στο χρηματιστήριο, σε καμία περίπτωση δεν είναι αυτή η δουλειά του κράτους. Το κράτος δεν έχει λόγο να έχει καμία μετοχή από τα καζίνο. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Εσείς τι προτείνετε δηλαδή; 
ΙΩΑΝΝΗΣ ΠΑΠΑΘΑΝΑΣΙΟΥ: Προτείνουμε να βγάλετε σε δημόσιο διεθνή διαγωνισμό τις άδειες των καζίνο, αφού μάλιστα ξεκαθαρίσετε και το νομικό πλαίσιο, τι θα γίνει με αυτήν την άδεια που εκκρεμεί, να πάρετε πολύ περισσότερα χρήματα απ' αυτά τα επτά δισεκατομμύρια που θα δώσει η θυγατρική εταιρεία...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Εσείς θέλετε, δηλαδή, την πλήρη απευθείας πώληση των καζίνο; 
ΙΩΑΝΝΗΣ ΠΑΠΑΘΑΝΑΣΙΟΥ: Εμείς θέλουμε την πλήρη ιδιωτικοποίηση. Θέλουμε αυτό που εσείς λέτε, ότι το κράτος δεν έχει κανένα λόγο να είναι καζινάς, δεν έχει κανένα λόγο να έχει μειοψηφία. Και επιπλέον, αφού εσείς το κάνετε, όπως μας είπατε στην επιτροπή, για να προστατεύσετε το προσωπικό, εδώ το προσωπικό είναι αυτό που είναι εκτεθειμένο. Το προσωπικό είναι αυτό που δεν εξασφαλίζεται σε καμία περίπτωση και μάλιστα με την απόφαση που χθες απ' ό,τι μάθαμε κυκλοφόρησε -θα έχει φθάσει και στα δικά σας αυτιά- με την οποία ζητάτε από το προσωπικό μια δήλωση καταλληλότητας, όπου στο τέλος έχετε προσθέσει να μην έχει ασκηθεί εις βάρος τους ποινική δίωξη. Δεν περιμένετε καν το τελεσίδικο της αποφάσεως.
Κύριε Υπουργέ, αν θέλετε πραγματικά ιδιωτικοποίηση των καζίνο, κάντε τη σωστά. Μ' αυτόν τον τρόπο θα παραμείνει το κράτος με αδιαφανείς διαδικασίες να μην ξέρουμε ακριβώς τι θα κάνει. Εδώ θα δώσουμε μία εν λευκώ εξουσιοδότηση στην ΕτΑ, χωρίς να ξέρουμε τι θα την κάνει.
Και ερχόμαστε στο τέλος στο ίδιο άρθρο στο διοικητικό συμβούλιο του ΕΟΤ. Μετά τα προβλήματα που δημιούργησαν τα προεδρικά διατάγματα, τα οποία μάλλον σύγχυση δημιούργησαν παρά προβλήματα έλυσαν, έρχεται εδώ με το παρόν άρθρο και διαλύεται πλήρως το διοικητικό συμβούλιο του ΕΟΤ. Ένας άνθρωπος που μπορεί να είναι και ο ίδιος ο γενικός γραμματέας Τουρισμού είναι όμως που αποφασίζει. Δεν θέλει κανένα διοικητικό συμβούλιο. Κόβετε και τα μέλη τα οποία ήταν στο διοικητικό συμβούλιο του ΕΟΤ, που ήταν εκπρόσωποι των φορέων. Τα καταργείτε. Δεν μπορώ να καταλάβω γιατί δεν θέλετε το διοικητικό συμβούλιο του ΕΟΤ, αν μη τι άλλο να έχετε και μία επαφή με την αγορά. Και γιατί πρέπει να είναι ένας άνθρωπος, μόνος του ο πρόεδρος, και αυτός μπορεί να είναι και ο ίδιος ο γενικός γραμματέας που αποφασίζει για τα πάντα.
Τέλος, στην επιτροπή είχαμε συζητήσει και μία τροπολογία για το υγραέριο. Είχαμε καταθέσει μία τροπολογία εμείς και μία οι Βουλευτές του ΠΑΣΟΚ.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Οι τροπολογίες θα συζητηθούν την Πέμπτη.
ΙΩΑΝΝΗΣ ΠΑΠΑΘΑΝΑΣΙΟΥ: Δεν το ήξερα. Εμείς ξέραμε ότι τελειώνει σήμερα η συζήτηση. 
Και τέλος το άρθρο 23 που αφορά τα κάμπιγκ, υπάρχει ένα αίτημα από τους ιδιοκτήτες που ζητούν να εξομοιωθούν πλήρως με τις ξενοδοχειακές μονάδες, πράγμα το οποίο εδώ δεν γίνεται και θα ήθελα να υποβάλω το αίτημα να εξομοιωθούν πλήρως και όχι μόνο μέχρι του βαθμού που το κάνετε στο συγκεκριμένο άρθρο. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κυρία Πρόεδρε, παρακαλώ το λόγο.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Δεν θα περιμένετε να ακούσετε και τους άλλους συναδέλφους και να απαντήσετε συνολικά;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Θα ήθελα μία παρέμβαση τώρα. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, έχετε το λόγο για μία σύντομη παρέμβαση.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Σας ευχαριστώ, κυρία Πρόεδρε.
Επειδή έρχονται και ξανάρχονται διάφορα θέματα, θέλω για άλλη μία φορά να διασαφηνίσω αυτά τα οποία λέει το νομοσχέδιο, αυτά τα οποία προτίθεται να κάνει η πολιτεία. 
Κατ' αρχήν για το θέμα του ελέγχου. Το νομοσχέδιο ορίζει σαφώς και ρητά, όπως για όλες τις άλλες ανάλογες περιπτώσεις ότι ο έλεγχος ασκείται από το Υπουργείο Ανάπτυξης, όσον αφορά το διοικητικό μέρος. Κάθε άλλη δυνατότητα απλώς δεν είναι εφικτή και ούτε η Κυβέρνηση έχει καμία διάθεση να εκχωρήσει ζητήματα διοικητικού ελέγχου οπουδήποτε αλλού.
Δεύτερον, λέει ρητά και σαφώς και πέραν πάσης παρεξηγήσεως και αμφιβολίας ότι ο οικονομικός έλεγχος ασκείται από το Υπουργείο Οικονομικών, όπως γίνεται για όλες τις άλλες περιπτώσεις οικονομικού ελέγχου σε οποιαδήποτε άλλη δημόσια οικονομική δραστηριότητα. Μέχρι τώρα τι γινόταν; Γινόταν μέσα σε ένα συγκεχυμένο και ασαφές πλαίσιο ο διοικητικός και οικονομικός έλεγχος, ταυτοχρόνως από το προσωπικό του Υπουργείου Ανάπτυξης, τους τελευταίους μήνες, διότι προηγούμενα γινόταν από το ίδιο προσωπικό της ίδιας εταιρείας που είχε και τα καζίνο και τους ελεγκτές, κάτι το οποίο ελπίζω να συμφωνείτε όλοι ότι ήταν ασυμβίβαστο και αδιανόητο. Προσθέτει αυτό το άρθρο ότι έπειτα από ανταγωνιστικές διαδικασίες το δημόσιο μπορεί να αναθέτει ορισμένα θέματα τεχνικής υποστήριξης τα οποία δεν μπορεί το ίδιο να προσφέρει, κατόπιν διεθνούς διαγωνισμού σε εταιρείες ή οργανισμούς, οι οποίοι έχουν την τεχνολογική ικανότητα να το κάνουν αυτό. Γιατί αναφέρεται ειδικά στον έλεγχο των καζίνο; Διότι οι έλεγχοι των καζίνο σήμερα γίνονται με νέα συστήματα τεχνολογίας και όχι με το να είναι σκυμμένος κάποιος πάνω από το τραπέζι ή να παρακολουθεί με φυσικό τρόπο όλα τα γενόμενα. Υπάρχουν συστήματα καταγραφής, υπάρχουν συστήματα λογιστικής ανάλυσης τα οποία γίνονται σε control rooms με τη σύγχρονη τεχνολογία και μπορεί να αποτυπώνονται, έτσι ώστε να υπάρχει πολύ μεγαλύτερη διαφάνεια, πειστικότητα και εγκυρότητα σε όλα τα θέματα των ελέγχων. Είναι μία αναβάθμιση η οποία θα υπερασπιστεί πολύ αξιολογότερα και αποτελεσματικότερα τα συμφέροντα του ελληνικού δημοσίου, τηρουμένων βεβαίως των αρμοδιοτήτων σε θέματα διοικητικού ελέγχου της διοίκησης και συγκεκριμένα του Υπουργείου Ανάπτυξης και του οικονομικού ελέγχου τα θέματα να διατηρούνται στο Υπουργείο Οικονομικών.
Μπήκε τώρα το θέμα της ιδιωτικοποίησης των καζίνο. Βλέπω σε όλες τις συζητήσεις που έχουμε κάνει μία υπερβολικά μεγάλη βιασύνη από τη Νέα Δημοκρατία εδώ και τώρα πλήρους ιδιωτικοποίησης των καζίνο. Πρέπει να σας πω ότι αυτή η πολιτική την οποία εκφράζετε και την οποία ευτυχώς για ένα μικρό χρονικό διάστημα επιχειρήσατε να εφαρμόσετε κιόλας με καταστροφικά αποτελέσματα, δεν είναι η σωστή πολιτική. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού).
Αν μου επιτρέπετε, κυρία Πρόεδρε, διότι είναι σημαντικό το θέμα και αν θέλετε μπορείτε να εξοικονομήσετε χρόνο...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ναι κύριε Υπουργέ, θα προκαλέσετε ανταπάντηση από τους Κοινοβουλευτικούς Εκπροσώπους και θα περιμένουν και οι συνάδελφοι να μιλήσουν.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Θα απαντήσω μετά και στους άλλους.
Για το θέμα της ιδιωτικοποίησης των καζίνο σας έχουμε πει ότι θα βαδίσουμε με μια πολύ προσεκτική διαδικασία με στόχο ένα και μόνο τη μεγιστοποίηση του δημοσίου συμφέροντος, η οποία θα προέλθει πρώτον από την αναβάθμιση των υφισταμένων εγκαταστάσεων και την επίλυση μιας σειράς νομικών εκκρεμοτήτων που υπάρχουν, έτσι ώστε ο επενδυτής και τα επενδυτικά κεφάλαια που θα εισαχθούν με τον άλφα ή βήτα τρόπο και εν πάση περιπτώσει έπειτα από αυστηρές ανταγωνιστικές διαδικασίες διεθνούς χαρακτήρα, να είναι απολύτως έγκυρες χωρίς να επιδέχονται την παραμικρή αμφισβήτηση. Αν χρειαστεί να το κάνουμε τμηματικά, θα το κάνουμε τμηματικά. Θα επιλέξουμε την καλύτερη μέθοδο για να προστατεύσουμε τα συμφέροντα της περιουσίας του δημοσίου με τον αποτελεσματικότερο τρόπο χωρίς όμως να συνεχίσουμε την αναποτελεσματική επιχειρηματική δραστηριότητα του δημόσιου τομέα. 
Άλλωστε βλέπετε, ήδη από τους πρώτους μήνες που εφαρμόστηκαν ορισμένα βασικά μέτρα ορθολογισμού στη λειτουργία των καζίνο, πώς αυγάτισαν ξαφνικά τα κέρδη και ο κύκλος εργασιών. Ξαφνικά, σε σχέση με πέρυσι, έχει διπλασιαστεί το μερίδιο συμμετοχής των καζίνο Πάρνηθας και Κέρκυρας από 9% που ήταν παραδοσιακά στο 18% του συνολικού κύκλου εργασιών. Και τους τελευταίους μήνες βλέπουμε για πρώτη φορά στην ιστορία τους ιδιωτικά καζίνο να προσφεύγουν στην ανάγκη τηλεοπτικής διαφήμισης για να μπορέσουν να διατηρήσουν την πελατεία τους.
Αυτό δείχνει μια λογική την οποία αναπτύσσουμε, μια λογική μεγιστοποίησης του δημόσιου οφέλους φυσικά εννοουμένου ότι θα διασφαλιστούν οι θέσεις εργασίας. 
Ένα σχόλιο θα κάνω τώρα για το θέμα του ΕΟΤ. Ο ΕΟΤ έχει βασιστεί στο έργο που έχει κάνει κυρίως και πάνω απ' όλα στα στελέχη του τα οποία θα έχουν την ευκαιρία με το νέο οργανωτικό σχήμα να επιδείξουν τις ικανότητές τους σε ένα πολύ πιο απαιτητικό και πολύ πιο σύγχρονο περιβάλλον, σε συνεργασία βεβαίως και με τις δυνάμεις της αγοράς. Δεν πιστεύω όμως ότι η συμμετοχή ενός επαγγελματία σ' ένα διοικητικό συμβούλιο δημοσίου οργανισμού και μάλιστα με πολύ ισχυρές αδειοδοτικές αρμοδιότητες είναι το καθοριστικό σημείο επιτυχίας. Διότι αυτό θα αποτελούσε προσβολή και θα υποτιμούσε τα στελέχη του δημόσιου αυτού οργανισμού.
Επειδή όμως η Κυβέρνηση αναγνωρίζει την ανάγκη συνεργασίας με τις δυνάμεις της αγοράς έχει θεσπίσει το Εθνικό Συμβούλιο Τουρισμού στο οποίο συνευρίσκονται, συνομιλούν, διαβουλεύονται και συναινούν σε πάρα πολλά κρίσιμα θέματα τουριστικής στρατηγικής όλοι οι φορείς της αγοράς. Και μάλιστα αναβαθμίζεται το Εθνικό Συμβούλιο Τουρισμού έτσι ώστε να αποτελέσει ένα μόνιμο όργανο διαβούλευσης και διαμόρφωσης εθνικής τουριστικής στρατηγικής η οποία δεν θα αφορά μόνο τον ΕΟΤ αλλά και όλα τα άλλα όργανα χάραξης και εφαρμογής τουριστικής πολιτικής, όπως είναι οι Σχολές Τουριστικών Επαγγελμάτων, όπως είναι μια σειρά από άλλες διαδικασίες, οι περιφερειακές διευθύνσεις κλπ. 
Αναβαθμίζεται, λοιπόν, ο ρόλος τους και θα πρέπει σ' αυτό τουλάχιστον να συμφωνήσετε ότι όλη η αναβάθμιση και αναδιάρθρωση του τουριστικού τομέα είναι προς μια σύγχρονη και πολύ πιο αποτελεσματική κατεύθυνση αξιοποίηση των στελεχών αλλά ταυτόχρονα κι εφαρμογής μιας σύγχρονης τουριστικής πολιτικής που έχει ανάγκη η χώρα. Ευχαριστώ.
ΙΩΑΝΝΗΣ ΠΑΠΑΘΑΝΑΣΙΟΥ: Γιατί όμως δεν συμφωνεί κανείς με αυτά τα οποία λέτε;... 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Επειδή δεν συμφωνεί κάποιος από το διοικητικό συμβούλιο; Αυτό ενοχλεί εσάς; 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ όχι διάλογο. 
Ο κ. Βουλγαράκης έχει το λόγο.
ΓΕΩΡΓΙΟΣ ΒΟΥΛΓΑΡΑΚΗΣ: Μια σύντομη παρέμβαση θέλω να κάνω στα όσα είπε ο κύριος Υπουργός σεβόμενος και το χρόνο των κυρίων συναδέλφων που έχουν εγγραφεί για να μιλήσουν.
Υπήρχε στο κείμενο του νόμου ότι ο διοικητικός έλεγχος μπορεί να ασκείται και από ιδιώτες. Μετά από αντίδραση του συνόλου της Βουλής βγήκε η διάταξη αυτή και αντ' αυτής μπήκε η φράση ότι ο τεχνικός έλεγχος κλπ. 
Είναι να μη δυσπιστεί κανείς, κύριε Υπουργέ, για όλα αυτά τα οποία λέγονται; Γιατί εξανίστασθε απ' αυτήν τη διαδικασία; 
Υπάρχει ένα ζήτημα το οποίο τίθεται απ' όλους. Και το ζήτημα αυτό εδράζεται στο πραγματικό γεγονός ότι η πραγματική, η πρώτη βούληση την οποία καταθέσατε ήταν αυτή. 
Εμείς θεωρούμε ότι ουσία αυτό είναι που θέλατε να κάνετε, απλώς δεν το λέτε. 
Και έρχομαι πάρα πολύ σύντομα στο άρθρο 23. Μετοχοποιήσεις, ιδιωτικοποιήσεις, αποκρατικοποιήσεις, απευθείας πώληση. Δεν μπορεί κανείς να σας παρακολουθήσει με πόσο γρήγορη ταχύτητα, με τι κινηματογραφικούς ρυθμούς αλλάζετε θέση κάθε φορά και την ίδια ώρα που αλλάζετε θέση, κατηγορείτε όλες τις επόμενες θέσεις. Όταν τοποθετείσθε υπέρ της μετοχοποίησης, καθυβρίζετε όλες τις άλλες μεθόδους, όταν είσθε υπέρ της μετοχοποίησης ή της ιδιωτικοποίησης, το ανάποδο κοκ. 
Ακούστε, κύριε Υπουργέ. Η θέση της Νέας Δημοκρατίας ήταν, είναι και θα είναι καθαρή. Την έχουμε εκφράσει από την πρώτη ώρα των συζητήσεων, σε όλες τις ευκαιρίες, που δόθηκαν στην Αίθουσα αυτή, την εκφράσαμε και σήμερα με όλους τους ομιλητές μας και δεν θέλουμε επ' αυτού καμία αμφισβήτηση.
Γιατί, λοιπόν, σας παραξενεύει εάν η Νέα Δημοκρατία σας λέγει ότι εμείς θέλουμε καθαρή λύση στο θέμα των καζίνο; Γιατί εσείς αντιστρόφως δεν υιοθετείτε μια καθαρότερη λύση, αφού εσείς ο ίδιος λέτε ότι το κράτος δεν μπορεί να είναι κάτοχος τυχερών παιχνιδιών; Γιατί, λοιπόν, εξανίστασθε; Ποια είναι ουσία η διαφωνία σας;
Πιστεύουμε ότι και όσον αφορά τους εργαζομένους θα έπρεπε να είσαστε σαφέστερος και καθαρότερος και όσον αφορά την Εθνική Αντιπροσωπεία, διότι επιτέλους σε αυτήν την Αίθουσα πρέπει να γνωρίζουμε με ακρίβεια τι καλούμεθα εμείς οι Βουλευτές να ψηφίσουμε και σε τελική ανάλυση τι ψηφίζουμε. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Kοινοβουλευτικός Eκπρόσωπος του ΠΑΣΟΚ κ. Μαγκριώτης, προκειμένου να κάνει και αυτός μια σύντομη παρέμβαση.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Εμείς οι Βουλευτές δεν θα μιλήσουμε, κυρία Πρόεδρε;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κυρία Παπαδημητρίου, έχετε δίκιο, αλλά υπάρχει και ο Κανονισμός, ο οποίος υποχρεώνει στην τήρηση κάποιας σειράς. Εξάλλου, δεν θα μακρυγορήσει ο κ. Μαγκριώτης.
ΙΩΑΝΝΗΣ ΜΑΓΚΡΙΩΤΗΣ: Κυρία Πρόεδρε, δεν ομιλώ από υποχρέωση, αλλά νιώθω την ανάγκη να μιλήσω και να απαντήσω στους συναδέλφους της Νέας Δημοκρατίας.
Θα ήθελα, κυρία Παπαδημητρίου, την παρατήρηση να την κάνατε, όταν μίλαγε ο Κοινοβουλευτικός Εκπρόσωπος της Νέας Δημοκρατίας και όχι όταν είναι η σειρά του Κοινοβουλευτικού Εκπροσώπου του ΠΑΣΟΚ.
Θα ήθελα να πω πάρα πολύ γρήγορα, κυρία Πρόεδρε, ότι και σήμερα γίναμε θεατές και ακροατές της νέας πρακτικής της Νέας Δημοκρατίας. Λοιπόν, όσο πιο χαμηλά τους τόνους, όσο λιγότερο φως, όσο λιγότερες φωνές, όσο λιγότερη και περιορισμένη διατύπωση θέσεων, για να μην εκτιθέμεθα, για να μη δεσμευόμεθα, για να μπορούμε να λέμε σε όλα τα ακροατήρια με τα αντιφατικά συμφέροντα -που πάντοτε υπάρχουν σε ένα μεγάλο θέμα, όπως είναι αυτό που συζητούμε- πως είμαστε μαζί σας.
Κύριε Βουλγαράκη, είπατε την έκφραση μιλώντας για τα καζίνο ότι εμείς θέλουμε καθαρές λύσεις και όλοι πως οι ομιλητές της Νέας Δημοκρατίας διατύπωσαν με σαφήνεια τις θέσεις τους γύρω από τα καζίνο. Εγώ πάντως ούτε στη δική σας διατύπωση ως Κοινοβουλευτικού Εκπροσώπου είδα καθαρή θέση. Πέρα από τη λεκτική αναφορά καθαρή θέση, δεν είδα την σαφή θέση. Την είδα βεβαίως στον κ. Παπαθανασίου. Είπε, θέλουμε απόλυτη ιδιωτικοποίηση των καζίνο. Επειδή όμως ο κ. Παπαθανασίου μίλησε ως Βουλευτής της Νέας Δημοκρατίας, δεν εκπροσωπεί τη Νέα Δημοκρατία. Εγώ κρατώ, κύριε συνάδελφε, την αγόρευση του εισηγητού της Νέας Δημοκρατίας κ. Τσιαρτσιώνη. Είπε χαρακτηριστικά αναφορικά και στο θέμα των ΒΙΠΕ και στο θέμα των καζίνο ότι θέλουμε πιο τολμηρές λύσεις από εσάς, κύριοι της Κυβέρνησης. Οι λύσεις, λοιπόν, και για τη ΒΙΠΕ και για το καζίνο δεν είναι τολμηρές. 
Έρχεται ο κ. Στριφτάρης όμως του Κ.Κ.Ε. αμέσως μετά και λέει ότι αποδεικνύεται για ακόμη μία φορά ότι η κυβερνητική πολιτική είναι πολύ πιο φιλελεύθερη και νεοφιλελεύθερη από τις προτάσεις της Νέας Δημοκρατίας.
Διαλέξτε, λοιπόν, αγαπητοί φίλοι της Νέας Δημοκρατίας με τους τελευταίους πολιτικούς σας συνεργάτες σήμερα, σε μια σειρά θέματα του Κ.Κ.Ε. Ποια είναι επιτέλους η άποψη και η θέση σας; Ή θα πείτε καθαρά, όπως το είπε ο κ. Παπαθανασίου, ότι είσθε υπέρ της ιδιωτικοποίησης και των ΒΙΠΕ και των καζίνο ή θα σταματήσετε αυτήν την γενική ορολογία, τη στρογγυλοποιημένη ορολογία των άτολμων χειρισμών και επιλογών της Κυβέρνησης. Δεν μπορείτε, λοιπόν, σε όλα τα ακροατήρια να είσαστε ευχάριστοι. Η πιο τολμηρή, λοιπόν, λύση είναι αυτή που είπε ο κ. Παπαθανασίου, ιδιωτικοποίηση δηλαδή εδώ και τώρα των καζίνο. Η πιο τολμηρή λύση είναι αυτή που είπε ο κ. Παπαθανασίου και για τις ΒΙΠΕ σε άλλη αγόρευσή του. Η ιδιωτικοποίηση δεν είναι αυτή που υπαινίχθηκε ο εισηγητής της Νέας Δημοκρατίας, να περάσει δηλαδή η διαχείριση των ΒΙΠΕ στα επιμελητήρια. Τα επιμελητήρια είναι ΝΠΔΔ, αγαπητοί συνάδελφοι της Νέας Δημοκρατίας.
Tα επιμελητήρια, λοιπόν, είναι η άλλη εκδοχή και η άλλη πλευρά του δημοσίου. Δεν είναι, λοιπόν, ιδιωτικοποίηση το πέρασμα στα επιμελητήρια, η διαχείριση των ΒΙΠΕ. Πάρτε, λοιπόν, θέση καθαρή. Θέλετε ιδιωτικοποίηση των ΒΙΠΕ ή θέλετε να περάσουν σε μια άλλη εκδοχή της πολιτείας που είναι τα Ν.Π.Δ.Δ., τα επιμελητήρια; Θέλετε απλώς να είσαστε ευχάριστοι σε όλες τις πλευρές. Και στα επιμελητήρια που ζητούν τις ΒΙΠΕ και στους ιδιώτες που θέλουν την ιδιωτικοποίηση. Αλλά, θέλετε να είσθε και ευχάριστοι και προς την πλευρά των εργαζομένων που θέλουν να μείνουν κάτω από την κρατική διοίκηση και εποπτεία και ιδιοκτησία και τα καζίνο και οι ΒΙΠΕ. Ε, λοιπόν αυτή η πολιτική δεν είναι προγραμματική πολιτική με σαφείς στόχους και αιχμές. Αυτή η πολιτική δεν μπορεί να σας καταστήσει αξιόπιστους στην ελληνική κοινωνία. Πρέπει, λοιπόν, να είσαστε σαφείς, καθαροί στις πολιτικές σας απόψεις. 
Μ' αυτή, λοιπόν, την έννοια, κυρία Πρόεδρε, θα ήθελα να πω κλείνοντας ότι πράγματι και αυτή η συζήτηση ανέδειξε μια νέα πτυχή στην πολιτική μας ζωή. Ένα κόμμα της Αξιωματικής Αντιπολίτευσης το οποίο δεν παίρνει θέσεις, σαφή θέση για κανένα μεγάλο θέμα της δημόσιας ζωής. Προσπαθεί με στρογγυλοποιημένες εκφράσεις να είναι ευχάριστη σε όλες τις πλευρές και σε κάθε Έλληνα πολίτη και στο πιο αντιφατικό αίτημα. Και βεβαίως αυτή η πολιτική δεν μπορεί να συγκροτήσει αξιόπιστη ούτε αντιπολιτευτική πρακτική ούτε βεβαίως εναλλακτική κυβερνητική πρόταση. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Κασσίμης.
ΘΕΟΔΩΡΟΣ ΚΑΣΣΙΜΗΣ: Κυρία Πρόεδρε, κατ' αρχάς θέλω να διαμαρτυρηθώ διότι έχει καταργηθεί ο λόγος ύπαρξης του Κοινοβουλίου. Έχουμε καταντήσει και είναι ντροπή μας, κύριοι συνάδελφοι, και μόνο που δεχόμαστε πλέον να μιλάμε εδώ, να δεχόμαστε σε μια μέρα να κουβεντιάσουμε είκοσι έξι άρθρα και οι Βουλευτές, σε πέντε λεπτά να εκφράσουν άποψη για δέκα άρθρα. Εγώ αισθάνομαι ντροπή. Εδώ κάποιον κοροϊδεύω, τους πολίτες που με έστειλαν να έρθω εδώ να εκφράσω την άποψή τους. 
Ζητώ από το Προεδρείο και από τον Πρόεδρο της Βουλής να μη δεχθεί πλέον αυτού του είδους την υποβάθμιση του Κοινοβουλίου και της δημοκρατίας. 
Από κει και πέρα με καλές προθέσεις ξεκινάει κανείς. Θα τα πούμε μετά για τον Κοινοβουλευτικό Εκπρόσωπο του ΠΑΣΟΚ και για όσα είπε. 
Αλλά εδώ υπάρχουν ορισμένα απλά πράγματα.
Ο κύριος Υπουργός θα πρέπει να ξέρει ότι δεν θα είναι ο ίδιος στην εφαρμογή αυτού του νόμου ή κάποτε δεν θα είναι αυτός. Δεν λέω πότε. 
Τι λέει το άρθρο 21; Θα σας πω, μη γελάτε γιατί πέντε Υπουργοί πριν από εσάς έφεραν ρυθμίσεις και κανείς δεν έχει έρθει ακόμη να τις εφαρμόσει.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Με την κ. Παπαδημητρίου, όχι με σας. 
ΘΕΟΔΩΡΟΣ ΚΑΣΣΙΜΗΣ: Ο διοικητικός έλεγχος ασκείται από το Υπουργείο Ανάπτυξης. Κατ' αρχάς μια παρένθεση. 
Πολύ σωστά χωρίζεται ο οικονομικός έλεγχος στο Υπουργείο Οικονομικών και ο διοικητικός στο Υπουργείο Ανάπτυξης. Είναι θετικό βήμα αυτό το οποίο κάνετε. Το είχαμε και εμείς το 1993 αυτό -έτσι για να θυμόμαστε- στο νόμο που κατήργησε ο κ. Λιβανός.
Ποιο κάτω όμως λέει: "Με προκήρυξη διεθνούς διαγωνισμού είναι δυνατή η ανάθεση τεχνικής υποστήριξης του συστήματος ελέγχου σε φορείς του ιδιωτικού τομέα που έχουν ειδική διεθνή εμπειρία στον έλεγχο καζίνο. Αυτό όπως αναφέρεται σε φορείς του ιδιωτικού τομέα, η τεχνική υποστήριξη του συστήματος ελέγχου σημαίνει και οι ελεγκτές να ανήκουν στην εταιρεία την οποία θα προσλάβετε. 
Μην κουνάτε τα χέρια σας με νόημα, το έχουμε δει πολλές φορές αυτό το έργο, κύριε Υπουργέ. Μπορεί όχι από εσάς, αλλά σας είπα ότι μετά από σας θα είναι κάποιος άλλος Υπουργός. Εάν πράγματι θέλετε να ασκείται από όργανα του δημοσίου προσθέστε εδώ -δεν λέω να δεχθείτε την τροπολογία μου- πέντε λέξεις: "Σε κάθε περίπτωση πάντως ο έλεγχος ασκείται από όργανα του δημοσίου". Ακριβώς στην παράγραφο 2 και στο τέλος βάλτε αυτό να ξέρουμε ότι οι ελεγκτές θα είναι όργανα του δημοσίου.
Ένα δεύτερο. Στην ίδια παράγραφο, αυτό το "φορείς του ιδιωτικού τομέα που έχουν διεθνή εμπειρία στον έλεγχο καζίνο", φοβούμαι ότι είναι λίγο πάρα πολύ αόριστο. 
Γιατί δεν αποδέχεστε αυτό που προτείναμε εμείς, ότι δηλαδή προσλαμβάνεται τεχνικός σύμβουλος ο οποίος πρέπει να έχει παράσχει τις συγκεκριμένες εξειδικευμένες υπηρεσίες σε κρατικές εποπτικές αρχές των χωρών της Ευρωπαϊκής Ένωσης και της Βορείου Αμερικής; Γιατί να μην το βάλετε; Τα αυτονόητα δεν είναι στην εφαρμογή. Τα αυτονόητα είναι αν υπάρχουν μέσα στο νόμο. Εγώ δέχομαι ότι αυτό θέλετε. Ας το βάλετε.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Από πού θα πάρουμε;
ΘΕΟΔΩΡΟΣ ΚΑΣΣΙΜΗΣ: Δεν ξέρω. Μπορεί να ανακαλύψετε ξανά την Αλβανία. Οι μεταμορφώσεις είναι συνεχείς. Μπορεί να βρείτε ότι η ιδανική περιοχή για έλεγχο καζίνο είναι το Κονγκό. Δεν το ξέρουμε αυτό. Όλα θα τα βρούμε, κύριε Μαγκριώτη. Τα έχουμε δει όλα από σας. Το λέω αυτό για τις αλλαγές. 
Πάντως, σοβαρά, κύριε Υπουργέ, εάν πράγματι θέλετε ...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Θα βάλω "Ευρωπαϊκή 'Ενωση και Βόρεια Αμερική". 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, θέλετε το λόγο; Εάν θέλετε το λόγο, ζητήστε τον για να ξέρουμε τι κάνουμε σ' αυτήν την Αίθουσα. Σας παρακαλώ πάρα πολύ. 
ΘΕΟΔΩΡΟΣ ΚΑΣΣΙΜΗΣ: Θετική ήταν η παρέμβαση αυτή και μακάρι να έχουμε τέτοιου είδους παρεμβάσεις. 
Πάμε στη συνέχεια στο άρθρο 23. Θέλω να πω στον κ. Μαγκριώτη ότι τέσσερις φορές έχει αλλάξει η πολιτική του ΠΑΣΟΚ όσον αφορά στα καζίνο. Ο μακαρίτης ο Γιώργος Γεννηματάς στις προγραμματικές δηλώσεις της Κυβέρνησης του 1993 από το Βήμα της Βουλής είπε ότι δεν μπορεί να είναι καζινιέρης το κράτος. Και ήλθε η πρώτη Κυβέρνηση του ΠΑΣΟΚ και έκανε ένα διεθνή διαγωνισμό για τα καζίνο, όπως τον έκανε. 
Έκτοτε αλλάξανε τέσσερις ή πέντε Υπουργοί -είστε ο πέμπτος, κύριε Υπουργέ- στον τομέα του τουρισμού με πέντε διαφορετικές μεθοδεύσεις. Θυμίζω ότι στο διαγωνισμό του 1994 ...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Θέλω πέντε λεπτά, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Όχι και πέντε λεπτά, κύριε συνάδελφε. Να σας δείξουμε μια άνεση, αλλά όχι και πέντε λεπτά. 
ΘΕΟΔΩΡΟΣ ΚΑΣΣΙΜΗΣ: Φυσικά. Είναι 10 άρθρα. Δεν μπορώ σε πέντε λεπτά. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Δεν έχει σημασία, αυτή είναι η απόφαση, κύριε Κασσίμη.
ΘΕΟΔΩΡΟΣ ΚΑΣΣΙΜΗΣ: Η απόφαση; Να σταματήσω εδώ, αν είναι έτσι.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Μη χάνετε το χρόνο σας. Θα σας δοθεί μία άνεση, αλλά όχι και πέντε λεπτά.
ΘΕΟΔΩΡΟΣ ΚΑΣΣΙΜΗΣ: Είχαν προβλεφθεί 4,5 δισεκατομμύρια (4.500.000.000) για τη μία άδεια και δέκα δισεκατομμύρια (10.000.000.000) για την άλλη. Ο νόμος προέβλεπε 4,5 δισεκατομμύρια (4.500.000.000) για τη μία και δέκα δισεκατομμύρια (10.000.000.000) για την άλλη. Ήταν δύο άδειες τότε. Είχαν προσφερθεί δώδεκα δισεκατομμύρια (12.000.000.000) για την Πάρνηθα και δέκα δισεκατομμύρια (10.000.000.000) για τη δεύτερη άδεια, είκοσι δύο δισεκατομμύρια (22.000.000.000), όσα δηλαδή είχαμε πιάσει εμείς το 1993. 
Προσέξτε τώρα: Γίνεται μία η άδεια. Τότε κρίθηκε ότι για την Πάρνηθα τα δώδεκα δισεκατομμύρια (12.000.000.000) ήταν λίγα διότι προέβλεπε να πληρωθεί και ο αέρας της επιχείρησης, ο οποίος υπολογιζόταν τότε στο πενταπλάσιο ετησίων κερδών, δηλαδή είκοσι δισεκατομμύρια (20.000.000.000). Και έπρεπε να πάει στα 24,5 (24.500.000.000). Και ακυρώθηκε ο διαγωνισμός. 
Εγώ δεν λέω 24,5, εγώ λέω δώδεκα. Δίνετε σήμερα την άδεια για επτά δισεκατομμύρια (7.000.000.000). Δεν έχει σημασία αν είναι κρατική η εταιρεία. Είναι ανώνυμη εταιρεία, η οποία θα λειτουργεί από μεθαύριο με τις αρχές των ανωνύμων εταιρειών και η οποία θα μπορεί με απόφαση του συμβουλίου της να δίνει το 50% ή το 70% των μετοχών σε οποιονδήποτε ιδιώτη θέλει σε όποια τιμή νομίζει. Αλλά το κόστος θα το υπολογίζει με τα επτά δισεκατομμύρια (7.000.000.000).
Άρα εδώ, κύριε Υπουργέ, ζημιώνεται το δημόσιο. Εάν κάνατε ένα διεθνή διαγωνισμό, θα βλέπατε ότι δεν θα πιάνατε μόνο τα επτά δισεκατομμύρια (7.000.000.000). Κι επειδή μιλάτε για καινούριες επενδύσεις, θέλω να ρωτήσω: Πόσα επενδύσατε στην Πάρνηθα την τελευταία διετία και γιατί; Και θα επενδύσετε και άλλα ώστε αυτός που θα έρθει να πάρει τις μετοχές άνευ διαγωνισμού από μία ανώνυμη εταιρεία, η οποία λειτουργεί με το νόμο 2160 του 1920 περί ανωνύμων εταιρειών, θα τα δώσει όπως θέλει και όσο θέλει; 
Και κάτι άλλο: Οι εργαζόμενοι στο καζίνο περνάνε στην ανώνυμη εταιρεία. Το κάνετε Α.Ε. πια. Γιατί δεν τους εντάσσετε όλους μέσα; Δεν είναι δημόσιο πια. Και η ανώνυμη εταιρεία είναι μία ανώνυμη εταιρεία. Να κάνει την επιλογή της. Εδώ κάνετε κάτι άλλο: Πάνε στην ΕΤΑ, υποβάλλουν αιτήσεις, επιλέγουν όσους επιλέγουν -ξαφνικά βρήκαμε την επιλογή αυτή- και διατηρείται μία αντισυνταγματική και απαράδεκτη, αν θέλετε, για δημοκρατική χώρα υπουργική απόφαση, η οποία ενώ λέει ότι κάρτα καταλληλότητας -την οποίαν εσκεμμένως καθυστέρησε η Κυβέρνηση επί έξι χρόνια για να τη χρησιμοποιήσει ως μέτρο διαλογής στους εργαζόμενους, ποιους θα βάλει και ποιους θα αφήσει απ' έξω- δεν παίρνουν όσοι έχουν καταδικαστεί τελεσίδικα -πολύ σωστό- στο τέλος έχει μια παράγραφο, η οποία είναι εξοργιστική για μία δημοκρατία.
Λέει: "Πιστοποιητικό εισαγγελικής αρχής από το οποίο να προκύπτει ότι δεν έχουν παραπεμφθεί σε δίκη για τα αδικήματα του προηγουμένου εδαφίου." Δηλαδή εάν αύριο το πρωί εγώ κατηγορήσω για συκοφαντική δυσφήμιση οποιονδήποτε εργαζόμενο στην Πάρνηθα ή στην Κέρκυρα, αυτός δεν παίρνει άδεια καταλληλότητας. Μα αυτό είναι μία πλήρης παραβίαση των ατομικών ελευθεριών και δικαιωμάτων σε μία δημοκρατία.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Ένα λεπτό, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ολοκληρώστε, κύριε Κασσίμη. Έχετε περάσει κατά πολύ το χρόνο. Κάντε μου τη χάρη.
ΙΩΑΝΝΗΣ ΜΑΓΚΡΙΩΤΗΣ: Την καταγγείλατε.
ΘΕΟΔΩΡΟΣ ΚΑΣΣΙΜΗΣ: Φυσικά την κατήγγειλα. 
ΙΩΑΝΝΗΣ ΜΑΓΚΡΙΩΤΗΣ: Συμφώνησε το κόμμα σας;
ΘΕΟΔΩΡΟΣ ΚΑΣΣΙΜΗΣ: Εάν συμφώνησε, κακώς συμφώνησε, κύριε Μαγκριώτη. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Κασσίμη, κατά παραχώρηση, έχετε περάσει το χρόνο σας και κάνετε και διάλογο; Σας παρακαλώ, πείτε αυτά που έχετε να πείτε να τελειώνουμε.
ΘΕΟΔΩΡΟΣ ΚΑΣΣΙΜΗΣ: Ολοκληρώνοντας θέλω να πω ότι η διάλυση του ΕΟΤ είναι το τέλος της σαλαμοποίησης που ξεκίνησε το 1995. Διότι, κύριε Μαγκριώτη, δεν είχατε το πολιτικό θάρρος να πείτε, τον διαλύω τον ΕΟΤ τότε, όταν εμείς καταγγέλλαμε ότι αυτό που κάνετε εκεί στοχεύει, στη διάλυση του ΕΟΤ. 
Και μη μου λέτε κύριε Υπουργέ, περί εθνικού συμβουλίου. Μιλάμε για ένα πολυπληθές φάντασμα το οποίο δεν λειτούργησε ποτέ. Διότι -αστειεύεστε;- εκ της συνθέσεώς του και εκ του αριθμού του είναι ακατάλληλο να λειτουργήσει. Έχετε διαλύσει τον τουρισμό κυριολεκτικά. 
Αντί, λοιπόν, να υπερηφανεύεστε για όλα αυτά τα οποία κάνετε, ελάτε να βρούμε έναν κοινό τόπο να λειτουργήσουν όλα με διαφάνεια. Και αυτά τα λέω για τον Κοινοβουλευτικό Εκπρόσωπο του ΠΑΣΟΚ. Μόνο ο διεθνής διαγωνισμός από το δημόσιο έχει διαφανείς διαδικασίες. Οποιαδήποτε διαδικασία από μια ιδιωτική Α.Ε. που θα χρησιμοποιεί την περιουσία του ελληνικού λαού, είναι ύποπτη, σκοτεινή και αδιαφανής.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Κασσίμη, σας παρακαλώ.
ΘΕΟΔΩΡΟΣ ΚΑΣΣΙΜΗΣ: Κλείνω με μια φράση. Υπάρχει μια τροπολογία για το θέμα της αμαρτωλής άδειας του Πόρτο Καράς. Επειδή επί τέσσερα χρόνια, απ' όταν ξεκίνησε ο ένας απατεών να διαδέχεται τον άλλον -και λέω απατεώνες εκείνους οι οποίοι ...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Κασσίμη, οι τροπολογίες είναι για την άλλη συνεδρίαση. Μην "τρώμε" το χρόνο απόψε.
ΘΕΟΔΩΡΟΣ ΚΑΣΣΙΜΗΣ: Μια φράση και τελειώνω, διότι δεν ξέρω αν θα συζητηθούν οι τροπολογίες και αυτό με ανησυχεί πάρα πολύ. Προς Θεού, δείτε τη νομιμότητα. Εάν θέλετε να δοθεί πάλι, κάντε διαγωνισμό. Αυτή η άδεια μας έχει εκθέσει όλους και ως κράτος και ως Υπουργείο Ανάπτυξης και ως επιτροπή καζίνο. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Γιακουμάτος.
ΓΕΡΑΣΙΜΟΣ ΓΙΑΚΟΥΜΑΤΟΣ: Κυρία Πρόεδρε, δυστυχώς στη δημοκρατία που βιώνουμε σήμερα, έχουμε τα αυτονόητα καταργήσει. Δηλαδή ο κ. Μαγκριώτης με τις τολμηρές πολιτικές του ΠΑΣΟΚ εννοεί τις πονηρές ΠΑΣΟΚικές συνταγές της αδιαφάνειας και της ζημίωσης του δημοσίου οφέλους.
Και το λέω αυτό για τον εξής λόγο, κύριε Μαγκριώτη: Δεν είπε κανείς ούτε γρήγορη ούτε αργή. Η ιδιωτικοποίηση και οι διαρθρωτικές αλλαγές έχουν ένα δρόμο. Όταν η πολιτική εξ ορισμού είναι η ηθική και δεν είναι η ανηθικότητα, έχει ένα δρόμο που λέει, μέσα από διεθνείς διαγωνισμούς, το μεγαλύτερο τίμημα και όφελος για το δημόσιο. Δεν λέει όμως, κύριε Μαγκριώτη, αυτό που μόνο το ΠΑΣΟΚ επινόησε. Και δεν ξέρω αν είναι από την πτέρυγα των καταπατητών ή των ενοικιαστών ή των ιδιοκτητών.
Όταν, όμως, λέει ότι μοναδικός μέτοχος μπορεί να είναι η εταιρεία Ελληνικά Τουριστικά -μοναδικός μέτοχος!- με τη γενική συνέλευση και ο νόμος λέει επί λέξει ότι μπορούν να μεταβιβάζονται, να ανταλλάσσονται, να πιστώνονται ή να παραχωρούνται για ορισμένο χρόνο έναντι ανταλλάγματος με απόφαση του μοναδικού μετόχου, της γενικής συνέλευσης, αυτό, κύριε Μαγκριώτη -και λυπάμαι που είστε νέος πολιτικός και είστε και καρντάσης από τη Θεσσαλονίκη που χαρακτηρίζεται για το ήθος της- είναι ιδιωτικοποίηση, είναι τολμηρή πολιτική ή είναι πονηρή πολιτική; Θέλω μια απάντηση γι' αυτό. 
Δεν θα μπω στα νούμερα και στη λογική του κ. Κασσίμη, που έχουν βάση. 
Θα πω, όμως, κύριε Μαγκρίωτη, το ΠΑΣΟΚ τουλάχιστον να μη μιλάει σ' αυτήν τη Βουλή, διότι ο κύριος Υπουργός πολύ καλά τα τοποθέτησε λεκτικά εδώ μέσα. Στο νόμο, όμως, ποιεί τη νήσσα. Και αύριο το πρωί θα έχουμε ένα ξεπούλημα. Γιατί η Νέα Δημοκρατία μιλάει για ιδιωτικοποίηση, μιλάει για διαρθρωτικές αλλαγές, αλλά δεν μιλάει για ξεπούλημα όσο-όσο με μοναδικό μέτοχο, με μοναδική συνέλευση ενός μετόχου. 
Κύριε Υπουργέ, είστε από την Κεφαλονιά και τουλάχιστον εκεί είναι ριζοσπάστες. Από εκεί ξεκίνησε το εργατικό κίνημα. Θα πρέπει λοιπόν, να ξέρετε ότι δεν υπάρχει αριθμός υπαλλήλων στον ΕΟΤ και ειδικά στην Πάρνηθα. Υπάρχουν οικογενειάρχες, υπάρχουν άνθρωποι. 
Είναι πρωτάκουστο αυτό που έγινε, με αφέλεια του Υπουργού Αθλητισμού, του κ. Φλωρίδη ότι με εισαγγελική έκκληση μπορείς πραγματικά να έχεις το τεκμήριο της αθωότητας στην πλάτη και στο πίσω μέρος του κεφαλιού. Λέτε στο ΦΕΚ/22-5-1995 "Πιστοποιητικό Εισαγγελικής Αρχής από το οποίο να προκύπτει ότι δεν έχουν παραπεμφθεί σε δίκη για τα αδικήματα του προηγούμενου εδαφίου".
Εδώ είναι οι πονηρές πολιτικές του κ. Μαγκριώτη. Ενώ στο εδάφιο 3 μιλάει για αμετάκλητη δικαστική απόφαση, έρχεται ο κύριος Υπουργός και λέει "Από το 1995 μέχρι σήμερα όπου δεν έχουν δώσει ακόμη τα δελτία καταλληλότητος". Ήρθαν την παραμονή του νόμου, χθες το βράδυ να ζητήσουν τα δελτία καταλληλότητος με αυτήν την υπουργική απόφαση, η οποία είναι πρωτάκουστη, είναι συνταγματικά άδικη και λέει ότι θα πρέπει με έκκληση του Εισαγγελέα, με μία μηνυτήρια αναφορά, κυρία Πρόεδρε -είστε και έγκριτη νομικός, καθηγήτρια- να έχουμε δελτίο μη καταλληλότητας. Δηλαδή δεν προσλαμβάνεται στην ΕΤΑ. Αυτό τι σημαίνει; Σημαίνει απόλυση, σημαίνει περιθωριοποίηση.
Και ερωτώ, κύριοι του ΠΑΣΟΚ: Θέλετε να έχετε μία ηθική τόσο πολύ διευρυμένη; Εάν εγώ για παράδειγμα ήμουν ένας κακόπιστος πελάτης του καζίνο με συναισθηματική φόρτιση από τη "χασούρα" θα μπορούσα να κάνω σε οποιαδήποτε υπάλληλο μηνυτήριο αναφορά.
Αλήθεια, σας ερωτώ, είστε υποκριτές και φαρισαίοι ή δεν βλέπετε και δεν ξέρετε την τύφλα σας; Γιατί το λέω αυτό; Πόσες μηνυτήριες αναφορές, κυρία Πρόεδρε, έχουν έρθει στη Βουλή για τους Βουλευτές; Άρα, λοιπόν, κάθε Βουλευτής που έρχεται για άρση ασυλίας στη Βουλή με μηνυτήρια αναφορά, τότε αυτός δεν έχει δελτίο καταλληλότητος, να μην ξαναμπεί στη Βουλή. Αυτός είναι ο νόμος, δύο μέτρα και δύο σταθμά; Δηλαδή ο υπάλληλος του καζίνο που δεν έχει δελτίο καταλληλότητος λόγω μηνυτήριας αναφοράς δεν μπορεί να πάει στην ΕΤΑ, στην νέα επιχείρηση, στην ανώνυμη εταιρεία και μπορεί ο Βουλευτής να έρχεται στη Βουλή με μηνυτήριο αναφορά και άρση ασυλίας; Αυτό είναι αντιδημοκρατικό, αυτό είναι πραγματικά αντιεργατικό, αυτό είναι αντιλαϊκό, αυτό είναι που χαρακτηρίζει το ΠΑΣΟΚ. Το ΠΑΣΟΚ το λέμε στη Μάνη "Τα εμά, εμά και τα εσά, εμά". Όταν πρόκειται περί ενός μετόχου, που θα πάει να ξεπουληθεί το καζίνο, αυτός είναι αθώα περιστερά και έχει δελτίο καταλληλότητας. 
Δελτίο καταλληλότητος σε αυτήν την κοινωνία που ζούμε με αυτήν την Κυβέρνηση έχουν όλα τα εθνικά λαμόγια με περιουσία πάνω από πέντε δισεκατομμύρια. Όλοι οι εργαζόμενοι με διακόσιες χιλιάδες το μήνα είναι συνήθως ύποπτοι. Αυτά θυμίζουν, κύριε Μαγκριώτη, και λυπάμαι που το λέω, άλλες εποχές. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κύριε συνάδελφε, μην απευθύνεστε προς τον κ. Μαγκριώτη, αλλά προς το Προεδρείο.
ΓΕΡΑΣΙΜΟΣ ΓΙΑΚΟΥΜΑΤΟΣ: Τώρα η ΕΤΑ θα καλεί το καζίνο της Πάρνηθας για να έχει τον εργαζόμενο προς συμμόρφωση εάν έχει πάρει δελτίο καταλληλότητας. Και τότε ξέρουμε ποιοι θα πάρουν δελτίο καταλληλότητος. Δελτίο καταλληλότητος θα πάρουν οι πολιτικοί όμηροι, αυτοί που είναι ημέτεροι. Αυτό, κύριε Υπουργέ, ειδικά από την Κεφαλονιά πρέπει να το απαλείψετε, γιατί δεν είναι νόμιμο, δεν είναι συνταγματικό. Να φύγει με μηνυτήριο αναφορά. Το τεκμήριο της αθωότητας ακόμη και με Κυβέρνηση του ΠΑΣΟΚ δεν έχει καταργηθεί.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Παυλόπουλος.
ΠΡΟΚΟΠΗΣ ΠΑΥΛΟΠΟΥΛΟΣ: Κυρία Πρόεδρε, θα ήθελα και εγώ να επισημάνω ότι νομοσχέδια τα οποία αφορούν τόσο σημαντικά θέματα, θέματα στα οποία τίθεται επί τάπητος όλο το ζήτημα της οργάνωσης και λειτουργίας του Ε.Ο.Τ., δεν μπορεί να συζητούνται ως μία ενότητα και οι Βουλευτές να έχουν πέντε λεπτά. Κατά την εκτίμησή μου είναι απλώς μία συζήτηση προσχηματική στην οποία δεν μπορούν να λεχθούν όσα θα έπρεπε. 
Θα προσπαθήσω, λοιπόν, σε αυτόν το χρόνο που έχω να επισημάνω, όσο πιο λακωνικά γίνεται, τρία σημεία. 
Mια διευκρίνιση προηγουμένως προς τον κ. Μαγκριώτη. Έχει την εντύπωση ότι μιλάει ένα κόμμα διά του Κοινοβουλευτικού Εκπροσώπου ή του εισηγητή; Οι υπόλοιποι Βουλευτές δεν υπάρχουν ιδίως δε όταν συμφωνούν με τη βασική θέση του κόμματος; Δεν λαμβάνονται υπόψη; Προφανώς κρίνει εξ ιδίων τα αλλότρια. Διότι στο ΠΑΣΟΚ από ό,τι φαίνεται μόνο ο εισηγητής και ο Κοινοβουλευτικός Εκπρόσωπος εκφράζουν την άποψη του κόμματος. Οι υπόλοιποι, επειδή φαίνεται ότι είναι άτακτος στρατός στις διάφορες απόψεις, δεν λαμβάνονται υπόψη. 
Θα του θυμίσω όμως ότι η άποψη του κ. Παπαθανασίου, του κ. Τσιαρτσιώνη, και του κ. Βουλγαράκη είναι ταυτόσημη. Κύριε Μαγκριώτη κάνατε ένα λάθος. Είπατε ότι ο κ. Παπαθανασίου μίλησε για την ιδιωτικοποίηση των ΒΙΠΕ. Εάν πάρετε τα Πρακτικά, θα δείτε ότι σε αυτό το θέμα δεν αναφέρθηκε καθόλου. Δείτε, λοιπόν, τα Πρακτικά και συζητάμε στη συνέχεια.
Τρία σημεία, λοιπόν, θα ήθελα να επισημάνω. Το πρώτο αφορά τον ΕΟΤ γενικότερα. Το δεύτερο αφορά τα καζίνο και το τρίτο το υπαλληλικό προσωπικό.
Πρώτον, όσον αφορά το θέμα του ΕΟΤ, κύριοι συνάδελφοι του ΠΑΣΟΚ, γνωρίζετε ότι ο ΕΟΤ τελεί υπό διάλυση. Έτσι που τον έχει φέρει η Κυβέρνηση, μάλλον εκκαθαριστή έπρεπε να βάλει δεδομένου ότι τον ΕΟΤ τον έχει υπό εκκαθάριση. Αυτό όμως που συμβαίνει στην ακροτελεύτια διάταξη στο άρθρο 23 είναι μοναδικό. Προσωπικά δεν ξέρω προηγούμενο διάταξης, η οποία να ορίζει τα εξής: Παύει να υπάρχει Δ.Σ. του ΕΟΤ, υπάρχει μόνο ένας πρόεδρος ο οποίος μάλιστα μπορεί να συμπίπτει και με το Γενικό Γραμματέα του Υπουργείου Ανάπτυξης για θέματα τουρισμού. 
Κύριε Υπουργέ -είναι απών ο κ. Χριστοδουλάκης αλλά είσαστε παρών εσείς- θα ήθελα μία απάντηση. Ξέρετε κανένα άλλο ΝΠΔΔ στο οποίο να υπάρχει πρόεδρος αλλά να μην υπάρχει Δ.Σ.; Γνωρίζετε το λόγο για τον οποίο είχε θεσπιστεί το Δ.Σ. γενικότερα στα ΝΠΔΔ αλλά και στον ΕΟΤ; Αυτό το δίπολο Προέδρου Δ.Σ. δεν σας λέει τίποτα; Γιατί είχε δημιουργηθεί; Θα σας πω εγώ γιατί. Γιατί ποτέ η δημοκρατική αρχή και η αρχή της νομιμότητας δεν επιτρέπει να υπάρχει ενός ανδρός αρχή σε ένα ΝΠΔΔ. Μπορεί να υπάρχει ένας πρόεδρος, αλλά πρέπει να υπάρχει και ένα Δ.Σ. το οποίο επιτελεί δύο λειτουργίες: Tη λειτουργία της αντιπροσωπευτικότητας, να μπορούν να εκπροσωπούνται εκεί οι φορείς για τα θέματα του τουρισμού π.χ. Kαι βεβαίως, τη λειτουργία της πολυφωνίας, ώστε να μην υπάρχει αυτό που έλεγα πριν, το ενός ανδρός αρχή. 
Καταργείται το Δ.Σ., ορίζεται μόνο ότι θα υπάρχει πρόεδρος. Και ο πρόεδρος αυτός μπορεί να είναι ταυτοχρόνως ο γενικός γραμματέας. Επειδή δε πρόκειται για ΝΠΔΔ, άρα ασκείται εποπτεία υποχρεωτικά από το δημόσιο, στο νομικό πρόσωπο του δημοσίου στο ΝΠΔΔ που λέγεται ΕΟΤ, ο ελέγχων μπορεί να είναι και ελεγχόμενος. Αφού ο γενικός γραμματέας του Υπουργείου που ασκεί τον έλεγχο μπορεί να είναι το ίδιο πρόσωπο, τι είδους έλεγχος νομιμότητας μπορεί να είναι αυτός; Είναι σοβαρά πράγματα διοικητικής οργάνωσης αυτά; Πού να τα καταλάβετε όμως αφού ουδέποτε σκεφθήκατε τι θα πει διοικητική οργάνωση. Το μόνο που σας ενδιέφερε είναι η κομματική άλωση όλων των νομικών προσώπων. Το μόνο που σας ενδιαφέρει είναι να ορίσετε έναν καρεκλοκένταυρο εκεί για να τον ελέγχετε. Σας ενοχλούσε το Δ.Σ. Ήταν πολλοί για να μπορείτε να τους ελέγχετε όλους. Αυτό λέγεται διοικητική οργάνωση; 
Απευθύνομαι σε σας, συνάδελφοι του ΠΑΣΟΚ. Κανείς σας δεν διερωτήθηκε γιατί καταργείται το Δ.Σ.; Κανείς δεν διερωτήθηκε γιατί ελέγχων και ελεγχόμενος είναι ο ίδιος; Αυτό λέγεται εκδημοκρατισμός του ΕΟΤ;
Σημείο δεύτερο, το θέμα που αφορά αυτήν την περίφημη ανώνυμη εταιρεία, η οποία μπορεί να χειρίζεται πλέον τις τύχες των θυγατρικών εταιρειών στα θέματα των καζίνο. Κύριε Υπουργέ, διερωτάται κανείς κάτι πολύ απλό. Εγώ να δεχθώ ότι η ανώνυμη εταιρεία μπορεί να διαχειρίζεται τις μετοχές των θυγατρικών εταιρειών. Πώς τις διαχειρίζεται; Λέτε ότι μπορεί τις μετοχές των θυγατρικών εταιρειών να τις παραχωρεί, να τις πωλεί, να τις ανταλλάσσει, να τις μεταβιβάζει. 
Έχετε βάλει ένα κριτήριο με βάση το οποίο θα γίνεται αυτό; Γιατί δεν δέχεσθε ότι αυτό θα γίνεται με διεθνή διαγωνισμό; Για να μπορέσετε να εξασφαλίσετε τη διαφάνεια από τη μία πλευρά και από την άλλη τη μεγαλύτερη δυνατή απόδοση. 
Ποιος εγγυάται το γεγονός ότι η γενική συνέλευση -πάντως γενική συνέλευση διορισμένη, όπως αντιλαμβάνεσθε- θα διαχειρισθεί καλώς τα συμφέροντα του δημοσίου από πλευράς καζίνο; 
Από τη στιγμή που δέχεσθε το κράτος να συμπεριφέρεται ως ιδιοκτήτης καζίνο, τουλάχιστον εξασφαλίστε τους όρους διαφάνειας. Μας λέτε ότι αυτή η γενική συνέλευση θα πωλεί, θα μεταβιβάζει, θα μπορεί να κάνει οτιδήποτε. Με ποια κριτήρια; Δεν έχετε βάλει ούτε ένα κριτήριο. Και δεν βάλατε ως κριτήριο τουλάχιστον το διαγωνισμό. Αλλά και εδώ πάλι είναι η στρεβλή υπολογιστική λογική του τριτοκοσμικού σοσιαλισμού, ο οποίος περιβάλλεται με τη λεοντή, το προσωπείο του εκσυγχρονιστή και του φιλελεύθερου. Δεν σας ενδιαφέρει ο φιλελευθερισμός σε ό,τι αφορά στην απόδοση για το δημόσιο. Σας ενδιαφέρει να ελέγξετε τον τρόπο μεταβίβασης. Αυτό κάνετε μονίμως στις ιδιωτικοποιήσεις. Όπως κάνατε και νομίζατε ότι κάνατε ιδιωτικοποιήσεις με μετοχοποιήσεις απλές, που παραμένουν τα διοικητικά συμβούλια των κομματικώς ελεγχομένων. Αυτό κάνετε κι εδώ. Μια κομματικά ελεγχόμενη γενική συνέλευση, δηλαδή, μπορεί κατά βούληση, χωρίς διαφάνεια, χωρίς κριτήρια, να μεταβιβάζει σε όποιον θέλει, ό,τι θέλει. Αυτό εσείς το λέτε ιδιωτικοποίηση; Αυτό το λέτε διαφάνεια; 
Σας το λέμε και είναι πρότασή μας: Γιατί δεν βάζετε μέσα ότι αυτό θα γίνεται με διεθνή διαγωνισμό και ότι ο πλειοδότης θα είναι εκείνος που πληροί τους όρους διακήρυξης. Γιατί φοβάστε τον διεθνή διαγωνισμό στο σημείο αυτό; Δεν είναι ο διαγωνισμός το πρόσφορο εκείνο έδαφος; 
Το κυριότερο: Δεν υπάρχει διεθνής υποχρέωση για την Ελλάδα και σε κοινοτικό επίπεδο ότι αυτά δεν μπορεί να γίνονται, για λόγους ασφάλειας του ανταγωνισμού, χωρίς κανόνες; 
Και τελειώνω με το θέμα το οποίο αφορά το προσωπικό. Δύο παρατηρήσεις έχω να κάνω.
Πρώτα πρώτα κανείς δεν καταλαβαίνει ένα πράγμα. Γιατί δεν βάζετε στο νόμο κάποια κριτήρια σχετικά με το ποιους κρατάτε στο χώρο της ανώνυμης εταιρείας και ποιους βγάζετε έξω; Κανένα απολύτως κριτήριο. Όποιοι είναι αρεστοί τους κρατάμε, τους υπόλοιπους τους μετατάσσουμε. Και μη μου πείτε ότι αυτό το πράγμα δεν έχει σημασία. Γνωρίζετε την τεράστια απώλεια αποδοχών. Ή τους κρατάτε όλους και κατόπιν κάνετε ξεκαθάρισμα ποιοι σας κάνουν και ποιοι όχι. Αλλά αυτού του είδους ο κομματικός νεποτισμός να ελέγχετε ποιον βάζετε και ποιον δεν βάζετε, σημαίνει ακριβώς προσπάθεια κομματικής άλωσης και αυτής της ανώνυμης εταιρείας από πλευράς προσωπικού.
Έρχομαι και στο τελευταίο θέμα, κυρία Πρόεδρε. 
(Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Τελειώνετε, κύριε Παυλόπουλε. Έχετε φθάσει στα οκτώ λεπτά. Σας παρακαλώ. 
ΠΡΟΚΟΠΗΣ ΠΑΥΛΟΠΟΥΛΟΣ: Κυρία Πρόεδρε, τι να κάνω; Είναι σημαντικό το θέμα του Ε.Ο.Τ. 
Ρωτώ τον κύριο Υπουργό και τον Κοινοβουλευτικό Εκπρόσωπο του ΠΑΣΟΚ το εξής απλό πράγμα: Λέτε μέσα πως με απλή βεβαίωση του εισαγγελέα, αν κάποιος έχει παραπεμφθεί σε δίκη, δεν μπορεί να προσληφθεί εκεί. Πέραν του θέματος της συνταγματικότητας που τίθεται εγώ θα σας πω ότι θα χαρώ ιδιαιτέρως αν ψάχνετε για τη διαφάνεια. Αλλά γιατί δύο μέτρα και δύο σταθμά;
Κύριε Μαγκριώτη, σας ρωτώ ευθέως από πλευράς κυβερνητικής πλειοψηφίας, που κουνάτε το κεφάλι...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Μη ρωτάτε τον κύριο Μαγκριώτη, γιατί θα σας απαντήσει και οι άλλοι συνάδελφοι δεν θα μιλήσουν στο τέλος.
ΠΡΟΚΟΠΗΣ ΠΑΥΛΟΠΟΥΛΟΣ: Θα του φέρω το εξής παράδειγμα, κυρία Πρόεδρε, το οποίο δεν μπορεί να αρνηθεί. Στο Υπουργείο Εσωτερικών πριν από ένα χρόνο καταγγείλαμε ότι διευθυντές, που είχαν παραπεμφθεί σε δίκη για παράβαση καθήκοντος, ήταν υποψήφιοι για γενικοί διευθυντές. Μας λένε "μα, δεν έχουν καταδικαστεί, έχουν παραπεμφθεί σε δίκη". Και τους κάνουν γενικούς διευθυντές. Καταδικάζονται για παράβαση καθήκοντος δύο γενικοί διευθυντές, αφού είχαν γίνει γενικοί διευθυντές. Τα στοιχεία είναι εδώ. Και όταν φέρνω με ερώτηση το θέμα, η κυρία Υπουργός μου απαντάει: "Κύριε Παυλόπουλε, υπάρχει και έφεση".
Κύριοι συνάδελφοι της Πλειοψηφίας: Δέχεσθε γενικούς διευθυντές στο χώρο της Δημόσιας Διοίκησης και του Υπουργείου Εσωτερικών που έχουν καταδικαστεί για παράβαση καθήκοντος και παραμένουν στη θέση τους μέχρι να δικαστεί η έφεση και αρνείσθε την περίπτωση του να είναι υπάλληλος κάποιος που δεν έχει ακόμα δικαστεί; Αυτό, κατά τη γνώμη σας, αποτελεί ίση μεταχείριση; Αυτό αποτελεί διαφάνεια; Γενικοί διευθυντές με καταδίκη στην πράξη να παραμένουν στη θέση τους -ούτε καν σε διαθεσιμότητα- και αυτοί οι υπάλληλοι να μην μπορούν ούτε να παραμείνουν με μόνο το γεγονός ότι παραπέμφθηκαν σε δίκη εξ αιτίας του ότι ασκήθηκε ποινική δίωξη;
Πέραν των θεμάτων συνταγματικότητας είναι πολιτική αυτό; Σκεφθείτε το. Ξέρω ότι απάντηση δεν υπάρχει, γιατί το μόνο που πρυτανεύει και σ' αυτό το νομοσχέδιο είναι το κομματικό συμφέρον, η κομματική άλωση, ντυμένη με τη λεοντή και το προσωπείο του γνωστού "εκσυγχρονισμού" του τύπου του Πρωθυπουργού.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Σφυρίου έχει το λόγο. 
ΚΟΣΜΑΣ ΣΦΥΡΙΟΥ: Κυρία Πρόεδρε, κατ' αρχάς θα ήθελα να διευθετήσω ένα θέμα με εσάς. Επειδή και ο κ. Κασσίμης και ο κ. Παυλόπουλος μίλησαν περίπου από έντεκα λεπτά παρακαλώ να έχω ένα δεκάλεπτο. Δεν θα κάνω χρήση όλου του δεκαλέπτου αλλά θα σας παρακαλέσω να μη με διακόψετε. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Προχωρήστε, κύριε Σφυρίου, και στην πορεία θα το δούμε το θέμα. 
ΚΟΣΜΑΣ ΣΦΥΡΙΟΥ: Κύριε Υπουργέ, θέλω να καταπιαστώ με ένα από τα θέματα που περιλαμβάνονται στα άρθρα που συζητάμε, θέμα που δεν έχει θιγεί μέχρι στιγμής. Αναφέρομαι στο θέμα της τουριστικής εκπαίδευσης. Είναι γνωστό σε όλους πως σε ό,τι αφορά στην τουριστική πολιτική, στην ποιότητα των παρεχόμενων υπηρεσιών στην ανταγωνιστικότητα του τουριστικού προϊόντος της χώρας, η τουριστική εκπαίδευση παίζει σημαντικότατο ρόλο. 
Είναι ακόμα γνωστό ότι από τη στιγμή κατά την οποία οι οικονομίες είναι ανοικτές υπάρχει εντονότατος ανταγωνισμός σε διεθνές επίπεδο όσον αφορά την τουριστική οικονομία. Αυτός είναι ο λόγος για τον οποίο επιβάλλεται η πολιτεία να πάρει συγκεκριμένα μέτρα για την αναβάθμιση της τουριστικής εκπαίδευσης. Είναι θετικές μεν οι διατάξεις που έχετε περιλάβει στα άρθρα που συζητάμε αλλά νομίζω ότι χρειάζεται να συμπληρωθούν με ορισμένες προβλέψεις που θα δώσουν τη διάσταση της αναβάθμισης της τουριστικής εκπαίδευσης. 
Σήμερα ψηφίστηκε στο σύνολο το νομοσχέδιο του Υπουργείου Παιδείας το οποίο προβλέπει την αναβάθμιση των ΤΕΙ μέσα σε ένα χρονικό ορίζοντα επτά ετών, από το 2001 έως το 2008 προκειμένου να ενταχθούν στο χώρο της ανώτατης εκπαίδευσης. Αυτή η αναβάθμιση αφορά και τα τμήματα τα οποία εκπαιδεύουν στελέχη για τον τομέα της τουριστικής οικονομίας. Μετά απ' αυτήν την εξέλιξη οι ανώτερες σχολές τουριστικών επαγγελμάτων που υπάγονται στην εποπτεία του Υπουργείου Ανάπτυξης, σχολές που έχουν παράδοση δεκαετιών και έχουν αναδείξει στελέχη που έχουν στελεχώσει τις κυριότερες και μεγαλύτερες τουριστικές μονάδες της χώρας, παραμένουν υποβαθμισμένες με το νέο πλαίσιο που δημιουργείται.
Καταλαβαίνετε ότι υπάρχει απόλυτος ανάγκη σήμερα με αυτόν το νόμο και ειδικότερα με το άρθρο 20 το οποίο αναφέρεται σε θέματα τουριστικής εκπαίδευσης να περιλάβετε την προσθήκη την οποία έχω προτείνει να περιληφθεί ως παράγραφος 3 στο άρθρο 20. Η προσθήκη αυτή λέει ότι οι διατάξεις του ψηφισθέντος νόμου -αυτού που ψηφίστηκε σήμερα στο σύνολο- να ισχύουν και για τις ανώτερες σχολές τουριστικών επαγγελμάτων. Δεν αναφέρομαι στις μέσες σχολές που βγάζουν κατώτερο και μεσαίο στελεχιακό δυναμικό. Μιλάω για τις ανώτερες αυτές που βγάζουν τα διευθυντικά στελέχη στις τουριστικές επιχειρήσεις. 
Πρέπει να τονίσω, κύριε Υπουργέ, ότι το θέμα το είχα προτείνει πριν από μερικές ημέρες και στον Υπουργό Παιδείας, όταν συζητούνταν το νομοσχέδιο για τα ΤΕΙ. Ο Υπουργός Παιδείας, όπως και ο Υπουργός Ανάπτυξης, δεν νομίζω ότι διαφωνούν στην ουσία της πρότασης. Δεν διαφωνούσε κι εκείνος στην ουσία της πρότασης. Μου είπε όμως ότι, ξέρετε, δεν εποπτεύει το Υπουργείο Παιδείας τις συγκεκριμένες σχολές αλλά τις εποπτεύει το Υπουργείο Ανάπτυξης και επομένως δεν μπορώ να περιλάβω μία τέτοια πρόταση στο νομοσχέδιο περί ΤΕΙ. 
Σήμερα όμως έχουμε απέναντί μας τον Υπουργό Ανάπτυξης κι έχουμε ένα νομοσχέδιο όπου μία σειρά άρθρα και ειδικότερα το άρθρο 20 ή 21 -δεν θυμάμαι καλά- αναφέρονται σε θέματα τουριστικής εκπαίδευσης.
Καταλαβαίνετε ότι δεν χωρά οποιαδήποτε δικαιολογία να αρνηθούμε την ένταξη της παραγράφου 3 στο άρθρο 20, έτσι όπως προτείνεται.
Καταλαβαίνετε ότι με τον τρόπο αυτό μπορεί να αντιμετωπιστεί, να αρθεί η δυσμενής μεταχείριση η οποία με την ψήφιση του νόμου περί ΤΕΙ δημιουργείται σε σχέση με τις ανώτερες Σχολές Τουριστικών Επαγγελμάτων, τις οποίες εποπτεύει το Υπουργείο Ανάπτυξης. Δεν έχουμε άλλον αρμοδιότερο στον οποίο θα πρέπει να απευθυνθούμε. 
Προσδοκώντας, κύριε Υπουργέ, ότι θα υπάρξει μία θετική απάντηση στην πρόταση την οποία έχω κάνει για συμπλήρωση του άρθρου 20, περιμένω την απάντησή σας προκειμένου να τοποθετηθώ δευτερολογώντας.
Σε ό,τι αφορά τα υπόλοιπα ζητήματα, θα ήθελα να πω ότι αυτά τα οποία αναφέρονται όσον αφορά στα τουριστικά καταλύματα δεν δίνουν λύσεις στη λειτουργία των μικρών αυτών επιχειρήσεων όχι πολεοδομικού χαρακτήρα, αλλά δίνουν λύση στα λειτουργικά ζητήματα τα οποία έχει ανάγκη και ο κλάδος αλλά νομίζω και η οικονομία που απευθύνεται σε ένα φάσμα της τουριστικής μας πελατείας. 
Νομίζω ότι είναι θετική η διάταξη η οποία κάνετε για τα ασφαλιστικά ζητήματα των εργαζομένων ως ξεναγών στο χώρο της τουριστικής οικονομίας. Επί χρόνια ταλάνισε και αυτήν την Αίθουσα ποιο είναι τελικά το καθεστώς που διέπει τις σχέσεις ανάμεσα στους ξεναγούς και στις επιχειρήσεις, εξ ονόματος των οποίων ξεναγούν κατά τη δραστηριότητά τους, κατά την άσκηση του επαγγέλματός τους. 
Νομίζω ότι η διάταξη αυτή ξεκαθαρίζει αρκετά ζητήματα, διαπνέεται από την αντίληψη η οποία νομίζω ότι έχει πλέον εμπεδωθεί στις συνειδήσεις όλων ύστερα από πολλές αποφάσεις που έχουν πάρει τα διοικητικά δικαστήρια επί του θέματος αυτού και ειδικότερα το Συμβούλιο της Επικρατείας, ότι πρόκειται για μια εξαρτημένη σχέση εργασίας όπου εργοδότες είναι τα τουριστικά πρακτορεία τα οποία είναι εκείνα που κάνουν και το πρόγραμμα με όλες τις λεπτομέρειες μέσα στις οποίες εντάσσεται η δραστηριότητα των ξεναγών. 
Δίνετε επομένως λύση στα ασφαλιστικά, αφήνετε και τη δυνατότητα για τους μεμονωμένους που έχουν και τη δυνατότητα να αυτοασφαλίζονται, επομένως έχουμε ορισμένες θετικές διατάξεις οι οποίες αναφέρονται στα υπό συζήτηση άρθρα. 
Κυρία Πρόεδρε, δεν θα ήθελα να μπω στα πολιτικά ζητήματα τα οποία έχουν εγερθεί. Νομίζω ότι οι κορώνες για τη δημιουργία των εντυπώσεων δεν βοηθούν την ουσία των θεμάτων που συζητούμε. Θα ήθελα απλώς κλείνοντας να πω ότι όλα αυτά τα περί κομματικών ελέγχων και όλα αυτά τα οποία με πάρα πολλά λόγια και χαρακτηρισμούς άκουσα και από τον κ. Παυλόπουλο και από τον κ. Γιακουμάτο κλπ, μία απάντηση έχουν, ότι μάλλον οι συνάδελφοι κρίνουν εξ ιδίων τα αλλότρια και δεν χρειάζεται να δώσουμε μεγαλύτερη έκταση σε απαντήσεις πάνω σε αυτά τα ζητήματα.
Περιμένω, κύριε Υπουργέ! 
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Τζαμτζής έχει το λόγο.
ΙΟΡΔΑΝΗΣ ΤΖΑΜΤΖΗΣ: Κυρία Πρόεδρε, άκουσα προηγουμένως τον κύριο Υπουργό να μιλάει και να λέει ότι τίποτα δεν θα γινόταν αν ήταν άλλοι στην Κυβέρνηση. 
Αυτό το οποίο πρέπει να τονίσω είναι ότι πραγματικά με την παρουσία της η Κυβέρνηση και με τις προτάσεις και με τα νομοσχέδια που φέρνει, πάρα πολλές φορές έχει κάνει τρομακτικά λάθη. 
Στη συγκεκριμένη περίπτωση αναφέρεται στις ΒΙΠΕ, τις οποίες ουσιαστικά έχει οδηγήσει στην απαξίωση και προφανώς θέλει να τις οδηγήσει στο ξεπούλημα. Διότι τι άλλο να σκεφθεί κανείς, όταν βλέπουμε μέσα στο νομοσχέδιο να αναφέρεται ότι θα δημιουργηθεί μία εταιρεία η οποία όμως δεν γνωρίζουμε τι θα πράξει. 
Θα μπει ένα διοικητικό συμβούλιο, θα κανονίζει τα πράγματα και πάει λέγοντας. Αυτό, λοιπόν, το οποίο έρχεται στο μυαλό είναι ή ότι πάτε, κύριε Υπουργέ, να ξεπουλήσετε τις ΒΙΠΕ ή ότι δείχνετε την ανικανότητά σας να δώσετε ουσιαστικές λύσεις στα προβλήματα. Και το λέω αυτό διότι και κατά τη διάρκεια της συζήτησης στην επιτροπή σας ανέφερα κάποια προβλήματα με τις ΒΙΠΕ στην εκλογική μου περιφέρεια, στην Πέλλα. Σας ανέφερα την πονεμένη ιστορία δύο βιομηχανικών περιοχών, της Πετριάς και της Δροσιάς. Και στη μία περίπτωση έχουμε βιομηχανική περιοχή φάντασμα, διότι δεν προβλέψατε να κάνετε δρόμο για να πηγαίνουν οι επενδυτές στη βιομηχανική περιοχή. Ξοδέψατε δισεκατομμύρια στη βιομηχανική περιοχή της Δροσιάς και σήμερα αυτή η βιομηχανική περιοχή έχει οδηγηθεί στην απαξίωση. Έχει μείνει ένας μοναδικός επιχειρηματίας. Και μιλάμε για μία βιομηχανική περιοχή η οποία τα έχει όλα. Έχει και μονάδα βιολογικού καθαρισμού, έχει τα πάντα. Τα έχει όλα η βιομηχανική περιοχή της Δροσιάς, αλλά δεν πάει κανείς. Γιατί; Γιατί δεν προβλέψατε το αυτονόητο, σωστό δρόμο για να πάει κάποιος στη βιομηχανική περιοχή.
Και έρχομαι στη βιομηχανική περιοχή της Πετριάς, για την οποία ξοδέψατε για να αγοράσετε χίλια οκτακόσια στρέμματα πάλι δισεκατομμύρια. Την παρατήσατε έτσι. Και ξέρετε ποια είναι η αλήθεια; Ότι λέτε ψέματα. Έχω στα χέρια μου τρεις ερωτήσεις τις οποίες κατέθεσα για το θέμα και τις απαντήσεις τις οποίες μου δώσατε. Λέτε ψέματα, κύριε Υπουργέ. Προσπαθείτε ακόμη και από τους Βουλευτές όταν σας κάνουν έλεγχο να ξεφύγετε και λέτε διάφορα ψέματα. Και το σημαντικότερο είναι ότι λέτε συνεχώς ότι δεν δείχνει ενδιαφέρον η Νομαρχιακή Αυτοδιοίκηση Πέλλας για το θέμα. Η Νομαρχιακή Αυτοδιοίκηση Πέλλας σας έστειλε το Σεπτέμβριο του 2000 αίτημα, αναφέροντας και το διαμετακομιστικό κέντρο στη ΒΙΠΕ Πετριάς και την ενοποίηση και την ενεργοποίηση της ΒΙΠΕ Δροσιάς. Εσείς μου απαντήσατε στην πρώτη μου ερώτηση από τον Ιούνιο του 2000 τον Οκτώβριο του 2000 και μου είπατε ότι δεν υπάρχει ενδιαφέρον. Προσπαθείτε να ξεφύγετε. Μα, είναι δυνατόν να ξεφύγετε. Τα πράγματα είναι απλά. Αδιαφορήσατε παντελώς.
Ήλθε η τρίτη ερώτηση την οποία σας κατέθεσα την 1η Φεβρουαρίου του 2001 και ξεκαθαρίζετε τα πράγματα και λέτε πλέον δεν θα ασχοληθούμε με αυτές τις ΒΙΠΕ, θα ασχοληθούμε μόνο με τις ΒΙΠΕ εθνικής εμβέλειας. Και έρχομαι πολύ απλά να σας ρωτήσω: Γιατί, κύριε Υπουργέ, αδιαφορείτε; Γιατί θέλετε να οδηγήσετε όλους τους επενδυτές σε κάποια πλευρά; Και το λέω με απόλυτη ειλικρίνεια και θα ήθελα μία απάντηση επιτέλους σε αυτό το θέμα. Και τις άλλες φορές στην επιτροπή δεν απαντήσατε. Δεν δίνετε τη δυνατότητα βιομηχανικής ανάπτυξης στο νομό. Δύο ΒΙΠΕ τις έχετε παραμελημένες. Αδιαφορήσατε παντελώς. Και ειλικρινά αναρωτιέμαι: Υπάρχει σκοπιμότητα να φεύγουν οι επενδυτές και να πηγαίνουν μόνο σε συγκεκριμένες βιομηχανικές περιοχές; 
Δρόμος δεν έγινε για τη ΒΙΠΕ της Δροσιάς. Ο δρόμος που συνδέει τη βιομηχανική περιοχή της Πετριάς με την Εγνατία Οδό, ενώ υπάρχει -είναι το τμήμα της επαρχιακής οδού από Έδεσσα προς Βέροια- δεν τον έχετε εντάξει. Δεν ενώνετε ουσιαστικά το νομό με την Εγνατία Οδό. Τι επιδιώκετε; Την απομόνωση και τον οικονομικό μαρασμό του νομού; Αυτό επιδιώκετε; Γιατί αδιαφορείτε τόσο; Έχετε κάποιες διαφορές; Ειλικρινά το μυαλό μου πάει μήπως και θέλετε να εκδικηθείτε την Πέλλα, επειδή η Πέλλα δίνει την πλειοψηφία στη Νέα Δημοκρατία. Μα, αυτό το φαινόμενο, κύριε Υπουργέ, θα το βρείτε μπροστά σας, διότι θα γίνει σε όλη την Ελλάδα. Είναι μονόδρομος πλέον, κύριε Υφυπουργέ, η κυβέρνηση της Νέας Δημοκρατίας για τη χώρα μας. Επιτέλους, αυτό που μπορείτε να κάνετε για να προσφέρετε ουσιαστικές υπηρεσίες, είναι να αποχωρήσετε πλέον!
(Στο σημείο αυτό ο Βουλευτής κ. Ιορδάνης Τζαμτζής καταθέτει για τα Πρακτικά τις προαναφερθείσες ερωτήσεις και τις απαντήσεις σε αυτές, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Παυλίδης έχει το λόγο.
ΑΡΙΣΤΟΤΕΛΗΣ ΠΑΥΛΙΔΗΣ: Κυρία Πρόεδρε, εθίγησαν θέματα ιδιαιτέρως σημαντικά έχοντα σχέση με τον τουρισμό και μεταξύ αυτών των σημαντικών και κάτι το οποίο αποτελεί κατάλοιπο του προηγουμένου νομοσχεδίου, στο οποίο ήδη αναφέρθηκε ο συμπατριώτης μας Βουλευτής ο κ. Σφυρίου και γνωρίζω ότι τον στηρίζει και ο κ. Παπανικόλας που παρίσταται αυτήν τη στιγμή στην Αίθουσα.
Κύριε Υπουργέ, έχουμε πρόβλημα -ο Υπουργός Παιδείας δεν το έλυσε- και το πρόβλημα συνίσταται σε τούτο: Να παρασχεθεί η δυνατότητα στους αποφοιτούντες από την Ανωτέρα Σχολή Τουριστικών Επαγγελμάτων Ρόδου -και σεις ως ακαδημαϊκός διδάσκαλος, κυρία Πρόεδρε, έχετε σαφή γνώση τέτοιων θεμάτων- να συνεχίσουν τις σπουδές τους με την απόκτηση ανωτέρου πτυχίου, masters ή κάτι παρόμοιου, όπως συμβαίνει τώρα με τη δυνατότητα που παρεσχέθη στους αποφοιτούντες από τα Τ.Ε.Ι. Ο Υπουργός Παιδείας είπε ότι δεν είναι δική του αρμοδιότητα. Το είπε και προς τον κ. Σφυρίου και προς εμένα. Είναι λέει αρμοδιότητα του Υπουργού Ανάπτυξης, λόγω του γεγονότος ότι οι σχολές αυτές υπάγονται σε σας.
Εγώ, λοιπόν, την πρόταση που ακούστηκε μέχρι στιγμής τη συμπληρώνω και παρακαλώ κάντε τη δεκτή, γιατί έτσι θα δώσετε λύση σε ένα πρόβλημα. Προτείνω ο Υπουργός Ανάπτυξης και ο συναρμόδιος, κατ' εμέ, Υπουργός Παιδείας να λάβουν εξουσιοδότηση για προεδρικό διάταγμα ώστε να εναρμονιστούν τα των πτυχιούχων της Α.Σ.Τ.Ε.Ρ. προς τα των πτυχιούχων των άλλων Τ.Ε.Ι. όσον αφορά στην απόκτηση αυτών των διπλωμάτων. Αυτό συμπληρώνει την ήδη κατατεθείσα πρόταση και δίνει λύση σ' ένα πρόβλημα το οποίο δεν ζημιώνει το κράτος μας στο κάτω-κάτω. Παρέχουμε σε Ελληνόπουλα τη δυνατότητα να συνεχίσουν τις σπουδές τους. Καμία δε δαπάνη δεν προκαλείται για τον κρατικό προϋπολογισμό.
Θέμα δεύτερο, που έχει σχέση με τα καζίνο: Τα της Πάρνηθας εξαντλήθηκαν. Παρακαλώ, όμως, κύριε Υπουργέ, να σημειώστε και τα εξής για το καζίνο Ρόδου: Εδώ έχω στα χέρια μου την υπογραφείσα σύμβαση μεταξύ του ελληνικού δημοσίου και του κατόχου της αδείας, η οποία προβλέπει στο άρθρο 3.2.6 ότι ο κάτοχος υποχρεούται να πραγματοποιήσει επενδύσεις ύψους 20 δισεκατομμυρίων σύμφωνα με δεσμεύσεις που ανέλαβε και βάσει επιστολών που αντηλλάγησαν μεταξύ των ενδιαφερομένων. Την άδεια εξέδωσε το ελληνικό δημόσιο, το οποίο οφείλει να παρακολουθεί δι' υμών, διά του Υπουργείου σας -και το είπα και στην προηγούμενη συνεδρίαση στον κ. Χριστοδουλάκη- την εφαρμογή των όσων συμβάλλεται με οποιονδήποτε.
Μέχρι στιγμής όμως δεν έχει γίνει τίποτε απολύτως. Ο κ. Χριστοδουλάκης λέγει ότι έδωσε εντολή να συσταθεί μια επιτροπή που να ελέγξει γενικώς όλες τις συμβάσεις βάσει των οποίων βγήκαν όλες οι άδειες λειτουργίας των καζίνο και πώς εκτελούνται. Καλά αυτό, αλλά κάντε μας μοναχά μια χάρη: Ασχοληθείτε με τη Ρόδο. Είκοσι δισεκατομμύρια και μέχρι στιγμής δεν έχουμε δει ούτε μια δραχμή. Εδώ είναι τα κείμενα των συμβάσεων και θα σας τα παρουσιάσω για τη συνέχεια της συζήτησης. Είπα τότε στον κύριο Υπουργό ότι σας ζητώ να επέμβετε.
Ήδη βγήκε δειλά-δειλά εκπρόσωπος της εταιρείας που έχει σήμερα την εκμετάλλευση των καζίνο και μας λέει ότι αυτού του είδους οι επενδύσεις θα ενταχθούν σε ένα σύστημα που έχει σχέση με το γκολφ Αφάντου το οποίο "θα βγει στον αέρα" σαν διεθνής διαγωνισμός. Εφιστώ προσοχή όλων των ενδιαφερομένων και παρακαλώ το Υπουργείο Ανάπτυξης να επέμβει. Αυτού του είδους τα επιχειρηματικά τρικ, αλλά όχι συνάδοντα προς ό,τι υπέγραψε το ελληνικό δημόσιο, δεν έχουν θέση.
Πριν φθάσουμε λοιπόν σε ακραίες καταστάσεις ζητώ από τον παριστάμενο Υπουργό Ανάπτυξης να παρέμβει αύριο το πρωί, εν τη εξελίξει μάλιστα αυτής της συζητήσεως, για να δει πώς εφαρμόζεται η σύμβαση που έχετε υπογράψει. Πρόκειται περί σαφούς παραβιάσεως. Ενδιαφέρεσθε για την Πάρνηθα, για την οποία ακόμη δεν εκάματε τίποτα, και δεν ενδιαφέρεσθε για περιοχές που έχετε βάλει ήδη υπογραφή, όπως για τη Ρόδο καλή ώρα; Είκοσι σπαρταριστά δισεκατομμύρια. Ο κρατικός προϋπολογισμός δεν πρόκειται να τα διαθέσει. Άλλου είναι η υποχρέωση. Η δική σας δε υποχρέωση είναι να τηρείτε την καλή εκτέλεση. Παρακαλώ άμεση επέμβαση.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Σπηλιόπουλος έχει το λόγο.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κυρία Πρόεδρε, θα ήθελα να κάνω ορισμένες παρατηρήσεις στο άρθρο 17, το οποίο αναφέρεται σε θέματα τουριστικών εγκαταστάσεων. 
Πιστεύω ότι πολύ ορθά θεσμοθετούνται κάποιοι περιορισμοί και κάποιοι έλεγχοι, προκειμένου να διατηρηθεί το τουριστικό σήμα στα τουριστικά καταλύματα. Απαιτούνται οι έλεγχοι, η πυρασφάλεια, η στατική επάρκεια και για τη διάθεση των λυμάτων. Πιστεύω ότι οι έλεγχοι αυτοί πρέπει να είναι και αξιόπιστοι για να έχουν ένα αποτέλεσμα. Και οι μελέτες, που θα συνταχθούν, να αναφέρονται και στα τεχνικά στοιχεία του οικοδομήματος, αλλά και στον κανονισμό ή στους κανονισμούς τους οποίους έχουμε σε εφαρμογή σήμερα.
Συγκεκριμένα για το θέμα της στατικής επάρκειας. Ακούστηκαν και προηγουμένως από διάφορους ομιλητές ότι ο έλεγχος δεν θα πρέπει να γίνεται με τους όρους που καθορίζει ο κανονισμός, με βάση τον οποίο κτίστηκε το κτίσμα, αλλά με τους σημερινούς κανονισμούς. Αν γίνει αυτό -εγώ δεν θα είχα καμία αντίρρηση να το δεχτώ και να το εισηγηθώ κιόλας και θα πω παρακάτω γιατί- σχεδόν κανένα ξενοδοχείο, κανένα τουριστικό κατάλυμα δεν θα πάρει άδεια. Γιατί; Διότι έχουν οικοδομηθεί, και ιδιαίτερα τα μεγάλα συγκροτήματα, με βάση προγενέστερους οικοδομικούς κανονισμούς και κυρίως τον αντισεισμικό κανονισμό, οι οποίοι προηγούμενοι κανονισμοί ήταν πολύ ευμενέστεροι σε σχέση με τον ισχύοντα σημερινό κανονισμό. Επομένως, κανένας έλεγχος δεν θα μπορούσε να περάσει. 
Νομίζω λοιπόν ότι εδώ είναι σωστό να συμπληρώσουμε σε αυτήν την παράγραφο ότι ο έλεγχος θα γίνει με τον ισχύοντα κανονισμό, με βάση τον οποίο χτίστηκε το οίκημα, το ξενοδοχείο. 
Επίσης θα ήθελα να συμπληρωθεί -γιατί και εδώ μπορεί να υπάρξουν ορισμένες παρερμηνείες- ότι ο έλεγχος θα πρέπει να γίνει, εκεί που λέτε "μηχανικούς", από διπλωματούχους μηχανικούς των πολυτεχνείων ή των πανεπιστημίων. 
Θα ήθελα όμως να πω και κάτι άλλο. Μέσα στον αναπτυξιακό νόμο υπάρχουν τα κίνητρα για τον εκσυγχρονισμό των τουριστικών εγκαταστάσεων και των ξενοδοχείων. Και μάλιστα η επιδότηση που παίρνουν οι επιχειρηματίες σ' αυτές τις περιπτώσεις είναι αρκετά μεγάλη, είναι της τάξεως του 40%. Θα έλεγα λοιπόν τουλάχιστον σ' αυτές τις περιπτώσεις που ζητάει κάποιος επιχειρηματίας να κάνει κάποιον εκσυγχρονισμό, να μην κάνει τον εκσυγχρονισμό αλλάζοντας μόνο τα πλακάκια ή χρωματίζοντας το κτίριο, να του επιβάλουμε και τη στατική αναβάθμιση του κτιρίου, σύμφωνα με τον ισχύοντα σημερινό οικοδομικό κανονισμό και τον αντισεισμικό κανονισμό. Γιατί είναι γνωστό ότι η χώρα μας είναι ιδιαίτερα σεισμογενής, περιοχές ιδιαίτερα τουριστικές είναι μέσα στις ζώνες υψηλού σεισμικού κινδύνου, όπως τα Δωδεκάνησα, η Κρήτη, τα Ιόνια νησιά, και ξέρουμε ότι έχουν κτιστεί ξενοδοχεία και μάλιστα πολυώροφα στις παραλίες που και τα εδάφη εκεί δεν είναι τα καλύτερα και δεν ξέρουμε τι θα γίνει σε μία περίπτωση μεγάλου σεισμού. Έχουμε άλλωστε και πρόσφατα παραδείγματα. Με το σεισμό του 1981 είχαμε κατάρρευση ξενοδοχείου στην περιοχή της Κορινθίας με πολλούς νεκρούς, είχαμε στο Αίγιο κατάρρευση ξενοδοχείου επίσης με πολλούς νεκρούς και δεν χρειάζεται να έχουμε και στη συνέχεια με κάποιο σεισμό, που δυστυχώς δεν θα τον αποφύγουμε ποτέ, μια τέτοια περίπτωση και να θρηνήσουμε και νεκρούς και να δυσφημίσουμε και τον τουρισμό μας.
Θα ήθελα να κάνω και μία παρατήρηση ακόμη σε σχέση με τη δυνατότητα για την προσθήκη ορόφου. Νομίζω ότι δεν χρειάζεται. Το είπαμε και στην επιτροπή. Νομίζω ότι πρέπει να το αποσύρετε, κύριε Υπουργέ. 
Για την αναβάθμιση των τουριστικών εγκαταστάσεων, δεν χρειάζεται να προσθέσουμε έναν όροφο. Είναι γνωστό ότι τα κτίσματα ή τα ξενοδοχεία που είναι καθ' ύψος οικοδομημένα, δεν προσφέρουν και τις καλύτερες υπηρεσίες. Το ακούσαμε και από τους εκπροσώπους των ξενοδόχων ότι χρειάζεται μία εκτατική λειτουργία στις ξενοδοχειακές εγκαταστάσεις. Νομίζω λοιπόν ότι δεν χρειάζεται να προσθέσουμε ορόφους στα ήδη υπάρχοντα ξενοδοχεία και μάλιστα εκεί που υπάρχουν προβλήματα στατικής επάρκειας.
Τέλος, θα ήθελα και κάτι άλλο. Υπάρχουν ορισμένες περιοχές που είναι τουριστικά κορεσμένες και εκεί δεν μπορούν να γίνουν ξενοδοχεία. Θα ήθελα λοιπόν να κάνω μία πρόταση γι' αυτό το θέμα. Υπάρχουν λοιπόν πολλές αιτήσεις για να γίνουν ξενοδοχεία σύγχρονα. Και θέλουμε να γίνουν ξενοδοχεία σύγχρονα. Δεν μπορεί να γίνει όμως αυτό, γιατί χαρακτηρίζονται τουριστικά κορεσμένες αυτές οι περιοχές.
(Στο σημείο αυτό την Προεδρική Έδρα καταλαμβάνει ο Β΄Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
θα έλεγα λοιπόν ότι θα έπρεπε να δούμε, δεν ξέρω αν μπορούμε να το κάνουμε και εδώ, την απόσυρση παλιών ξενοδοχειακών εγκαταστάσεων και τη δυνατότητα να δώσουμε καινούριες άδειες. Μόνο έτσι θα αναβαθμίσουμε τις εγκαταστάσεις και τα ξενοδοχεία και τα καταλύματα, για να προσφέρουμε καλύτερες υπηρεσίες. Μπορούμε να το κάνουμε. 
Δεν ξέρω αν το σκέφτεστε να το κάνετε κάπου αλλού, κύριε Υπουργέ. Πάντως, υπάρχουν περιοχές που θεωρούνται κορεσμένες και η ποιότητα που προσφέρουν τα καταλύματα είναι χαμηλή. Νομίζω ότι πρέπει να βρούμε λύσεις και εκεί. Και υπάρχουν λύσεις. 
Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Βασιλείου έχει το λόγο.
ΘΕΟΦΙΛΟΣ ΒΑΣΙΛΕΙΟΥ: Κύριε Πρόεδρε, μιλώντας κανείς για το νομοσχέδιο αυτό θα μπορούσε να πει ότι αποτελεί μνημείο αντιφατικότητας, μνημείο έλλειψης σχεδιασμού και στρατηγικής, μνημείο ευκαιριακών ρυθμίσεων. 
Επιτρέψτε μου να κάνω μία πρόβλεψη, κύριε Υπουργέ. Αυτό το νομοσχέδιο που πρόκειται να γίνει νόμος του κράτους, στην επόμενη σύνοδο της Βουλής θα το ξανατροποποιήσετε, πάρα πολύ σύντομα μάλιστα. Μου δίνετε την αίσθηση ότι ιδιαίτερα τον τελευταίο χρόνο που είμαι εγώ Βουλευτής, δεν έχετε πιστέψει ότι είστε Κυβέρνηση και ότι η ευκαιριακή ρύθμιση μέσω νομοσχεδίων δείχνει παντελή έλλειψη στρατηγικής στόχων και σχεδιασμού. 
Καταγγέλλω τη διαδικασία, γιατί δεν μου δίνεται ο χρόνος να μιλήσω όσο χρειάζεται και δεν είναι δυνατόν σε τόσα πολλά άρθρα να μιλήσει ένας Βουλευτής. Έτσι πιστεύω ότι υποβαθμίζεται το Κοινοβούλιο. 
Παρά ταύτα θα επισημάνω αυτό που επιχειρείτε στο άρθρο 21. Με το άρθρο 21 και με την προκήρυξη διεθνούς διαγωνισμού, λέτε ότι είναι δυνατή η ανάθεση τεχνικής υποστήριξης του συστήματος ελέγχου. 
Από τη διάταξη αυτή και τη σχετική συζήτηση που έγινε εδώ και τις μη διευκρινίσεις του κυρίου Υπουργού, έχει καταστεί σαφές ότι δρομολογείται η κατάργηση του επιτόπιου ελέγχου. Και ενισχύει την άποψή μου το ότι έχει ήδη ανακοινωθεί στους εκατό από τους εκατόν είκοσι ελεγκτές ότι είναι υπό μετάταξη. Πώς και με ποιον τρόπο, ουδείς γνωρίζει. Είναι σαφώς υπό μετάταξη, η οποία ενέχει το στοιχείο της περιθωριοποίησης και του διωγμού.
Έχει αποδειχθεί ότι όλες οι επιτόπιες υπηρεσίες ελέγχου έχουν συνεισφέρει στο ελληνικό δημόσιο άνω των διακοσίων εβδομήντα δισεκατομμυρίων δραχμών τελευταία, χωρίς μάλιστα την παραμικρή υλικοτεχνική υποστήριξη εκ μέρους της πολιτείας. 
Σε αλλεπάλληλες ερωτήσεις Βουλευτών προηγούμενοι Υπουργοί η κα Παπανδρέου και ο κ. Βενιζέλος έχουν υποστηρίξει πάρα πολύ αυτήν την υπηρεσία και την θεώρησαν πάρα πολύ χρήσιμη. Εσείς σήμερα πάτε να την καταργήσετε. Πότε λέτε αλήθεια και πότε ψέματα, κύριε Υπουργέ;
Η μόνη λύση όσον αφορά τον έλεγχο των καζίνο είναι η ενίσχυση της υλικοτεχνικής υποδομής με σύγχρονα μέσα του παρόντος συστήματος.
Όσον αφορά το άρθρο 23: Aν αυτήν τη διάταξη, κύριε Υπουργέ, την έφερνε Υπουργός της Νέας Δημοκρατίας, αν στη θέση σας καθόταν Υπουργός της Νέας Δημοκρατίας, θα είχαν ξεσηκωθεί και οι πέτρες ακόμα. Θα μιλούσατε για ξεπούλημα της περιουσίας του κράτους και της χώρας, της περιουσίας της Ελλάδας.
Και αυτήν την ώρα εμφανίζετε τη δυνατότητα να μεταβιβάζονται οι μετοχές των θυγατρικών εταιρειών της εταιρείας "ΑΣΤΙΚΑ ΑΚΙΝΗΤΑ", να μισθώνονται, να παραχωρούνται, να ανταλλάσσονται έναντι ανταλλάγματος με απόφαση της γενικής συνέλευσης. Έναντι ποιου ανταλλάγματος, κύριε Υπουργέ; Ποιος θα το κρίνει αυτό το αντάλλαγμα; Δεν θα ήταν σωστό να υπάρχουν συγκριτικά στοιχεία και να υπάρχει διεθνής διαγωνισμός; Πότε έχει νόημα το ξεπούλημα; Όταν ξεκινούν τέτοιες διαδικασίες και ξεκινούσαν επί Νέας Δημοκρατίας; Το ξεπούλημα έχει χρώμα, κύριε Υπουργέ; Ασφαλώς έχω την εντύπωση ότι πρόκειται να οδηγηθούμε και σε κάτι άλλο πολύ σοβαρό.
Το πάρα πολύ σοβαρό θέμα σε οποιαδήποτε προσπάθεια, κύριε Υπουργέ, είναι το προσωπικό, το έμψυχο δυναμικό. Χωρίς αυτό δεν μπορεί να γίνει τίποτα. Όλες οι επιχειρήσεις που γίνονται με αυτό το νομοσχέδιο έχουν δυστυχώς στόχο την πλήρη απομείωση και την περιθωριοποίησή του. 
Ζητούνται τώρα δελτία καταλληλότητας. Κατ' αρχάς δεν υπάρχει τεκμήριο καταλληλότητας στους εργαζομένους ήδη στο δημόσιο; Και δεύτερον, η ειδική αναφορά...
(Θόρυβος στην Αίθουσα, κωδωνοκρουσίες)
Κύριε Πρόεδρε, παρακαλώ.
ΠΡΟΕΔΡΕΥΩΝ (Παναγιώτης Σγουρίδης): Τι να κάνω; Προσπαθώ να βάλω τάξη στους συναδέλφους.
ΘΕΟΦΙΛΟΣ ΒΑΣΙΛΕΙΟΥ: Αυτό εκτιμάται ιδιαίτερα.
ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κύριε Βασιλείου.
ΘΕΟΦΙΛΟΣ ΒΑΣΙΛΕΙΟΥ: Η ειδική αναφορά σχετική με το πιστοποιητικό της εισαγγελίας περί υποδικίας ή μη εκείνων οι οποίοι πρόκειται να ενταχθούν στην εταιρεία. Τι καινούριο φρούτο είναι τώρα; Έχετε ακούσει ποτέ, κύριε Υπουργέ, ότι οι πάντες είναι αθώοι μέχρι της εκδόσεως τελεσίδικης καταδικαστικής απόφασης; Και ποιος εγγυάται, κύριε Υπουργέ, ότι αύριο για τον οποιονδήποτε λόγο, κάποιος εις βάρος ενός εργαζόμενου δεν θα στήσει μια μήνυση για συκοφαντική δυσφήμιση ή για οποιονδήποτε άλλο λόγο, που μπορεί να οδηγήσει σε εκτίμηση αδικημάτων μέσου ή κατώτερου πεδίου ισχύος του ποινικού δικαίου; Αυτό ειδικά πρέπει να μη λειτουργήσει με τίποτα. Δείτε το σας παρακαλώ ιδιαίτερα.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Ένα λεπτό, κύριε Πρόεδρε. Θα τελειώσω σ' ένα λεπτό.
ΠΡΟΕΔΡΕΥΩΝ (Παναγιώτης Σγουρίδης): Τελειώστε.
ΘΕΟΦΙΛΟΣ ΒΑΣΙΛΕΙΟΥ: Το δεύτερο είναι η υπόθεση των διαδοχών, η υπόθεση των μετατάξεων, η υπόθεση των μισθολογικών εξελίξεων. Έχετε ακούσει τους εργαζόμενους, κύριε Υπουργέ; Ζήτησαν να τους δεχθείτε για να σας μιλήσουν σχετικά μ' αυτό. Πλήρης απομείωση, περιθωριοποίηση και μείωση των αποδοχών τους. Μετατάξεις θα επιχειρηθούν και εκτός Αττικής, στην περιφέρεια, σε νομικά πρόσωπα δημοσίου δικαίου και σε Οργανισμούς Τοπικής Αυτοδιοίκησης. Είναι δυνατή αυτή η μεταχείριση των εργαζομένων, κύριε Πρόεδρε και κύριε Υπουργέ; Και επιτέλους, γιατί χρειάζεται...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, ολοκληρώστε.
ΘΕΟΦΙΛΟΣ ΒΑΣΙΛΕΙΟΥ: Ολοκληρώνω, κύριε Πρόεδρε. 
Γιατί χρειάζεται η αίτηση για να ενταχθούν σ' αυτήν την εταιρεία; Τελικά ποιο είναι το κοινωνικό πρόσωπο της Κυβέρνησης; Τελικά για ποιο λόγο υπάρχει αυτή η προστασία των εργαζομένων στη θεωρία; Είναι υπαρκτή η προστασία των εργαζομένων;
Λυπάμαι, αλλά σας δηλώνω ότι έχετε αδυναμία να αντιμετωπίσετε τα προβλήματα αυτά. Χωρίς την προστασία των εργαζομένων δεν μπορεί να γίνει τίποτα σ' αυτόν τον τόπο. Χωρίς το έμψυχο δυναμικό δεν μπορεί να γίνει τίποτα σ' αυτόν τον τόπο και με κορόνες του παρελθόντος τίποτα δεν μπορεί να θεραπευθεί, πολύ περισσότερο δεν μπορεί να κυβερνηθεί η χώρα.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Βασιλείου. Ορίστε, κύριε Λαφαζάνη, έχετε δύο λεπτά για προτασσόμενη δευτερολογία.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, θα το ξαναπώ σ' αυτήν την Αίθουσα ότι με ευθύνη του νέου ΠΑΣΟΚ, αλλά και της Νέας Δημοκρατίας, δύο μανίες έχουν καταλάβει αυτήν τη χώρα.
Πρώτη είναι η μανία των ιδιωτικοποιήσεων. Ιδιωτικοποιούμε τα πάντα. Δεν αφήνουμε τίποτα στο δημόσιο.
Δεύτερη μανία, η οποία δεν είναι άσχετη με την πρώτη, είναι η μανία του τζόγου. 
Φέρνετε διάταξη, κύριε Υπουργέ, με την οποία μέσω της εταιρείας "ΤΟΥΡΙΣΤΙΚΑ ΑΚΙΝΗΤΑ Α.Ε.", αυτής της αμαρτωλής Α.Ε. που έχετε κάνει, η οποία ήδη έχει αρχίσει να εκποιεί όλη την ακίνητη και κινητή περιουσία του ΕΟΤ -για παράδειγμα όλα τα φιλέτα του Σαρωνικού τα εκποιεί η "ΤΟΥΡΙΣΤΙΚΑ ΑΚΙΝΗΤΑ Α.Ε."- πάτε να πουλήσετε και τα δύο καζίνο που έχουν μείνει στο δημόσιο, το καζίνο της Πάρνηθας και το καζίνο της Κέρκυρας.
Βέβαια ο αντίλογος από την πλευρά της Νέας Δημοκρατίας είναι να μη γίνει αυτό μέσω της εταιρείας "ΤΟΥΡΙΣΤΙΚΑ ΑΚΙΝΗΤΑ Α.Ε.", αλλά να προχωρήσει αυτή η εκποίηση με μειοδοτικό διαγωνισμό. Λένε ότι τάχα θα έχουν διαφορετική τύχη οι εργαζόμενοι, αν γίνει η εκποίηση με μειοδοτικό διαγωνισμό.
ΠΡΟΕΔΡΕΥΩΝ (Παναγιώτης Σγουρίδης): Όχι με μειοδοτικό, με πλειοδοτικό διαγωνισμό, γιατί με μειοδοτικό διαγωνισμό θα πάμε προς τα κάτω.
ΠΑΝΑΓΙΩΤΗΣ ΛΑΦΑΖΑΝΗΣ: Ναι, κύριε Πρόεδρε.
Όχι μόνο πάτε να ιδιωτικοποιήσετε και το τελευταίο εναπομείναν όπλο, προκειμένου να έχετε έστω μια δημόσια παρέμβαση στο χώρο των καζίνο, αλλά πάτε να ιδιωτικοποιήσετε και τον έλεγχο στα καζίνο και να τον μεταφέρετε πλέον σε ιδιωτικές εταιρείες. Αυτά τα πράγματα που κάνετε είναι πρωτοφανή και πρωτάκουστα. 
Όλα αυτά γίνονται με ποιο τίμημα; Πρώτον, να πετάξετε σταδιακά στο δρόμο τους εργαζόμενους, τους οποίους δεν τους εξασφαλίζετε, είτε δουλεύουν στο καζίνο της Κέρκυρας είτε στο καζίνο της Πάρνηθας και να σκορπίσετε στους πέντε ανέμους τους ελεγκτές των καζίνο.
Θέλω να μου απαντήσετε στη δευτερολογία σας, γιατί τα κάνετε αυτά τα πράγματα; Γιατί θέλετε να πετάξετε τους ελεγκτές των καζίνο, να τους περιθωριοποιήσετε και στη θέση τους να βάλετε ιδιωτικές εταιρείες; Οι ελεγκτές των καζίνο φέρνουν στο δημόσιο εκατοντάδες δισεκατομμύρια το χρόνο. Ποια άλλη υπηρεσία σας φέρνει αυτά τα λεφτά; Θα σας φέρνουν αυτά τα χρήματα οι ιδιωτικές εταιρείες, που θα κερδοσκοπούν; Γιατί το κάνετε αυτό; Για να αφήσετε ανεξέλεγκτα και τα καζίνο χωρίς δημόσιο έλεγχο; 
Επίσης, γιατί δεν εξασφαλίζετε τους εργαζόμενους στην Κέρκυρα και στην Πάρνηθα, έστω με αυτήν την ιδιωτικοποίηση που πάτε να κάνετε; Γιατί προσπαθείτε να τους περιθωριοποιήσετε και να τους πετάξετε στο δρόμο φέτα-φέτα; Τι είναι αυτό το περίφημο δελτίο καταλληλότητας; Δεν το αντιλαμβάνομαι. Εξηγείστε το μας. Μέχρι τώρα με δελτίο καταλληλότητας δούλευαν; 'Όταν θα πάει το καζίνο, είτε της Πάρνηθας είτε της Κέρκυρας στην εταιρεία "ΤΟΥΡΙΣΤΙΚΑ ΑΚΙΝΗΤΑ Α.Ε.", χρειάζεται ειδική καταλληλότητα για να εργαστούν εκεί; Τι είναι η εταιρεία "Τουριστικά Ακίνητα Α.Ε."; 
Προφανώς θέλετε σταδιακά να περιορίσετε τον αριθμό των εργαζομένων και βρίσκετε διάφορους δρόμους, προκειμένου να παραδώσετε μετά στα ιδιωτικά χέρια τα καζίνο όσο το δυνατόν περισσότερο καθαρά, δηλαδή με όλο και λιγότερο εργαζόμενους. Αυτό επιχειρείτε να κάνετε.
Τεράστια είναι η ευθύνη σας και για τα δύο και καλείσθε να αναθεωρήσετε αυτές τις διατάξεις. Δεν είναι δυνατόν να πληρώνουν τις ιδιωτικοποιήσεις σας, τα τερτίπια, τα παιχνίδια που παίζετε, τα οποία είναι ακατονόμαστα. 
Δεν έχω χρόνο να αναφερθώ περισσότερο.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε συνάδελφε. Αυτό δεν είναι προτασσόμενη δευτερολογία, είναι κανονική τοποθέτηση.
ΠΑΝΑΓΙΩΤΗΣ ΛΑΦΑΖΑΝΗΣ: Τελειώνω, κύριε Πρόεδρε.
Δεν είναι δυνατόν να τα πληρώνουν οι εργαζόμενοι είτε ελεγκτές λέγονται είτε εργαζόμενοι στα καζίνο.
ΠΡΟΕΔΡΕΥΩΝ (Παναγιώτης Σγουρίδης): Ο κ. Μαγκριώτης έχει το λόγο.
(Θόρυβος από την πτέρυγα της Νέας Δημοκρατίας)
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, μου κάνει εντύπωση πώς είναι δυνατόν οι αγαπητοί συνάδελφοι, που έχουν ετοιμαστεί να καταθέσουν πρόταση για ονομαστική ψηφοφορία, έχουν θέσει δηλαδή ένα θέμα αρχής για το νομοσχέδιο, να θέλουν τόσο γρήγορα να τελειώσουμε τη συζήτηση. Μου κάνει πραγματικά κατάπληξη αυτό. Εκτός αν αυτή είναι η νέα τακτική του κόμματός τους. Καταγγέλλουμε, υβρίζουμε και δεν συζητούμε επί της ουσίας.
(Θόρυβος, διαμαρτυρίες από την πτέρυγα της Νέας Δημοκρατίας)
Παρακαλώ, αγαπητοί συνάδελφοι.
Εγώ πάντως χαίρομαι πάρα πολύ, κύριε Πρόεδρε, γιατί τους έβγαλα από το βόλεμα της μέχρι τώρα συζήτησης για το νομοσχέδιο, όπου η τακτική τους ήταν χαμηλές φωνές, χαμηλοί τόνοι, αλλά καταγγελία χωρίς καμιά τεκμηρίωση, μη έκφραση γνώμης ή στρογγυλοποιημένη γνώμη ή έκφραση πολλών γνωμών.
Έφθασε μάλιστα ο αγαπητός κ. Παυλόπουλος, στο χρόνο του 5 επί 2 -διότι έχει τη δυνατότητα η Νέα Δημοκρατία να διαστέλλει το χρόνο που δίνει ο Κανονισμός στις συζητήσεις εδώ- που χρησιμοποίησε ...
ΓΕΩΡΓΙΟΣ ΓΑΡΟΥΦΑΛΙΑΣ: Αυτό είναι επί της ουσίας;
ΙΩΑΝΝΗΣ ΜΑΓΚΡΙΩΤΗΣ: Σας παρακαλώ, να τα λέγατε στο συνάδελφό σας όταν τα χρησιμοποιούσε. 
Να πει, λοιπόν, πως δεν είναι δυνατόν τόσο σημαντικά άρθρα να τα συζητήσουμε σε μια ημέρα. Πριν ακριβώς από τρία λεπτά αν ήταν στην Αίθουσα, θα άκουγε τον Κοινοβουλευτικό Εκπρόσωπο του κόμματός του να λέει πως έχουμε συμφωνήσει όλα τα κόμματα σε τρεις ενότητες να συζητηθεί το νομοσχέδιο αυτό και σε τρεις ημέρες. Μια μέρα επί της αρχής, μια μέρα επί των άρθρων και μια μέρα επί των τροπολογιών. 
Άρα, λοιπόν, ο κ. Παυλόπουλος εκφράζει βεβαίως την προσωπική του γνώμη. Θα ήθελα όμως να γνωρίζω εάν παίρνει καθόλου υπόψη το κόμμα του με τη σημερινή επίσημη εκπροσώπηση δια του Κοινοβουλευτικού Εκπροσώπου και του εισηγητή εάν εκφράζει τη γνώμη της Νέας Δημοκρατίας; Δεν μπορεί η Νέα Δημοκρατία να έρχεται και να έχει εκατό φωνές και απόψεις και για τη διαδικασία και για την ουσία. 
(Θόρυβος από την πτέρυγα της Νέας Δημοκρατίας)
Δεύτερον, είπε ο κ. Παυλόπουλος και πάλι. Βεβαίως ο εισηγητής μας είπε μια άποψη, αλλά μίλησαν και πολλοί άλλοι συνάδελφοι. Και όπως ο κ. Παπαθανασίου είπε τη γνώμη του για την ιδιωτικοποίηση, έτσι και κάποιος άλλος είπε κάποια άλλη γνώμη. Βρισκόμαστε αγαπητέ, κύριε Πρόεδρε, μπροστά σ' ένα οργανωμένο σχέδιο από τη Νέα Δημοκρατία όπου σιγά-σιγά θα μας καταργήσουν και τους εισηγητές στα νομοσχέδια, εάν το επιτρέψει ο Κανονισμός. Δεν θέλουν να υπάρχει επίσημη σαφής και καθαρή θέση της Νέας Δημοκρατίας επί κανενός θέματος. Θέλουν να έχουν εκατό φωνές για να ικανοποιούν όλα τα αυτιά, όλους εκείνους που μπορεί να έχουν διαφορετικές απόψεις και συμφέροντα μέσα στην ελληνική κοινωνία. 
ΕΝΑΣ ΒΟΥΛΕΥΤΗΣ (Από τη Νέα Δημοκρατία): Πλουραλισμός.
ΙΩΑΝΝΗΣ ΜΑΓΚΡΙΩΤΗΣ: Αυτή είναι η άποψη για τον πλουραλισμό, σε λίγο θα καταργήσετε και το κόμμα σας. Δεν χρειάζεται να υπάρχει κόμμα, δεν χρειάζεται να υπάρχει Αρχηγός, αρκεί ο λαός κάποια στιγμή να έχει ψηφίσει κάτι. 
ΓΕΡΑΣΙΜΟΣ ΓΙΑΚΟΥΜΑΤΟΣ: Εμείς καταπατητές δεν έχουμε. 
ΙΩΑΝΝΗΣ ΜΑΓΚΡΙΩΤΗΣ: Ο εισηγητής ενός κόμματος εκφράζει την άποψη του κόμματος. Βεβαίως, ο κάθε Βουλευτής μπορεί να έχει τη δική του γνώμη, αλλά τα κόμματα δεσμεύονται από τους εισηγητές τους. Εάν αυτήν την αρχή πρέπει να την καταργήσετε αλλάζοντας την τακτική σας, είναι δικαίωμά σας. Πρέπει όμως να το γνωρίζει ο ελληνικός λαός πως οργανώνεται πλέον το σχέδιο αποπροσανατολισμού και σύγχυσης της κοινής γνώμης. Μιλήσατε για διαφάνεια και εγώ θα υπερθεματίσω στο θέμα της διαφάνειας, γιατί ο πολίτης είναι ευαίσθητος. Όμως, προσέξτε, κύριοι συνάδελφοι, να μην μπερδεύετε τα μέτρα που υπηρετούν τη διαφάνεια με τα κριτήρια της διαφάνειας. Ο διεθνής διαγωνισμός, αν δεν έχει σαφή και ασφαλή κριτήρια, μπορεί να καταλήξει να είναι αδιαφανής. 
Εγώ θα ήθελα λοιπόν, αγαπητέ συνάδελφε, να μιλήσετε για τα κριτήρια κάτω από τα οποία θα προχωρήσει η ιδιωτικοποίηση των καζίνο. Και βεβαίως, το νομοσχέδιο όπως διατυπώνεται δεν αποκλείει το διεθνή διαγωνισμό. 
(Θόρυβος -διαμαρτυρίες από την πτέρυγα της Νέας Δημοκρατίας )
Θα σας απαντήσω αμέσως, γι' αυτό ζήτησα να μιλήσετε για τα κριτήρια. Γιατί δρόμοι ιδιωτικοποίησης υπάρχουν πολλοί. Και το χρηματιστήριο είναι ένας άλλος δρόμος και μάλιστα με περισσότερη διαφάνεια και με μεγαλύτερη ασφάλεια. Συνεπώς το νομοσχέδιο όπως διατυπώνεται...
ΓΕΡΑΣΙΜΟΣ ΓΙΑΚΟΥΜΑΤΟΣ: (Δεν ακούστηκε ).
ΠΡΟΕΔΡΕΥΩΝ (Παναγιώτης Σγουρίδης): Γιατί διαμαρτύρεσθε, κύριε Γιακουμάτο, για το χρηματιστήριο; Έχετε παίξει και χάσατε;
Ορίστε, κύριε Μαγκριώτη,συνεχίστε.
ΙΩΑΝΝΗΣ ΜΑΓΚΡΙΩΤΗΣ: Όπως είναι διατυπωμένο το σημείο, δεν αποκλείει το διεθνή διαγωνισμό. Εάν διατυπωθεί όμως όπως το ζητούν οι συνάδελφοι, θα αποκλείσει κάθε άλλο δρόμο και πρώτα -πρώτα το ελληνικό χρηματιστήριο. Γι' αυτό λοιπόν εγώ τους καλώ να μιλήσουμε για τα κριτήρια, γιατί γνωρίζουν πάρα πολύ καλά ότι στην Ελλάδα η ελληνική νομοθεσία κατοχυρώνει τη διαφάνεια, όπως και η ευρωπαϊκή νομοθεσία.
Είμαστε λοιπόν κάτω από ένα καθεστώς διαφάνειας και ξέρετε ότι αυτό δεν μπορεί να παραβιαστεί. Όποιο δρόμο ιδιωτικοποίησης και αν επιλέξουμε, τα κριτήρια της διαφάνειας θα κυριαρχήσουν. 
Τέλος, είπα ότι δεν αποκλείει το διεθνή διαγωνισμό. Άλλος δρόμος είναι και το χρηματιστήριο. Εκείνο που θα ήθελα εγώ είναι να συζητήσω για τα κριτήρια της ιδιωτικοποίησης, γι' αυτά όμως δεν μιλήσατε καθόλου. Αυτή είναι η ουσία. 
Και τελειώνοντας θέλω να πω ότι δεν μπορώ να καταλάβω γιατί διαμαρτύρεστε για τη θέσπιση πιστοποιητικού καταλληλότητας. Εσείς ομιλείτε εδώ συνεχώς για τη διαφάνεια και βεβαίως τη διαφάνεια την διασφαλίζει το θεσμικό πλαίσιο, την διασφαλίζουν όμως και οι λειτουργοί ενός θεσμικού πλαισίου και ενός φορέα. 
(Θόρυβος στην Αίθουσα)
Γνωρίζετε πολύ καλά λοιπόν πως τα καζίνο έχουν μια πολύ ευαίσθητη και σύνθετη λειτουργία και χρειάζεται τα κριτήρια επιλογής των στελεχών και των εργαζομένων να είναι πολύ αυστηρά. Θα σας έλεγα λοιπόν εδώ ότι αν θα έπρεπε για κάτι να κατηγορήσετε την Κυβέρνηση, είναι για την υπερευαισθησία που δείχνει. 
(Θόρυβος στην Αίθουσα)
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, σας παρακαλώ. 
ΘΕΟΔΩΡΟΣ ΚΑΣΣΙΜΗΣ: Μας προκαλεί, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Μα, εσείς διαμαρτύρεστε και θέλετε να τελειώσετε. 
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, οι κύριοι συνάδελφοι θέλουν απλώς να κάνουν το αντιπολιτευτικό τους καθήκον, να καταθέσουν την αίτηση ονομαστικής ψηφοφορίας και να φύγουν. Δεν θέλουν συζήτηση επί της ουσίας.
Θέλω να πω λοιπόν ότι η δουλειά στα καζίνο είναι πολύ ευαίσθητη και χρειάζεται υψηλά προσόντα. Εγώ θα δεχθώ την κριτική για τη συγκεκριμένη παράγραφο, αλλά μου κάνει εντύπωση όμως ότι η Επιστημονική Επιτροπή της Βουλής δεν σχολιάζει το συγκεκριμένο σημείο κατά πόσο είναι συνταγματικό ή αντισυνταγματικό.
(Θόρυβος στην Αίθουσα)
ΓΕΡΑΣΙΜΟΣ ΓΙΑΚΟΥΜΑΤΟΣ: ...
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, σας παρακαλώ. Να μη γράφεται καμία διακοπή.
Συνεχίστε, κύριε συνάδελφε.
ΙΩΑΝΝΗΣ ΜΑΓΚΡΙΩΤΗΣ: Το Προεδρείο όμως πρέπει να διασφαλίσει το διάλογο.
Εγώ λοιπόν, επειδή δέχομαι ότι η Κυβέρνηση εδώ, δείχνει υπερευαισθησία και πραγματικά μπορεί να διαμορφωθεί μια διαχωριστική γραμμή, θα ήθελα μια αποσαφήνιση και από την Κυβέρνηση στο σημείο και μόνο αυτό. Εγώ θέλω να είναι πολύ αυστηρά τα κριτήρια γι' αυτούς που εργάζονται στα καζίνο και πολύ αυστηρός ο έλεγχος. 
Όμως κλείνω με μια φράση, κύριε Γιακουμάτε. Όσο δίκιο έχετε στην κρίση που κάνετε σ' αυτό το θέμα ότι η υπερευαισθησία μπορεί να οδηγήσει σε διαχωρισμούς, τόσο άδικο έχετε όταν διακηρύσσετε από το Βήμα της Βουλής ότι καζίνο και Βουλή είναι το ίδιο μαγαζί. Δεν τιμά το Κοινοβούλιο, δεν τιμά κανέναν από εμάς, μόνο τους εχθρούς του κοινοβουλευτισμού θα έλεγα ευνοεί. Είναι άλλο πράγμα τελείως η πολιτική αντιπαράθεση ...
ΠΡΟΕΔΡΕΥΩΝ (Παναγιώτης Σγουρίδης): Κύριε Μαγκριώτη, τελειώσατε. Τελείωσε ο χρόνος σας.
ΙΩΑΝΝΗΣ ΜΑΓΚΡΙΩΤΗΣ: Η Πρόεδρος προηγουμένως άφησε τους Βουλευτές να ομιλούν όλοι επί δέκα λεπτά. Ομιλώ ως Κοινοβουλευτικός Εκπρόσωπος και σας παρακαλώ ...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ να εκτιμήσετε το χρόνο σας. 
ΙΩΑΝΝΗΣ ΜΑΓΚΡΙΩΤΗΣ: Θα πρέπει να μου διασφαλίσετε το πεντάλεπτο από τις διακοπές.
Τελειώνω λέγοντας....
ΠΡΟΕΔΡΕΥΩΝ (Παναγιώτης Σγουρίδης): Τελειώσατε πενήντα φορές, κύριε Μαγκριώτη. Σας παρακαλώ, τελειώστε.
ΙΩΑΝΝΗΣ ΜΑΓΚΡΙΩΤΗΣ: Θα προτιμούμε συναδέλφους των άλλων κομμάτων...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Μαγκριώτη, δεν ξέρω τι υπαινίσσεσθε.
ΙΩΑΝΝΗΣ ΜΑΓΚΡΙΩΤΗΣ: Τελειώνοντας, αγαπητοί συνάδελφοι, να σας πω ότι εγώ σήμερα έχω την ημέρα των γενεθλίων μου, συνήθως σβήνουν κεράκια αυτές τις μέρες εγώ χαίρομαι που άναψα φωτιές στη Νέα Δημοκρατία.
ΠΡΟΕΔΡΕΥΩΝ (Παναγιώτης Σγουρίδης): Ανάψατε φωτιές στην Αίθουσα, όχι στη Νέα Δημοκρατία.
Ο Κοινοβουλευτικός Εκπρόσωπος της Νέας Δημοκρατίας έχει το λόγο.
ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Κύριε Γιακουμάτο, έχετε δικαίωμα να ζητήσετε το λόγο επί προσωπικού. Θα τον ζητήσετε σύμφωνα με τον Κανονισμό. 
Κύριε Παυλόπουλε, έχετε το λόγο για δύο λεπτά για να δευτερολογήσετε.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, πρώτα-πρώτα θα πρέπει να θυμάται ο Κοινοβουλευτικός Εκπρόσωπος του ΠΑΣΟΚ τι είπα. Είπα ότι σε έναν τόσο περιορισμένο χρόνο υπήρχε μια κατανομή ρόλων μεταξύ Κοινοβουλευτικού Εκπροσώπου, εισηγητή της Νέας Δημοκρατίας και των Βουλευτών της Νέας Δημοκρατίας. Και όλοι εκφράσαμε μια συγκεκριμένη θέση, μια ενιαία γραμμή την οποία ο κ. Μαγκριώτης ο οποίος μπέρδεψε τα καζίνο με τις ΒΙΠΕ, δεν την κατάλαβε. Αυτό είναι δικό του θέμα. Γιατί βεβαίως είναι σαφές ότι ο κ. Μαγκριώτης, ο Κοινοβουλευτικός Εκπρόσωπος του ΠΑΣΟΚ, ζει το ψυχόδραμα του κυβερνώντος κόμματος το οποίο θυμίζει χαλαρή συνομοσπονδία στελεχών και Υπουργών, όπου ο Πρωθυπουργός απλώς προεδρεύει.
Ζει λοιπόν αυτήν την κατάσταση και θέλει να τη μεταφέρει και παραπέρα. Είναι δικό του θέμα. Δεν απάντησε όμως σε τρία θέματα τα οποία εμείς θέσαμε και ζητώ από τον Υπουργό να απαντήσει. Θα είμαι λακωνικός σε αυτά τα τρία θέματα.
Θέμα πρώτον. Κύριε Υπουργέ, ρώτησα τον παριστάμενο Υφυπουργό σας και δεν μου απάντησε και τώρα ερωτώ και σας: Ξέρετε κανένα νομικό πρόσωπο δημοσίου δικαίου στο ελληνικό δημόσιο δίκαιο, στην ελληνική πραγματικότητα, που να έχει μόνο πρόεδρο, όχι διοικητικό συμβούλιο και ταυτόχρονα ο γενικός γραμματέας του Υπουργείου, που είναι εποπτεύων, να έχει τη δυνατότητα να είναι πρόεδρος του νομικού προσώπου, ώστε να είναι και ελέγχων και ελεγχόμενος; 
Επαναλαμβάνω, ένας μόνο πρόεδρος όχι διοικητικό συμβούλιο, γενικός γραμματέας που μπορεί να είναι και πρόεδρος, ελέγχων και ελεγχόμενος. "Αν μπορέσετε να μου βρείτε ένα τέτοιο μοντέλο εκσυγχρονισμού της Δημόσιας Διοίκησης, τέτοιο μοντέλο που αφορά την παραγωγή πολιτικής σε έναν τέτοιον τομέα, σε έναν τομέα τόσο ευαίσθητο, όπως είναι ο τουρισμός, ελάτε να μου το πείτε.
Σημείο δεύτερο, στο οποίο δεν υπήρξε βεβαίως απάντηση. 
Σας λέμε απλά: Βάλτε μέσα στο άρθρο αυτό ότι μπορεί να γίνεται η μεταβίβαση, η πώληση ή οτιδήποτε άλλο ή με δημόσιο διεθνή διαγωνισμό, όπου θα το παίρνει εκείνος ο οποίος είναι πλειοδότης σύμφωνα με τα κριτήρια της κάθε διακήρυξης που θα υπάρχει. Γιατί δεν το βάζετε; Γιατί φοβάστε το διαγωνισμό; Γιατί μας λέτε ότι μπορεί να είναι διαγωνισμός; Τι εννοείτε, κύριε Μαγκριώτη; Μπορεί και να μην είναι διαγωνισμός;
ΠΡΟΕΔΡΕΥΩΝ (Παναγιώτης Σγουρίδης): Παρακαλώ να απευθύνεστε στο Προεδρείο. Η συζήτηση διεξάγεται διά του Προεδρείου. Σας παρακαλώ να μην αναφέρεστε ονομαστικά. 
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, μπορεί να μην είναι διαγωνισμός; Μπορεί να είναι ένα είδος απευθείας ανάθεσης;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Πού τα σκεφθήκατε αυτά; 
ΠΡΟΚΟΠΗΣ ΠΑΥΛΟΠΟΥΛΟΣ: Αφού λοιπόν το θεωρείτε τόσο αυτονόητο ότι θα είναι διαγωνισμός, βάλτε μία λέξη ότι πωλείται με δημόσιο διεθνή διαγωνισμό και τα λοιπά θα ρυθμιστούν με προεδρικό διάταγμα. Βάλτε το τώρα αυτό.
Τέλος, δεν είναι στο νόμο η διάταξη η οποία σχετίζεται με τις ποινικές διώξεις εναντίον των υπαλλήλων. Είναι σε υπουργική απόφαση του 1995. Με τη μόνη διαφορά ότι αυτή η απόφαση ενεργοποιήθηκε μόλις τώρα για πρώτη φορά. Και το ερώτημα που έθεσα στον απόντα τότε κύριο Υπουργό είναι το εξής: Δέχεστε να ενεργοποιήσετε αυτήν την απόφαση και λέτε ότι αυτοί οι απλοί υπάλληλοι του καζίνο δεν πρέπει να έχουν ούτε ποινική δίωξη στην πλάτη τους; 
Θέλετε να το δεχθώ και να πω ότι είστε τόσο πολύ ευαίσθητοι στη διαφάνεια; Να το δεχθώ. 
Εγώ έθεσα ένα απλό ερώτημα: Πώς εσείς ως Υπουργός Ανάπτυξης δέχεστε να εφαρμόσετε μία απόφαση του 1995 τώρα όταν η Υπουργός Εσωτερικών πριν από μερικούς μήνες εδώ δεχόταν να διατηρεί δύο γενικούς διευθυντές που έχουν καταδίκη για παράβαση καθήκοντος εις βάρος τους και μου έλεγε ότι έχουν και δυνατότητα έφεσης. 
Κυβέρνηση είσαστε ενιαία και μου απαντάτε ότι έχετε γενικούς διευθυντές με ποινική καταδίκη και δεν δέχεστε υπαλλήλους στο καζίνο με απλή ποινική δίωξη; Θα ήθελα μια απάντηση σε αυτό.
ΠΡΟΕΔΡΕΥΩΝ (Παναγιώτης Σγουρίδης): Ο κ. Στριφτάρης έχει το λόγο.
ΣΠΥΡΙΔΩΝ ΣΤΡΙΦΤΑΡΗΣ: Ειλικρινά, καταλαβαίνω τον Κοινοβουλευτικό Εκπρόσωπο του ΠΑΣΟΚ ότι η διαχωριστική γραμμή είναι στα κριτήρια της δημόσιας περιουσίας.
Εάν αυτό είναι διαχωριστική γραμμή, κύριε Μαγκριώτη, λέω πραγματικά ότι κλέψατε την παράσταση από τον κ. Παπαθανασίου, τον κατ' εξοχήν εκπρόσωπο, αν θέλετε, των βιομηχάνων, πρόεδρος ήταν του ΕΒΕΑ ...
ΙΩΑΝΝΗΣ ΠΑΠΑΘΑΝΑΣΙΟΥ: Των μικρομεσαίων είναι το ΕΒΕΑ ...
ΣΠΥΡΙΔΩΝ ΣΤΡΙΦΤΑΡΗΣ: Των μικρομεσαίων είναι το Βιοτεχνικό. Κάτι ξέρουμε και εμείς. 
Εν πάση περιπτώσει, η ουσία του ζητήματος για μας είναι η εξής:
Κύριε Υπουργέ, απέξω είναι οι εργαζόμενοι στα καζίνο. Και σας ερωτώ: Είναι στις προθέσεις σας πραγματικά να τροποποιήσετε αυτήν τη διάταξη η οποία ουσιαστικά τους ξεπουλά και δεν ξέρουν πού θα βρεθούν αύριο;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Ποια είναι αυτή η διάταξη;
ΣΠΥΡΙΔΩΝ ΣΤΡΙΦΤΑΡΗΣ: Θέλετε να σας τη διαβάσω; Είναι το άρθρο 23. Και οι συγκεντρωμένοι υπάλληλοι που είναι απέξω ότι τους υποσχεθήκατε ότι θα το δείτε πιο ευνοϊκά. Είναι στις προθέσεις σας αυτό; Θέλω να μου απαντήσετε και γι' αυτό πήρα το λόγο.
ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Κασσίμης.
ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, ζήτησα και εγώ το λόγο επί προσωπικού θέματος.
ΠΡΟΕΔΡΕΥΩΝ (Παναγιώτης Σγουρίδης): Θα σας τον δώσω, κύριε συνάδελφε, όταν θα έρθει η ώρα.
Ορίστε, κύριε Κασσίμη, έχετε το λόγο.
ΘΕΟΔΩΡΟΣ ΚΑΣΣΙΜΗΣ: Κατ' αρχάς, κύριε Πρόεδρε, επειδή κατηγορηθήκαμε από τον Kοινοβουλευτικό Eκπρόσωπο του ΠΑΣΟΚ ότι θέλουμε να κλείσει γρήγορα η συζήτηση, του απαντώ ότι εμείς ζητάμε άλλη μια συνεδρίαση γι' αυτά τα άρθρα. Εάν συμφωνεί, να πάμε άλλη μία συνεδρίαση για τα άρθρα αυτά, για να δούμε ποιος θέλει να κλείσει η ιστορία γρήγορα. 
ΙΩΑΝΝΗΣ ΜΑΓΚΡΙΩΤΗΣ: Να συμφωνήσει και ο Kοινοιβουλευτικός σας Εκπρόσωπος σ' αυτό.
ΘΕΟΔΩΡΟΣ ΚΑΣΣΙΜΗΣ: Αφήστε τα αυτά.
ΙΩΑΝΝΗΣ ΜΑΓΡΙΩΤΗΣ: Όχι, αφήστε τα αυτά. Πού είναι ο Κοινοβουλευτικός σας Εκπρόσωπος να συμφωνήσει; 
ΘΕΟΔΩΡΟΣ ΚΑΣΣΙΜΗΣ: Εδώ είναι και συμφωνεί. 
Κατ΄ αρχάς, όταν μιλάτε για κριτήρια, θα σας πω ένα απλό πράγμα. Εμείς απλά ζητάμε τα κριτήρια του δημοσίου για την εκποίηση ενός περιουσιακού στοιχείου. Αντί γι' αυτό εσείς τι κάνετε; Το μεταφέρετε σε μια ανώνυμη εταιρεία, η οποία υπάγεται στο ν. 2160/20, η οποία έχει το δικαίωμα με την εκτίμησή της να κάνει ό,τι θέλει, να τα δώσει όπου θέλει, σε όποια τιμή θέλει, αρκεί να θεωρείται ότι το διοικητικό συμβούλιο πίστευε ότι αυτή είναι η καλύτερη λύση. Αυτό τι είναι; Αυτό είναι διασφάλιση του δημοσίου; Να κριτήρια. Κριτήρια υφιστάμενα. Δεν θέλουμε καινούρια.
ΙΩΑΝΝΗΣ ΜΑΓΚΡΙΩΤΗΣ: Συμφωνώ.
ΘΕΟΔΩΡΟΣ ΚΑΣΣΙΜΗΣ: Χαίρομαι πάρα πολύ. Αρκεί να συμφωνήσει και η Κυβέρνηση τότε. 
ΠΡΟΕΔΡΕΥΩΝ (Παναγιώτης Σγουρίδης): Κύριε Κασσίμη, σας παρακαλώ, δεν θα κάνετε διάλογο. Θα απευθύνεσθε στο Προεδρείο. Παρακαλώ γι' αυτό όλους, αν θέλουμε να τελειώσει η συζήτηση ομαλά. 
ΘΕΟΔΩΡΟΣ ΚΑΣΣΙΜΗΣ: Σοβαρά κάνουμε τη συζήτηση. 
ΠΡΟΕΔΡΕΥΩΝ (Παναγιώτης Σγουρίδης): Δεν είπα σοβαρά. Είπα αν θέλουμε να τελειώσει ομαλά η συζήτηση. 
Παρακαλώ, απευθυνθείτε στο Προεδρείο και κάνετε το διάλογο μέσω του Προεδρείου.
ΘΕΟΔΩΡΟΣ ΚΑΣΣΙΜΗΣ: Το θέμα είναι ότι η ΕΤΑ, μέσω της οποίας έγιναν αυτές οι διαδικασίες, είναι μία ιδιωτική εταιρεία, η οποία έχει το δικαίωμα όλα τα περιουσιακά στοιχεία του ελληνικού λαού -τα οποία τα μετέφεραν στην ιδιοκτησία της- να τα εκχωρεί, να τα πουλάει, να τα μεταβιβάζει, να τα ενοικιάζει με μια απόφαση του διοικητικού συμβουλίου...
ΠΑΝΑΓΙΩΤΗΣ ΛΑΦΑΖΑΝΗΣ: Το ψηφίσατε αυτό, κύριε Κασσίμη.
ΠΡΟΕΔΡΕΥΩΝ (Παναγιώτης Σγουρίδης): Παρακαλώ, κύριε Λαφαζάνη.
ΘΕΟΔΩΡΟΣ ΚΑΣΣΙΜΗΣ: ...χωρίς να τηρείται καμία διαδικασία από αυτές που διασφαλίζουν το δημόσιο συμφέρον. Εμείς είμαστε κάθετα αντίθετοι.
ΠΑΝΑΓΙΩΤΗΣ ΛΑΦΑΖΑΝΗΣ: Το ψηφίσατε όμως. 
ΘΕΟΔΩΡΟΣ ΚΑΣΣΙΜΗΣ: Σταματήστε επιτέλους, κύριε Λαφαζάνη. Καλά κάναμε. Εγώ πάντως δεν το ψήφισα. 
ΠΑΝΑΓΙΩΤΗΣ ΛΑΦΑΖΑΝΗΣ: Το ψήφισε η Νέα Δημοκρατία.
ΘΕΟΔΩΡΟΣ ΚΑΣΣΙΜΗΣ: Εμείς δεν δεχόμαστε ότι αυτές οι διαδικασίες διασφαλίζουν το δημόσιο συμφέρον. Δεν θέλω να μιλήσω για ύποπτες μεθοδεύσεις. Θα επαναλάβω ένα πράγμα. Αυτή η περίφημη ΕΤΑ έκανε διαγωνισμό και ζητάει να εκχωρήσει τις ακτές σε ιδιοκτήτες Μέσων Μαζικής Ενημέρωσης, οι οποίοι στην Αναθεώρηση του Συντάγματος όλοι σας και το ΠΑΣΟΚ ψηφίσατε ότι δεν μπορούν να συναλλάσσονται με το δημόσιο. Αυτά θέλουμε να αποφύγουμε, κύριε Μαγκριώτη, δηλαδή την υποκρισία. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Γιακουμάτο, σε τι συνίσταται το προσωπικό σας θέμα.
ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, πιστεύω ότι ο κ. Μαγκριώτης άθελά του κακοποίησε αυτά που είπα. Εγώ δεν παρομοίασα όπως είπε τη Βουλή ως καζίνο. Είπα ότι βάσει του άρθρου 4 του Συντάγματος, έχουμε όλοι ίσα δικαιώματα. Όταν με μηνυτήρια αναφορά ένας εργαζόμενος δεν μπορεί να πάρει δελτίο καταλληλότητος, άλλο τόσο και ένας Βουλευτής που έχει μία μηνυτήρια αναφορά, δεν μπορεί να είναι και αυτός κατάλληλος. Αυτός ήταν ο παραλληλισμός και έξω από εμένα ο ευτελισμός του Κοινοβουλίου. Καμία από μένα παρομοίωση του Κοινοβουλίου με καζίνο, κύριε Μαγκριώτη. 
ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο Υπουργός Ανάπτυξης κ. Χριστοδουλάκης.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κύριε Πρόεδρε, επειδή έχω ακούσει πάρα πολλά πράγματα το τελευταίο διάστημα σχετικά με την εξέλιξη της αξιοποίησης της τουριστικής περιουσίας του ΕΟΤ, θα ήθελα να ενημερώσω το Σώμα και για τις προθέσεις και για τα πραγματικά δεδομένα του ζητήματος, έτσι ώστε να μη βρίσκεται εύκολο έδαφος για να κάνει η Αντιπολίτευση, είτε η μείζων είτε η ελάσσων, ακροβασίες για να δικαιολογήσει είτε την έλλειψη πολιτικής είτε τα απίστευτα επιχειρήματα, τα οποία καμία φορά ακούγονται σ' αυτήν την Αίθουσα. 
Έρχομαι στο θέμα των καζίνο. Υπάρχει, αγαπητοί συνάδελφοι, διαγωνισμός αποκρατικοποίησης που αναλήφθηκε από την Κυβέρνηση του ΠΑΣΟΚ, χωρίς να είναι απόλυτα ανοιχτός, διαφανής και με κριτήρια μεγιστοποίησης του οικονομικού και κοινωνικού οφέλους με το δημόσιο; Ουδείς.
(Θόρυβος από την πτέρυγα της Νέας Δημοκρατίας)
Ευτυχώς για τη χώρα και τον ελληνικό λαό, δεν ακολουθήσαμε την πεπατημένη της Νέας Δημοκρατίας, με τα γνωστά ολέθρια αποτελέσματα στην πολιτική αποκρατικοποιήσεων, που και το δημόσιο συμφέρον βλάπτει, αλλά ταυτόχρονα διοχετεύθηκε και μία έντονη δυσπιστία σε ολόκληρη την κοινή γνώμη για την πορεία και τη χρησιμότητα των ιδιωτικοποιήσεων, με αποτέλεσμα στη χώρα μας οι ιδιωτικοποιήσεις και οι αποκρατικοποιήσεις που έπρεπε να έχουν γίνει πολύ νωρίτερα απ΄ ό,τι γίνονται, να έλθουν με μια μεγάλη χρονική καθυστέρηση, καθοριστικής σημασίας στην οποία είχαν παίξει οι άτσαλες, οι βιαστικές και, εν πάση περιπτώσει, απόλυτα αναποτελεσματικές πολιτικές της Νέας Δημοκρατίας.
Και στο καζίνο έχουμε πει και θα το πω για πολλοστή φορά κατά τη συζήτηση αυτού του νομοσχεδίου, ότι βούληση της Κυβέρνησης είναι η επιχειρηματική δραστηριότητα που αφορά τα καζίνο να ασκείται από ιδιώτες επιχειρηματίες, οι οποίοι ξέρουν να κάνουν καλύτερα τη διεύθυνση μιας τέτοιας επιχείρησης και να μη μένει στα χέρια του κράτους ή της κρατικής γραφειοκρατίας, διότι το κράτος δεν έχει ρόλο να παριστάνει τον επιχειρηματία. 
(Θόρυβος από την πτέρυγα της Νέας Δημοκρατίας)
Το πώς θα γίνει αυτό, θα καθοριστεί με μία διαδικασία, η οποία θα είναι απόλυτα διαφανής και μεγιστοποιητική του κοινωνικού και οικονομικού οφέλους. Σας απέδειξα με νούμερα συγκεκριμένα ότι με ορισμένες απλές πράξεις και αποφάσεις εξορθολογισμού, διπλασιάστηκαν θεαματικά και οι δραστηριότητες και τα κέρδη των καζίνο. 
Θέλουμε, λοιπόν, να ανέβει η αξία των καζίνο, για να αποκρατικοποιηθούν, έτσι ώστε να μεγιστοποιηθεί το οικονομικό και κοινωνικό όφελος. Εάν αυτό περιλαμβάνει μια σταδιακή μετοχοποίηση, θα επιλέξουμε αυτήν τη διαδικασία, όπως κάναμε και σε άλλες περιπτώσεις. Εάν περιλαμβάνει τη διάθεση ενός μειοψηφικού πακέτου με στοιχεία στρατηγικού επενδυτή, θα το κάνουμε αυτό με όρους διεθνούς, ανοιχτού, ανταγωνιστικού διαγωνισμού.
(Θόρυβος από την πτέρυγα της Νέας Δημοκρατίας)
Είναι αυτονόητο. Εάν γίνει όμως με μετοχοποίηση, δεν ταιριάζει μετά με τη φρασεολογία του διεθνούς διαγωνισμού, διότι οι μετοχοποιήσεις δεν υπάγονται στη διαδικασία του διεθνούς διαγωνισμού.
(Θόρυβος από την πτέρυγα της Νέας Δημοκρατίας)
Μην εξάπτεσθε.
ΠΡΟΕΔΡΕΥΩΝ (Παναγιώτης Σγουρίδης): Η τοποθέτηση του Υπουργού ενέχει ερμηνευτική δήλωση επί του άρθρου. Συνοδεύει τα Πρακτικά. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Ενέχει ερμηνευτική δήλωση του προφανούς, του προφανέστατου. Διότι ...
(Θόρυβος από την πτέρυγα της Νέας Δημοκρατίας)
Εάν περιμένετε λίγο, θα μειώσετε τόσο πολύ τις απορίες, ή τις δήθεν απορίες που έχετε και μετά θα ψάχνετε να βρείτε άλλες ακροβασίες για να δικαιολογήσετε τη θέση σας. 
(Θόρυβος από την πτέρυγα της Νέας Δημοκρατίας)
(Κωδωνοκρουσίες)
Σας ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Επαναλαμβάνεται η απαγόρευση να γράφονται οι διακοπές. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Εκτός από προφανή, είναι δεδηλωμένα στοιχεία του σχεδίου ανάπτυξης που έχει η Εταιρεία Τουριστικών Ακινήτων και ήδη έχουν παρουσιαστεί σε παρουσιάσεις που έχουν γίνει στην Ελλάδα και στο εξωτερικό σε επενδυτές. Είναι προφανέστατη αυτή η διαδικασία. Και μάλιστα, έχω πει κι απ΄ αυτό το Βήμα στη Βουλή ότι αμέσως μόλις γίνει η ψήφιση αυτού του νόμου και περάσει το καταστατικό της ανώνυμης εταιρείας των καζίνο, αμέσως θα γίνει διακήρυξη για τη μέθοδο αποκρατικοποίησης. Αυτό το οποίο όμως δεν είπα ποτέ και ούτε θα πω, είναι ότι η αποκρατικοποίηση και η ιδιωτικοποίηση θα γίνει βιαστικά με όρους ξεπουλήματος. Εμείς, όσο και να λέτε, ό,τι και να ισχυρίζεσθε, σε αυτήν τη λογική της βιαστικής αποκρατικοποίησης, "όσο- όσο", "εδώ και τώρα", δεν θα υποκύψουμε. 
(Θόρυβος από την πτέρυγα της Νέας Δημοκρατίας)
Εσείς τα είπατε. Κι εσείς τα κάνατε και ιδού πού οδηγηθήκατε.
Εμείς θα προχωρήσουμε την αποκρατικοποίηση για λόγους αρχής, για λόγους αποτελεσματικότερης λειτουργίας της επιχείρησης και για λόγους διαμόρφωσης ουσιαστικού δημόσιου και κοινωνικού οφέλους με ανταγωνιστικούς όρους -το επαναλαμβάνω για άλλη μια φορά- αλλά όχι με όρους βιασύνης και ξεπουλήματος και με τη μέθοδο του "όσα-όσα". 
(Θόρυβος από την πτέρυγα της Νέας Δημοκρατίας)
Έρχομαι τώρα στο θέμα του ελέγχου. Επειδή χάριν παραδείγματος αναφέρατε προηγουμένως και τι γίνεται με τις ακτές, ότι ξεπουλιούνται οι ακτές, θα ήθελα να σας πληροφορήσω ότι κατά σύμπτωση, κατά μία συγκυρία οι οικονομικές προσφορές ανοίχτηκαν σήμερα και αφού τύχουν μιας επεξεργασίας θα καταλήξουμε στα αποτελέσματα. Έχει δημιουργηθεί ο λεγόμενος μικρός κατάλογος, η short list, που έχει ήδη δημοσιευθεί και σήμερα ανοίχτηκαν οι οικονομικές προσφορές. 
Αυτό το οποίο είδε η εταιρεία τουριστικών ακινήτων είναι ότι εμφανίζεται ένα πολύ σοβαρό επενδυτικό και επιχειρηματικό ενδιαφέρον, το οποίο θα σημαίνει σημαντικές προσόδους για το δημόσιο μόνο από τα μίσθια τα οποία θα προκύπτουν σαν οφέλη της τάξεως των δύο δισεκατομμυρίων (2.000.000.000) ετησίως σε σύγκριση με το έλλειμμα το οποίο υπάρχει σήμερα της τάξεως του μισού δισεκατομμυρίου που είναι σήμερα...
ΠΑΝΑΓΙΩΤΗΣ ΛΑΦΑΖΑΝΗΣ:....
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): ... συν τα επενδυτικά έργα, συν το τέλος το οποίο θα υπάρχει επί του κύκλου εργασιών , συν το όφελος των δήμων, συν τις καλύτερες υπηρεσίες με την ίδια τιμή εισιτηρίου για τους πολίτες και με πολύ ανώτερο στάδιο παροχής υπηρεσιών. Αυτή είναι η πολιτική μας και ο διαγωνισμός αυτός ήταν ανταγωνιστικός και ανοικτός. 
(Θόρυβος από την πτέρυγα της Νέας Δημοκρατίας)
ΠΑΝΑΓΙΩΤΗΣ ΛΑΦΑΖΑΝΗΣ:...
ΓΕΡΑΣΙΜΟΣ ΓΙΑΚΟΥΜΑΤΟΣ:...
ΠΡΟΕΔΡΕΥΩΝ (Παναγιώτης Σγουρίδης): Κύριε Λαφαζάνη, δεν σας καταλαβαίνω. Δεν καταλαβαίνω αυτόν το θόρυβο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Έρχομαι τώρα στο θέμα των ελέγχων: Όπως πρόλαβε να διορθώσει ο κ. Παυλόπουλος για να σώσει έτσι τα προσχήματα, όλα αυτά τα θέματα...
ΠΡΟΚΟΠΗΣ ΠΑΥΛΟΠΟΥΛΟΣ:...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κύριε Παυλόπουλε, δεν σας διέκοψα. 
Όπως λοιπόν πρόλαβε να διορθώσει ο κ. Παυλόπουλος, όλα αυτά τα θέματα ....
ΠΡΟΚΟΠΗΣ ΠΑΥΛΟΠΟΥΛΟΣ:..
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Διορθώσατε τους ομιλητές του κόμματός σας. 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Παυλόπουλε. 
Συνεχίστε, κύριε Υπουργέ. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Ξαφνικά αρχίζετε και βάζετε θέματα ελέγχων. Πρέπει να σας πω ότι το νομοθετικό πλαίσιο το οποίο επιβάλλεται από τα δελτία καταλληλότητας και οι ήδη εκδοθείσες αποφάσεις από το 1995 ισχύουν για όλα τα καζίνο, τα οποία ξεκίνησαν να λειτουργούν έκτοτε. 
ΘΕΟΔΩΡΟΣ ΚΑΣΣΙΜΗΣ:....
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Αυτό είναι άλλο θέμα. 
(Θόρυβος από τη πτέρυγα της Νέας Δημοκρατίας)
Κατ' αρχάς εμείς δεν ανακαλύψαμε και δεν θέσαμε κανένα θέμα. Δεν ετέθη κανένα θέμα, διότι θεωρούμε αυτονόητο ότι εάν ξεκινήσει να εκσυγχρονιστεί το καζίνο της Πάρνηθας και της Κέρκυρας και να πάρει την οδό της αποκρατικοποίησης και της μεγαλύτερης αποτελεσματικότητας, θα πρέπει να λειτουργεί προφανώς με τους κανόνες που ισχύουν και για τις άλλες επιχειρήσεις καζίνο. Τελεία και παύλα. 
Εάν αυτές οι προϋποθέσεις έχουν κάποιο πρόβλημα, μπορεί να το εξετάσει κάποιος όχι επί τούτου, αλλά ανεξαρτήτως τούτου και να αναπροσαρμόσει ορισμένα θέματα. Αλλά θα το δει για όλες τις επιχειρήσεις. 
(Θόρυβος από την πτέρυγα της Νέας Δημοκρατίας)
θα πρέπει δε να σας πω ότι απορώ με την ευαισθησία που δείχνετε, διότι πού θα οδηγήσουν οι συλλογισμοί σας; Αν υπάρχουν υπάλληλοι στα καζίνο, οι οποίοι έχουν κάποιο πρόβλημα, δεν ξέρω τι και δεν ξέρω εάν υπάρχουν... 
ΠΡΟΚΟΠΗΣ ΠΑΥΛΟΠΟΥΛΟΣ: ...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Θα μου επιτρέψετε, κύριε Παυλόπουλε; Μη διακόπτετε διαρκώς. Ουδείς σας διέκοψε. Δεν σας διέκοψα. 
ΠΡΟΚΟΠΗΣ ΠΑΥΛΟΠΟΥΛΟΣ: ...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Δεν πειράζει, έχετε διαστρεβλώσει πολλαπλώς το δικό σας λόγο. 
ΠΡΟΚΟΠΗΣ ΠΑΥΛΟΠΟΥΛΟΣ:...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Δεν πειράζει. Θα το διορθώσετε εσείς, θα το αποστρέψετε εσείς μετά. Θα το επαναφέρετε.
ΠΡΟΕΔΡΕΥΩΝ (Παναγιώτης Σγουρίδης): Αυτό το είπατε, κύριε Παυλόπουλε, καταγράφηκε στα Πρακτικά. Αυτό όμως δεν σημαίνει τίποτα, το ότι το βάζει αυστηρότερες διατάξεις για κάποια άλλα θέματα. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Σημαίνει δηλαδή ότι θα πρέπει τα καζίνο, τα οποία βαίνουν προς αποκρατικοποίηση, να λειτουργούν με όρους οι οποίοι δεν προβλέπονται από το νομοθετικό πλαίσιο, έτσι ώστε αυτομάτως να τεθεί σε αμφισβήτηση η αποκρατικοποίηση; Διότι αν δεν έχουν λυθεί εγκύρως και αξιόπιστα οι προϋποθέσεις λειτουργίας των καζίνο, είναι φανερό ότι αυτό θα υπονομεύσει την προσέλκυση σοβαρών επενδυτών. Εκτός αν αυτό είναι το ευκταίο. Και θα πρέπει την ευαισθησία σας για το προσωπικό να τη συγκρατήσετε.
ΠΡΟΚΟΠΗΣ ΠΑΥΛΟΠΟΥΛΟΣ: ...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Είναι άλλα θέματα και μην τα μπλέκετε.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού) 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Παυλόπουλε. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Έχω πει κατ' επανάληψη ότι όλη αυτή η διαδικασία αποκρατικοποίησης των καζίνο δεν θίγει θέσεις εργασίας. Διότι εμείς είμαστε οι πρώτοι οι οποίοι έχουμε αποδείξει συστηματικά και επισταμένα στην πράξη ότι σε καμία πράξη αποκρατικοποίησης και ιδιωτικοποίησης δεν εθίγει, αλλά αντιθέτως εμπλουτίστηκε και αυξήθηκε, η απασχόληση. 
ΘΕΟΔΩΡΟΣ ΚΑΣΣΙΜΗΣ: ...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Το έχουμε αποδείξει επανειλημμένα και διαρκώς. Και αποτελεί συστατικό στοιχείο της πολιτικής. 
(Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Υπουργού)
Και μη θέλετε να πάρετε αυτήν την ολισθηρά οδό της επιχειρηματολογίας, να συσχετίσετε τη διασφάλιση των θέσεων εργασίας με πιθανώς αμφιλεγόμενα κριτήρια, τα οποία άπτονται χαρακτηριστικών καταλληλότητας που έχει κρίνει η Βουλή και έχουν κρίνει τα υφιστάμενα νομοθετικά πλαίσια ότι πρέπει να εφαρμόζονται. 
(Θόρυβος από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ, να κλείσετε.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Να μη θίγουμε, λοιπόν, θέματα εκεί που δεν υπάρχουν. 
ΓΕΡΑΣΙΜΟΣ ΓΙΑΚΟΥΜΑΤΟΣ: ...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Σας ευχαριστώ για τη χρονομέτρηση. 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Όσο δε αφορά το μονοπρόσωπο της Διοίκησης του ΕΟΤ, πρέπει να σας πω ότι υπάρχουν και άλλες μονοπρόσωπες αρχές. 
ΠΡΟΚΟΠΗΣ ΠΑΥΛΟΠΟΥΛΟΣ: ...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Ακόμα και αυτό υπάρχει. Το Ταχυδρομικό Ταμιευτήριο για παράδειγμα είχε πρόεδρο το Γενικό Γραμματέα του Υπουργείου Μεταφορών. Δεν το ξέρετε αυτό; 
ΠΡΟΚΟΠΗΣ ΠΑΥΛΟΠΟΥΛΟΣ: ...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Ευτυχώς που δεν βάλατε στοίχημα. 
ΠΡΟΚΟΠΗΣ ΠΑΥΛΟΠΟΥΛΟΣ: ...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κύριε Παυλόπουλε, κάνατε ένα ερώτημα...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Παυλόπουλε. 
(Θόρυβος από την πτέρυγα της Νέας Δημοκρατίας)
Σας παρακαλώ, κύριοι συνάδελφοι! Σας παρακαλώ!
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Σας λέω και πάλι και επαναλαμβάνω...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ και εσάς, κύριε Υπουργέ, να τελειώσετε. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Έχετε μετρήσει τις διακοπές, κύριε Πρόεδρε;
ΠΡΟΕΔΡΕΥΩΝ (Παναγιώτης Σγουρίδης): Τις έχουμε συμψηφίσει. Δεν είναι επτά λεπτά διακοπές. 
(Θόρυβος από την πτέρυγα της Νέας Δημοκρατίας)
Σας παρακαλώ, κύριοι συνάδελφοι! 
Κύριε Υπουργέ, συνοψίστε. Αν έχετε να πείτε κάτι επί των άρθρων. Δεν κάνουμε κοινοβουλευτικό έλεγχο εδώ. Επί των άρθρων έχετε να κάνετε κάποιες διορθώσεις; Αν έχετε, κάντε τις σας παρακαλώ.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Μόλις μου επιτραπεί, θα συνεχίσω για να συνοψίσω.
Ο ΕΟΤ, όπως εξήγησα επανειλημμένως, μετατρέπεται από έναν πολυδιάστατο φορέα αμφιβόλου αποτελεσματικότητος σε ένα ισχυρό νομικό πρόσωπο δημοσίου δικαίου, το οποίο θα έχει ισχυρές λειτουργίες σε θέματα επενδύσεων, σε θέματα προτυποποίησης, σε θέματα ελέγχου ποιότητας, πράγμα το οποίο δεν αντιστοιχεί κατ' ανάγκη με τους λόγους οι οποίοι επέβαλαν την εκπροσώπηση των δυνάμεων της αγοράς στο προηγούμενο διοικητικό συμβούλιο. Η εκπροσώπηση άλλωστε γίνεται με την παρουσία του στο Εθνικό Συμβούλιο Τουρισμού. Και πιστεύω ότι γίνεται με έναν πολύ αποτελεσματικότερο τρόπο. 
Αυτά για να ξέρουμε την ουσία των πραγμάτων και να μη φυγομαχούμε ανακαλύπτοντας επιχειρήματα εκεί που δεν υπάρχουν.
Σας ευχαριστώ πολύ.
ΚΟΣΜΑΣ ΣΦΥΡΙΟΥ: Κύριε Πρόεδρε, μπορώ να έχω το λόγο; 
ΠΡΟΕΔΡΕΥΩΝ (Παναγιώτης Σγουρίδης): Ζήτησαν το λόγο με τη σειρά η κα Ξηροτύρη, ο κ. Βουλγαράκης και εσείς. 
ΚΟΣΜΑΣ ΣΦΥΡΙΟΥ: Ζήτησα πρώτος το λόγο.
ΠΡΟΕΔΡΕΥΩΝ (Παναγιώτης Σγουρίδης): Κοιτάξτε, προηγούνται ως Κοινοβουλευτικοί Επρόσωποι. Το ξέρετε καλύτερα από εμένα αυτό.
ΚΟΣΜΑΣ ΣΦΥΡΙΟΥ: Εάν είναι Κοινοβουλευτικοί Εκπρόσωποι...
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Πρόεδρε, κάνουμε δυο σημεία αποδεκτά. Να τα αναφέρω αν μου επιτρέπετε;
ΠΡΟΕΔΡΕΥΩΝ (Παναγιώτης Σγουρίδης): Έχετε το λόγο, κύριε Καλαφάτη, και νομίζω ότι είναι σωστό επί της διαδικασίας, γιατί επί των άρθρων μιλούμε, τροποποιήσεις πρέπει να κάνουμε και εμείς κάνουμε συζητήσεις επί συζητήσεων για θέματα τα οποία μόνο τα άρθρα δεν αφορούν.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Πρόεδρε, από την ακροαματική διαδικασία δεχόμαστε τις εύστοχες παρατηρήσεις που έγιναν από τον κ. Κασσίμη, που αφορά το διαγωνισμό στο άρθρο 21 παράγραφος 2. 
Δεχόμαστε την εξής διατύπωση: Άρθρο 21, παράγραφος 2, στο 4 α, στην τελευταία παράγραφο. "Με προκήρυξη διεθνούς διαγωνισμού είναι δυνατή η ανάθεση τεχνικής υποστήριξης του συστήματος ελέγχου σε φορείς του ιδιωτικού τομέα από τις ανεπτυγμένες χώρες που έχουν ειδική διεθνή εμπειρία στον έλεγχο καζίνο". 
ΠΑΝΑΓΙΩΤΗΣ ΛΑΦΑΖΑΝΗΣ: Τι πάει να πει αυτό; 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αυτό ζήτησε, κύριε Λαφαζάνη...
ΠΑΝΑΓΙΩΤΗΣ ΛΑΦΑΖΑΝΗΣ: Τι πάει να πει αυτό;
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Λαφαζάνη, δεν ήσασταν εδώ και σας παρακαλώ να καθίσετε κάτω. Αυτό ζήτησε ο κ. Κασσίμης. 
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, καταθέστε σας παρακαλώ...
ΓΕΩΡΓΙΟΣ ΓΑΡΟΥΦΑΛΙΑΣ: Ήμασταν παρόντες. Ζήτησε από Βόρειο Αμερική ή ευρωπαϊκή χώρα.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Προσέξτε να δείτε.
ΘΕΟΔΩΡΟΣ ΚΑΣΣΙΜΗΣ: Κύριε Υπουργέ, μπορείτε να το επαναλάβετε;
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Εσείς ζητήσατε, κύριε Κασσίμη, στο διαγωνισμό στο άρθρο 21, παράγραφος 2 να συμμετάσχουν γραφεία του ιδιωτικού τομέα, τα οποία είναι από το Βόρειο Αμερική και την Ευρωπαϊκή Ένωση.
ΘΕΟΔΩΡΟΣ ΚΑΣΣΙΜΗΣ: Το διαβάσατε;
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αυτό ζητήσατε. Εμείς συμφωνούμε στο νόημα που εκθέσατε. Είπαμε, όμως, ότι μπορεί να έλθει ένας τεχνικός οίκος από την Αυστραλία. Δεν θα τον αποδεχθούμε; Θέλετε να κάνετε μία άλλη διατύπωση; Θα τη δεχθούμε. Το νόημα το δεχόμαστε. 
ΘΕΟΔΩΡΟΣ ΚΑΣΣΙΜΗΣ: Όπως είναι η τροπολογία. Τεχνικός σύμβουλος να έχει παράσχει τις συγκεκριμένες εξειδικευμένες υπηρεσίες σε κρατικές εποπτικές αρχές των χωρών της Ευρωπαϊκής 'Ενωσης ή της Βόρειας Αμερικής. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αν υπάρχει κάποιος από την Αυστραλία; Αυτό θέλουμε να καλύψουμε.
ΘΕΟΔΩΡΟΣ ΚΑΣΣΙΜΗΣ: Δεν με καταλάβατε.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Επεκτείνουμε αυτό που λέτε να συμπεριλάβουμε και την Αυστραλία μέσα. Είναι μία μεγάλη χώρα, προοδευμένη χώρα. Για ποιο λόγο διαφωνείτε; Δεν το καταλαβαίνω.
ΘΕΟΔΩΡΟΣ ΚΑΣΣΙΜΗΣ: Θα σας πω για ποιο λόγο διαφωνώ.
Δεν έχω αντίρρηση, αν θέλετε, να φωτογραφίσετε οίκο από την Αυστραλία. Δεν το αποκλείει αυτό. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Είστε καλά; Είναι ντροπή αυτό που λέτε. 
ΘΕΟΔΩΡΟΣ ΚΑΣΣΙΜΗΣ: Θέλω να καταλάβετε τι λέω και το δέχομαι.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): 'Εχουμε καταλάβει. Και ακριβώς επειδή έχουμε καταλάβει κάνουμε αποδεκτή την πρότασή σας.
ΘΕΟΔΩΡΟΣ ΚΑΣΣΙΜΗΣ: Με ακούτε μισό λεπτό; Δεν μιλάω για τον τόπο καταγωγής του συμβούλου. Μιλάω να έχει παράσχει ...
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Με συγχωρείτε, κύριε συνάδελφε. Εάν υπάρχει μία εταιρεία, η οποία είναι από την Ευρωπαϊκή Ένωση και δεν έχει προσφέρει υπηρεσίες σε φτωχό, δεν θα τη δεχθούμε; 
ΘΕΟΔΩΡΟΣ ΚΑΣΣΙΜΗΣ: Εάν βάλετε να έχει παράσχει υπηρεσίες σε κρατικές αρχές, προσθέστε και την Αυστραλία. Δεν διαφωνώ. Αλλά όχι τόπο προέλευσης. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Να πούμε τότε να προέρχεται από χώρες της Ευρωπαϊκής 'Ενωσης, της Βορείου Αμερικής ή της Αυστραλίας ή να έχει προσφέρει υπηρεσίες σε αυτές τις χώρες. 
ΘΕΟΔΩΡΟΣ ΚΑΣΣΙΜΗΣ: Προσέξτε, κύριε Υπουργέ. Το να προέρχεται μας δημιουργεί πρόβλημα με τη συμφωνία με το Διεθνή Οργανισμό Εμπορίου. Αυτό που μπορούμε να βάλουμε είναι να έχει προσφέρει τις εξειδικευμένες υπηρεσίες σε κρατικές αρχές των χωρών Ευρωπαϊκής Ένωσης, Βόρειας Αμερικής και Αυστραλίας. Αυτό και σύννομο είναι και σωστό. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): 'Η να έχει έδρα σε αυτές τις χώρες.
ΘΕΟΔΩΡΟΣ ΚΑΣΣΙΜΗΣ: Κύριε Υπουργέ, με βάση τις συμφωνίες με το WTO δεν μας επιτρέπεται να περιορίζουμε χώρες προελεύσεως. Για σας το λέω, για την Κυβέρνηση. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Επί της ουσίας κάνουμε δεκτή την πρόταση. Αυτό σας λέω. 
ΘΕΟΔΩΡΟΣ ΚΑΣΣΙΜΗΣ: Το διαβάζω επί λέξει, κύριε Πρόεδρε, για τα Πρακτικά. "Ο τεχνικός σύμβουλος πρέπει να έχει παράσχει τις συγκεκριμένες εξειδικευμένες υπηρεσίες σε κρατικές εποπτικές αρχές χωρών της Ευρωπαϊκής Ένωσης, της Βόρειας Αμερικής ή της Αυστραλίας". Συμφωνείτε, κύριε Υπουργέ;
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Συμφωνούμε. Κάνω όμως, κύριε Κασσίμη, καλύτερη την πρότασή σας. Να πούμε "ή να έχει έδρα αυτές τις χώρες".
ΘΕΟΔΩΡΟΣ ΚΑΣΣΙΜΗΣ: Κύριε Υπουργέ, δεν έχω αντίρρηση.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, εγώ θα έλεγα να επιφυλαχθείτε, να το δείτε. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Πρόεδρε, εγώ κάνω δεκτό αυτό που λέει ο κ. Κασσίμης, αλλά να προσθέσουμε ή να έχει έδρα. Βάζω και την έδρα μέσα, από αυτές τις χώρες.
ΘΕΟΔΩΡΟΣ ΚΑΣΣΙΜΗΣ: Κύριε Πρόεδρε, επιτρέψτε μου να επαναλάβω κάτι στον κύριο Υπουργό. 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Κασσίμη.
Κανονικά θα έπρεπε να μπορεί να είναι από οπουδήποτε, αρκεί να έχει προσφέρει υπηρεσίες σε δημόσιους οργανισμούς. Να είναι από οπουδήποτε. Δεν μας ενδιαφέρει αν είναι για παράδειγμα από την Αίγυπτο, αρκεί να έχει προσφέρει, γιατί ειδάλλως είναι σαν φωτογραφίζεται κάποιος. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Μπορεί να υπάρχει μία εταιρεία που να μην έχει προσφέρει εκεί τις υπηρεσίες, αλλά να έχει έδρα την Ευρωπαϊκή Ενώσει. Για ποιο λόγο να την αποκλείσεις αυτήν; 
ΘΕΟΔΩΡΟΣ ΚΑΣΣΙΜΗΣ: Εγώ έκανα μία επισήμανση να είναι σύμφωνα με τις συμφωνίες που έχει κάνει η χώρα μας. 
ΠΡΟΕΔΡΕΥΩΝ (Παναγιώτης Σγουρίδης): Επιφυλαχθείτε, κύριε Υπουργέ, να το διατυπώσετε καλύτερα. Συνεννοηθείτε. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Το δεύτερο σημείο αφορά την τροπολογία που ανέπτυξε ο κ. Σφυρίου με τον κ. Παυλίδη, την οποία κάνουμε αποδεκτή ως έχει. Η διάταξη που έχω μπροστά μου είναι προσθήκη στο άρθρο 20 ως παράγραφος 3 και έχει την εξής διατύπωση: "Παράγραφος 3. Οι διατάξεις του άρθρου 1, παράγραφος 1α εδάφιο ββ΄και παράγραφος 2β΄του άρθρου 2, του άρθρου 3, του άρθρου 5 παράγραφος 12γ' και γ3΄και της παραγράφου 13 του νόμου περί διάρθρωσης της ανώτατης εκπαίδευσης και ρύθμισης θεμάτων του τεχνολογικού τομέα αυτής ισχύει και για τις ανώτερες σχολές"... 
ΚΟΣΜΑΣ ΣΦΥΡΙΟΥ: Χαίρομαι γιατί κάνετε αποδεκτή την προσθήκη. Θα σας πρότεινα...
ΠΡΟΕΔΡΕΥΩΝ (Παναγιώτης Σγουρίδης): Κύριε Σφυρίου, παρακαλώ.
ΚΟΣΜΑΣ ΣΦΥΡΙΟΥ: Πέντε φορές μίλησε ο κ. Κασσίμης και δεν τον διακόψατε. Παρακαλώ, κύριε Πρόεδρε, δεν θα με διακόψετε.
ΠΡΟΕΔΡΕΥΩΝ (Παναγιώτης Σγουρίδης): Δεν ζητήσατε το λόγο να δευτερολογήσετε;
ΚΟΣΜΑΣ ΣΦΥΡΙΟΥ: Ζήτησα το λόγο και δεν τον έχω πάρει. 
Κύριε Υπουργέ, στη διατύπωση που έχετε αποδεχτεί θέλω να προσθέσουμε μια εξουσιοδότηση προς τον Υπουργό Ανάπτυξης, να πούμε δηλαδή "με κοινή υπουργική απόφαση των Υπουργών Ανάπτυξης και Εθνικής Παιδείας και Θρησκευμάτων ρυθμίζονται λεπτομέρειες της επέκτασης των διατάξεων αυτών και στις ανώτερες σχολές τουριστικών επαγγελμάτων". Το εισηγούμεθα αυτό συμπληρωματικά της παραγράφου 3 για να σας δώσουμε μία ευχέρεια, εάν υπάρχουν κάποια ζητήματα που πρέπει να δείτε με τον Υπουργό Παιδείας, να τα ρυθμίσετε με κοινή υπουργική απόφαση. Σας διευκολύνει. Το αποδέχεσθε; 
ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλίδης έχει το λόγο.
ΑΡΙΣΤΟΤΕΛΗΣ ΠΑΥΛΙΔΗΣ: Είναι αδήριτος ανάγκη να δεχτεί ο Υπουργός την ιδέα που είπαμε προηγουμένως, διότι ο Υπουργός Παιδείας ήδη έχει κάνει δήλωση. Να μην επικαλεσθεί λοιπόν ο Υπουργός Παιδείας τη δήλωσή του επί του προηγουμένου νομοσχεδίου και καταστήσει ανενεργό αυτήν τη διάταξη που βασίζεται σε καλή προαίρεση δική σας να δεχτεί την τροπολογία μας. Συνυπογράφουν οι συναρμόδιοι Υπουργοί, εσείς και ο Υπουργός Παιδείας. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Μία τρίτη παρατήρηση που είναι ζήτημα διατύπωσης, την κατέθεσε ο συνάδελφος κ. Σπηλιόπουλος. Αφορά το άρθρο 18. Να αναφέρουμε μέσα διπλωματούχους μηχανικούς και όχι απλά μηχανικούς. Όταν θα γίνεται ο έλεγχος, όπου υπάρχει η λέξη "μηχανικός" να γίνει "διπλωματούχος μηχανικός του Πολυτεχνείου". 
Αυτά δεχόμαστε, κύριε Πρόεδρε.
ΙΩΑΝΝΗΣ ΠΑΠΑΘΑΝΑΣΙΟΥ: Δεν είπατε αν αυτό που σας ρώτησα ισχύει.
ΠΡΟΕΔΡΕΥΩΝ (Παναγιώτης Σγουρίδης): Αν θέλει το διευκρινίζει, δεν είναι υποχρέωσή του.
ΙΩΑΝΝΗΣ ΠΑΠΑΘΑΝΑΣΙΟΥ: Το υπενθυμίζω.
ΠΡΟΕΔΡΕΥΩΝ (Παναγιώτης Σγουρίδης): Η κα Ξηροτύρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, πραγματικά η συζήτηση έχει εξελιχθεί σε μία τραγωδία θα έλεγα. Αφού ακούσαμε τα επιχειρήματα περί του ότι η τεχνική υποστήριξη και ο τεχνικός έλεγχος -και από τη Νέα Δημοκρατία που θέλει την άμεση ιδιωτικοποίηση των καζίνο- πρέπει να παραμείνει στους εργαζόμενους στο δημόσιο τομέα, στο Υπουργείο Ανάπτυξης και στο Υπουργείο Οικονομικών, αυτήν τη στιγμή έχουμε ένα τρικ του Υπουργού Ανάπτυξης προκειμένου να ξεφύγει από την ουσία αυτού του διαλόγου, να δεχτούμε να βάλουμε σε ένα νομοσχέδιο κάποιους όρους ενός διαγωνισμού. Αν είναι δυνατόν να συμβαίνουν αυτά τα πράγματα! 
Οι όροι ενός διαγωνισμού πρέπει για να είναι διαφανείς και να καθορίζονται από τις σχετικές και ειδικές τεχνικές επιτροπές. Από κει και πέρα υπάρχει ο έλεγχος και από τα ελληνικά όργανα και από την Ευρωπαϊκή Ένωση για να ελέγξει αν αυτοί οι όροι του διαγωνισμού προκαλούν ανταγωνισμό.
Δεν είναι θέματα τα οποία τα διασφαλίζουμε εδώ και βέβαια δεν μπορούμε να αποπροσανατολίσουμε τη συζήτηση επί της ουσίας.
Τελικά και εσείς, συνάδελφοι της Νέας Δημοκρατίας, πέρα από την πλήρη ιδιωτικοποίηση των καζίνο θέλετε ο έλεγχός τους να παραμείνει στο δημόσιο, ναι ή όχι; Θέλετε αυτή η κατάσταση η οποία υπάρχει σήμερα στα ιδιωτικά καζίνο και κατήγγειλαν και οι δικοί σας συνάδελφοι, δηλαδή ότι δεν έχουν αποδώσει τα αντισταθμιστικά τους οφέλη, θέλετε αυτές οι εισπράξεις που κάνει από τα δημόσια καζίνο το δημόσιο με τους ελεγκτές του να συνεχίσουν να υπάρχουν; 
Από εκεί και πέρα μη μου μιλάτε για διαγωνισμούς και για διάφορες άλλες καταστάσεις. Είναι υποχρεωμένο ένα κράτος υγιές να διασφαλίζει πολύ σωστούς όρους διαγωνισμού. Όταν μιλάτε για διαγωνισμούς σε πλήρη ιδιωτικοποίηση, αναλογιστείτε το διαγωνισμό για τη Διεθνή Έκθεση Θεσσαλονίκης και τα προβλήματα που έχει, τα οποία καταγγέλλει και ο δικός σας δήμαρχος στη Θεσσαλονίκη.
Εν πάση περιπτώσει, σε αυτό το Κοινοβούλιο οι δύο μεγάλες δυνάμεις αποφασίστε τέλος πάντων για κάτι. Να είστε υπεύθυνοι απέναντι στον ελληνικό λαό. Εδώ δεν καταλαβαίνουμε με ποιον τρόπο μέσω των ανωνύμων εταιρειών του δημοσίου με ασαφή διοικητικά συμβούλια, χωρίς καμία αναφορά, ποιοι συμμετέχουν σε αυτά τα διοικητικά συμβούλια των ανωνύμων εταιρειών του δημοσίου, θα εκχωρήσουν πολύ σύντομα και με άτακτο τρόπο την περιουσία του δημοσίου στους ιδιώτες. Αυτή είναι η πλευρά του εκσυγχρονισμού του ΠΑΣΟΚ και της φιλελευθεροποίησης.
Η άλλη, η δική σας η πλευρά είναι για τους απευθείας διαγωνισμούς. Το μόνο που προσπαθήσατε να διασφαλίσετε είναι οι όροι της διακήρυξης. Αυτοί διασφαλίζονται από διεθνείς συμβάσεις. Δεν χρειάζεται να το κάνει το ελληνικό Κοινοβούλιο.
Να πάω τώρα στο θέμα του Οργανισμού Τουρισμού. Οι απαντήσεις τις οποίες έδωσε ο Υπουργός Ανάπτυξης προς την Αξιωματική Αντιπολίτευση είναι ότι τελικά ο Ε.Ο.Τ. γίνεται ένα σοβαρό νομικό πρόσωπο δημοσίου δικαίου. 
Κύριε Υπουργέ, ο Ε.Ο.Τ. δεν γίνεται ένα σοβαρό πρόσωπο δημοσίου δικαίου. Ήταν πρόσωπο δημοσίου δικαίου και τώρα τις βασικές του λειτουργίες τις εκχωρείτε σε δύο ανώνυμες εταιρείες. Από την άλλη πλευρά τον κάνετε μια υπηρεσία του δικού σας Υπουργείου με το γενικό γραμματέα και με κάποιες μικροϋπηρεσίες ελεγκτικού χαρακτήρα στις περιφέρειες, και αυτό το λέτε αποκέντρωση ή και αναβάθμιση;
Όλα αυτά, λοιπόν, τα θέματα επί της ουσίας εδώ διεξάγονται με ένα διάλογο άλλου τύπου. Δεν είναι δυνατόν τελικά βασικοί οργανισμοί, βασικές επιχειρήσεις, βασικές λειτουργίες του δημόσιου τομέα, τις οποίες και η Νέα Δημοκρατία είχε θεσμοθετήσει και τις είχε στηρίξει με τον τρόπο της, να φτάνουν σήμερα να εκχωρούνται με έναν τρόπο, είτε κατά τη μια πλευρά της άμεσης ιδιωτικοποίησης είτε κατά την άλλη πλευρά της έμμεσης ιδιωτικοποίησης, χωρίς διαφανείς διαδικασίες και εδώ σε αυτήν την Αίθουσα να συζητάμε εάν αυτού του τύπου ο φιλελευθερισμός ή του άλλου τύπου ο φιλελευθερισμός, του ΠΑΣΟΚ, είναι καλύτερος. 
Εν πάση περιπτώσει, κύριοι συνάδελφοι, για ορισμένα πράγματα όποιον τύπο πολιτεύματος ή όποιον τύπο φιλελευθερισμού θέλετε να ακολουθήσετε, νομίζω ότι όλα τα κόμματα είναι υποχρεωμένα να διασφαλίζουν το δημόσιο συμφέρον, να διασφαλίζουν το περιβάλλον.
Εδώ θα ήθελα να ρωτήσω το εξής: Εάν, κύριε Υπουργέ, τα πάτε καλά με τους διαγωνισμούς που κάνετε με τα τουριστικά ακίνητα και αξιοποιήσετε καλύτερα το οικονομικό όφελος του ελληνικού δημοσίου για τις ακτές, αυτό δεν θα είναι υπέρ του δημόσιου συμφέροντος και των πολιτών, διότι πρώτα καταστρέφετε το περιβάλλον και οδηγείστε σε άναρχη δόμηση προκειμένου να πετύχετε καλύτερες ρυθμίσεις. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Τώρα υπάρχει αυθαιρεσία.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Επίσης, δημιουργείτε συνθήκες που οι χαμηλόμισθοι δεν θα μπορούν να πλησιάσουν και να απολαύσουν αυτές τις ακτές. 
Αυτές οι θεωρίες πια έχουν περάσει και είναι γνωστό τώρα πια για τους ανθρώπους τι σημαίνει αειφόρος ανάπτυξη. Εσείς κάποια εποχή τα ξέρατε πάρα πολύ καλά αυτά τα θέματα. Η ανάπτυξη δεν είναι με οικονομικούς δείκτες. Η ανάπτυξη έχει και άλλους δείκτες. Αυτό πρέπει να το καταλάβουμε και να απολογείστε και γι' αυτά τα θέματα που σας θέτουμε και όχι για τα θέματα εάν αξιοποιούνται οικονομικά ή όχι ή εάν θα αξιοποιηθούν με διαφάνεια όλες αυτές οι δημόσιες εκτάσεις.
ΠΡΟΕΔΡΕΥΩΝ (Παναγιώτης Σγουρίδης): Κύριε Βουλγαράκη, παραιτείστε του λόγου;
ΓΕΩΡΓΙΟΣ ΒΟΥΛΓΑΡΑΚΗΣ: Λόγω του προχωρημένου της ώρας.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχουν γίνει κάποιες αναδιατυπώσεις. Δεν έχουν διευκρινιστεί. Πρέπει να διευκρινιστούν.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Πρέπει να προσέχουμε, μήπως θέλοντας να διευκολύνουμε μία διατύπωση, κάνουμε άλλο σφάλμα. Δέχθηκα αυτό που είπε προηγουμένως ο κ. Κασσίμης, ότι η διεθνής εμπειρία, την οποία θα έχει μία εταιρεία ή ένας οργανισμός, που μπορεί να βοηθήσει στο τεχνικό μέρος του ελέγχου των καζίνο, λόγω της υψηλής τεχνολογίας που απαιτείται, είναι προφανές ότι θα πρέπει να προέρχεται από χώρες οι οποίες έχουν να επιδείξουν παρόμοια τεχνολογία, δηλαδή χώρες της Ευρώπης, της Βορείου Αμερικής κλπ. Εάν όμως ονοματίσουμε τόσο συγκεκριμένα, θα διατρέχουμε κινδύνους να κάνουμε κάτι, που δεν είναι στις προθέσεις μας.
Διαβάστηκε μια διατύπωση, που λέει "της Ευρωπαϊκής 'Ενωσης". Δηλαδή αν προέρχονται από την Ελβετία ή από τη Νορβηγία, δεν θα μας κάνει αυτός ο έλεγχος; Λέμε της "Αυστραλίας". Γιατί, αν είναι από τη Νέα Ζηλανδία, τι έχει; Θέλει, λοιπόν, μία προσοχή αυτό το πράγμα. 
Επί της ουσίας, λοιπόν, όχι μόνο συμφωνώ αλλά και επαυξάνω. Δεν πρέπει να έχουμε ψευδαισθήσεις για το πού θα πάμε να αναζητήσουμε διεθνή εμπειρία. Κάτω του Ισημερινού; Α, παρεμπιπτόντως η Αυστραλία είναι κάτω του Ισημερινού. Άρα, προτείνω να τεθεί διεθνής εμπειρία σε ανάλογες περιπτώσεις υψηλής τεχνολογίας ή να βάλουμε τη φράση ανεπτυγμένες χώρες ή να μη βάλουμε τίποτα και να καταχωρισθεί ως ερμηνευτική δήλωση. Διότι διαφορετικά θα υπάρξουν κάποια σχόλια, που θα δημιουργήσουν αμηχανία.
ΠΑΝΑΓΙΩΤΗΣ ΛΑΦΑΖΑΝΗΣ: Δημόσιος να είναι ο έλεγχος και όχι ιδιωτικός.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Το λέει αυτό, κύριε Λαφαζάνη. Κάντε τον κόπο να διαβάσετε τις συγκεκριμένες διατάξεις. Τις ανέλυσα προηγουμένως.
Προτείνω λοιπόν να μπει "διεθνής εμπειρία" ...
ΠΑΝΑΓΙΩΤΗΣ ΛΑΦΑΖΑΝΗΣ: Το περνάτε συναινετικά.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Λαφαζάνη.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κύριε Λαφαζάνη, η επαναστατική Αριστερά τη συναίνεση τη θεωρεί μειονέκτημα. 
ΠΑΝΑΓΙΩΤΗΣ ΛΑΦΑΖΑΝΗΣ: Αφήστε τώρα την επαναστατική Αριστερά.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, σας παρακαλώ, επί του νομοθετικού έργου.
Δεν γράφονται τα σχόλια του κ. Λαφαζάνη.
ΠΑΝΑΓΙΩΤΗΣ ΛΑΦΑΖΑΝΗΣ: ...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Προτείνω, λοιπόν, να μπει η εξής διατύπωση: "Που έχει διεθνή εμπειρία σε ανάλογες εργασίες υψηλής τεχνολογίας και εξειδίκευσης". Και αυτό το οποίο κάνω καταχωρίζεται ως δήλωση ότι προφανώς εννοούμε ανεπτυγμένες ευρωπαϊκές χώρες, χώρες της Βορείου Αμερικής και άλλες.
ΘΕΟΔΩΡΟΣ ΚΑΣΣΙΜΗΣ: Κύριε Πρόεδρε, μου επιτρέπετε; 
ΠΡΟΕΔΡΕΥΩΝ (Παναγιώτης Σγουρίδης): Δεν έχετε το λόγο, διότι έχετε ήδη μιλήσει τέσσερις φορές.
Κύριε Υπουργέ, έχετε να κάνετε άλλη αναδιατύπωση;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Όχι, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ολοκληρώθηκε η συζήτηση επί της ενότητας των άρθρων 15 έως και 26 και εισερχόμαστε στην ψήφισή τους κεχωρισμένως.
Ερωτάται το Σώμα: Γίνεται δεκτό το άρθρο 15, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΤΣΙΑΡΤΣΙΩΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 15 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 16, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΤΣΙΑΡΤΣΙΩΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 16 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 17, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΤΣΙΑΡΤΣΙΩΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 17 έγινε δεκτό κατά πλειοψηφία ως έχει.
Ερωτάται το Σώμα: Γίνεται δεκτό το άρθρο 18, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΤΣΙΑΡΤΣΙΩΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 18 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 19, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΤΣΙΑΡΤΣΙΩΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 19 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 20, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΤΣΙΑΡΤΣΙΩΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 20 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 21, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΤΣΙΑΡΤΣΙΩΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 21 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 22 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΤΣΙΑΡΤΣΙΩΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 22 έγινε δεκτό κατά πλειοψηφία, ως έχει.
Εισερχόμαστε στην ψήφιση του άρθρου 23, όπως τροποποιήθηκε από τον κύριο Υπουργό.
Κύριοι συνάδελφοι, έχει υποβληθεί αίτηση ονομαστικής ψηφοφορίας Βουλευτών της Νέας Δημοκρατίας επί του άρθρου 23, της οποίας το κείμενο έχει ως εξής:
"Προς τον
Πρόεδρο της Βουλής
των Ελλήνων
ΑΙΤΗΣΗ ΟΝΟΜΑΣΤΙΚΗΣ ΨΗΦΟΦΟΡΙΑΣ
Κύριε Πρόεδρε,
ζητούμε τη διεξαγωγή ονομαστικής ψηφοφορίας στο άρθρο 23 του νομοσχεδίου που συζητείται.
Οι αιτούντες 
Γ. Βουλγαράκης
Θ. Κασσίμης
Γ. Γιακουμάτος
Π. Παυλόπουλος
Ι. Παπαθασίου
Κ. Καραμπίνας
Γ. Τσούρνος
Ι. Τζαμτζής
Μ. Κόλλια-Τσαρουχά
Θ. Λεονταρίδης
Π. Φουντουκίδου
Σ. Κούβελας 
Α. Λυκουρέζος
Π. Μολυβιάτης
Θ. Βασιλείου
Ε. Παπαδημητρίου
Β. Βύζας
Α. Μπενάκη
Θ. Αναγνωστόπουλος
Ι. Χωματάς
Γ. Βλάχος
Γ. Γαρουφαλιάς
Π. Παυλίδης
Ν. Τσιαρτσιώνης
Α. Ρεγκούζας
Η. Φωτιάδης
Σ. Σπύρου"
Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.
Ο κ. Βουλγαράκης. Παρών.
Ο κ. Κασσίμης. Παρών.
Ο κ. Γιακουμάτος. Παρών.
Ο κ. Παυλόπουλος. Παρών.
Ο κ. Παπαθανασίου. Παρών.
Ο κ. Καραμπίνας. Παρών.
Ο κ. Τσούρνος. Απών.
Ο κ. Τζαμτζής. Παρών.
Η κα Κόλλια-Τσαρούχα. Παρούσα.
Ο κ. Λεονταρίδης. Απών.
Η κα Φουντουκίδου. Απούσα.
Ο κ. Κούβελας. Απών.
Ο κ. Λυκουρέζος. Παρών.
Ο κ. Μολυβιάτης. Απών. 
Ο κ. Βασιλείου. Παρών.
Η κα Παπαδημητρίου. Απούσα.
Ο κ. Βύζας. Παρών. 
Η κα Μπενάκη. Απούσα. 
Ο κ. Αναγνωστόπουλος. Παρών.
Ο κ. Βλάχος. Παρών. 
Ο κ. Γαρουφαλιάς. Παρών.
Ο κ. Παυλίδης. Παρών.
Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.
Διαβάζω και κάποια υπόλοιπα ονόματα που έχουν υπογράψει την αίτηση ονομαστικής ψηφοφορίας. Ο κ. Ρεγκούζας, ο κ. Φωτιάδης, ο κ. Σπύρου. 
Συνεπώς διακόπτουμε τη συνεδρίαση για δέκα (10) λεπτά, σύμφωνα με τον Κανονισμό.
( Δ Ι Α Κ Ο Π Η )
( ΜΕΤΑ ΤΗ ΔΙΑΚΟΠΗ )
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, επαναλαμβάνεται η διακοπείσα συνεδρίαση.
Το Προεδρείο εκτιμώντας τις ανάγκες του νομοθετικού έργου σύμφωνα με τον Κανονισμό (άρθρο 72 παράγραφος 3), θα λύσει τη συνεδρίαση για σήμερα, ημέρα Τετάρτη 23 Μαΐου 2001 και ώρα 10.30' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) συζήτηση με πρωτοβουλία Βουλευτών, σύμφωνα με το άρθρο 132 α' του Κανονισμού της Βουλής.
Λύεται η συνεδρίαση.
Ώρα λήξης: 00.02' 
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 
 



