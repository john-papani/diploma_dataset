ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΡΚΗ΄

Δευτέρα 14 Μαΐου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
Ανακοινώνεται ότι τη συνεδρίαση παρακολουθούν μαθητές, από το Δημοτικό Σχολείο Κοινοπιάστων Κέρκυρας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 15 Μαΐου 2007, σελ.
4. Συζήτηση επικαίρων ερωτήσεων:
α) Προς τον Υπουργό Δημόσιας Τάξης , σχετικά με τη στελέχωση του Αστυνομικού Τμήματος του Δήμου Πύλης του Νομού Τρικάλων, σελ.
β) Προς τον Υπουργό Εθνικής Παιδείας και Θρησκευμάτων, σχετικά με την επίλυση προβλημάτων που αντιμετωπίζει το ειδικό σχολείο Κορυδαλλού για τα παιδιά με αναπηρία και μαθησιακές δυσκολίες κ.λπ., σελ.
γ) Προς τον Υπουργό Ανάπτυξης και Τροφίμων, σχετικά με τη μεταφορά του κόστους εφαρμογής της ΚΑΠ στους αγρότες για την ενεργοποίηση των δικαιωμάτων και τη διόρθωση των λαθών κ.λπ., σελ.
5. Συζήτηση επερώτησης Βουλευτών του ΠΑ.ΣΟ.Κ. προς τον Υπουργό Αγροτικής Ανάπτυξης και Τροφίμων, σχετικά με τις αποζημιώσεις του ΕΛ.ΓΑ. στο Νομό Ηρακλείου, σελ.

ΟΜΙΛΗΤΕΣ
Α. Επί των επικαίρων ερωτήσεων:
ΒΑΡΒΑΡΙΓΟΣ Δ., σελ.
ΚΑΛΟΣ Γ., σελ.
ΚΟΝΤΟΣ Α., σελ.
ΜΕΡΕΝΤΙΤΗ Α., σελ.
ΝΙΚΟΛΑΙΔΟΥ Β., σελ.
ΠΟΛΥΔΩΡΑΣ Β., σελ.

Β. Επί της επερώτησης:
ΚΕΓΚΕΡΟΓΛΟΥ Β., σελ.
ΚΟΝΤΟΣ Α., σελ.
ΜΑΤΖΑΠΕΤΑΚΗΣ Σ σελ.
ΠΑΠΑΓΕΩΡΓΙΟΥ Α., σελ.
ΣΚΟΥΛΑΣ Ι., σελ.
ΣΤΡΑΤΑΚΗΣ Ε., σελ.
ΤΑΣΟΥΛΑΣ Κ., σελ.
ΦΡΑΓΚΙΑΔΟΥΛΑΚΗΣ Ε., σελ.

     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Γ΄
     ΣΥΝΕΔΡΙΑΣΗ ΡΚΗ΄
     Δευτέρα 14 Μαΐου 2007
     Αθήνα, σήμερα στις 14 Μαΐου 2007, ημέρα Δευτέρα και ώρα 18.10΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση. 
     Παρακαλείται η κυρία Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από την κ. Βέρα Νικολαϊδου, Βουλευτή Β΄ Πειραιώς, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την ανάκληση της άδειας λειτουργίας εστιατορίου στον Πολυχώρο «Πολιτεία» στην Πάτρα Αχαΐας.
     2) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τα προβλήματα που έχουν προκύψει στην κατασκευή του έργου του Διακονιάρη στην Πάτρα Αχαΐας.
     3) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στα νομικά εμπόδια που έχουν προκύψει για την τήρηση των  χρονοδιαγραμμάτων για το Βιοτεχνικό Πάρκο των Πατρών Αχαΐας. 
     4) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα σχετικά με αντιδράσεις επαγγελματιών για τους αιφνιδιαστικούς ελέγχους δημοτικών συνεργείων σε καταστήματα των Πατρών Αχαΐας.
     5) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η κατασκευή της εθνικής οδού που ενώνει την Πάτρα με την Τρίπολη, μέσω Δίβρης.
     6) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την ανταλλαγή οικοπέδων μεταξύ του Δήμου Πατρέων Αχαΐας και της ΕΛΑΣ, προκειμένου να ανεγερθεί νέο Αστυνομικό Μέγαρο.
     7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τις οφειλές ασφαλιστικών οργανισμών στο νοσοκομείο «Ερρίκος Ντυνάν».
     8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο περιέχει προτάσεις για την τουριστική ανάπτυξη της δυτικής Ελλάδας.
     9) Ο Βουλευτής Νομού Αττικής κ. ΑΘΑΝΑΣΙΟΣ ΜΠΟΥΡΑΣ κατέθεσε αναφορά με την οποία ο Δήμος Δροσιάς Αττικής ζητεί τη λήψη μέτρων για την αντιμετώπιση του εντόμου MARCHALINA  HELENIKA  που πλήττει την περιοχή του.
     10) Ο Βουλευτής Νομού Αττικής κ. ΑΘΑΝΑΣΙΟΣ ΜΠΟΥΡΑΣ κατέθεσε αναφορά με την οποία ο Δήμος Ελευσίνας Αττικής ζητεί τη δημιουργία Αρχαιολογικού Μουσείου στην περιοχή του.
     11) Ο Βουλευτής Νομού Αττικής κ. ΑΘΑΝΑΣΙΟΣ ΜΠΟΥΡΑΣ κατέθεσε αναφορά με την οποία ο Δήμος Καλυβίων – Θορικού Αττικής ζητεί την επίλυση του προβλήματος της καθυστερημένης διανομής της αλληλογραφίας στην περιοχή του.
     12) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η Ομοσπονδία Δημοκρατικών Συλλόγων Νομού Πέλλης ζητεί πληροφορίες για τα δικαιώματα επιδότησης των σπαραγγοκαλλιεργητών της περιοχής της.
     13) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Νεκτάριος Πασχαλίδης ζητεί την επίλυση ιδιοκτησιακού και εργασιακού του προβλήματος.
     14) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Αλεξάνδρα Παυλοπούλου, νοσηλεύτρια σε νοσοκομείο της Κρήτης ζητεί τη μετάθεσή της, λόγω συνυπηρέτησης συζύγων, στο νοσοκομείο Γιαννιτσών.
     15) Οι Βουλευτές Β΄ Αθηνών και Α΄ Αθηνών κ. ΑΝΤΩΝΗΣ ΣΚΥΛΛΑΚΟΣ και κ. ΛΙΑΝΑ ΚΑΝΕΛΛΗ αντίστοιχα, κατέθεσαν αναφορά με την οποία η Συντονιστική Επιτροπή Συλλόγων Επαναπατρισθέντων Πολιτικών Προσφύγων ζητεί να χορηγηθεί στα μέλη της η Ελληνική ιθαγένεια.  
     16) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο κ. Γεώργιος Παυλίδης ζητεί να του εγκριθεί η αίτησή του προς τον Ο.Π.Α.Δ. , για ιατρική γνωμάτευση.
     17) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε δημοσίευμα εφημερίδας το οποίο περιέχει προτάσεις για τον αναπτυξιακό σχεδιασμό της Πέλλας.
     18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κ. Βαρβάρα Λυμπέρη ζητεί τη μετάθεσή της σε τμήμα του ΟΑΕΕ στη Θεσσαλονίκη.
     19) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Επιμελητηριακός ΄Ομιλος Ανάπτυξης Ελληνικών Νήσων ζητεί τη συνένωση όλων των Κ.Τ.Ε.Λ. της Κρήτης.
     20) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ο Δήμος Φερών Μαγνησίας ζητεί τη συνέχιση της λειτουργίας του Γραφείου Ο.Τ.Ε. στο Βελεστίνο Μαγνησίας.
     21) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Δήμος Μετσόβου Ιωαννίνων ζητεί τον αποχαρακτηρισμό  διατηρητέων κτηρίων στην πόλη του Μετσόβου.
     22) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Εξωραϊστικός Σύλλογος «Ο Κάβος Λιχάδος» διαμαρτύρεται για την εγκατάσταση και λειτουργία μονάδας εκτροφής μυδιών και οστράκων στη θέση Άγιος Βλάσης της κοινότητας Λιχάδος Εύβοιας.
     23) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Αμαρυνθίων Εύβοιας ζητεί να μην περάσει η γραμμή υπερυψηλής τάσης της Δ.Ε.Η. από την περιοχή του.
     24) Ο Βουλευτής Β΄ Πειραιώς κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία ο Πανελλήνιος Επιστημονικός Σύλλογος Θεατρολόγων ζητεί το διορισμό θεατρολόγων στην πρωτοβάθμια και δευτεροβάθμια εκπαίδευση.
     25) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΔΗΜΗΤΡΙΟΣ ΤΣΙΟΓΚΑΣ και ΑΓΓΕΛΟΣ ΤΖΕΚΗΣ αντίστοιχα, κατέθεσαν αναφορά με την οποία το Εργατοϋπαλληλικό Κέντρο Νομού Φωκίδας ζητεί την ικανοποίηση εργασιακών και λοιπών αιτημάτων.
     26) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία το Σωματείο Εργατοτεχνιτών και Υπαλλήλων Ελαστικών Αυτοκινήτων Βορείου Ελλάδος, ζητεί τη συνταξιοδοτική αποκατάσταση των απολυμένων της GOOD YEAR.
     27) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία το Επαρχιακό Συμβούλιο Μήλου Νομού Κυκλάδων ζητεί να καλυφθούν άμεσα οι κενές θέσεις στις μονάδες Υγείας των νήσων Μήλου, Κιμώλου, Σίφνου και Σερίφου.
     28) Ο Βουλευτής Καβάλας κ. ΣΑΒΒΑΣ ΕΜΙΝΙΔΗΣ κατέθεσε αναφορά με την οποία ο Σύλλογος Τεχνολόγων Μηχανικών Πληροφορικής ζητεί την τροποποίηση του άρθρου 8 παρ. 2 του Νόμου 2430/10.7.1996.
     29) Οι Βουλευτές Χανίων κύριοι ΕΜΜΑΝΟΥΗΛ ΣΚΟΥΛΑΚΗΣ και ΝΙΚΟΛΑΟΣ ΧΡΙΣΤΟΔΟΥΛΑΚΗΣ κατέθεσαν αναφορά με την οποία ο Δήμος Βουκολιών Νομού Χανίων ζητεί να απαλλαγούν οι Ενώσεις Αγροτικών Συνεταιρισμών από το κόστος ενεργοποίησης των οριστικών δικαιωμάτων της ενιαίας ενίσχυσης.
     30) Οι Βουλευτές Χανίων κύριοι ΝΙΚΟΛΑΟΣ ΧΡΙΣΤΟΔΟΥΛΑΚΗΣ και ΕΜΜΑΝΟΥΗΛ ΣΚΟΥΛΑΚΗΣ κατέθεσαν αναφορά με την οποία ο Σύλλογος Εργαζομένων στις Δ.Ο.Υ. Νομών Χανίων – Ρεθύμνου ζητεί την ανέγερση νέου κτιρίου για τη στέγαση της Α΄ και Β΄ Δ.Ο.Υ. Χανίων.
     31) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται  στην έλλειψη προσωπικού του ταχυδρομικού καταστήματος στη Νεάπολη Νομού Λασιθίου.
     32) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Νομαρχιακό Συμβούλιο Λασιθίου ζητεί την ενίσχυση με προσωπικό των αστυνομικών και πυροσβεστικών υπηρεσιών του Νομού.
     33) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Νομού Λασιθίου ζητεί επιχορήγηση για την αποκατάσταση ζημιών στο Κλειστό Γυμναστήριο Αγίου Νικολάου.
     34) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Σητείας ζητεί την ολοκλήρωση της Πολεοδομικής μελέτης και της πράξης εφαρμογής στην περιοχή ΚΟΛΟΝΕΛΛΟΣ Σητείας.
     35) Ο Ε΄ Αντιπρόεδρος της Βουλής και Βουλευτή Αχαΐας κ. ΠΑΝΑΓΙΩΤΗΣ ΚΟΣΙΩΝΗΣ και η Βουλευτής Β΄ Πειραιώς κ. ΒΕΡΑ ΝΙΚΟΛΑΪΔΟΥ κατέθεσαν αναφορά με την οποία η Ναυταθλητική Ένωση Πατρών και ο Σύλλογος Γονέων και Κηδεμόνων Αθλητών και Αθλητριών της Πισίνας της ΝΕΠ ζητεί την άμεση επαναλειτουργία του κολυμβητηρίου «Α. ΠΕΠΑΝΟΣ».
     36) Οι Βουλευτές κύριοι Β΄ Θεσσαλονίκης και Α΄ Θεσσαλονίκης ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία εργαζόμενοι, αγρότες, επαγγελματίες και συνταξιούχοι Λιτοχώρου Νομού Πιερίας ζητούν την αναγνώριση ως συντάξιμου του χρόνου ανεργίας κ.λπ..
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 5647/14-3-07 ερώτηση του Βουλευτή κ. Μιλτιάδη Βαρβιτσιώτη δόθηκε με το υπ’ αριθμ. 6885Β/4-4-07 έγγραφο από τον Yφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση παραπάνω σχετικής ερώτησης και σε ό,τι αφορά θέματα αρμοδιότητας του ΥΠΕΧΩΔΕ, σας γνωρίζουμε ότι :
     Η Ελλάδα, ως μεσογειακή χώρα, αντιμετωπίζει φαινόμενα ξηρασίας με επιπτώσεις στους διαθέσιμους υδατικούς πόρους από πλευράς ποσότητας, αλλά και από πλευράς ποιότητας υδάτων.
     Ο Νόμος 3199/2003 «Προστασία και διαχείριση των υδάτων-Εναρμόνιση με την Οδηγία 2000/60/ΕΚ του Ευρωπαϊκού Κοινοβουλίου και του Συμβουλίου της 23ης Οκτωβρίου 2000», ο οποίος ενσωματώνει την Οδηγία 2000/60/ΕΚ για τα νερά στο Εθνικό Δίκαιο της χώρας μας, εισάγει την ολοκληρωμένη διαχείριση των υδατικών πόρων.
     Μέσω των Διευθύνσεων Υδάτων των Περιφερειών, οι οποίες συγκροτήθηκαν με την αρ. οικ.47630/16-11-2005 Κοινή Υπουργική Απόφαση (ΦΕΚ 1688 Β΄/1-12-2005) με θέμα «Διάρθρωση της Διεύθυνσης Υδάτων της Περιφέρειας», ασκούνται οι αρμοδιότητες για την προστασία και διαχείριση των υδάτων ανά Περιφέρεια. Σύμφωνα με το άρθρο 5 παρ. 5 του Νόμου 3199/2003, οι αρμοδιότητες αναφέρονται, μεταξύ άλλων, στην εξειδίκευση και στην εφαρμογή, σε επίπεδο Περιφέρειας, των μακροχρόνιων και μεσοχρόνιων Προγραμμάτων διαχείρισης υδατικού δυναμικού, στην κατάρτιση και στην εφαρμογή Σχεδίων Διαχείρισης για τις λεκάνες απορροής ποταμών.
     Επίσης, σύμφωνα με τις διατάξεις του άρθρου 10 του Ν.3199/2003, κατά την κατάρτιση των προαναφερόμενων Σχεδίων Διαχείρισης από τις Περιφέρειες, θα πρέπει να εξασφαλιστεί, μεταξύ άλλων, η εξοικονόμηση νερού μέσω της χρήσης τεχνικών μεθόδων, οικονομικών κινήτρων και εργαλείων.
     Ωστόσο για την αντιμετώπιση των επιμέρους προβλημάτων που δημιουργούνται στις Περιφέρειες της χώρας, λόγω των κλιματικών συνθηκών της τελευταίας περιόδου, η Κεντρική Υπηρεσία Υδάτων (ΚΥΥ) ΥΠΕΧΩΔΕ βρίσκεται σε συνεργασία με τις Διευθύνσεις Υδάτων των Περιφερειών, προκειμένου να εκτιμηθεί από κοινού η διαμορφούμενη κατάσταση και να εφαρμοστούν όπου χρειάζεται τα απαιτούμενα μέτρα.
     Οι θέσεις του Υπουργού ΠΕΧΩΔΕ όπως εκφράστηκαν στις 13-3-2007 βασίζονται στις μετρήσεις ενός πυκνού δικτύου υδρολογικών σταθμών της Κεντρικής Υπηρεσίας Υδάτων κατανεμημένων σε ολόκληρη τη χώρα. Παρασχέθηκαν επίσης στοιχεία και εκθέσεις από το Υπουργείο Αγροτικής Ανάπτυξης και Τροφίμων, τη ΔΕΗ, το ΙΓΜΕ και την ΕΜΥ που διατηρούν τα δικά τους δίκτυα σταθμών μέτρησης ποσοτικών παραμέτρων καθώς και από το Υπουργείο Αιγαίου.
     Βάσει των δεδομένων αυτών καταγράφηκε η υφιστάμενη κατάσταση ανά υδατικό διαμέρισμα και προτάθηκαν μέτρα εξειδικευμένα για τις περιοχές όπου ενδεχομένως να υπάρξει πρόβλημα επάρκειας νερού (νησιά Νοτίου Αιγαίου, Θεσσαλία, Κεντρική Μακεδονία).
     Όσον αφορά στη χρήση του θαλασσινού νερού στις κολυμβητικές δεξαμενές, των ξενοδοχείων, το θέμα αυτό εμπίπτει στις αρμοδιότητες τoo συνερωτόμενoυ Υπουργείου Τουρισμού.
     Ο Υφυπουργός
     ΣΤΑΥΡΟΣ ΕΛ. ΚΑΛΟΓΙΑΝΝΗΣ»
     2. Στην με αριθμό 5446/12-3-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 6829Β/3-4-07 έγγραφο από τον Yφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Απαντώντας στην παραπάνω σχετική ερώτηση, σας γνωρίζουμε ότι:
     - Τα δίκτυα της ΔΕΗ είναι δίκτυα υποδομής και εξυπηρετούν τις περιοχές κατοικίας και επαγγελματικών χρήσεων, επομένως συναρτώνται με τις χρήσεις αυτές.
     - Η υφιστάμενη πολεοδομική νομοθεσία (άρθρο 5 παρ. 2 του Ν. 1337/1983) προβλέπει ότι οι Δημόσιες Υπηρεσίες και οι επιχειρήσεις κοινής ωφέλειας είναι υποχρεωμένες να προσαρμόζουν τα προγράμματα και τα σχέδια ανάπτυξης των δικτύων υποδομής σύμφωνα με τις σχετικές προβλέψεις του Γενικού Πολεοδομικού Σχεδίου (ΓΠΣ). Πάντως στο ισχύον ΓΠΣ Μαλίων (ΦΕΚ:171/Δ΄/1.3.2004) δεν προβλέπεται ρητά η μεταφορά των γραμμών ρεύματος υψηλής τάσεως.
     - Αν και δεν υπάρχει αδιαμφισβήτητη επιστημονική απόδειξη ότι η διέλευση των γραμμών μεταφοράς ρεύματος υψηλής τάσεως επηρεάζει την υγεία των πολιτών, εν τούτοις κατά τη σύνταξη και έγκριση των μελετών πολεοδόμησης, το ΥΠΕΧΩΔΕ προσπαθεί, κατά το δυνατόν, να προβλέπεται η δημιουργία κοινοχρήστων χώρων και, γενικά, ελεύθερων αδόμητων χώρων, στη ζώνη των 50.00 μ. που εκτείνεται εκατέρωθεν των γραμμών μεταφοράς ρεύματος υψηλής τάσεως.
     Ο Υφυπουργός
     ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      3. Στην με αριθμό 6119/26-3-07 ερώτηση των Βουλευτών κυρίων Δημητρίου Πιπεργιά, Βασιλείου Κεγκέρογλου, Ιωάννου Διαμαντίδη, Αθανασίου Παπαγεωργίου και Ιωάννου Μανιάτη δόθηκε με το υπ’ αριθμ. 4520/19-4-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθμό 6119/26-03-2007 ερώτησης των παραπάνω Βουλευτών, η οποία αναφέρεται στην απουσία ανταγωνισμού, την αισχροκέρδεια και την ανυπαρξία ελέγχων στην αγορά πετρελαιοειδών, σας γνωρίζουμε τα ακόλουθα:
      Η αντιμετώπιση του λαθρεμπορίου και της φοροδιαφυγής στον τομέα των καυσίμων αποτελεί για την ΥΠ.Ε.Ε. στόχο πρώτης προτεραιότητας. Για το λόγο αυτό, πραγματοποιούνται σε 24ωρη βάση, τακτικοί και έκτακτοι έλεγχοι, που καλύπτουν όλο το κύκλωμα των ενεργειακών προϊόντων (παραγωγή, αποθήκευση, διακίνηση, εμπορία, διάθεση και χρήση στην κατανάλωση).
      Ειδικότερα, έχει εκδοθεί και εφαρμόζεται επιχειρησιακό σχέδιο και ειδικός οδηγός για τη διενέργεια ελέγχων στους εμπλεκόμενους στη διακίνηση, διάθεση και χρήση των παραπάνω προϊόντων (εταιρίες εμπορίας, πρατήρια, πωλητές πετρελαίου θέρμανσης, φορτηγά, βυτιοφόρα κλπ).
      Για την αποτελεσματικότητα των ελέγχων και τον έγκαιρο εντοπισμό των νοθευμένων καυσίμων, η υπηρεσία μας, πέρα από τη χρήση ειδικών tests ανίχνευσης, προμηθεύτηκε ειδικές αυτοκινούμενες μονάδες για άμεση χημική ανάλυση των καυσίμων, οι οποίες και χρησιμοποιούνται ήδη στους σχετικούς ελέγχους.
      Κατ' εφαρμογή των παραπάνω, κατά την τριετία 2004 - 2006, στον τομέα των ενεργειακών προϊόντων, πραγματοποιήθηκαν 18.102 έλεγχοι, βρέθηκαν 2.477 παραβάτες και βεβαιώθηκαν 7.669 φορολογικές και τελωνειακές παραβάσεις.
      Διαπιστώθηκαν λαθρεμπορίες για 43.500.000 λίτρα πετρελαίου, βρέθηκαν 4 παράνομα αποχρωματιστήρια και 111 παράνομες δεξαμενές αποθήκευσης πετρελαίου.
      Οι έλεγχοι αυτοί συνεχίστηκαν και εντατικοποιήθηκαν και κατά το τρέχον έτος. Το πρώτο τρίμηνο του 2007 διενεργήθηκαν 3.688 έλεγχοι, βρέθηκαν 411 παραβάτες και βεβαιώθηκαν 524 παραβάσεις.
      Εντοπίστηκαν 3 αποχρωματιστήρια πετρελαίου και 10 παράνομες δεξαμενές. Επίσης διαπιστώθηκαν τελωνειακές παραβάσεις για 97.315 λίτρα και φορολογικές παραβάσεις για 461.137 λίτρα πετρελαίου.
      Σε κάθε περίπτωση που εντοπίζονται φαινόμενα κερδοσκοπίας ή αθέμιτου ανταγωνισμού, ενημερώνονται άμεσα οι συναρμόδιες υπηρεσίες για το διοικητικό και ποινικό κολασμό των παραβατών.
      Οι έλεγχοι στα ενεργειακά προϊόντα θα συνεχιστούν με αμείωτη ένταση, αποσκοπώντας, με την εξάρθρωση κυκλωμάτων λαθρεμπορίας και την καταπολέμηση φαινόμενων αισχροκέρδειας, στη διασφάλιση των δημοσίων εσόδων, στην ομαλή λειτουργία της αγοράς καυσίμων και στην προστασία των καταναλωτών.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
      4. Στην με αριθμό 6816/16-4-07 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. ΤΚΕ/Φ2/11621/10-5-07 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 6816/16-4-2007, που κατέθεσε στη Βουλή ο βουλευτής κ. Μ. Μπόλαρης, αναφορικά με το δημογραφικό πρόβλημα της Χώρας και στα πλαίσια των αρμοδιοτήτων του ΥΠΕΣΔΔΑ, σας γνωρίζουμε ότι:
      Η ελληνική πολιτεία αποδίδει ιδιαίτερη σημασία στην προστασία της οικογένειας καθώς και στην αντιμετώπιση των δυσμενών δημογραφικών εξελίξεων. Το γεγονός αυτό καταδεικνύεται με τη θέσπιση του νόμου 3454/2006 «Ενίσχυση της οικογένειας και άλλες διατάξεις», όπου μεταξύ των άλλων, υπάρχει ειδικό κεφάλαιο (κεφάλαιο Β΄), στο οποίο περιλαμβάνονται διατάξεις για τη στήριξη της πολύτεκνης οικογένειας.
      Παράλληλα, σας πληροφορούμε, ότι στο νέο Υπαλληλικού Κώδικα (ν. 3528/2007), ο οποίος ισχύει από 9/2/2007, προβλέπονται μέτρα υποστήριξης των πολύτεκνων και μονογονεϊκών οικογενειών. Συγκεκριμένα:
      - Χορηγείται διευκόλυνση ανατροφής τέκνου και στον πατέρα. Ειδικότερα, αναγνωρίζεται αυτοτελές δικαίωμα χορήγησης της διευκόλυνσης του μειωμένου ωραρίου ή της άδειας ανατροφής τέκνου των εννέα μηνών και στον πατέρα υπάλληλο, εφόσον δεν κάνει χρήση η μητέρα υπάλληλος. Το ίδιο δικαίωμα αναγνωρίζεται και στο μοναδικό γονέα των μονογονεϊκών οικογενειών.
      "
      -Προσαυξάνεται το μειωμένο ωράριο ή η άδεια ανατροφής τέκνου για τις μητέρες που είναι άγαμες ή χήρες ή με αναπηρία 67% και άνω κατά έξι (6) μήνες ή ένα (1) μήνα αντίστοιχα.
      - Οι τρεις πρώτοι μήνες της άδειας άνευ αποδοχών για ανατροφή παιδιών στους πολύτεκνους και τρίτεκνους γονείς, θα είναι στο εξής με αποδοχές.
      - Προσαυξάνεται κατά δύο ακόμη μήνες, η μετά τον τοκετό άδεια για κάθε παιδί πέραν του τρίτου.
      -Προβλέπεται η περαιτέρω παράταση της διευκόλυνσης του μειωμένου ωραρίου εργασίας για δύο ακόμη έτη στην περίπτωση γέννησης τέταρτου τέκνου και άνω.
      -Παρέχονται διευκολύνσεις στη μητέρα που υιοθετεί τέκνο, προκειμένου να καταστεί ομαλή η μετάβαση στη νέα οικογενειακή κατάσταση, εφόσον το υιοθετημένο τέκνο είναι ηλικίας έως έξι (6) ετών. Ένας μήνας από την άδεια αυτή μπορεί να καλύπτει απουσία της υπαλλήλου κατά το πριν την υιοθεσία διάστημα.
      Συμπληρωματικά σας γνωρίζουμε ότι με τον ν.3386/05 (άρθρα 65 και 66) θεσμοθετήθηκαν για πρώτη φορά ρυθμίσεις για την ομαλή προσαρμογή και κοινωνική ένταξη των υπηκόων τρίτων χωρών.
      Το Υπουργείο Εσωτερικών, Δημόσιας Διοίκησης και Αποκέντρωσης θα εφαρμόσει, σε συνεργασία με τα καθ' ύλην συναρμόδια Υπουργεία και φορείς, Ολοκληρωμένο Πρόγραμμα Δράσης (Ο.Π.Δ) για την ομαλή προσαρμογή και ένταξη των υπηκόων τρίτων χωρών που διαμένουν νόμιμα στην ελληνική επικράτεια, το οποίο θα διαρθρώνεται σε επιχειρησιακά προγράμματα ανά τομέα ένταξης. Οι προβλεπόμενες στο πλαίσιό τους δράσεις θα υλοποιούνται σε όλα τα επίπεδα διακυβέρνησης (κεντρικό, περιφερειακό και τοπικό), με εμπλοκή της κοινωνίας των πολιτών, συμπεριλαμβανομένων των ΜΚΟ, των μεταναστευτικών κοινοτήτων, των κοινωνικών εταίρων, κ.λ.π. Το Ο.Π.Δ. βρίσκεται στην παρούσα φάση στο στάδιο της πολιτικής διαβούλευσης με τους συναρμόδιους φορείς.
      Ο ν.3386/2005 (Φ.Ε.Κ. 212 Α΄/23.08.2005) που ρυθμίζει θέματα εισόδου, διαμονής και κοινωνικής ένταξης των υπηκόων τρίτων χωρών στην Ελληνική Επικράτεια θέσπισε ένα μη γραφειοκρατικό και λειτουργικό σύστημα διαχείρισης των αδειών διαμονής ενοποιώντας την άδεια διαμονής και εργασίας σε μία πράξη, η οποία εκδίδεται από το Γενικό Γραμματέα της οικείας Περιφέρειας απλουστεύοντας τη σχετική διαδικασία.
      Επίσης, πρόσφατα με νομοθετική πρωτοβουλία του Υπουργείου Εσωτερικών, Δημόσιας Διοίκησης και Αποκέντρωσης ψηφίστηκε ο ν.3536/2007 (ΦΕΚ 42 Α΄/23.02.2007) που αναθεώρησε τον ν.3386/2005 σε ορισμένα σημεία με στόχο τον εξοβελισμό και των τελευταίων γραφειοκρατικών αγκυλώσεων που προέκυψαν κατά την εφαρμογή του και τη μέγιστη δυνατή διευκόλυνση των αλλοδαπών προς την κατεύθυνση επίλυσης προβλημάτων που δεν οφείλονται σε υπαίτια συμπεριφορά τους.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      5. Στην με αριθμό 7093/20-4-07 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 7191Β/10-5-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σχετικά με το παραπάνω θέμα, σας ενημερώνουμε τα ακόλουθα:
      Η εμφάνιση υψηλών συγκεντρώσεων αιωρούμενων σωματιδίων ΑΣ10, σε όλο σχεδόν τον Ελλαδικό χώρο, οφείλεται κατά μεγάλο μέρος στα ιδιαίτερα γεωμορφολογικά και κλιματολογικά χαρακτηριστικά της Ελλάδας. Σημειώνεται ότι, όλες οι χώρες του Ευρωπαϊκού νότου αντιμετωπίζουν ανάλογα φαινόμενα υπερβάσεων των οριακών τιμών, κυρίως λόγω του μεγάλου ποσοστού συνεισφοράς των φυσικών πηγών (π.χ. μεταφορά σκόνης από Σαχάρα).
      Το ΥΠΕΧΩΔΕ πρόσφατα ανέθεσε μελέτη με σκοπό την εκτίμηση της συνεισφοράς των φυσικών πηγών στις υπερβάσεις των ΑΣ10. Τα πρώτα αποτελέσματα δείχνουν ότι μέρος των υπερβάσεων της 24ωρης οριακής τιμής για τα ΑΣ10 που παρατηρούνται σε θέσεις μέτρησης του δικτύου μέτρησης ατμοσφαιρικής ρύπανσης οφείλονται σε μεταφορά σκόνης από τη Σαχάρα. Τα τελικά αποτελέσματα, (μετά από την αφαίρεση της συνεισφοράς των φυσικών πηγών), θα δείξουν την έκταση και το μέγεθος των μέτρων που πρέπει να ληφθούν.
      Επιπλέον το ΥΠΕΧΩΔΕ ανέθεσε μελέτες για την Εκπόνηση Επιχειρησιακών Σχεδίων Δράσης για την καταπολέμηση της ατμοσφαιρικής ρύπανσης σε 13 πόλεις της χώρας, μεταξύ των οποίων και για τη Θεσσαλονίκη. Πολλά από τα προτεινόμενα μέτρα της μελέτης βρίσκονται σε εξέλιξη, όπως;
      - Εφαρμογή των Βέλτιστων Διαθέσιμων Τεχνολογιών σε βιομηχανικές δραστηριότητες.
      - Μείωση των εκπομπών οργανικών πτητικών ενώσεων από βιομηχανικές και βιοτεχνικές εγκαταστάσεις, που χρησιμοποιούν οργανικούς διαλύτες.
      - Εντατικοποίηση των ελέγχων από την Υπηρεσία Επιθεωρητών Περιβάλλοντος για τον έλεγχο της τήρησης των περιβαλλοντικών όρων.
      - Προώθηση της χρήσης του φυσικού αερίου στον οικιακό και βιομηχανικό τομέα.
      - Ανανέωση του στόλου των μέσων μεταφοράς (ΤΑΞΙ και ΜΜΜ).
      - Έλεγχοι εκπομπών από οχήματα και εγκαταστάσεις καύσης.
      - Εφαρμογή του θεσμού της Κάρτας Ελέγχου Καυσαερίων.
      - Κατασκευή και επέκταση ΜΕΤΡΟ (σε Θεσσαλονίκη και Αθήνα αντίστοιχα).
      Τέλος σας γνωρίζουμε ότι η Ευρωπαϊκή Ένωση για τον καθορισμό των οριακών τιμών στις Οδηγίες, έχει λάβει υπόψη σειρά επιδημιολογικών μελετών της Π.Ο.Υ. και επομένως η τήρηση των ορίων διασφαλίζει την ανθρώπινη υγεία.
      Ο Υφυπουργός
      ΣΤΑΥΡΟΣ Ελ. ΚΑΛΟΓΙΑΝΝΗΣ»
     6. Στην με αριθμό 6987/19.4.07 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 3019/10.5.07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στη με αρ. πρωτ. 6987/19-04-2007 ερώτηση, που κατατέθηκε στη Βουλή από το Βουλευτή κ. Γιάννη Δραγασάκη, σχετικά με τα εργασιακά προβλήματα δημοσιογράφων, και όσον αφορά στις αρμοδιότητες του Υπουργείου Απασχόλησης και Κοινωνικής Προστασίας, σας πληροφορούμε τα εξής:
      Η Κοινωνική Επιθεώρηση Κεντρικού Τομέα Πειραιά διενήργησε επιτόπιο έλεγχο στην έδρα της εφημερίδας «Η ΚΑΘΗΜΕΡΙΝΗ» και διαπίστωσε ότι:
      1. Όσον αφορά στην περίπτωση της δημοσιογράφου Μπουγάτσου Αριστέας αυτή δεν απολύθηκε από την επιχείρηση αλλά αποχώρησε οικειοθελώς την 15-03-2007. Υπέγραψε αναγγελία οικειοθελούς αποχώρησης, η οποία κατατέθηκε στον Οργανισμό Απασχόλησης Εργατικού Δυναμικού (ΟΑΕΔ).
      2. Για την περίπτωση του κ. Δελαστίκ Γεωργίου, σας πληροφορούμε ότι επειδή διαπιστώθηκε δυσλειτουργία στην μεταξύ τους συνεργασία αποφασίστηκε η από κοινού λύση της εργασιακής του σύμβασης στις 04-04-2007, η οποία και έλαβε τη μορφή συναινετικής καταγγελίας. Στην περίπτωση αυτή τηρήθηκε ο έγγραφος τύπος και καταβλήθηκε η νόμιμη αποζημίωση. Το έγγραφο της καταγγελίας και την αποζημίωση, ο εργαζόμενος παρέλαβε ανεπιφύλακτα. Πέραν των ανωτέρω, ουδείς εκ των ανωτέρω μισθωτών προσήλθε στην αρμόδια υπηρεσία του Σ.ΕΠ.Ε. για να προβεί σε σχετική καταγγελία για οποιοδήποτε θέμα.
      Τέλος, επισημαίνεται ότι το Σώμα Επιθεώρησης Εργασίας (Σ.ΕΠ.Ε.) είναι ένας κατ' εξοχήν ελεγκτικός μηχανισμός με κύριο έργο τον έλεγχο εφαρμογής της εργατικής νομοθεσίας. Οι έλεγχοι - επιθεωρήσεις των χώρων εργασίας είναι από τις βασικότερες δράσεις των Επιθεωρητών Εργασίας, γιατί με τις επιτόπιες επισκέψεις στις επιχειρήσεις διαπιστώνεται άμεσα ο βαθμός εφαρμογής των διατάξεων της εργατικής νομοθεσίας. Η επιβολή των κυρώσεων (μηνύσεις, πρόστιμα, διακοπές εργασιών) είναι η κατάληξη των ενεργειών των Επιθεωρητών Εργασίας, όταν διαπιστώνονται σοβαρές παραβάσεις της εργατικής νομοθεσίας ή όταν διαπιστώνεται άρνηση των εργοδοτών να συμμορφωθούν στις υποδείξεις των Επιθεωρητών Εργασίας μετά τη διενέργεια ελέγχων. Με τους νόμους 2639/98 & 3385/05 οι προβλεπόμενες ποινές έγιναν αυστηρότερες, ενώ συγχρόνως επεκτάθηκε η επιβολή διοικητικών κυρώσεων σε όλες τις περιπτώσεις παραβιάσεων της εργατικής νομοθεσίας.
      Ο Υπουργός
      ΒΑΣΙΛΕΙΟΣ Ν. ΜΑΓΓΙΝΑΣ»
     7. Στην με αριθμό 6989/19.4.07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 3020/10.5.07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στη με αρ. πρωτ. 6989/19-04-2007 ερώτηση, που κατατέθηκε στη Βουλή από το Βουλευτή κ. Φ. Κουβέλη, σχετικά με την κατάργηση των συνταξιοδοτικών Ταμείων των τραπεζοϋπαλλήλων, και όσον αφορά στις αρμοδιότητες του Υπουργείου Απασχόλησης και Κοινωνικής Προστασίας, σας πληροφορούμε τα εξής:
      1. Με το άρθρο 22 παρ. 5 του Συντάγματος προβλέπεται η υποχρέωση του κράτους να «μεριμνά για την κοινωνική ασφάλιση των εργαζομένων». Το Σύνταγμα αναθέτει έτσι στον κοινό νομοθέτη την οργάνωση της κοινωνικής ασφάλισης με τους κατά περίπτωση πρόσφορους κανόνες. Ο κοινός νομοθέτης διαθέτει ευρύτατα περιθώρια για την αναζήτηση των λύσεων, που εγγυώνται αποτελεσματικότερα την εκπλήρωση της συνταγματικής αυτής εντολής, ανάλογα με τις περιστάσεις, επιλέγοντας τον φορέα και το σύστημα κοινωνικής ασφάλισης των επί μέρους κατηγοριών των ασφαλιζομένων.
      2. Η νομολογία των αρμοδίων δικαστηρίων δέχεται παγίως ότι «η μόνη δέσμευση που επέβαλε ο συντακτικός νομοθέτης σχετικά με τη μορφή των ασφαλιστικών φορέων, εκεί όπου ο νόμος καθιερώνει την υποχρεωτική κοινωνική ασφάλιση και θεσπίζει την υποχρεωτική καταβολή ασφαλιστικής εισφοράς, είναι η παροχή της κοινωνικής ασφάλισης είτε από μόνο το κράτος είτε από νομικά πρόσωπα δημοσίου δικαίου» (5024/1987, Σ.τ.Ε. 2692/1993, ΑΕΔ 87 /1997). Τούτο ανάγεται σε «λόγους δημοσίου συμφέροντος» και αποβλέπει ειδικότερα στο «να προστατευθούν όσοι υποχρεωτικά ασφαλίζονται ή καταβάλλουν ασφαλιστικές εισφορές από τους επιχειρηματικούς κινδύνους που συνδέονται με την άσκηση της ασφαλιστικής λειτουργίας από ιδιωτικούς φορείς» (Σ.τ.Ε. 139/1987)
      Η υποχρεωτική κοινωνική ασφάλιση, είτε ως κύρια είτε ως επικουρική, δεν ανήκει στο χώρο της αυτονομίας των κοινωνικών εταίρων και ασκείται μόνο από το κράτος ή νομικά πρόσωπα δημοσίου δικαίου.
      3. Οι διατάξεις των άρθρων 57-59 του ν.3371/2005 (ΦΕΚ 178 Α') εντάσσονται στις γενικότερες ρυθμίσεις για την αναμόρφωση του κοινωνικοασφαλιστικού συστήματος της χώρας που πραγματοποιήθηκαν με τους ν.1902/1990, ν.2084/1992, ν.2676/1999 και ν.3029/2002 και θεσπίσθηκαν με σκοπό την αναδιάρθρωση των ταμείων κύριας και επικουρικής ασφάλισης του προσωπικού των Πιστωτικών Ιδρυμάτων. Ειδικά για τις ρυθμίσεις αυτές, που έχουν σχέση με τους ανωτέρω φορείς, με την 24012006 απόφαση της Ολομέλειας του Συμβουλίου της Επικρατείας έγινε δεκτό, ότι ο επιδιωκόμενος από φορείς ν.π.ι.δ. που εμπίπτουν στις ρυθμίσεις του Ν. 3371/2005 σκοπός για παροχή ασφάλισης στα μέλη τους εμπίπτει στην κατά άρθρο 22 παράγραφος 5 του Συντάγματος μέριμνα του Κράτους για κοινωνική ασφάλιση των εργαζομένων και για το λόγο αυτό και τα εν λόγω ταμεία λογαριασμοί ή ενώσεις αποτελούν σε σχέση με το σκοπό τους φορείς κοινωνικής ασφάλισης. Για το λόγο αυτό ο νομοθέτης, χωρίς απαραίτητα να ανάγει τους φορείς αυτούς σε ν.π.δ.δ., τους αντιμετώπισε με νομοθετικές ρυθμίσεις ως φορείς ομολόγους με τους φορείς δημόσιας επικουρικής ασφάλισης. Επειδή κατά το Σύνταγμα η κύρια ή επικουρική κοινωνική ασφάλιση εξαιρείται του πεδίου της ιδιωτικής πρωτοβουλίας (Σ.τ.Ε. Ολ. 5024/1987) παρέπεται, ότι οι σχετικές ρυθμίσεις του Νόμου για την προαγωγή της κύριας ή επικουρικής ασφάλισης δεν αντιβαίνουν τις συναπτόμενες προς την ιδιωτική πρωτοβουλία συνταγματικές διατάξεις των άρθρων 5 παρ. 1, 12 παρ. 1 και 22 παρ. 2 του Συντάγματος, ούτε στην παράγραφο 1 του άρθρου 20 του Συντάγματος, διότι ο νομοθέτης δεν επεμβαίνει στην επίλυση της δικαστικής αντιδικίας των ενδιαφερομένων μερών.
      4. Όσον αφορά στις σχετικές παρατηρήσεις της επιτροπής της Διεθνούς Οργάνωσης Εργασίας, σας ενημερώνουμε ότι τα Συμπεράσματα της Επιτροπής για τη Συνδικαλιστική Ελευθερία έχουν ήδη μεταφραστεί και κοινοποιηθεί στα γραφεία Νομικών Συμβούλων, τόσο της Κεντρικής Υπηρεσίας όσο και της Γενικής Γραμματείας Κοινωνικών Ασφαλίσεων, καθώς και στις λοιπές συναρμόδιες Υπηρεσίες του Υπουργείου Απασχόλησης και Κοινωνικής Προστασίας, προκειμένου να διαπιστωθεί εάν και κατά πόσον παραβιάζονται οι αντίστοιχες Διεθνείς Συμβάσεις Εργασίας.
      Παράλληλα, η αρμόδια Υπηρεσία του Υπουργείου μας ετοιμάζει έγγραφο προς την Διεύθυνση Εφαρμογής των Διεθνών Κανόνων Εργασίας, του Διεθνούς Γ ραφείου Εργασίας, ζητώντας περαιτέρω διευκρινίσεις σε ορισμένα σημεία του κειμένου των Συμπερασμάτων της Επιτροπής.
      Τέλος, το Υπουργείο μας προτίθεται να συστήσει ομάδα εργασίας, με έργο την επεξεργασία των κατάλληλων μέτρων για τη συμμόρφωση της χώρας μας προς τις Συστάσεις της Επιτροπής για τη Συνδικαλιστική Ελευθερία, σε περίπτωση που τελικώς διαπιστωθεί πως υφίσταται ζήτημα παραβίασης των αναφερόμενων στα Συμπεράσματα Διεθνών Συμβάσεων Εργασίας.
      Ο Υπουργός
      ΒΑΣΙΛΕΙΟΣ Ν. ΜΑΓΓΙΝΑΣ»
      8. Στην με αριθμό 6826/17.4.07 ερώτηση του Βουλευτή κ. Πέτρου Μαντούβαλου δόθηκε με το υπ’ αριθμ. Β-1063/11/5.7.2007 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 6826/17-4-2007, που κατέθεσε στη Βουλή ο Βουλευτής κ. Πέτρος Μαντούβαλος, σας πληροφορούμε τα παρακάτω:
      1. Το Υπ.Μ.Ε. σε συνεργασία με το ΥΠΟΙΟ και την ΚτΠ Α.Ε. έχει δρομολογήσει την υλοποίηση της παρακάτω δράσης για την ανάπτυξη των ευρυζωνικών δικτύων της χώρας:
      Δράση: «Χρηματοδότηση επιχειρήσεων για την ανάπτυξη της ευρυζωνικής πρόσβασης στις Περιφέρειες της Ελλάδας», προϋπολογισμού 210 εκατ. ευρώ, στο πλαίσιο των Μέτρων 4.2 και 4.3 του Επιχειρησιακού Προγράμματος «Κοινωνία της Πληροφορίας» του Κ.Π.Σ. 2000-2006.
      Στο πλαίσιο της ανωτέρω Δράσης θα χρηματοδοτηθούν επενδυτικές πρωτοβουλίες σε δύο κύριους άξονες:
      Α) Την ανάπτυξη της ευρυζωνικής πρόσβασης στην περιφέρεια της Ελληνικής Επικράτειας, μέσω της χρηματοδότησης για την ανάπτυξη υποδομών και
      Β) Την τόνωση της ζήτησης στην περιφέρεια της Ελληνικής Επικράτειας, μέσω της επιδότησης τελικών χρηστών ευρυζωνικών υπηρεσιών.
      Για τους σκοπούς της Δράσης, οι επιλέξιμες περιοχές έχουν ομαδοποιηθεί σε επτά (7) γεωγραφικές ζώνες, η χρηματοδότηση επιχειρηματικού σχεδίου σε καθεμία εκ των οποίων θα αποτελεί ξεχωριστό υποέργο στα πλαίσια της Δράσης.
      Ειδικότερα, για το Δήμο Κυθήρων ο οποίος ανήκει στην 3η ζώνη (Νομοί Ζακύνθου, Ηλείας, Αργολίδος, Αρκαδίας, Πειραιώς, Λακωνίας, Μεσσηνίας, Ρεθύμνης και Χανίων), κατακυρώθηκε σε ανάδοχο, έργο 32,5 εκατομμυρίων ευρώ για την ανάπτυξη ευρυζωνικών υποδομών και τόνωση της ζήτησης.
      Σύμφωνα με το έργο αυτό, στους δήμους Κυθήρων, Σπετσών, Μεθάνων, Τροιζήνας, Αντικυθήρων και Ύδρας, το τέλος του 2008 η ελάχιστη πληθυσμιακή και γεωγραφική κάλυψη σε ευρυζωνικά θα είναι 80 % και 49% αντίστοιχα. Σκοπός του παραπάνω έργου είναι να βοηθήσει στην ανάπτυξη της απαραίτητης υποδομής για την παροχή ευρυζωνικών υπηρεσιών σε εκείνες τις περιοχές των ανωτέρω δήμων, όπου δεν υπάρχει σήμερα αντίστoιxη υποδομή και δεν προβλέπεται να αναπτυχθεί με τις υπάρχουσες συνθήκες αγοράς στο άμεσο μέλλον ή όπου δεν αναμένεται να αναπτυχθούν συνθήκες ανταγωνισμού. Στόχος της κρατικής ενίσχυσης είναι η γεφύρωση του ψηφιακού χάσματος στις περιοχές αυτές. Η υλοποίηση του έργου αναμένεται να συμβάλει στους ακόλουθους επιμέρους στόχους:
      Ταχεία ανάπτυξη της χρήσης ευρυζωνικών υπηρεσιών και κάλυψη του μεγαλύτερου δυνατού τμήματος του πληθυσμού, με ταυτόχρονη διεύρυνση της αγοράς μέσω της άμεσης παροχής ευρυζωνικών υπηρεσιών συγκεκριμένης ποιότητας σε προσιτές, συγκρίσιμες με τα ευρωπαϊκά δεδομένα τιμές.
      Γεωγραφική διεύρυνση της δυνατότητας παροχής και λήψης ευρυζωνικών υπηρεσιών, με συμβολή στην περιφερειακή ανάπτυξη και κοινωνική συνοχή.
      Υποστήριξη ειδικών ομάδων πληθυσμού στην εφαρμογή ευρυζωνικών υπηρεσιών κ.λ.π.
      Βελτίωση πολλαπλών κοινωνικοοικονομικών δεικτών (π.χ. εξοικονόμηση χρόνου, αύξηση θέσεων εργασίας, αποκέντρωση, κλπ.).
      Συμπληρωματικά, σας πληροφορούμε ότι το ΥΜΕ προκήρυξε το έργο «Ανάπτυξη Υποδομών για την αρχική εξυπηρέτηση αναγκών των φορέων του Δημοσίου Τομέα απομακρυσμένων περιοχών για προηγμένες τεχνολογίες επικοινωνιών με την χρήση του Δημόσιου Δορυφορικού Συστήματος Hellas Sat ΔΟΡΥ», και το οποίο βρίσκεται σε φάση αξιολόγησης των προσφορών. Το έργο αυτό, όσον αφορά στο Δήμο Κυθήρων, θα εξυπηρετήσει με δορυφορικό ευρυζωνικό ίντερνετ 5 σχολεία σε Χώρα, Καστρισιάνικα, Λειβάδι, Καρβουνάδες και Αγία Πελαγία.
      2. Σας διαβιβάζουμε το με αριθμ. 22009/Φ.450/2-5-2007 έγγραφο της Ε.Ε.Τ.Τ., με το οποίο παρέχονται στοιχεία και πληροφορίες για το θιγόμενο θέμα, στον τομέα των αρμοδιοτήτων της.
      3. Επίσης, συναποστέλλουμε το με αριθμ. 241242/10-5-2007 έγγραφο της Ο.Τ.Ε. Α.Ε., με την από πλευράς της εταιρείας πληροφόρηση.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 15 Μαΐου 2007.
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 3 του Κανονισμού της Βουλής)
      1. Η με αριθμό 3564/25-1-2007 ερώτηση του Βουλευτή του Πανελληνίου Σοσιαλιστικού Κινήματος κ. Βασιλείου Κεγκέρογλου προς τον Υπουργό Υγείας και Κοινωνικής Αλληλεγγύης, σχετικά με τη στελέχωση των Περιφερειακών Ιατρείων με το απαραίτητο νοσηλευτικό και βοηθητικό προσωπικό.
      2. Η με αριθμό 3720/30-1-2007 ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς την Υπουργό Εθνικής Παιδείας και Θρησκευμάτων, σχετικά με την ικανοποίηση των αιτημάτων της Παμποντιακής Ομοσπονδίας Ελλάδος (Π.Ο.Ε.) για τη διοίκηση του ιδρύματος «Ιερά Μονή της Παναγίας Σουμελά».
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 3 του Κανονισμού της Βουλής)
      1. Η με αριθμό 6554/497/2-4-2007 ερώτηση και αίτηση κατάθεσης εγγράφων του Βουλευτή του Πανελληνίου Σοσιαλιστικού Κινήματος κ. Έκτορα Νασιώκα προς τον Υπουργό Οικονομίας και Οικονομικών, σχετικά με τη βιωσιμότητα και την κερδοφορία των υπό ίδρυση μονάδων βιοαιθανόλης στην Ελλάδα.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Με τη σύμφωνη γνώμη του Σώματος θα προηγηθεί η συζήτηση της με αριθμό 518/7-5-2007 επίκαιρης ερώτησης δευτέρου κύκλου της Βουλευτού του Πανελλήνιου Σοσιαλιστικού Κινήματος κ. Αθανασίας Μερεντίτη προς τον Υπουργό Δημοσίας Τάξεως, σχετικά με τη στελέχωση του Αστυνομικού Τμήματος του Δήμου Πύλης του Νομού Τρικάλων.
      Αναλυτικότερα η επίκαιρη ερώτηση της κ. Μερεντίτη έχει ως εξής:
      «Η ελλιπής αστυνομική δύναμη  και η εμφάνιση εγκληματικότητας, κυρίως κλοπών και διαρρήξεων, στο Δήμο Πύλης του Νομού Τρικάλων προκαλούν ανασφάλεια στους δημότες-πολίτες.
      Η αύξηση των μόνιμων κατοίκων του Δήμου, ο μεγάλος αριθμός των πολιτών που διέρχονται καθημερινά από αυτόν και η αλματώδης τουριστική ανάπτυξη της περιοχής, καθιστούν αδύνατη την επαρκή και αποτελεσματική αστυνόμευση, παρά τις φιλότιμες προσπάθειες των λίγων υπηρετούντων αστυνομικών.
      Αν και το παλιό και ξεπερασμένο οργανόγραμμα προβλέπει τριάντα οργανικές θέσεις, σήμερα στην Πύλη υπηρετούν οι μισοί περίπου αστυνομικοί.
      Η δημοτική αρχή, οι φορείς και οι πολίτες εκφράζουν έντονη ανησυχία και δυσαρέσκεια για την ελλιπή αστυνόμευση, εξαιτίας του μειωμένου προσωπικού που υπηρετεί στο Αστυνομικό Τμήμα και στους Αστυνομικούς Σταθμούς και ζητούν την άμεση ενίσχυση των αστυνομικών δυνάμεων του Δήμου Πύλης.
      Σας ερωτώ, κύριε Υπουργέ:
      Προτίθεστε να αυξήσετε τη δύναμη του Α.Τ. και των Α.Σ. του Δήμου Πύλης τουλάχιστον στον αριθμό που προβλέπει το υφιστάμενο οργανόγραμμα, προκειμένου να αντιμετωπιστούν τα πλέον επείγοντα προβλήματα αστυνόμευσης;».
      Στην επίκαιρη ερώτηση της κ. Μερεντίτη θα απαντήσει ο Υπουργός Δημόσιας Τάξης κ. Πολύδωρας.
      Ορίστε, κύριε Υπουργέ, έχετε το λόγο.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Χαιρετίζω την ερώτηση της κ. Μερεντίτη, καθώς επίσης χαίρω γιατί βρίσκεστε στην Έδρα να μιλήσουμε για την πανέμορφη Πύλη, για την πανέμορφη Πόρτα Παναγιά, για το δρόμο προς το Περτούλι, για το γοητευτικό εκείνο τοπίο με τον πολιτισμό που έχετε από την Άννα την Κομνηνή και την πατρίδα του Αγίου Βησσαρίωνα –Πόρτα Παναγιά- και να σκεφτούμε αυτούς τους δεκαέξι χιλιάδες περίπου ανθρώπους του Δήμου σε σχέση προς τα ζητήματα της Αστυνομίας και της ασφάλειας.
      Επίσης, χαιρετίζω το γεγονός –και το προτάσσω- ότι δεν έχουμε υψηλή εγκληματικότητα κυρίως λόγω του φιλήσυχου και του ειρηνικού του χαρακτήρα των κατοίκων που είναι από τους νομάδες της Πίνδου, από τον τόπο τον ευλογημένο, κυρίως κατευθυνόμενοι από τα ειρηνικά έργα στον κοινωνικό τους βίο οι άνθρωποι. 
      Επί της ερωτήσεως, το 2003 η οργανική δύναμη του Α.Τ. Πύλης από τριάντα εννέα άτομα μειώθηκε σε τριάντα. Αυτό το «τριάντα» ως μέγεθος –θα ήθελα να είναι περισσότεροι- δεν το καλύπτουμε ακόμα και τώρα και βρισκόμαστε στη δυσάρεστη θέση να συνομολογούμε ότι και το 2003 είχε είκοσι τρεις, στη συνέχεια το 2004 είχε είκοσι οκτώ, το 2005 είχε είκοσι οκτώ, το 2006 είχε είκοσι επτά και σήμερα έχει είκοσι τρεις γιατί αρρώστησαν ή βρίσκονται εκτός υπηρεσίας δεδικαιολογημένα τρεις, τέσσερις άνθρωποι. 
      Φιλοδοξία μου είναι να φθάσουμε την οργανική δύναμη του Α.Τ. Πύλης στους τριάντα ανθρώπους, όπως ήταν το 2003. Αλλά συμπληρώνω με αισιοδοξία και για να έχω μία δήλωση προς τους ανθρώπους της Πύλης, ότι η Πύλη, εκτός από τη δύναμη των είκοσι τριών ατόμων που θα γίνουν είκοσι επτά οπωσδήποτε σε λίγο καιρό, όπως μου είπε και ο Διευθυντής Τρικάλων, εξυπηρετείται από το Τμήμα Δίωξης Λαθρομετανάστευσης Τρικάλων που εδρεύει στα Χάσια και έχει στελεχωθεί με οκτώ αστυνομικούς και σαράντα επτά συνοριακούς φύλακες –είναι μια δύναμη και για την Πύλη- από την Ομάδα Πρόληψης και Καταστολής Εγκληματικότητας (Ο.Π.Κ.Ε.) που έχει στελεχωθεί με δέκα αστυνομικούς και είναι σε διαρκή κίνηση, καθώς ξέρετε και έχουν φέρει και αποτελέσματα με εμπόρους ναρκωτικών και με κακοποιούς, συνήθως διερχομένους –και δεν λέω την άλλη λέξη- από την Ομάδα Ελέγχου και Πρόληψης Τροχαίων Ατυχημάτων, η λεγόμενη Ο.Ε.Π.Τ.Α., που έχει στελεχωθεί με οκτώ αστυνομικούς και από το Σταθμό –ασήμαντου, αλλά είναι πολύ κοντά- Τουριστικής Αστυνομίας Καλαμπάκας, που έχει στελεχωθεί πρόσφατα με τρεις αστυνομικούς για θέματα τουριστικής νομοθεσίας, αλλά είναι ένα μάτι για το τοπίο της Πύλης, της Πόρτα Παναγιάς και των έξι ή επτά συγκεκριμένων διαμερισμάτων που είναι στην Πύλη. 
      Ευχαριστώ, πρώτον, για την ερώτηση που είναι πολύτιμο ερέθισμα να δώσουμε ιδιαίτερη προσοχή σ' αυτό το ειρηνικό, φιλήσυχο τοπίο και να εξασφαλίσουμε το αίσθημα ασφάλειας. 
      Δεύτερον, επιδίωξή μου είναι η δύναμη από είκοσι τρία άτομα να γίνει τριάντα. Παντού ζητάνε αστυνομικές δυνάμεις και δεσμεύομαι η δύναμη να πάει τουλάχιστον στο είκοσι επτά, όπως ήταν πέρσι και πρόπερσι. Είκοσι τρία άτομα ήταν μόνο το 2003. 
      Ειδικότερα για την οργάνωση των υπηρεσιών μας θέλω να δεχθείτε ότι εποπτεύεται, αστυνομεύεται το τοπίο –κοινωνία και ό,τι επεισόδια παρουσιάζονται κ.λπ.- και από τις παράλληλες ενισχυτικές αστυνομικές δυνάμεις, που σας ανέφερα, προηγουμένως. 
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Η συνάδελφος κ. Μερεντίτη έχει το λόγο. 
      ΑΘΑΝΑΣΙΑ ΜΕΡΕΝΤΙΤΗ:  Ευχαριστώ, κύριε Πρόεδρε.
      Κύριε Υπουργέ, κατ’ αρχήν θεωρούμε όλοι ότι το θέμα που συζητάμε είναι πάρα πολύ σοβαρό, διότι το αίσθημα της ασφάλειας έχει να κάνει με τη δημοκρατία. Από εκεί κρίνεται η ποιότητα της δημοκρατίας. 
      Χαιρετίζω τα όσα είπατε για την περιοχή μας, που σημαίνει ότι την γνωρίζετε. Θα  προσθέσω μόνον ότι είναι δεκαέξι χιλιάδες κάτοικοι, τριάντα επτά χωριά και χίλιες πεντακόσιες κλίνες αυτή τη στιγμή γιατί η περιοχή έχει ιδιαίτερη τουριστική ανάπτυξη. 
      Μία διόρθωση μόνο, κύριε Υπουργέ. Αυτή την ώρα είναι είκοσι οι αστυνομικοί, γιατί λείπουν οι τέσσερις βαθμοφόροι. 
      Είκοσι υπηρετούν. Θα το καταθέσω το οργανόγραμμα. Είναι ακριβείς οι πληροφορίες που είπατε, μόνο που θα πω ότι ο Συνοριακός Σταθμός των Χασίων, για τον οποίο δεσμευτήκατε και ανακοινώσατε ότι θα κατεβάσετε στην Καλαμπάκα είναι ακόμα στην Οξύνεια που σημαίνει μεγάλη απόσταση, αλλά έτσι και αλλιώς, οι υπηρετούντες στο συνοριακό σταθμό έχουν πάρα πολύ μεγάλο έργο και δεν προλαβαίνουν να εξυπηρετήσουν και την Πύλη.
      Το αίσθημα ασφάλειας, λοιπόν, των πολιτών και των τουριστών θα πρέπει να το ενισχύσουμε. Δεν επαρκούν οι αστυνομικοί οι οποίοι υπάρχουν. Έχετε στα χέρια σας, κύριε Υπουργέ, ένα υπόμνημα του Δήμου Πύλης, το οποίο σας αναλύει τα πράγματα.
      Επιτρέψτε μου εδώ, κύριε Υπουργέ, να σημειώσω το εξής. Επαναλαμβάνω ότι εγώ μιλώ για στελέχωση του αστυνομικού τμήματος και όχι για επάνδρωση. Κάποτε θα πρέπει να τα διορθώνουμε αυτά για να τελειώσουμε. Υπάρχει, όμως, μεγάλο πρόβλημα. Εγώ, κατανοώ ίσως την έλλειψη που επικαλείστε, αλλά θα έπρεπε και εδώ, κύριε Υπουργέ, για ακόμη μία φορά να συζητήσουμε για την καλή αναδιοργάνωση και τοποθέτηση όλων των μελών της Αστυνομίας, γιατί ξέρετε ότι έχουμε θεωρητικά, στους αριθμούς, την καλύτερη αναλογία για την Ευρώπη αστυνομικών ως προς τους κατοίκους, αλλά στην ουσία ειδικά στο Λεκανοπέδιο οι αριθμοί αντιστρέφονται και μπορεί να αγγίζουν και κάποιες αφρικανικές χώρες. Υπάρχουν, όμως, κάποιοι αστυνομικοί που εργάζονται υπερβολικά –αυτό εγώ το τονίζω- επί δεκαέξι ώρες, αστυνομικοί που καλούνται να κάνουν άλλα καθήκοντα το πρωί και άλλα το απόγευμα.
      Εδώ πρέπει  να τονίσουμε όλοι μας ότι υπάρχουν αστυνομικοί που τιμούν  την Αστυνομία κι εμείς θέλουμε να τιμήσουμε και να ενισχύσουμε το κύρος της Αστυνομίας. Αυτά τα οποία γράφονται, «ΕΛ.ΑΣ. για να γελάς» δεν εκφράζουν ούτε το κύρος της Αστυνομίας, ούτε τη λειτουργία της Αστυνομίας, αλλά ούτε και την άποψη που έχουμε εμείς για την Αστυνομία.
       Γι’ αυτό σας καλώ, κύριε Υπουργέ, να δραστηριοποιηθείτε για την περιοχή μας, για όλα αυτά που είπατε, για όλα αυτά που ξέρουμε εμείς περισσότερο, επειδή ζούμε και δραστηριοποιούμεθα εκεί, για την τουριστική κίνηση για την οποία πρέπει να εξασφαλίζουμε ασφάλεια, γιατί σημαίνει πολλά βέβαια για την Ελλάδα, αλλά για τη δική μας περιοχή είναι στην κυριολεξία η βαριά βιομηχανία. Σας έχω στείλει και σας έχω κάνει πολλές φορές και άλλες ερωτήσεις ως προς τη γενική κατάσταση της Αστυνομίας στην περιοχή μας, διότι έχουμε και τις φυλακές, έχουμε και τον τουρισμό και χρειάζεται συνεχώς να στελεχώνεται η αστυνομική διεύθυνση.
      Δεσμευτήκατε, όμως –δεν έχω να πω τίποτε άλλο, γιατί με προλάβατε- ότι άμεσα θα εξετάσετε το δίκαιο και θα έλεγα το επιτακτικής σημασίας αίτημα να στελεχώσετε όσο γίνεται γρηγορότερα, επαρκέστερα, το Αστυνομικό Τμήμα της Πύλης.
      Σας ευχαριστώ.
	(Στο σημείο αυτό η Βουλευτής κ. Αθανασία Μερεντίτη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός, έχει το λόγο.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Άψογη η προσέγγιση της κ. Μερεντίτη. Αμέσως διορθώνω τον εαυτό μου, αποδεχόμενος την παρατήρηση ότι πράγματι είναι είκοσι οι υπηρετούντες και όχι είκοσι τρεις. Από τους είκοσι τρεις, οι τρεις βρίσκονται εκτός Υπηρεσίας. Τριάντα είναι η οργανική δύναμη, ο στόχος είναι να καλύψω τάχιστα την έλλειψη των τριών -που ο ένας βρίσκεται σχεδόν ανάπηρος, ο δεύτερος στο νοσοκομείο και ο τρίτος με μακρά αναρρωτική κ.λπ. όπως μου είπε και ο Διευθυντής- το συντομότερο δυνατόν και να κοιτάξω με τη νέα κατανομή δυνάμεων σε όλη τη Γενική Διεύθυνση Θεσσαλίας να βρω όσο γίνεται περισσότερο δυναμικό και για το Α.Τ. Πύλης.
      Θέλω να σημειώσω ένα σχόλιο, γιατί ακούγεται πολύ συχνά και το σημείωσε και η κ. Μερεντίτη για τη σχέση αστυνομικών προς χίλιους κατοίκους, ως προς το συγκριτικό δίκαιο με την Ευρώπη. Έχουμε καλό μαθηματικό λόγο, ευνοϊκό θα έλεγε κάποιος υπέρ της Αστυνομίας. Αλλά αν συνεκτιμήσουμε, όπως κάνουν οι επιτελείς μου και το αστυνομικό έργο που έχουμε, είναι μία αναλογία κατώτερη του μέσου όρου σε σχέση με την Ευρώπη, τους χιλίους κατοίκους και τη μεταβλητή του αστυνομικού φόρτου. Παραδείγματος χάριν, μπορώ να σας πω δεκαπέντε χώρες της Ευρώπης των είκοσι επτά και της Ευρώπης των είκοσι πέντε που δεν έχουν καθόλου ανάγκη συνοριοφυλάκων.
      Δεν έχουν, δηλαδή, καθόλου αστυνομικό φόρτο γι’ αυτό το πρόβλημα της φυλάξεως των συνόρων ή της αποκρούσεως ή της υποδοχής –όποια λέξη θέλετε, διαλέγετε- των λαθρομεταναστών. 
      Δεύτερον, δεν έχουν άλλες χώρες εγκληματογόνες εστίες σαν τις εγκληματογόνες εστίες που παρουσιάζονται σε εμάς. 
      Κύριε Πρόεδρε, έχουμε εμείς εδώ το εξής παράδοξο, το οποίο το έλεγα και προχθές εδώ στην Εθνική Αντιπροσωπεία. Έχουμε εγκληματογόνες εστίες λόγω της υπερσυγκεντρώσεως πληθυσμών. Όμως, έχουμε εγκληματογόνες εστίες και λόγω της απερήμωσης της υπαίθρου, διότι ένα τοπίο της υπαίθρου –όπως ξέρετε εσείς που είστε άξια εκπρόσωπος επαρχίας, περιφερειακής εκλογικής περιφέρειας- ένα απερημωμένο τοπίο είναι σαν σπίτι χωρίς κλειδωμένες πόρτες που σημαίνει ότι ένας με το φορτηγάκι του ή μια συμμορία ή μια ομάδα ή ένας απλός κακοποιός μπορεί να πάει να σηκώσει όλο το σπίτι, γιατί δεν υπάρχει ούτε σταθμός ούτε και πληθυσμός να δουλέψει αποτρεπτικά. 
      Τέλος, επιμένω να λέω ότι η Ελλάς είναι προτελευταία χώρα στις είκοσι επτά της Ευρώπης με εγκληματολογικό δείκτη χαμηλό. Υπήρχε και προηγουμένως. Τώρα, αυξάνεται εκεί που αναφέρομαι, μειώνεται σε εμάς –όχι σημαντικά- αλλά είμαστε στατιστικά σε καλή κατάσταση εγκληματολογικά. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού) 
      Και γιατί το λέω; Διότι ζητώ και από εσάς που σας σέβομαι, απ’ όλα τα κόμματα, απ’ όλους τους συναδέλφους να μη λειτουργούμε με ρητορική και με σήματα εγκληματοφοβίας και πανικού. Δεν είμαστε όπως θα ήθελα να ήμασταν στην απόκρουση, στην αστυνόμευση, στην αποτροπή με πεζές περιπολίες και άλλα συστήματα που σχεδιάζουμε και εφαρμόζουμε, αλλά είμαστε σε καλό σημείο. Θα μπορούμε να είμαστε σε καλύτερο σημείο. 
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Υπουργέ. Θα περιμένουμε, επομένως, στις 24 Ιουνίου που είναι το Αντάμωμα Σαρακατσαναίων στο Περτούλι, όταν περάσουμε από την πόρτα, να έχουν υλοποιηθεί οι υποσχέσεις που δίνετε στην κ. Μερεντίτη και να είστε και στο Περτούλι συμπαθής πολιτικός και φίλος των Σαρακατσαναίων. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Κύριε Πρόεδρε, είκοσι τρεις θα είναι οπωσδήποτε, αλλά θέλω περισσότερους. 
      ΠΡΟΕΔΡΕΥΩΝ (Γεώργιος Σούρλας): Εννοείτε είκοσι τρεις στον αριθμό. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Είκοσι τρεις αστυνομικοί θα είναι στην Πύλη.  
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Επίκαιρες ερωτήσεις πρώτου κύκλου: 
      Εισερχόμαστε στη συζήτηση της δεύτερης με αριθμό 529/8-5-2007 επίκαιρης ερώτησης της Βουλευτού του Κομμουνιστικού Κόμματος Ελλάδας κ. Βέρας Νικολαϊδου προς την Υπουργό Εθνικής Παιδείας και Θρησκευμάτων, σχετικά με την επίλυση προβλημάτων που αντιμετωπίζει το Ειδικό Σχολείο Κορυδαλλού για τα παιδιά με αναπηρία και μαθησιακές δυσκολίες κ.λπ..
      Το περιεχόμενο της ερώτησης της κ. Νικολαϊδου έχει ως εξής:
      «Τεράστια είναι τα προβλήματα που αντιμετωπίζουν στον Κορυδαλλό οι οικογένειες των παιδιών με αναπηρίες και μαθησιακές δυσκολίες, για την εκπαίδευση, την κοινωνική τους ένταξη και την αποκατάστασή τους. Η αδιαφορία αντιμετώπισης αυτών των προβλημάτων από τις κυβερνήσεις της Νέας Δημοκρατίας και του ΠΑ.ΣΟ.Κ. όλα αυτά τα χρόνια, αναδεικνύει μια ακόμα δραματική πλευρά των επιπτώσεων της αντιλαϊκής τους πολιτικής, ακόμα και στον τομέα της εκπαίδευσης αυτών των παιδιών. 
      Η λειτουργία του ειδικού σχολείου σε προκατασκευασμένες αίθουσας, η έλλειψη υποδομών για την υποδοχή παιδιών με βαριές αναπηρίες, η ανυπαρξία ειδικού σχολείου δευτεροβάθμιας εκπαίδευσης και τάξεων ένταξης στα γυμνάσια της περιοχής για τα παιδιά που μπορούν να ενταχθούν, επιτείνουν παραπέρα τα προβλήματα στην εκπαίδευση των παιδιών και την αγωνία των γονιών τους. 
      Η κατάσταση αυτή επιδεινώνεται από την έλλειψη ειδικού επιστημονικού προσωπικού (λογοθεραπευτές, εργασιοθεραπευτές, γυμναστές), καθώς και από την έλλειψη του αναγκαίου εποπτικού υλικού, με αποτέλεσμα οι γονείς να πληρώνουν από την τσέπη τους τεράστια ποσά, εφόσον έχουν, για τις ανάγκες των παιδιών τους. 
      Ερωτάται η κυρία Υπουργός ποια μέτρα θα πάρει για την άμεση επίλυση όλων των παραπάνω προβλημάτων που αντιμετωπίζει το ειδικό σχολείο Κορυδαλλού». 
      Στην ερώτηση της κ. Νικολαϊδου θα απαντήσει ο Υφυπουργός Εθνικής Παιδείας και Θρησκευμάτων, κ. Καλός. 
      Κύριε Υπουργέ, έχετε το λόγο. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. 
      Κυρία και κύριοι συνάδελφοι, έχουμε απαντήσει πάρα πολλές φορές σε ερωτήσεις που τίθενται ένεκα πραγματικού και ουσιαστικού ενδιαφέροντος από συναδέλφους της Αντιπολιτεύσεως και αφορούν την ειδική αγωγή και την ειδική εκπαίδευση, δηλαδή την εκπαίδευση των ατόμων με αναπηρίες. 
      Κοινή λογική και κοινός στόχος, τον οποίο πάντοτε προσεγγίζουμε με πολλή προσοχή, κυρία Νικολαΐδου, είναι η δική μας πολιτική να ικανοποιεί τους μαθητές αυτούς, οι οποίοι έχουν ανάγκη παροχής ειδικού εκπαιδευτικού έργου όσον αφορά το ανθρώπινο δυναμικό, δηλαδή το επαρκές διδακτικό προσωπικό, και όσον αφορά την υλικοτεχνική υποδομή, που πρέπει να είναι ειδική μεν, αλλά άνετη, για να μπορούν τα παιδιά αυτά να σπουδάζουν, χωρίς να μπαίνει στη μέση ως εμπόδιο η ειδική τους αναπηρία ή η ειδική τους κατάσταση. 
      Θα ήθελα, λοιπόν, να δούμε αν αυτά τα οποία υποστηρίζετε στην ερώτησή σας σήμερα είναι η πραγματικότητα, γιατί τα αμφισβητώ. 
      Πρώτα απ’ όλα, η έρευνα που κάναμε γι’ αυτό το σχολείο, δηλαδή για το 1ο εξαθέσιο Ειδικό Δημοτικό Σχολείο Κορυδαλλού έδωσε τα εξής συμπεράσματα: 
      Το σχολείο αυτό, βάσει το μαθητικού δυναμικού, μπορούμε να πούμε ότι λειτουργεί με ικανοποιητικό έως μέγιστο, απ’ ό,τι φαίνεται, βαθμό πληρότητας εκπαιδευτικού δυναμικού. Ειδικότερα, έχει  εγγεγραμμένους τριάντα τρεις  μαθητές γι’ αυτήν τη σχολική χρονιά και είναι στελεχωμένο συνολικά με επτά δασκάλους ειδικής αγωγής και έναν γυμναστή. Τονίζω τον γυμναστή, διότι βλέπω ότι τον έχετε στις αιτούμενες ειδικότητες. 
      Επίσης, είναι τοποθετημένα γι’ αυτό το σχολείο –για τα τριάντα τρία παιδιά- πέντε μέλη ειδικού εκπαιδευτικού προσωπικού, στο οποίο περιλαμβάνεται κοινωνικός λειτουργός, εργοθεραπευτής, λογοθεραπευτής ως ωρομίσθιος –θα μπει τακτικός με τη νέα σχολική χρονιά, δηλαδή μετά την έκδοση των αποτελεσμάτων του ειδικού διαγωνισμού που είχαμε πριν από μέρες- και δύο μέλη του ειδικού βοηθητικού προσωπικού που θεωρούνται απαραίτητα για τη βοήθεια των παιδιών αυτών. 
      Το σχολείο αυτό, κυρία Νικολαΐδου, όντως συστεγάζεται με το 1ο Ειδικό Μονοθέσιο Νηπιαγωγείο Κορυδαλλού –γιατί και αυτό νομίζω ότι μπαίνει στην ερώτησή σας- στο οποίο φοιτούν τρεις μαθητές. Η όλη δομή και λειτουργία του σχολείου όντως φιλοξενείται σε έξι αίθουσες διδασκαλίας προκάτ από τον Ιανουάριο του 2007, γιατί το κτήριο στο οποίο φοιτούσαν αυτά τα παιδιά, το οποίο δηλαδή φιλοξενούσε τα δύο σχολεία, έπαθε ζημιές από τον εγκέλαδο, που άφησε τα σημάδια του και στην Αττική και είχε επίκεντρο τη θάλασσα των Κυθήρων. 
      Τι έχουμε κάνει τώρα για την αντιμετώπιση του κτηριακού προβλήματος; Γιατί δεν μένουμε σε αυτό. Ο δήμος, μετά τη συνεργασία που είχαμε πριν από δυο μήνες, είπε ότι θα επισκευάσει, επί παραδείγματι, τη ράμπα, για να μπορούν να περνούν τα άτομα με κινητικές δυσκολίες. Επίσης, θα ανανεώσει όλα εκείνα τα στοιχεία που είναι απαραίτητα, ώστε τη νέα σχολική χρονιά να είναι το σχολείο ευπρεπές. Όμως, αυτό δεν μας αρκεί. 
      Θα ήθελα -τουλάχιστον στην πρωτολογία μου- να σας πω ότι στο Φ.Ε.Κ. 629 Δ/ 20-7-2004 έχουμε δημοσίευση της αναγκαστικής απαλλοτρίωσης του χώρου με εμβαδόν δώδεκα χιλιάδες εκατόν εξήντα δύο τετραγωνικά μέτρα, δηλαδή περίπου δώδεκα στρέμματα, επί της οδού Σταματοπούλου, στην περιοχή Βουρνόβα του Δήμου Κορυδαλλού για τη στέγαση του 1ου Ειδικού Δημοτικού Σχολείου στο οποίο αναφέρεσθε και ταυτοχρόνως του Μουσικού Γυμνασίου Κορυδαλλού, το οποίο επίσης έχει πρόβλημα στέγασης. 
      Τι έχει γίνει, όμως, από εκεί και πέρα; Ενώ από την πρώτη χρονιά λειτουργίας του σχολείου με αυτό το καθεστώς αποπληρώθηκε –σε πρώτη φάση αποζημιώθηκαν οι οικοπεδούχοι, για να προχωρήσουν στην οριστική απαλλοτρίωση και στο πέρασμα της ιδιοκτησίας του οικοπέδου στο δήμο, για να γίνει το κτίσιμο του νέου σχολείου- με απόφαση του πρωτοδικείου, μετά από προσφυγή των ιδιοκτητών, ήρθε ο Ο.Σ.Κ. και αναγκάστηκε να πληρώσει επιπλέον για την αγορά άλλων δέκα στρεμμάτων, που ήταν το  υπόλοιπο του οικοπέδου, με τιμή εξωφρενικά υψηλή. Η διαδικασία ήταν χρονοβόρα και θα σας αναφέρω και τις λεπτομέρειες.
Νομίζω ότι προχωράμε με γρήγορους ρυθμούς ώστε να αντιμετωπίσουμε τη δημιουργία αυτού ακριβώς του νέου σχολείου.
     ΠΡΟΕΔΡΕΥΩΝ (Γεώργιος Σούρλας): Η κ. Νικολαϊδου έχει το λόγο.
     ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε.
     Κύριε Υπουργέ, σας βλέπω πολύ ικανοποιημένο για μια κατάσταση που δεν είναι αυτή που περιγράψατε.
     Επισκέφθηκα το σχολείο και έχω ιδία αντίληψη και δεν είναι από κάποιες πληροφορίες. Το σχολείο και το νηπιαγωγείο όντως έχει τριάντα τρία παιδιά. Το ότι στεγάζεται σε λυόμενα είναι το υπ’ αριθμόν ένα πρόβλημα. Τα υπόλοιπα που αναφέρατε περί αναγκαστικής απαλλοτρίωσης κ.λπ., είναι γνωστά. Είναι γνωστό επίσης ότι αν υπάρχει βούληση, οι διαδικασίες αυτές προχωράνε πολύ πιο γρήγορα. Δεν μας απασχολεί αυτή τη στιγμή αν η ευθύνη είναι του δήμου ή του Υπουργείου. Το θέμα είναι ότι υπάρχει πρόβλημα. 
     Αυτή τη στιγμή το λυόμενο σχολειό με τις έξι αίθουσες δεν έχει πυρασφάλεια, δεν έχει ράμπα για να μπει ένα παιδί με κινητικά προβλήματα. Αυτά είναι στοιχειώδη πράγματα και από τα οποία εξαρτάται η ασφάλεια των παιδιών.
     Επίσης, το σχολείο δεν είναι ολοήμερο. Πολυδιαφημίζετε το θέμα του ολοήμερου σχολείου, που μπορεί να έχουμε κάποιες διαφορετικές απόψεις, αλλά ένα ειδικό σχολειό, αν θέλετε, είναι υποχρεωτικό να είναι ολοήμερο. Διότι ένας γονιός που εργάζεται πού θα αφήσει το παιδί του; Δεν είναι τυχαίο ότι έχει μόνο τόσα παιδιά. Κάποιοι άλλοι δεν ξέρω πως τα βγάζουν πέρα. Ίσως πάνε το παιδί τους και σε ιδιωτικό σχολείο.
     Δεν είναι όμως μόνο αυτό. Υπάρχει πρόβλημα και με τις ειδικότητες. Οι λογοθεραπεύτρια για παράδειγμα που είναι ωρομίσθια, κάνει μόνο έντεκα ώρες, ενώ χρειάζεται ακόμη ένας τουλάχιστον λογοθεραπευτής. Δεν αρκεί ο ένας που αναφέρατε εσείς. Το σχολείο δεν έχει ψυχολόγο. Έγινε μια απόσπαση και αυτή τη στιγμή δεν υπάρχει ειδικός ψυχολόγος στο σχολείο. Υπάρχει πλημμελέστατη αντιμετώπιση. 
     Χρειάζεται το σχολείο τουλάχιστον ένα ακόμη κοινωνικό λειτουργό. Οι γονείς αναγκάζονται να πηγαίνουν είτε σε δημόσια είτε σε ιδιωτικά θεραπευτήρια για κάποιες ώρες, όπου πληρώνουν το 25%. Και ξέρετε πολύ καλά ποιο είναι το επίδομα γι’ αυτά τα παιδιά. Είναι το δίμηνο 146 ευρώ. Αν λοιπόν έχει ο γονιός λεφτά, θα τα πληρώσει. Εάν δεν έχει, θα κλείσει το παιδί στο σπίτι και ύστερα βγαίνουμε και λέμε ότι φταίνε οι γονείς.
     Εγώ θα σας κάνω την υπόθεση ότι τελειώνει ένα παιδί το δημοτικό, που είναι αρκετά δύσκολο αυτό. Σε ποιο γυμνάσιο θα πάει; Δεν έχει η πόλη ειδικό γυμνάσιο και δεν έχει και ειδικές τάξεις για τα παιδιά με πιο ελαφριές παθήσεις. Μιλάω για τα αυτιστικά παιδιά. Οι ειδικές τάξεις, όμως, θέλουν στήριξη, θέλουν ειδικούς εκπαιδευτικούς, θέλουν βιβλία πολύ συγκεκριμένα που θα μπορούν να ανταποκριθούν στις ανάγκες των παιδιών.
     Σε σχέση με τα λειτουργικά έξοδα του σχολείου, σας είδα πολύ ικανοποιημένο και με εκπλήξει. Το 2006 ο προϋπολογισμός του σχολείου ήταν 23.000 ευρώ. Το 2007 ο προϋπολογισμός μειώνεται στα 13.000 ευρώ. Κι αυτό δεν είναι τυχαίο. Είναι αποτέλεσμα συγκεκριμένης πολιτικής. Την ίδια πολιτική είχαν και οι προηγούμενες κυβερνήσεις του ΠΑ.ΣΟ.Κ.. Εσείς συνεχίζετε την ίδια πολιτική κι αν θέλετε, υποβαθμίζετε το πράγμα ακόμη περισσότερο.
     Αναγκάστηκαν οι γονείς πέρα από κάτι λαχειοφόρους αγορές, για να μαζέψουν λεφτά για κάποια μικροέξοδα, να βγουν στην παρέλαση της 25ης Μαρτίου και να ζητήσουν αντί στεφάνου, να κατατεθούν χρήματα για το σχολείο. Μαζεύτηκαν με κάποιες προσφορές, 2.000 ευρώ. Μα, με τέτοιου είδους συμπεριφορές θα λειτουργήσει το σχολείο; Δηλαδή, με κάποιες επιχορηγήσεις ή προσφορές ιδιωτών; 
     Χρειάζεται να υπάρξει σοβαρή αντιμετώπιση. Το λειτουργικό πρόβλημα δεν αντιμετωπίζεται ούτε με λαχειοφόρους αλλά ούτε και με εράνους. Χρειάζεται μεγαλύτερη επιχορήγηση για να λυθούν τα πρώτα προβλήματα. Φυσικά το πιο σοβαρό πρόβλημα, το οικόπεδο, θα λυθεί με μια δική σας άμεση παρέμβαση. Αλλιώς θα σας πω, επειδή έχω και μια εμπειρία από το δημόσιο, ότι μπορεί να διαρκέσει το πρόβλημα άλλα πέντε χρόνια και να συζητάμε ότι ο άλφα ιδιοκτήτης κάνει αγωγή ή ο βήτα ιδιοκτήτης δεν συμφωνεί.
     ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
     ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Κύριε Πρόεδρε, θα ήθελα να μου δώσετε λίγο χρόνο, όχι κατ’ αναλογία επειδή δώσατε πέντε λεπτά στην εκλεκτή μου συνάδελφο. 
     ΠΡΟΕΔΡΕΥΩΝ (Γεώργιος Σούρλας): Θα έχετε τον ίδιο χρόνο με την κ. Νικολαϊδου.
     ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Κύρια Νικολαϊδου, την προσωπική μου παρέμβαση θα την έχετε. Σας δίνω το λόγο, γιατί βλέπω ότι βρίσκεται σε πάρα πολύ καλό σημείο το κτηριακό θέμα.
    Δεν πρόλαβα στην πρωτολογία μου να σας πω πολλά. Θα σας πω όμως ότι ήδη έχει κατατεθεί στο Διοικητικό Συμβούλιο του Ο.Σ.Κ. η πρόταση να προχωρήσουν στην αγορά και των υπολοίπων δέκα στρεμμάτων που δεν τα χρειαζόταν το σχολικό συγκρότημα. Να σας πω για να ξέρετε και να το γνωρίζει η Εθνική Αντιπροσωπεία η τιμή μονάδος, την οποία επεδίκασε το πρωτοδικείο γι’ αυτά τα δέκα στρέμματα, φθάνει στα 80% της συνολικής αξίας του ήδη απαλλοτριωθέντος των δώδεκα στρεμμάτων κτήματος. Καταλαβαίνετε πόσο ασύμφορη είναι η πρόταση. Όμως παρ’ όλα αυτά το έργο πρέπει να γίνει. Και θα έχετε και τη δική μου συμπαράσταση επειδή και οι ημερομηνίες, ξέρετε, είναι πάρα πολύ στενές. Δηλαδή, ορίζουν το πλαίσιο ως εξής: μέχρι τις 17 Αυγούστου 2007 θα πρέπει να έχει κατατεθεί η πλήρης αποζημίωση σύμφωνα και με τα δικαστικά δεδομένα για να μην χαθεί το οικόπεδο και να προχωρήσουμε στο χτίσιμο και των δυο σχολικών μονάδων. 
    Όμως δεν συμφωνώ -και γι’ αυτό με είδατε ικανοποιημένο, κυρία Νικολαΐδου- στο ότι χρειάζεται ένας δεύτερος κοινωνικός λειτουργός. Ευχαρίστως, αν έγινε μια απόσπαση, να μην ξαναγίνει αυτό. Να πάει ψυχολόγος και να τελειώνουμε.
    ΒΕΡΑ ΝΙΚΟΛΑΪΔΟΥ: Το λένε οι εκπαιδευτικοί αυτό. 
    ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων):
    Να σας πω όμως αναλυτικά. Όταν μιλήσαμε και με το δήμο και με τη νομαρχία και επισκέφθηκε το κλιμάκιό μας το σχολείο είδαμε ότι φιλοξενούνται μεν τα παιδιά σε προκάτ των δώδεκα τμημάτων αλλά τα προκάτ είναι σύγχρονα, έχουν κλιματισμό. Δεν είναι έτσι όπως τα παρουσιάζετε. 
    ΒΕΡΑ ΝΙΚΟΛΑΪΔΟΥ: Δεν έχουν πυρασφάλεια. Ελέγξτε το. 
    ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Αφού μου το λέτε τώρα θα την ελέγξω. Αλλά να ξέρετε ότι δεν είναι έτσι τα πράγματα. Είναι ένα σχολείο σε μεταβατική στέγαση. 
    ΒΕΡΑ ΝΙΚΟΛΑΪΔΟΥ: Το επισκέφθηκα, κύριε Υπουργέ. Το ξέρω. 
    ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Το καλό είναι να κάνουμε αυτό που λέμε. Και το ενδιαφέρον σας το σημειώνω ως πολύ θετικό για να προχωρήσουμε. Δεν είναι όμως ένα σχολείο εγκαταλελειμμένο.
    Ευχαριστώ. 
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
    Σειρά έχει η πρώτη με αριθμό 514/7-5-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος, κ. Δημητρίου Βαρβαρίγου προς τον Υπουργό Αγροτικής Ανάπτυξης και Τροφίμων, σχετικά με την μεταφορά του κόστους εφαρμογής της Κ.Α.Π. στους αγρότες για την ενεργοποίηση των δικαιωμάτων και τη διόρθωση των λαθών κ.λπ..
    Συγκεκριμένα η ερώτηση του κ. Βαρβαρίγου έχει ως εξής:
    «Πέρυσι, για την ενεργοποίηση των δικαιωμάτων των αγροτών και τη διόρθωση των λαθών, τους υποχρεώσατε με την συνενοχή και κάλυψη της ΠΑ.Σ.Ε.ΓΕ.Σ, να πληρώσουν δυο φορές και μάλιστα τη μια με κλίμακα ανάλογα με το ποσό που θα εισέπραττε ο καθένας.
    Μεταφέρατε το κόστος εφαρμογής της Κ.Α.Π. στους αγρότες, ενώ θα έπρεπε να το αναλάβει το Υπουργείο σας.
    Μεγάλο μέρος των αγροτών ακόμα περιμένουν να πάρουν ό,τι έμεινε από τις επιδοτήσεις τους.
    Στις ερωτήσεις μου, δεν δίνετε ούτε το συνολικό ποσό που αντιστοιχεί στην Ζάκυνθο από το Ε.Λ.Ε.Γ.Ε.Π., ούτε τα ονομαστικά στοιχεία των αγροτών κατά κατηγορία που σας ζήτησα και εξακολουθείτε να παραπλανάτε με αόριστα νούμερα. 
    Ήδη καλούνται να υποβάλλουν αιτήσεις για την καταβολή των δικαιωμάτων της επόμενης χρονιάς. 
    Και φέτος καλούνται να πληρώσουν με κλίμακα, υπέρογκα ποσά για μια αίτηση. 
    Στα λογιστικά γραφεία μια αίτηση γίνεται με 10 ευρώ και καλούνται να πληρώσουν μέχρι 300 ευρώ. 
    Ληστεύετε εν ψυχρώ τους αγρότες.
    Ερωτάται ο κύριος Υπουργός:
1. Για ποιο λόγο πληρώνουν οι αγρότες αυτά τα ποσά για μια αίτηση; Εάν προτίθεται η Κυβέρνηση να αναλάβει το κόστος εφαρμογής της Κ.Α.Π..
2. Ποιοι αγρότες της Ζακύνθου δεν έχουν εξοφληθεί για τις επιδοτήσεις τους και πότε θα πληρωθούν;»
     Στην ερώτηση του κ. Βαρβαρίγου θα απαντήσει ο Υφυπουργός Αγροτικής Ανάπτυξης και Τροφίμων, κ. Κοντός. 
     Κύριε Υπουργέ έχετε το λόγο.
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριοι συνάδελφοι, το θέμα της ενεργοποίησης των θεμάτων της ενιαίας ενίσχυσης όπως πολύ καλά όλοι γνωρίζουμε ήταν ένα θέμα δύσκολο, πολύπλοκο, γραφειοκρατικό, διότι έπρεπε όλα τα καθεστώτα να ενοποιηθούν σε ένα καθεστώς. Αυτό επέβαλλε ο σχετικός κανονισμός της Ευρωπαϊκής Ένωσης που ψήφισε η προηγούμενη κυβέρνηση τον Ιούνιο του 2003. 
     Θεωρήθηκε ότι ο μηχανισμός εκείνος ο οποίος είχε τη δυνατότητα σε συνεργασία με το Υπουργείο, με τις υπηρεσίες μας, να επιτελέσει με τον καλύτερο τρόπο το πολύ μεγάλο αυτό έργο ήταν το δίκτυο των ενώσεων αγροτικών συνεταιρισμών όπως συνέβαινε και επί των ημερών της προηγούμενης κυβέρνησης. Διότι και τότε το Ο.Σ.Δ.Ε. έναντι αμοιβής, το έκαναν οι ενώσεις αγροτικών συνεταιρισμών. Ανατέθηκε λοιπόν το έργο αυτό με μνημόνιο στην ΠΑ.Σ.Ε.ΓΕ.Σ και η ΠΑ.Σ.Ε.ΓΕ.Σ εν συνεχεία το ανέθεσε στις ενώσεις αγροτικών συνεταιρισμών. 
     Και γιατί έγινε η επιλογή αυτή; Διότι πρώτον, όπως σας είπα, υπήρχε η εμπειρία. 
Δεύτερον, γιατί υπήρχαν οι βάσεις δεδομένων και τρίτον, γιατί ουσιαστικά οι ενώσεις αγροτικών συνεταιρισμών είναι συνεταιριστικό κίνημα, αποτελούν προέκταση των αγροτών, οι αγρότες είναι μέλη τους και σε πλείστες των περιπτώσεων στηρίζουν τους αγρότες με σωστές παρεμβάσεις που κάνουν είτε στην αγορά των αγροτικών εφοδίων είτε στην αγορά των αγροτικών προϊόντων, οπότε οι δικές τους οργανώσεις εκλήθησαν να συνδράμουν σ’ αυτήν την προσπάθεια. 
      Όσον αφορά το εάν θα μπορούσε η πολιτεία να πληρώσει αυτό το κόστος, σας λέω ότι πιθανώς να μπορούσε, αλλά υπήρχε ένας πολύ μεγάλος κίνδυνος, αυτός του να οδηγηθούμε σε περιπέτειες. Και γιατί αυτό; Διότι για να πληρώσει η πολιτεία, θα έπρεπε να πάμε σε δημόσιο διεθνή διαγωνισμό, ο οποίος θα μπορούσε να καθυστερήσει επί σειρά ετών –οπότε τι θα γινόταν με τις επιδοτήσεις των αγροτών- και ο οποίος θα μπορούσε να καταλήξει σε εταιρείες, οι οποίες δεν θα ήταν ικανές να επιτελέσουν αυτό το έργο, όπως έγινε με τα μητρώα των αγροτών -με το ελαιοκομικό ή το αμπελουργικό μητρώο- οπότε αντιλαμβάνεσθε ότι η ευθύνη που είχαμε ήταν πολύ μεγάλη. 
      Επίσης, το τιμολόγιο και ο τιμοκατάλογος κανονίστηκε μεταξύ της κάθε ένωσης αγροτικών συνεταιρισμών και των μελών της, χωρίς να έχουμε καμία παρέμβαση. Όμως, θέλω να σας πω ότι εμείς και την προηγούμενη, αλλά και αυτήν τη χρονιά ασκούμε πιέσεις στις διοικήσεις των ενώσεων αγροτικών συνεταιρισμών, έτσι ώστε να συμπιεστούν τα ποσά που πληρώνουν οι αγρότες στο μικρότερο δυνατό επίπεδο. 
      Σας λέω ότι αυτό το έργο θα μπορούσε να το κάνει το κράτος εάν μας είχατε παραδώσει το σωστό διοικητικό μηχανισμό. Θα μπορούσε αυτό το έργο να το κάνει το κράτος εάν μας είχατε παραδώσει μητρώα αγροτών. Και θα μπορούσε το κράτος να κάνει αυτήν τη διαδικασία εάν μας είχατε παραδώσει σωστές βάσεις δεδομένων και, δυστυχώς, κάτι τέτοιο δεν παραλάβαμε και παλεύουμε τώρα να το κάνουμε.
     Εκείνο που γίνεται είναι ότι δημιουργούμε για πρώτη φορά ένα αξιόπιστο σωστό σύστημα για την καταβολή των ενισχύσεων των αγροτών. Εκείνο που γίνεται για πρώτη φορά είναι ότι γίνονται ουσιαστικοί έλεγχοι, έτσι ώστε ο κάθε αγρότης να εισπράττει αυτά  που του ανήκουν. Και εκείνο που γίνεται για πρώτη φορά είναι ότι η χώρα εμφανίζεται στην Ευρωπαϊκή Ένωση μ’ ένα σύστημα καταβολής ενισχύσεων που δεν επιφέρει ποινές, που δεν επιφέρει καταλογισμούς, που δεν επιφέρει πρόστιμα, που δεν διαμορφώνει μία πολύ άσχημη εικόνα στην Ευρωπαϊκή Ένωση. 
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Βαρβαρίγος. 
     ΔΗΜΗΤΡΙΟΣ ΒΑΡΒΑΡΙΓΟΣ: Ευχαριστώ, κύριε Πρόεδρε.
     Κύριε Υπουργέ, πράγματι παραλάβατε ένα σύστημα το οποίο λειτουργούσε σε πολύ ικανοποιητικό βαθμό. Οι αγρότες έπαιρναν πάντα τις επιδοτήσεις τους έγκαιρα και τα μικρά προβλήματα που δημιουργούνταν ξεπερνιόντουσαν πολύ σύντομα. Είχατε δύο χρόνια μπροστά σας για να κάνετε αυτά  που είπατε και αυτά που απαιτούσε η νέα Κ.Α.Π.. Δεν τα κάνατε και ήρθατε την τελευταία στιγμή και  ζητήσατε βοήθεια από την ΠΑ.Σ.Ε.ΓΕ.Σ.. Και βεβαίως, οι ενώσεις δεν είναι υποχρεωμένες να δουλέψουν για λογαριασμό του Υπουργείου Αγροτικής Ανάπτυξης και Τροφίμων, γιατί οι επιδοτήσεις είναι δική σας υπόθεση, δική σας υποχρέωση. Έπρεπε, λοιπόν, να πληρωθούν οι ενώσεις. Όμως, η απάτη έγινε από την ΠΑ.Σ.Ε.ΓΕ.Σ., που αντί να πει στο Υπουργείο Αγροτικής Ανάπτυξης και Τροφίμων ότι εμείς θα κάνουμε τη δουλειά και πλήρωσέ μας, τα πήρε από τους αγρότες και έκανε το δικό σας φοροεισπράκτορα. Υπάρχει συμπαιγνία και ληστεία. Είναι οκτακόσιοι εβδομήντα έξι χιλιάδες δικαιούχοι και μ’ αυτόν τον τιμοκατάλογο της ντροπής και της ληστείας που έβγαλε η ΠΑ.Σ.Ε.ΓΕ.Σ. –τον οποίο και καταθέτω στα Πρακτικά- καθορίζει και ανά παραγωγό το ποσό που θα πληρώσει, λες και ένας που παίρνει 1.000 ευρώ ή 2.000 ευρώ ή 3.000 ευρώ, θα έχει μεγαλύτερη δουλειά η αίτησή του. 
     (Στο σημείο αυτό ο Βουλευτής κ. Δημήτριος Βαρβαρίγος καταθέτει για τα Πρακτικά τον προαναφερθέντα τιμοκατάλογο, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Κύριε Υπουργέ, το κόστος επιβαρύνει κατά 5% με 10% το εισόδημα των αγροτών. Δεν ξέρω κανέναν βιομήχανο να πλήρωσε ποτέ 10% επί των εισοδημάτων του για μία αίτηση. Γίνεται, όμως, τώρα με τους αγρότες σε συμπαιγνία μαζί σας, με το Υπουργείο Γεωργίας. Και το Υπουργείο Αγροτικής και Τροφίμων παίρνει μερτικό από αυτήν την είσπραξη, από αυτό το χαράτσι, γιατί επιβάλλεται Φ.Π.Α. σ’ αυτό. Θα εισπραχθούν 72.000.000 ευρώ, από τα οποία τα 11.000.000 ευρώ είναι Φ.Π.Α. που θα πάνε στο κράτος. 
     Στη Ζάκυνθο, επτά χιλιάδες διακόσιοι δικαιούχοι θα πληρώσουν 600.000 ευρώ κατ’ ελάχιστο, γιατί εγώ παίρνω έναν υπολογισμό 1.000 με 1.500 ευρώ το μέσο όρο των δικαιούχων, αλλά αυτό είναι υψηλότερο. 
     Κατ’ ελάχιστο, λοιπόν, στη Ζάκυνθο θα πληρώσουν 600.000 ευρώ. Τα 100.000 ευρώ θα πάνε στο κράτος και τα 500.000 ευρώ θα πάνε στην Ένωση. Η Ένωση καλά κάνει και πληρώνεται και δεν πρέπει να κατηγορείτε τις ενώσεις, γιατί αυτό ήταν κόστος δικό σας. Ο Ο.Π.Ε.Κ.Ε.Π.Ε. θα έπρεπε να έχει γραφεία στη Ζάκυνθο και στον κάθε νομό και εκεί να κάνουν οι αγρότες τις αιτήσεις τους, χωρίς να πληρώσουν. Σε κανένα κράτος της Ευρωπαϊκής Ένωσης δεν πληρώνουν. 
     Εμείς δηλώνουμε ότι αύριο που θα είμαστε κυβέρνηση, το κόστος εφαρμογής της Κ.Α.Π. θα το αναλάβει το κράτος και θα απαλλάξουμε τους αγρότες απ’ αυτό το χαράτσι.
      Και κάτι άλλο, κύριε Υπουργέ. Με βάση τον κανονισμό 1782 στις 30 Ιουνίου πρέπει να πληρωθούν οι αγρότες. Αθετήσατε πολλές φορές αυτά που είπατε. Είπατε το Δεκέμβρη. Δεν ξέρω ποιο Δεκέμβρη εννοούσατε. Το 60% στη Ζάκυνθο είναι απλήρωτοι. Το 30% δεν έχουν πάρει καθόλου λεφτά. 
      Εγώ σας ερωτώ. Τι θα γίνει. Στις 30 Ιουνίου δεν θα πληρωθούν. Θα χάσουν τα λεφτά τους; Πρέπει να δώσετε μια απάντηση, κύριε Υπουργέ, και πρέπει επιτέλους  να δεσμευτείτε. Δεν ζητάμε την έγκαιρη καταβολή. Αυτή δεν γίνεται. Δεν υπάρχει περίπτωση να γίνει. Ζητάμε πλέον να μη χάσουν οι αγρότες τα λεφτά τους. Γι’ αυτό πλέον αγωνιζόμαστε.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υφυπουργός Αγροτικής Ανάπτυξης και Τροφίμων, κ. Κοντός.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε συνάδελφε, δεν ξέρω από πού αντλήσατε τα στοιχεία που παρουσιάσατε στην Εθνική Αντιπροσωπεία. Όμως τέτοια παραπληροφόρηση σε παράθεση στοιχείων πρώτη φορά συναντούμε στο Εθνικό Κοινοβούλιο.
      Είναι δυνατόν να λέτε ότι το 30% στη Ζάκυνθο δεν πληρώθηκε ακόμη τις ενισχύσεις; Ή ότι το 60% δεν πήρε όλη την ενίσχυση όταν … 
      ΔΗΜΗΤΡΙΟΣ ΒΑΡΒΑΡΙΓΟΣ: Δώστε τα στοιχεία, δώστα τα ονόματα, σας τα ζήτησα και δεν τα δίνετε. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Σας παρακαλώ, κύριε συνάδελφε.
      ΠΡΟΕΔΡΕΥΩΝ (Γεώργιος Σούρλας): Κύριε Βαρβαρίγο, ακούστε. Δεν ολοκλήρωσε ακόμη τη φράση του ο κύριος Υπουργός. Πώς απαντάτε. Δεν πρέπει να αντιδράτε από τη στιγμή που δεν έχει ολοκληρώσει ακόμη την πρότασή του ο κύριος Υπουργός. Ακούστε παρακαλώ πάρα πολύ. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Ακούστε τα στοιχεία, κύριε συνάδελφε. Από τους επτά χιλιάδες διακοσίους εξήντα έξι παραγωγούς της Ζακύνθου οι οποίοι έκαναν αίτηση ενιαίας ενίσχυσης έχουν εξοφληθεί ολοσχερώς οι επτά χιλιάδες ογδόντα τέσσερις. Εάν οι ενενήντα τέσσερις, που υπολείπονται είναι το 30%, τότε κάπου ξεφεύγουμε στα μαθηματικά μας και στα ποσοστά που αναφέρομε.
      Επαναλαμβάνω ότι από τους επτά χιλιάδες διακόσιους εξήντα έξι οι επτά χιλιάδες ογδόντα τέσσερις εξοφλήθηκαν κανονικά την ενιαία ενίσχυση.
      ΔΗΜΗΤΡΙΟΣ ΒΑΡΒΑΡΙΓΟΣ: Σας ακούνε οι αγρότες της Ζακύνθου.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε συνάδελφε, μας ακούνε οι αγρότες αυτήν τη στιγμή και η παραπληροφόρηση έχει ένα όριο.
      Για όσους δε απέμειναν γίνονται διοικητικοί έλεγχοι οι οποίοι και τελειώνουν έτσι ώστε αυτοί που δικαιούνται εντός των ημερών να εισπράξουν τις ενισχύσεις τους.
      Να σας πω και κάτι άλλο για τη Ζάκυνθο. Εκεί το έργο ήταν ιδιαίτερα δύσκολο, κύριε συνάδελφε, διότι την προηγούμενη ελαιοκομική περίοδο ενισχύσεις εισέπραξαν επτά χιλιάδες εννιακόσιες σαράντα, κοντά στις οκτώ χιλιάδες. Για Ο.Σ.Δ.Ε. είχαμε άλλους πεντακόσιους ογδόντα δύο για εκτάσεις και άλλους τετρακόσιους είκοσι οκτώ για αιγοπρόβατα. Είχαμε δηλαδή οκτώ χιλιάδες για λάδι και άλλους χίλιους για Ο.Σ.Δ.Ε.. Μιλάμε για εννιά χιλιάδες. Και αιτήσεις έκαναν για να εισπράξουν την ενιαία ενίσχυση μόνο επτά χιλιάδες διακόσιοι εξήντα έξι. Αν αυτό εσάς δεν σας λέει τίποτα, κύριε συνάδελφε, για μας σημαίνει πάρα πολλά. Και ξέρετε πολύ καλά γιατί οι υπόλοιποι δεν έκαναν ούτε καν αίτηση να εισπράξουν τις ενισχύσεις τους.
      ΠΡΟΕΔΡΕΥΩΝ (Γεώργιος Σούρλας): Η με αριθμό 530/8-5-2007 επίκαιρη ερώτηση  της Βουλευτού του Κομμουνιστικού Κόμματος Ελλάδος κ. Λιάνας Κανέλλη προς την Υπουργό Εθνικής Παιδείας και Θρησκευμάτων, σχετικά με τη λήψη μέτρων για τους εργαζόμενους φοιτητές και σπουδαστές ώστε να μπορούν να ολοκληρώσουν τις σπουδές τους διαγράφεται λόγω κωλύματος της κυρίας Βουλευτού. 
      Ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η με αριθμό 55/21-3-2007 επερώτηση των Βουλευτών του ΠΑ.ΣΟ.Κ. κυρίων Βασιλείου Κεγκέρογλου, Στυλιανού Ματζαπετάκη, Ιωάννη Σκουλά, Εμμανουήλ Στρατάκη, Μάνου Φραγκιαδουλάκη, Νικολάου- Φώτη Χατζημιχάλη, Ιωάννη Δριβελέγκα, Αθανασίου Παπαγεωργίου, Γιάννη Κουτσούκου, Ευάγγελου Αργύρη προς τον Υπουργό Αγροτικής Ανάπτυξης και Τροφίμων, σχετικά με τις αποζημιώσεις του ΕΛ.Γ.Α. στο Νομό Ηρακλείου.
      Ο Γραμματέας της Κοινοβουλευτικής Ομάδας της Νέας Δημοκρατίας ορίζει Κοινοβουλευτικό Εκπρόσωπο το Βουλευτή κ. Κωνσταντίνο Τασούλα.
      Ο Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Ρέππας ορίζει Κοινοβουλευτικό Εκπρόσωπο τον κ. Αθανάσιο Παπαγεωργίου.
      Ο Πρόεδρος του Συνασπισμού Ριζοσπαστικής Αριστεράς κ. Αλαβάνος ορίζει Κοινοβουλευτικό Εκπρόσωπο την Βουλευτή κ. Ασημίνα Ξηροτύρη-Αικατερινάρη.
      Το λόγο έχει ο πρώτος επερωτών ο κ. Βασίλειος Κεγκέρογλου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, βαδίζουμε ήδη στον τέταρτο χρόνο με Κυβέρνηση της Νέας Δημοκρατίας. Η χώρα όλο αυτό το διάστημα φαίνεται ότι βαδίζει στην Ευρώπη και τον κόσμο χωρίς πυξίδα. Η συμμετοχή μας στα κέντρα λήψης αποφάσεων της Ευρωπαϊκής Ένωσης φαίνεται ότι είναι μόνο τυπική. Δεν απαιτούμε αυτά που δικαιούμαστε, δεν διαπραγματευόμαστε για τους πολίτες της χώρας μας. 
      Οι αρνητικές συνέπειες αυτής της αντιμετώπισης φαίνονται ιδιαίτερα έντονα στον αγροτικό τομέα, στην ελληνική ύπαιθρο και στην περιφέρεια. 
      Βέβαια σε αυτό το σημείο πρέπει να πούμε δύο λόγια για να αποκατασταθεί η αλήθεια σε σχέση με τη νέα Κ.Α.Π., γιατί η Κυβέρνηση όταν συζητούμε για τα θετικά της νέας Κ.Α.Π., λέει ότι αυτή τη διαπραγματεύτηκε, ενώ όποτε συζητούμε για τα προβλήματα, τις γραφειοκρατίες και τις αγκυλώσεις που αυτή έχει, λέει ότι το κακό ΠΑ.ΣΟ.Κ. τη διαπραγματεύτηκε.
       Η αλήθεια είναι ότι τον Ιούνιο του 2003 με κυβέρνηση ΠΑ.ΣΟ.Κ. διασφαλίστηκαν μέχρι το 2013 όλες οι επιδοτήσεις για τους Έλληνες αγρότες, διασφαλίστηκαν τα ποσά που αναφέρονται στο φάκελο και για τα μεσογειακά προϊόντα. 
      Η πικρή αλήθεια, όμως, για τη Νέα Δημοκρατία και δυστυχώς για τους Έλληνες αγρότες είναι ότι το Μάιο του 2004 στη συνέχεια της διαπραγμάτευσης η απόφαση της Ευρωπαϊκής Επιτροπής θέσπισε κατ’ αρχήν Κανονισμό με αποφάσεις γραφειοκρατικές, με διαδικασίες που πράγματι περιέχουν αγκυλώσεις, με προβλήματα, αλλά κυρίως η Νέα Δημοκρατία δέχθηκε η αναθεώρηση της Κ.Α.Π. να γίνει όχι το 2013 αλλά το 2008.
       Κι επειδή θα πείτε, μα λίγους μήνες είχαμε στην Κυβέρνηση, ήταν νωπή η κυβερνητική μας θητεία, να σας θυμίσω ότι παρόμοιο και μεγαλύτερο έγκλημα έγινε το Δεκέμβριο του 2005, όταν ο Κωνσταντίνος Καραμανλής, ο Πρωθυπουργός, πήγε να διαπραγματευτεί για το Τέταρτο Κοινοτικό Πλαίσιο Στήριξης και γύρισε πίσω με λιγότερα απ’ ό,τι θα μας έδιναν αν δεν πηγαίναμε. Γύρισε πίσω συμφωνώντας για περικοπή στον πυλώνα της αγροτικής ανάπτυξης. Γύρισε πίσω συμφωνώντας εις βάρος της ελληνικής περιφέρειας, εις βάρος των Ελλήνων αγροτών. 
      Κυρίες και κύριοι συνάδελφοι, τρία και πλέον χρόνια από τις αποφάσεις για τη νέα Κ.Α.Π. η Κυβέρνηση δεν κατάφερε να την εφαρμόσει, αλλά ούτε καν να τη δρομολογήσει. Προχώρησε σε αποφάσεις με μεγάλες παρακρατήσεις. Μέχρι 20% φθάνουν οι παρακρατήσεις από τις επιδοτήσεις που αποφάσισε η Κυβέρνηση. Κανείς αγρότης δεν γνωρίζει το σύνολο των χρημάτων που δικαιούται ως ενιαία ενίσχυση και πολύ περισσότερο δεν ξέρει πότε θα την εισπράξει. 
      Κι επειδή επιμένει σε αυτήν την Αίθουσα πολλές φορές ο κύριος Υφυπουργός αλλά και ο κύριος Υπουργός, όταν βρίσκεται, ότι οι επιδοτήσεις έχουν δοθεί, αν ισχύει αυτό που είπατε προηγουμένως απαντώντας στον εκλεκτό συνάδελφο κ. Βαρβαρίγο, τότε ξέρετε τι σημαίνει, κύριε Υφυπουργέ; Ότι δίνετε λιγότερα από αυτά που περιμένουν οι αγρότες. Εσείς τους θεωρείτε ξοφλημένους και αυτοί βλέπουν το χαρτί που τους δώσατε πέρυσι και φαίνεται ότι κάνουν να πάρουν και άλλα, πράγμα που σημαίνει ότι γίνονται κάποιες επιπλέον παρακρατήσεις και έτσι λοιπόν πρέπει να δείτε και να επαληθεύσετε τα στοιχεία σας, διότι η πραγματικότητα είναι αυτή που σας είπε ο κ. Βαρβαρίγος. 
      Επιπλέον, παρακρατήσατε για το εθνικό απόθεμα 2% και 2,72% από κάθε παραγωγό και οι διαδικασίες δεν ανακοινώνονται ούτε αυτοί που το παίρνουν. Παρακρατήσατε το 4% από το ποιοτικό παρακράτημα και είχατε υποχρέωση φέτος να έχετε καταβάλει στους δικαιούχους που κάνουν ποιοτική παραγωγή αυτό το παρακράτημα, αλλά δεν το έχετε πράξει και καμμία υπηρεσία δεν ενημερώνει τους αγρότες για το πώς θα το πάρουν. 
      Σημαντικό θέμα είναι το κόστος εφαρμογής της νέας Κ.Α.Π.. Οι ‘Έλληνες αγρότες  πληρώνουν 70.000.000 ευρώ κόστος. Θα έπρεπε να ληφθεί μία άλλη μέριμνα. Η πολιτική βούληση η δική σας ήταν να το μεταφέρετε στους αγρότες. Το ΠΑ.ΣΟ.Κ. επιμένει ότι αυτό πρέπει να πληρωθεί είτε μέσα από το φάκελο, είτε από την Κυβέρνηση, από το κρατικό ταμείο και αυτό θα πράξει όταν έλθει στη εξουσία. 
      Επιλέξατε, όπως είπαμε, μεγάλη γραφειοκρατία. Για μία μεταβίβαση ενός ακόμα δικαιώματος χρειάζεται ολόκληρος φάκελος με χαρτούρα και το δράμα ποιο είναι; Δεν υπάρχει κανείς που υπεύθυνα να ενημερώσει έναν αγρότη για το πώς θα συμπληρώσει όλες αυτές τις φόρμες και τα χαρτιά που χρειάζονται. 
      Ταυτόχρονα, δεν πράξατε τίποτα για να αναγνωριστούν οι θητεύσεις μετά το 1998. 
      Το Ελεγκτικό Συνέδριο της Ευρωπαϊκής Ένωσης μας κάνει προειδοποιήσεις για τη διαδικασία εφαρμογής της νέας Κ.Α.Π. κι εσείς φαίνεται να την αγνοείτε. Εύχομαι να μην χαθούν δικαιώματα για τους Έλληνες αγρότες, πράγμα το οποίο στο τέλος δεν θα μπορούσαμε να το αποφύγουμε γιατί με τον τρόπο που πάτε δεν θα κατοχυρωθούν τα δικαιώματά τους. 
	Κύριε Υπουργέ, η νέα Κ.Α.Π. προβλέπει και άλλα πράγματα εκτός από τα διαχειριστικά και τις επιδοτήσεις που τα έχετε ξεχάσει όλο αυτό το διάστημα διότι ασχολείστε αποκλειστικά με το διαχειριστικό κομμάτι. Δεν έχετε ιδρύσει ακόμα κανένα Κέντρο Αγροτικής Ανάπτυξης απ’ αυτά που προβλέπονται στη χώρα. Το σύστημα γεωργικών συμβουλών -που είχαμε υποχρέωση να το έχουμε από 1-1-2006- μεταφέρθηκε στο 2007 και δεν υπάρχει, είναι αόρατο. Ξέρει κανένας αγρότης σήμερα πού θα βρει έναν από τους λεγόμενους αγροτικούς συμβούλους που λέει το site του Υπουργείου ότι υπάρχει το σύστημα αγροτικών συμβουλών; Κανένας δεν ξέρει. 
	Δεν έχετε ολοκληρώσει καμμία από τις δεκατρείς μελέτες, μία σε κάθε περιφέρεια. Μας είπατε προχθές ότι τις έχετε δώσει για διαβούλευση. Διαβούλευση με ποιους, όταν οι αρμόδιοι φορείς των αγροτών δεν έχουν πάρει αυτές τις μελέτες σε κάθε περιφέρεια για να πουν τις απόψεις τους, για να διαβουλευτούν; Με ποιους διαβουλεύεστε; Με τους μελετητές; Η Κυβέρνηση με τους μελετητές; Αυτή η διαβούλευση ανάγεται σε άλλα επίπεδα. Εμείς θέλουμε με τους φορείς. Οφείλετε να τις δώσετε άμεσα προκειμένου να υπάρξει μία ουσιαστική διαβούλευση, αν φυσικά έχουν προχωρήσει που αμφιβάλλουμε και γι’ αυτό. 
	Κυρίες και κύριοι συνάδελφοι, όπως αποδεικνύεται, η Κυβέρνηση δεν έχει στοιχειωδώς εκπληρώσει ούτε καν τις διαχειριστικές της υποχρεώσεις απέναντι στην Κ.Α.Π.. Η παντελής έλλειψη αγροτικής πολιτικής, η αθέτηση των προεκλογικών υποσχέσεων όπως αυτής του Φ.Π.Α. που θα γινόταν 8% και έγινε 19% έχουν εκτινάξει το κόστος παραγωγής στα ύψη με αποτέλεσμα να «ροκανίζει» το αγροτικό εισόδημα. Το κλίμα ανασφάλειας και αβεβαιότητας κυριαρχεί στην ύπαιθρο και οι αγρότες δεν γνωρίζουν τι τους ξημερώνει. Η Κυβέρνηση συνεχίζει να ασχολείται μόνο με τα επικοινωνιακά. Αντί να σταθεί δίπλα τους, να τους συμβουλέψει και πραγματικά να δώσει εκείνη την προοπτική που μπορεί να έχουν η ελληνική ύπαιθρος και ο Έλληνας αγρότης, αγνοεί παντελώς το αύριο και το μέλλον. Ασχολείται μόνο με το παρελθόν, μόνο μ’ αυτά που είχε εξασφαλίσει η κυβέρνηση του ΠΑ.ΣΟ.Κ.
	Κύριε Υπουργέ, προεκλογικά υποσχεθήκατε έναντι της καθυστερημένης σε πολλές περιπτώσεις καταβολής των αποζημιώσεων ότι θα δίνετε τις αποζημιώσεις σε τρεις μήνες από τη συγκομιδή. Στο Νομό Ηρακλείου οι αγρότες βλέποντας ότι πέρασαν τρεις μήνες από το Φεβρουάριο του 2004, όταν ο παγετός προκάλεσε εκείνες τις σοβαρές και ανεπανάληπτες ζημιές στις ελαιοκαλλιέργειες, νόμισαν ότι είχατε υποσχεθεί σε δεκατρείς μήνες. Δεν άκουσαν καλά. Παρηγορήθηκαν βλέποντας τους εκτιμητές του ΕΛ.Γ.Α. στις κατεστραμμένες καλλιέργειες, αλλά και τον ίδιο τον Πρόεδρο του ΕΛ.Γ.Α., τον κύριο Κατσαρό, να επισκέπτεται την περιοχή και να δηλώνει έκπληκτος από το μέγεθος της καταστροφής.
	Πέρασαν όμως οι δεκατρείς μήνες, πέρασαν και οι τριάντα μήνες χωρίς αποζημιώσεις και οι αγρότες δίνοντας για μία ακόμα φορά πίστωση χρόνου είπαν ότι μάλλον παράκουσαν και ότι τους είχατε υποσχεθεί σε τρία χρόνια. Το Φεβρουάριο του 2007 όμως πέρασαν και τα τρία χρόνια και έτσι βαδίζουμε σταθερά για τα τρία τέρμινα που σας έχω πει κατ’ επανάληψη.
	Η Κυβέρνηση συνεχίζει να αρνείται την υποχρέωση της καταβολής των αποζημιώσεων για τις ελαιοκαλλιέργειες από το χιονιά του 2004 στο Ηράκλειο προβάλλοντας συνεχώς νέες δικαιολογίες. Γίνονται συσκέψεις επί συσκέψεων, δίνονται υποσχέσεις επί υποσχέσεων, αλλά ταυτόχρονα υπάρχουν και αθετήσεις επί αθετήσεων. 
      Στις 18 Ιανουαρίου δώσατε την τελευταία υπόσχεση ότι αναζητείτε λύση στη σύσκεψη που έγινε στο Υπουργείο. Οι αγρότες είναι πεισμένοι πλέον ότι τους κοροϊδεύετε. Ενώ επλήγησαν πάνω από εξακόσιες πενήντα χιλιάδες ελαιόδεντρα στην περιοχή των Δήμων Καστελίου, Θραψανού, Αρκαλοχωρίου και πολλών άλλων χωριών και διαμερισμάτων που είναι στους Δήμους Μαλλίων, Επισκοπής, Νίκου Καζαντζάκη, Βιάνου, Τιλίσου και Τεμένους και σε μεμονωμένα χωριά των άλλων δήμων, εσείς τη μία φορά επιμένετε ότι η ζημιά είναι εικονική και την άλλη ότι φταίνε οι κανονισμοί. 
      Ας τα δούμε. Οι ζημιές είναι σοβαρές, είναι πραγματικές και έχουν καταγραφεί αναλυτικά από τους γεωπόνους εκτιμητές μετά από τις δηλώσεις που υπέβαλαν οι εξίμισι χιλιάδες παραγωγοί. Οι αρμόδιες μάλιστα υπηρεσίες του ΕΛ.Γ.Α. και του Υπουργείου Αγροτικής Ανάπτυξης, κύριε Υπουργέ, έδωσαν σαφείς οδηγίες, εξατομικευμένες μάλιστα, για την ανασύσταση των ελαιοδέντρων.
	Έχω εδώ ένα δικό σας έγγραφο. Όταν λέω δικό σας αναφέρομαι ή σε σας ή στον κ. Μπασιάκο ή στον κ. Τσιτουρίδη που το υπογράφει, είτε στον κ. Καραμανλή, στην Κυβέρνηση συνολικά. Είναι συνολική η κυβερνητική ευθύνη. Το δικό σας έγγραφο λοιπόν σε απάντηση ερώτησής μου περιλαμβάνει το τιμολόγιο για την ανασύσταση των ελαιοδένδρων.
Λέει συγκεκριμένα για εκρίζωση και επαναφύτευση μέχρι 18 ευρώ το δένδρο, συν συμπληρωματική ενίσχυση για το χαμένο εισόδημα 40 ευρώ το δένδρο, για κοπή στη βάση του κορμού μέχρι 12 ευρώ το δέντρο, συν συμπληρωματική ενίσχυση 30 ευρώ το δένδρο και για κόψιμο πρωτογενών και δευτερογενών κλάδων αντίστοιχα 28 ευρώ και 19 ευρώ. 
      Με βάση αυτό το έγγραφο, το οποίο σας καταθέσω, κύριε Υπουργέ, οι αγρότες πείστηκαν –βλέπε ξεγελάστηκαν- και χιλιάδες ελαιόδενδρα ξεριζώθηκαν και επαναφυτεύτηκαν, ενώ άλλα κόπηκαν από τον κορμό, άλλα από τις πρωτογενείς, άλλα από τους δευτερογενείς κλάδους. 
      (Στο σημείο αυτό ο Βουλευτής κ. Βασίλειος Κεγκέρογλου                        καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κυρίες και κύριοι συνάδελφοι, οι οικονομικές επιπτώσεις από τις ζημιές αυτές ήταν μεγάλες. Είχαμε απώλεια εισοδήματος για τη συγκεκριμένη ελαιοκομική περίοδο 2003-2004 από τα ελαιόδεντρα στα οποία δεν είχε πραγματοποιηθεί συγκομιδή, γιατί σε ορισμένα είχε πραγματοποιηθεί. Είχαμε σοβαρότατη απώλεια εισοδήματος για τις επόμενες ελαιοκομικές περιόδους μέχρι και σήμερα, μετά την ανασύσταση στην οποία προέβησαν αναγκαστικά οι παραγωγοί. Και είχαμε και μια οικονομική επιβάρυνση των αγροτών από αυτή καθ’ εαυτή την ανασύσταση στην οποία προέβησαν.
      Ενώ, λοιπόν, έχουν περάσει ήδη πάνω από τρία χρόνια από την πρόκληση αυτών των ζημιών και ενώ δόθηκε η έγκριση από το αρμόδιο όργανο της Ευρωπαϊκής Ένωσης τον Οκτώβριο του 2005 –θέλω να το τονίσω αυτό- για την πληρωμή των ζημιών –θα σας καταθέσω το σχετικό έγγραφο του ΕΛ.Γ.Α., που αναφέρεται σ’ αυτήν την έγκριση από την Ευρωπαϊκή Ένωση- ο ΕΛ.Γ.Α. και η Κυβέρνηση συνολικά επιχειρηματολογούν ότι δεν μπορούν να τα δώσουν, γιατί σκοντάφτουν στον Κανονισμό και την εφαρμογή του.
      (Στο σημείο αυτό ο Βουλευτής κ. Βασίλειος Κεγκέρολγου                        καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Εμείς πιστεύουμε και σας έχουμε αποδείξει με στοιχεία που έχουμε καταθέσει ότι υπάρχει μεθοδευμένος συνδυασμός λανθασμένων στοιχείων και μεθόδων, τα οποία θα αναφέρω συγκεκριμένα. Η πρώτη μεθόδευση αναφέρεται στις προϋποθέσεις, προκειμένου να εφαρμοστεί ο Κανονισμός των Ενισχύσεων. Δεν ελήφθησαν υπ’ όψιν τα πραγματικά στοιχεία που αφορούν την παραγωγή ελαιολάδου, βάσει των οποίων επιδοτήθηκαν οι παραγωγοί που ανήκουν στην ίδια ζώνη, γιατί όπως ενημερώνει τον Υπουργό ο Πρόεδρος του Ο.Π.Ε.Κ.Ε.Π.Ε. με δύο έγγραφα, το 91906 και το 10473, δεν διαθέτουν αυτά τα στοιχεία. Και αφού δεν διαθέτουν αυτά τα στοιχεία για τον πραγματικό αριθμό των ελαιοδένδρων και των ποσοτήτων ελαιολάδου, για τα οποία επιδοτήθηκαν κάθε χρόνο οι παραγωγοί, προχωρούν  στη χρήση των θεωρητικών στοιχείων. 
      Ο ΕΛ.Γ.Α. για την εφαρμογή του Κανονισμού χρησιμοποιεί τα θεωρητικά στοιχεία των αποδόσεων των ελαιοκομικών ζωνών. Οι ζώνες, όμως, εκφράζουν, κύριε Υπουργέ, την ανώτερη ποσότητα ελαιολάδου ανά δέντρο με την οποία μπορεί να επιδοτηθεί πριν από τη νέα Κ.Α.Π. ο παραγωγός και μάλιστα  πολλαπλασιασμένη επί 2,4. 
      Αυτά είναι γνωστά σε εσάς, κύριε Υπουργέ, γιατί η απόφασή σας με τον τίτλο: «Καθορισμός αποδόσεων των ομοιογενών ελαιοκομικών ζωνών της περιόδου 2004-2005» με αριθμό 310.285 τα αναφέρει ρητά. Και απορώ γιατί συνεχίζετε να επιμένετε σε λάθος ή σε διαστρεβλωμένες ερμηνείες του Κανονισμού.
      Επιπλέον, η έννοια των ελαιοκομικών ζωνών, αλλά και το ποιος αποφασίζει γι’ αυτές, αποδεικνύονται στο ίδιο έγγραφο του Ο.Π.Ε.Κ.Ε.Π.Ε., το οποίο σας ανέφερα προηγουμένως και θα σας καταθέσω, όπου στην πρώτη παράγραφο αναφέρεται το εξής: «Οι αποδόσεις των ομοιογενών ελαιοκομικών ζωνών, οι οποίες καθορίζονται με απόφαση του Υπουργού Αγροτικής Ανάπτυξης και Τροφίμων, μετά από σχετικές εισηγήσεις των αρμοδίων Διευθύνσεων Αγροτικής Ανάπτυξης των κατά τόπο Νομαρχιακών Αυτοδιοικήσεων…». Και συνεχίζει, καταλήγοντας: «Τα παραπάνω στοιχεία επεξεργάζονται και προκύπτει θεωρητικά» -θεωρητικά, κύριε Υπουργέ, αναφέρει το έγγραφο- «η αποδεκτή προς ενίσχυση ποσότητα ελαιολάδου ανά παραγωγό. 
      (Στο σημείο αυτό ο Βουλευτής κ. Βασίλειος Κεγκέρογλου                       καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Τα τονίζω αυτά, κυρίες και κύριοι συνάδελφοι, γιατί ο κύριος Υπουργός έχει προσπαθήσει πολλές φορές από τη μία πλευρά να ρίξει την ευθύνη αλλού για την απόφαση των ζωνών, δηλαδή στη νομαρχία, ενώ είναι γνωστό ότι η νομαρχία εισηγείται και ο Υπουργός αποφασίζει και ταυτόχρονα ότι οι αποδόσεις ανά Ο.Ε.Ζ., όπως έχει επιχειρηματολογήσει σε ερώτησή μου, είναι πραγματικές, αφορούν τις πραγματικές ποσότητες ελαιολάδου και όχι τις θεωρητικές.
      Η πραγματικότητα είναι ότι αφορούν θεωρητικές ποσότητες και δεν μπορούμε να το διαστρεβλώνουμε. Τα έγγραφα αυτά φέρουν κυβερνητικές υπογραφές, είτε Υπουργού είτε Υφυπουργού είτε Προέδρου ΟΠΕΚΕΠΕ, είτε Προέδρου ΕΛΓΑ. Και αν δεν συμφωνείτε, να τα αποσύρετε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Λίγο χρόνο, για να ολοκληρώσω, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Βεβαίως.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ.
      Η δεύτερη μεθόδευση που, κατά την άποψή μας, γίνεται από τον ΕΛ.Γ.Α. και που καλύπτεται από το Υπουργείο: στην ελαιοκομική περίοδο του 2004 και στις μετέπειτα εξαφανίζονται ένα εκατομμύριο ελαιόδενδρα από τους υπολογισμούς των ομοιογενών ελαιοκομικών ζωνών των περιοχών που επλήγησαν με αποτέλεσμα να φαίνεται αυξημένη η παραγωγή ανά ελαιόδενδρο. Συγκεκριμένα, από έξι εκατομμύρια τετρακόσιες σαράντα μία χιλιάδες ελαιόδενδρα την περίοδο 2002-2003, έγιναν μόνο πέντε εκατομμύρια τριακόσιες πενήντα έξι χιλιάδες τις επόμενες περιόδους.
      Ακόμα και οι μαθητές της Β΄ δημοτικού, άσχετα από το λόγο μείωσης, γνωρίζουν σήμερα ότι αν σε ένα κλάσμα διατηρήσουμε σταθερό τον αριθμητή και μειώσουμε τον παρονομαστή, τότε τι κάνει το πηλίκο; Αυξάνεται, μου λέει ο γιος μου ο Νικόλας, που πάει στη Β΄ δημοτικού. Αυτό δεν το καταλαβαίνουν οι υπηρεσίες του ΕΛ.Γ.Α. ή του Υπουργείου ή έστω κάποιος ακριβοπληρωμένος σύμβουλος, από εκείνους που κάθονται δίπλα σας, να σας πουν ότι αυτό δεν είναι σωστό;
      Τρίτη μεθόδευση: δεν ελήφθησαν υπ’όψιν οι εκθέσεις των γεωπόνων. Πάρα πολύ σοβαρό! Τι τους έχουμε τους εκτιμητές; Γιατί πληρώνουμε τους γεωπόνους του ΕΛ.Γ.Α.; Γιατί πληρώνουμε τους γεωπόνους των Διευθύνσεων Αγροτικής Ανάπτυξης και του Υπουργείου Γεωργίας; Να κάνουν εκτιμήσεις, τις οποίες συνέχεια δεν θα λαμβάνουμε υπ΄όψιν μας;
      Κύριε Υπουργέ, σε κάθε περίπτωση οι περιοχές ζημιάς δεν ταυτίζονται με τις Ο.Ε.Ζ.. Δεν ρωτάει ο Θεός πρώτα τον Υπουργό ποια είναι η γεωγραφική περιοχή που καλύπτει η Ο.Ε.Ζ. που έχετε προσδιορίσει, ώστε μετά να βρέξει ή να κάνει παγετό μόνο στα όρια αυτής της περιοχής. Έτσι, λοιπόν, οι περιοχές ζημιάς καλύπτουν μέρος της μιας ζώνης, μέρος της άλλης, μισό δημοτικό διαμέρισμα, ένα τέταρτο από το άλλο και δεν ταυτίζονται με τα διοικητικά που εσείς αποφασίζετε.
      Εκτός από τους ελαιοκαλλιεργητές, όμως, τους οποίους μέχρι σήμερα έχετε αδικήσει κατάφωρα, υπάρχουν και οι τοματοκαλλιεργητές του Νομού Ηρακλείου. Ενώ για τα ίδια αίτια ζημιάς σε άλλο νομό έχετε καταβάλει τις αποζημιώσεις, στους τοματοπαραγωγούς του Νομού Ηρακλείου ο ΕΛ.Γ.Α. το αρνείται πεισματικά.
      Οι αγρότες του Νομού Ηρακλείου αναρωτιούνται γιατί μόνο γι’ αυτούς οι όποιες δυσλειτουργίες των κανονισμών και εν πάση περιπτώσει, γιατί να αξιοποιούνται αρνητικά οι δυσλειτουργίες ή γιατί δεν αλλάζουν αυτοί οι κανονισμοί. Γνωρίζουν πολύ καλά, έχουν πληροφορηθεί- έχουν άλλωστε τη μέθοδο, γιατί το διαδίκτυο έχει τα θετικά του, για τους πολίτες πολλά θετικά- ότι σε άλλες περιοχές, με πολιτικές αποφάσεις έχετε αποζημιώσει αγρότες –και καλά κάνατε- για άλλα προϊόντα, σε συγκεκριμένους νομούς, με μεγάλα ποσά. Αυτό το αρνείστε στο Ηράκλειο.
      Θα σας καταθέσω τρεις υπουργικές αποφάσεις, με βάση τις οποίες δίνετε εντολή στον ΕΛ.Γ.Α., για κατ’ εξαίρεση αποζημιώσεις. Θα σας καταθέσω οκτώ αποφάσεις του διοικητικού συμβουλίου του ΕΛ.Γ.Α. επί Νέας Δημοκρατίας, με βάση τις οποίες υλοποιείται η κατ’ εξαίρεση αποζημίωση προϊόντων και παραγωγών σε συγκεκριμένους νομούς. Και θα σας καταθέσω και τέσσερις αποφάσεις επί κυβερνήσεων ΠΑ.ΣΟ.Κ. στις οποίες γίνεται χρήση της κατ’ εξαίρεση αποζημίωσης –γιατί προβλέπεται, είναι νόμιμη η κατ’ εξαίρεση αποζημίωση- σε συγκεκριμένα προϊόντα.
      (Στο σημείο αυτό ο Βουλευτής κ. Βασίλειος Κεγκέρογλου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Και το κάνω, για να προλάβω κάποιους, που μόλις κάνουμε ερώτηση για το Νομό Ηρακλείου, σχετικά με το γιατί αποζημιώνονται στους άλλους νομούς και στο Ηράκλειο δεν αποζημιώνονται, περιφέρονται τους άλλους νομούς με τις ερωτήσεις μας και λένε ότι το ΠΑ.ΣΟ.Κ. δήθεν αντιδρά στην αποζημίωσή τους.
      Όχι, κύριε Υπουργέ, δεν αντιδρούμε στις αποζημιώσεις σε παραγωγούς που έπαθαν ζημιά, είτε κατ’ εξαίρεση είναι αυτές, είτε με βάση τον όποιο κανονισμό είτε με οποιονδήποτε τρόπο, αρκεί να είναι νόμιμη διαδικασία. Αντιδρούμε στην άρνησή σας για καταβολή των αποζημιώσεων στους αγρότες του Νομού Ηρακλείου. Αυτό είναι το θέμα μας και γι’ αυτό καταθέσαμε την επερώτηση.
      Και μάλιστα την καταθέσαμε εν μέσω του καταιγισμού των αποκαλύψεων για το σκάνδαλο των σκανδάλων, την καταλήστευση των ασφαλιστικών ταμείων. Την καταθέσαμε για την έλλειψη πολιτικής βούλησης για την αποζημίωση των ελαιοπαραγωγών και τοματοπαραγωγών του Νομού Ηρακλείου και για τις μεθοδεύσεις του ΕΛ.Γ.Α. εις βάρος τους, την ίδια ώρα που αποζημιώνονται σε άλλους νομούς, όπως σας είπα, πράγμα που για μας αποτελεί σκάνδαλο πρώτου μεγέθους. Η μη αποζημίωση του Νομού Ηρακλείου –επαναλαμβάνω- αποτελεί σκάνδαλο πρώτου μεγέθους.
    Σε δελτίο Τύπου αναφέρετε τα ποσά που έχουν καταβληθεί το 2004, δηλαδή 536.000.000 για αποζημιώσεις.
    ΠΡΟΕΔΡΕΥΩΝ (Γεώργιος Σούρλας): Κύριε Κεγκέρογλου, θα καλύψετε όλο το χρόνο της δευτερολογίας σας;
     ΒΑΣΙΛΕΙΟΣ ΚΕΓΚΕΡΟΓΛΟΥ: Ολοκληρώνω, κύριε Πρόεδρε. 
    Ήταν 259.000.000 το 2005 και 421.000.000 το 2006. 
    Κύριε Υπουργέ, την ύστατη ώρα πριν από τη λαϊκή ετυμηγορία, όπως είμαστε τώρα, είναι δύσκολο να πείσετε τους αγρότες ότι αλλάζετε γνώμη και στάση. Οι αγρότες δεν σας πιστεύουν πια, δεν σας εμπιστεύονται, χόρτασαν από υποσχέσεις. Ένας μόνο τρόπος υπάρχει. Να γίνει άμεσα εξατομίκευση των ζημιών και να καταβληθούν άμεσα οι αποζημιώσεις. Θα πρέπει να υπολογιστεί η ζημιά για τον κάθε παραγωγό τα επόμενα χρόνια σε σχέση με τη χρονιά της ζημιάς και να προχωρήσετε στην άμεση καταβολή των αποζημιώσεων στους πληγέντες παραγωγούς του Νομού Ηρακλείου, αποκαθιστώντας την τάξη. Γιατί περί αταξίας πρόκειται, όταν δεν πληρώνετε τους παραγωγούς του Νομού Ηρακλείου. 
    Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Θέλω να πω στους συναδέλφους ότι μπορούν να παίρνουν χρόνο από τη δευτερολογία τους, προκειμένου να ολοκληρώσουν την τοποθέτησή τους. Όμως, εάν εξαντλήσετε όλον το χρόνο, δεν θα έχετε δικαίωμα δευτερολογίας. Στον κ. Κεγκέρογλου, για παράδειγμα, απομένουν μόνο τρία λεπτά από τη δευτερολογία του. 
    Το λόγο έχει ο κ. Ματζαπετάκης. 
    ΣΤΥΛΙΑΝΟΣ ΜΑΤΖΑΠΕΤΑΚΗΣ: Κύριε Πρόεδρε, σας λέω εξαρχής ότι θα κάνω χρήση του χρόνου της δευτερολογίας μου. 
    Ελέχθη από τον αγαπητό συνάδελφο, τον κ. Κεγκέρογλου, το θέμα για τα την υπόσχεση των τριών μηνών, ή των τριών ετών, που τώρα είναι τριάντα έξι μήνες και πάμε στους τριάντα εννιά. Δυστυχώς δεν έχει γίνει από τότε τίποτα μετά από το μεγάλο χιονιά, εκείνη τη θεομηνία που πραγματικά κατέστρεψε την παραγωγή και το φυτικό κεφάλαιο πολλών ελαιοκαλλιεργητών του νομού μας. Έχουν γίνει μέχρι τώρα διαμαρτυρίες επί διαμαρτυριών των αγροτών και των εκπροσώπων τους, ημών των Βουλευτών με διάφορες παρεμβάσεις, με ερωτήσεις, αλλά δυστυχώς η παγερή στάση του Υπουργείου φοβάμαι ότι είναι ακόμα πιο ψυχρή και από τον ίδιο τον παγετό εκείνης της εποχής. 
    Η πρωτοφανής για τα δεδομένα της Κρήτης κακοκαιρία έπληξε τότε εξίμισι χιλιάδες παραγωγούς, που είχαν εξακόσιες χιλιάδες πεντακόσια ελαιόδενδρα και μάλιστα σε μία φάση που ορισμένοι δεν είχαν συλλέξει τον καρπό, δημιουργώντας τεράστια προβλήματα σε δεκάδες χωριά –αναφέρθηκε στους δήμους προηγουμένως ο κύριος συνάδελφος- όπως στο Αμαριανό, στο Αρκαλοχώρι, στα Αϊτάνια, στους Ασκούς, στο Αστυράκι, στη Γαρίπα, στο Δεμάτι, στο Θραψανό, στους Κασάνους και σε πολλά άλλα χωριά που ανήκουν στους Δήμους Αρκαλοχωρίου, Καστελλίου και Θραψανού, αλλά και του Δήμου των Μαλλίων, του Δήμου Καζαντζάκη και των Δήμων Τυλίσου και Βιάννου. 
    Σε αυτά τα χωριά οι κάτοικοι υπέβαλαν δηλώσεις ζημίας και οι γεωπόνοι-εκτιμητές του ΕΛ.Γ.Α. επισκέφθηκαν τις περιοχές, κατέγραψαν αναλυτικά τις ζημιές και τους έδωσαν σαφείς εξατομικευμένες οδηγίες για την ανασύσταση των δένδρων. Όπως τόνισε και ο συνάδελφος και όπως όλοι πρέπει να τονίζουμε, ήταν εξατομικευμένες οδηγίες για κάθε έναν χωριστά. Σε πολλούς συνέστησαν να ξεριζώσουν τα δένδρα και να φυτέψουν νέα, σε άλλους τους υπέδειξαν να κόψουν βαθιά στον κορμό τα ελαιόδενδρα και σε άλλους να κλαδέψουν τους πρωτογενείς ή τους δευτερογενείς κλάδους. Αποτέλεσμα; Όσοι είχαν κόψει πολύ βαθιά τα ελαιόδενδρά τους ακόμη και τώρα, μετά από τριάμισι χρόνια, δεν έχουν καταφέρει να παράγουν ούτε το ένα τρίτο της παραγωγής που παρήγαγαν την εποχή εκείνη. 
    Παράλληλα, έγινε πραγματογνωμοσύνη από τους γεωπόνους της Διεύθυνσης Αγροτικής Ανάπτυξης της Νομαρχιακής Αυτοδιοίκησης και τα συμπεράσματά της, που είναι τεκμηριωμένα και αναλυτικά, νομίζω ότι αποτελούν τη λυδία λίθο για την υπόθεση που συζητάμε. 
      Σημειώνω ότι η έκθεση  αυτή βρίσκεται στα χέρια σας, κύριε Υπουργέ -δεν ξέρω αν την έχετε διαβάσει, αν όχι, την καταθέτω στα Πρακτικά- και μέσα από αυτή πιστεύω ότι υπάρχει η λύση. 
      (Στο σημείο αυτό ο Βουλευτής κ. Στυλιανός Ματζαπετάκης   καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Το μέγεθος της καταστροφής το συνειδητοποίησε  νομίζω και ο ίδιος ο Πρόεδρος του ΕΛ.Γ.Α., ο οποίος ήρθε στην Κρήτη, ήρθε στο Ηράκλειο, για να έχει μια προσωπική άποψη, ιδίοις όμμασι και νομίζω πως είχε εντυπωσιαστεί από το μέγεθος της ζημιάς. Έκτοτε έχουν περάσει πολλά χρόνια, όπως είπα προηγουμένως και δεν έχει δοθεί από τον ΕΛ.Γ.Α. -παρά την έγκριση από το αρμόδιο όργανο της Ευρωπαϊκής Ένωσης που υπήρξε το 2005- όχι, επαναλαμβάνω σε τρεις μήνες αλλά ούτε ακόμα και τώρα, το ποσό το οποίο θα έπρεπε να δοθεί για τις αποζημιώσεις από τον παγετό. 
      Για να τεκμηριώσετε την άρνησή σας αυτή, κύριε Υπουργέ, επικαλεστήκατε τότε ότι  δεν ελήφθησαν υπ' όψιν τα πραγματικά στοιχεία, τα οποία όμως απορώ πώς τα θεωρείτε πραγματικά, εφόσον ο Πρόεδρος του Ο.Π.Ε.Κ.Ε.Π.Ε. δηλώνει επίσημα ότι δεν τα έχει. Δηλαδή είναι ανύπαρκτα. Έτσι βρισκόμαστε μπροστά σε μια εικόνα που μόνο κλαυσίγελο μπορεί να προκαλέσει. Ολόκληρο Υπουργείο να στηρίζει την αρνητική στάση του σε ανύπαρκτα στοιχεία. Τι να πει κανείς και τι να σχολιάσει! 
      Την ίδια ώρα αγνοείτε τις εκθέσεις των γεωπόνων που με υπευθυνότητα αποτύπωσαν τις ζημιές και έδωσαν εξατομικευμένες οδηγίες για την ανασύσταση των ελαιοδένδρων και στη συνέχεια ανακαλύπτετε περιέργως –το είπε και ο κ. Κεγκέρογλου προηγουμένως- θα έλεγα, εξ επιφοιτήσεως, ότι ένα εκατομμύριο δέντρα δεν υπάρχουν, αγνοώντας τις προαναφερθείσες εκθέσεις.
      Εκπλήσσομαι, κύριε Υπουργέ, πώς τα καταφέρνετε, πώς έχετε αυτήν την ικανότητα την ταχυδακτυλουργική στην Κυβέρνηση, που αποδεικνύει τη μια μέρα  με το ένα χέρι ο Υπουργός ότι καταφέρνει να εξαφανίζει ένα εκατομμύριο ελαιόδενδρα και την άλλη ημέρα με το άλλο χέρι ο κ. Αλογοσκούφης να βαπτίζει τους Έλληνες, κατά 25% πιο πλούσιους, αποδεικνύοντας πραγματικά ότι έχει τεράστιες ικανότητες, που δεν τις είχε ούτε ο γνωστός Χουντίνι που  κατάφερνε μέσα σε ελάχιστα δευτερόλεπτα να εξαφανίζει ή να εμφανίζει πράγματα και ανθρώπους. 
      Οι Έλληνες αγρότες θα μπορούσαν να μην έχουν παράπονο, αν υπήρχε ένα μέτρο το ίδιο για όλους. Δεν το κάνετε όμως αυτό, διότι την ίδια ώρα που αρνείστε την ικανοποίηση του δίκαιου αιτήματος του Νομού Ηρακλείου, ικανοποιείτε αντίστοιχα αιτήματα άλλων περιοχών, τα οποία για προφανείς λόγους το Κόμμα σας θέλει να ευνοήσει. Θα μου επιτρέψετε να πω, ας όψεται αυτή η λογική που ο εκάστοτε Υπουργός μπορεί με υποκειμενικά κριτήρια να ικανοποιεί αιτήματα σαν να είναι το δοβλέτι του το Υπουργείο ή ο δημόσιος φορέας που διοικεί. 
      Πότε άραγε –εδώ μπαίνω σε ένα άλλο θέμα και επιτρέψτε μου, κύριε Πρόεδρε, για πολύ λίγο - θα αλλάξει η συνταγματική διάταξη που θα καθιστά ασυμβίβαστη την ιδιότητα του Βουλευτή και του Υπουργού, που αν αυτό αλλάξει, τότε ίσως σταματήσουν τα ρουσφέτια, υπό μορφή υπουργικών αυθαίρετων και υποκειμενικών παρεμβάσεων που αποβλέπουν σε πολιτικό όφελος.
      Δεν είναι η πρώτη φορά που αντιδράτε έτσι και μόνο σε εμάς. Προχθές έκανα μια συζήτηση με τον αγαπητό συνάδελφο κ. Θεόδωρο Κολιοπάνο  που μου έλεγε για μια αντίστοιχη ερώτηση και πίεση που είχε κάμει, για να ενισχυθούν οι αγρότες της Άρτας για τα ξινόδεντρα, για την ακαρπία των εσπεριδοειδών. Αρνηθήκατε τότε. Την ίδια ώρα  και μετά λίγες ημέρες, υπήρξε η ενίσχυση αγροτών για το ίδιο αντικείμενο στην περιοχή Λακωνίας. Με αυτήν την αξιοπιστία πώς θέλετε να σας σεβαστεί ο πολίτης; Και δεν είναι η θλίψη μόνο που διακατέχει τους αγρότες της περιοχής μας, είναι και ο θυμός. Γιατί στον πόνο και την κακοτυχία τους επάνω, όχι μόνο τους εμπαίζετε, διαστρεβλώνοντας τα στοιχεία, αλλά στην προσπάθειά σας αυτή προσβάλλετε τους αγρότες, χαρακτηρίζοντάς τους αμέσως, ως αναξιόπιστους και εμμέσως ως απατεώνες. 
      Κύριε Υπουργέ, νομίζω ότι επιβάλλεται να επιμείνω τελικά, στα όσα αναφέρει η έκθεση των γεωπόνων της Νομαρχίας Ηρακλείου. Είμαι βέβαιος ότι θα σας βοηθήσει. 
      Κατ’ αρχάς, διαπιστώνεται ότι η εικόνα του μέσου όρου της ζώνης, όπως την είδε ο ΕΛ.Γ.Α., δεν ανταποκρίνεται στην πραγματική κατάσταση που επικρατεί σε κάθε ένα από τα δημοτικά διαμερίσματα. 
      Κατόπιν τούτου, προτείνεται, με δεδομένη την προαναφερθείσα κατάσταση και χωρίς να αλλάξει η θεσμοθετηθείσα ποσότητα ελαιολάδου ανά δέντρο, να δημιουργηθούν δύο ομάδες δημοτικών διαμερισμάτων, υποζώνες, με βάση την παραγωγή τους. Η μια θα αφορά στα δημοτικά διαμερίσματα με κανονική παραγωγή, δηλαδή οι μη ζημιωθείσες περιοχές και η άλλη σε αυτές με χαμηλή παραγωγή, στις ζημιωθείσες περιοχές. Νομίζω ότι αυτή είναι η πιο σωστή αντιμετώπιση του προβλήματος και πιστεύω, κύριε Υπουργέ, ότι σας δίνεται μια ευκαιρία να δείξετε την κατανόηση και την πολιτική βούληση και έστω αργά, να δικαιώσετε και να αποκαταστήσετε τους τόσους πληγέντες αγρότες συμπολίτες μας, δεχόμενος τις εκτιμήσεις των ειδικών. 
      Θα ήθελα να μη φτάσουμε τους περήφανους αγρότες μας, που παράγουν έλαιο, να ζητήσουν έλεος!
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ τον κ. Ματζαπετάκη.
      Ο κ. Σκουλάς, έχει το λόγο.
      ΙΩΑΝΝΗΣ ΣΚΟΥΛΑΣ: Η πραγματικότητα, που βιώνουν καθημερινά οι αγρότες και ειδικά οι αγρότες της Κρήτης, είναι ζοφερή. Ο αγροτικός πληθυσμός καθημερινά  μειώνεται. Το 2003 ο πρωτογενής τομέας είχε το 15,4% του πληθυσμού και το 2005 είχε το 12,4%, ενώ το αγροτικό εισόδημα φέτος είχε μείωση κατά 17%. Ο αγροτικός πληθυσμός γερνάει, ενώ οι νέοι αγρότες, χωρίς βοήθεια και προοπτική, προσπαθούν και αναρωτιούνται και οι ίδιοι τι να κάνουν. Πώς απαντάτε εδώ, κύριοι συνάδελφοι της Νέας Δημοκρατίας και κύριε Υπουργέ; Με πολιτικά τερτίπια και υπεκφυγές. 
      Οι αγρότες του Νομού Ηρακλείου δεν είναι ούτε απατεώνες ούτε αναξιόπιστοι, όπως είπε και ο κ. Ματζαπετάκης προηγουμένως. Είναι σκληρά εργαζόμενοι Έλληνες πολίτες, που απαιτούν την ίδια αντιμετώπιση με τους υπόλοιπους Έλληνες. Δεν είναι δυνατόν, λοιπόν, σε άλλα μέρη της Ελλάδας να πληρώνονται αποζημιώσεις, δεν είναι δυνατόν να πληρώνονται αποζημιώσεις στην κεντρική και στη βόρεια Ελλάδα και ο Νομός Ηρακλείου να έχει κάθε φορά διαφορετική αντιμετώπιση. Θα πρέπει κάποια στιγμή να μας εξηγήσετε αυτήν τη λογική.
      Οι αγρότες καταδικάζουν την Κυβέρνηση και διερωτώνται: Πού είναι οι κυβερνητικές υποσχέσεις για την έγκαιρη κάλυψη των ζημιών και για την άμεση καταβολή των προκαταβολών των αποζημιώσεων;  Πώς θα συνεχίσουν ομαλά τις παραγωγικές δραστηριότητές τους όταν στερούνται τα αναγκαία ποσά αποκατάστασης; Μέχρι πού θα φτάσει η οικονομική κρίση τους; Στις 15 Ιανουαρίου του 2004, που υπεύθυνος στον τομέα γεωργίας ήταν ο κ. Ευάγγελος Μπασιάκος, έλεγε αυτά. Το 2007, όμως, λέει τα ακριβώς αντίθετα.
       Είναι γνωστό το πρόβλημα στο Ηράκλειο και οι εξακόσιες πενήντα χιλιάδες ελαιόδενδρα αν και φαίνονται λίγα, είναι πάρα πολλά. Είναι πολύ μεγάλη περιουσία, είναι πολύς ο κόσμος, είναι εξίμισι χιλιάδες αγρότες, για να μη βρίσκουν το δίκιο τους. Δεν μπορείτε να κρύβεστε συνεχώς πίσω από κανονιστικές διαδικασίες, από νόμους της Ευρωπαϊκής Ένωσης ή από οτιδήποτε άλλο, γιατί στην ουσία αυτό είναι λάθος. 
      Πώς απαντάτε συνεχώς σε αυτά που ρωτάμε; Απαντάτε ότι δεν μπορείτε να δώσετε τις αποζημιώσεις γιατί, τάχα, η Ευρωπαϊκή Ένωση δεν το επιτρέπει. Ξέρουμε, όμως, πολύ καλά ότι οι ελαιοκομικές ζώνες νομοθετήθηκαν το 1979. Στο νομό δημιουργήθηκαν επτά ζώνες και αργότερα δέκα και το θέμα είναι ότι η έκταση που καταλαμβάνει κάθε ζώνη είναι πάρα πολύ μεγάλη, από πενήντα δύο χιλιάδες στρέμματα μέχρι εκατόν εβδομήντα επτά χιλιάδες στρέμματα. Αυτό σημαίνει ότι έχουν πάρα πολύ μεγάλο εύρος και αυτό σημαίνει ότι εδώ γίνεται το λάθος, που εσείς κάνετε, ηθελημένα ή αθέλητα. 
      Αντί να αναλώνεστε, κύριοι του ΕΛ.Γ.Α. και του Υπουργείου Αγροτικής Ανάπτυξης, σε αναλύσεις, καταλογίζοντας ευθύνες άλλοτε στη Νομαρχιακή Αυτοδιοίκηση, άλλοτε στους αγρότες και άλλοτε σε οποιονδήποτε άλλο φορέα, καλά θα κάνετε να σκύψετε πάνω στα προβλήματα των αγροτών και να αποζημιώσετε τους παραγωγούς, όπως είχε υποσχεθεί ο Πρόεδρος του ΕΛ.Γ.Α. όταν είχε επισκεφθεί την περιοχή.
      Γνωρίζετε ότι από το Νοέμβριο του 2001 η αρμοδιότητα για τις αποζημιώσεις των παραγωγών, που έχουν υποστεί ζημιές από ακραία καιρικά φαινόμενα έχει μεταβιβαστεί στον ΕΛ.Γ.Α.. Μ’ αυτήν τη λογική οι νομαρχιακές αυτοδιοικήσεις και η Νομαρχιακή Αυτοδιοίκηση Ηρακλείου δεν έχει καμμία αρμοδιότητα εκεί, οπότε δεν χρησιμοποιείται ούτε η πληροφόρηση που έρχεται από τη Νομαρχιακή Αυτοδιοίκηση. 
      Η χρησιμοποίηση των ελαιοκομικών ζωνών, προκειμένου να στοιχειοθετηθεί η δυνατότητα ένταξης ή μη στο πρόγραμμα «FROST», ήταν τουλάχιστον ατυχής. Και ήταν τουλάχιστον ατυχής για τον απλούστατο λόγο ότι δεν παίρνει στοιχεία πραγματικά, αλλά στοιχεία κατ’ εκτίμηση. Μπορώ να υποθέσω ότι αυτό έγινε από λάθος των υπηρεσιών σας ή μήπως ήταν μια εσκεμμένη ενέργεια για τους αγρότες της Κρήτης; 
      Η παραπάνω εκδοχή ενισχύεται από το γεγονός ότι οι αμπελοκαλλιεργητές του Νομού Ηρακλείου πήραν τις αποζημιώσεις του 2003 για κατολισθήσεις, εντάχθηκαν στο τότε πρόγραμμα των αποζημιώσεων, χωρίς χρησιμοποίηση ζωνών, μιας και δεν υπήρχε για τα αμπέλια ζώνη, οπότε ξεκάθαρα μπορούμε να πάμε, όπως είπε και ο συνάδελφος κ. Κεγκέρογλου, σε εξατομίκευση των ζημιών. Η Νομαρχιακή Αυτοδιοίκηση ακόμη δεν συμμετείχε και δεν ρωτήθηκε ποτέ για τη σύνταξη προγράμματος και για την υποβολή αυτών των αιτήσεων στην Ευρωπαϊκή Ένωση. Τα στοιχεία που ζητήθηκαν μετά από τη Νομαρχιακή Αυτοδιοίκηση είναι διαφορετικά από εκείνα που χρησιμοποιήθηκαν από τις υπηρεσίες σας για την υποστήριξη της πρότασής σας. Επομένως βλέπουμε ότι υπάρχει μια κακή πληροφόρηση από τη δική σας πλευρά.
      Με έγγραφο της Νομαρχιακής Αυτοδιοίκησης του 2005 έχει τονιστεί ότι το εύρος της κάθε ελαιοκομικής ζώνης είναι πολύ μεγάλο. Αυτό έχει ως επακόλουθο περιοχές, με πολύ μικρή παραγωγή λόγω ζημιών, να αφομοιώνονται από περιοχές με υψηλή παραγωγή και έτσι ο μέσος όρος να μην αποδίδει την πραγματική εικόνα των ζημιωθεισών περιοχών. 
      Η απόφαση, κύριε Υπουργέ, πρέπει να είναι πολιτική. Η απόφαση πρέπει να είναι προς όφελος των Κρητικών παραγωγών, γιατί δεν μπορούν να υπάρχουν δύο μέτρα και δύο σταθμά. Και θα έλεγα στον Πρόεδρο του ΕΛ.Γ.Α. να κάνει τώρα μια βόλτα στο Νομό Ηρακλείου, όπως είχε κάνει πριν από τέσσερα χρόνια, να δούμε τα αποτελέσματα, να δούμε τους αγρότες στα μάτια και το τι μπορούμε να τους πούμε.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκουλά.
      Το λόγο έχει ο κ. Στρατάκης.
      ΕΜΜΑΝΟΥΛ ΣΤΡΑΤΑΚΗΣ: Ευχαριστώ, κύριε Πρόεδρε. 
      Κύριε Πρόεδρε, κυρίες και κύριοι συνάδελφοι, επερωτούμε σήμερα την Κυβέρνηση της Νέας Δημοκρατίας και το αρμόδιο Υπουργείο για ένα πολύ σημαντικό ζήτημα. Θα μπορούσαμε βέβαια, σ’ αυτήν την επερώτηση να αναφερθούμε σε πάρα πολλά ζητήματα, που έχουν να κάνουν με την ανυπαρξία αγροτικής πολιτικής, με τη μείωση του αγροτικού εισοδήματος, με την κατάσταση και το αλαλούμ που έχετε δημιουργήσει σε ό,τι αφορά τις επιδοτήσεις, με την αποτυχημένη πολιτική σας και τις διαπραγματεύσεις, σε επίπεδο Ευρωπαϊκής Ένωσης, και σε όλα αυτά τα οποία καθημερινά βιώνουμε και κυρίως βιώνουν οι Έλληνες αγρότες. Δεν το κάνουμε όμως. 
      Επερωτούμε κατά βάση την Κυβέρνηση για ένα θέμα ηθικής τάξης. Και λέω θέμα ηθικής τάξης, διότι η ίδια η Κυβέρνηση, όταν έγινε αυτή η ζημία, πήρε σαφή και συγκεκριμένη θέση, την οποία στη συνέχεια αθέτησε. Όταν, δηλαδή, την άνοιξη του 2004 έγινε αυτή η μεγάλη ζημιά, σε περίπου επτά δήμους και σε πάνω από σαράντα πέντε οικισμούς, επισκέφθηκε ο ίδιος ο κ. Κατσαρός την περιοχή και δήλωσε ότι πρόκειται περί «κρανίου τόπο». Αυτή ήταν η χαρακτηριστική φράση που την εκστόμισε ενώπιον των παραγωγών, οι οποίοι πράγματι απογοητευμένοι από την κατάσταση, όπως την έβλεπαν, κάλεσαν την Κυβέρνηση, που προήλθε από τις εκλογές, τους αρμόδιους φορείς, έγιναν  εκτιμήσεις, έγινε όλη αυτή η κατάσταση, προκειμένου να υπάρξει δυνατότητα να δοθεί αυτή η αποζημίωση. 
      Μετά απ’ αυτήν την τότε διαδικασία, υπήρχαν δεσμεύσεις ότι από τα Π.Σ.Ε.Α. και θα δινόταν αποζημίωση στους εξίμισι χιλιάδες παραγωγούς για τις εξακόσιες πενήντα χιλιάδες δέντρα που καταστράφηκαν, σε πάνω από σαράντα πέντε οικισμούς, όπως είπα προηγουμένως, των επτά δήμων, που έγινε αυτή η μεγάλη ζημιά. 
      Στη συνέχεια τι παρακολουθούμε; Παρακολουθούμε μία εξέλιξη, που είναι πραγματικά πέρα για πέρα αδικαιολόγητη: Η Κυβέρνηση να αρνείται να υλοποιήσει αυτά τα οποία η ίδια υποσχέθηκε, να αρνείται να υλοποιήσει επιλογές, που η ίδια προεκλογικά δήλωνε ότι θα ακολουθήσει και να επικαλείται διάφορα προσχήματα, διάφορες προφάσεις εν αμαρτίαις, προκειμένου να μη δώσει τη συγκεκριμένη αποζημίωση.
      Θέλω να σας πω ότι όλα αυτά τα οποία επικαλείται σήμερα η Κυβέρνηση είναι εκτός πραγματικότητας, διότι, ακόμη και αν υπάρχουν κάποιες δεσμεύσεις από την Ευρωπαϊκή Ένωση ή υπήρχαν τα προηγούμενα χρόνια, υπάρχουν πρόσφατες αποφάσεις της Ευρωπαϊκής Ένωσης, που δίνουν τη δυνατότητα στη χώρα να προχωρήσει σε αποζημιώσεις πέρα και έξω από εγκρίσεις, που χρειάζονταν στο παρελθόν και που σήμερα δεν απαιτούνται. Αυτή είναι μια καινούργια κατάσταση, την οποία η Κυβέρνηση εσκεμμένα την αποσιωπά και αποδεικνύει με αυτόν τον τρόπο περίτρανα ότι δεν θέλει να καλύψει τις συγκεκριμένες ζημιές. 
      Εμείς, βέβαια, πραγματικά έχουμε καταθέσει δεκάδες ερωτήσεων για το συγκεκριμένο θέμα και παίρνουμε πάντα την ίδια πανομοιότυπη απάντηση ότι υπάρχουν τεχνικά προβλήματα. Αλλά θέλω να θυμίσω στον παριστάμενο εδώ κύριο Υφυπουργό ότι κάναμε σύσκεψη στο Υπουργείο και είπαμε και τους τρόπους με τους οποίους θα μπορούσαμε να ξεφύγουμε απ’ αυτά τα τεχνικά εμπόδια, αν πραγματικά υπήρχε πολιτική βούληση και συμφωνήσαμε σε κάποια πράγματα, τα οποία βέβαια δεν τηρήθηκαν. Περάσαμε προς τα έξω την αντίληψη ότι θα αντιμετωπίσουμε με την πρέπουσα σοβαρότητα και υπευθυνότητα το θέμα και στην  πράξη κάνουμε το εντελώς αντίθετο. 
      Βέβαια εάν υπήρχε αδυναμία να πληρώσει ο ΕΛ.Γ.Α. θα έλεγε κάποιος ότι, , «εντάξει, να δούμε και εμείς πώς μπορούμε να κατανοήσουμε αυτήν την αδυναμία ή να συμβάλουμε στο να μην πληρωθούν πολλά χρήματα». Τι παρακολουθούμε, όμως, στην πράξη; Ενώ μας κατηγορούσατε το Φεβρουάριο του 2004 και συγκεκριμένα υπάρχει δήλωση του τότε εκπροσώπου της Νέας Δημοκρατίας και υπεύθυνου του αγροτικού τομέα και σημερινού Υπουργού Γεωργίας ότι το ΠΑ.ΣΟ.Κ. καταστρέφει τον ΕΛ.Γ.Α. επειδή παίρνει δάνεια και είχε πάρει περίπου επτακόσια εκατομμύρια για δάνεια, σήμερα τι παρακολουθούμε να συμβαίνει στην πράξη; Ότι ο ΕΛ.Γ.Α. έχει όχι απλά χρεωθεί, αλλά υπερχρεωθεί. Τα δάνεια του μέσα στα τρία χρόνια υπερβαίνουν τα 2.200.000.000 ευρώ, η Κυβέρνηση δεν καλύπτει την τοκοχρεωλυτική δόση που ήταν φέτος εκατόν ογδόντα, πλήρωσε μόνο τα εκατόν πενήντα και του χρόνου θα είναι τριακόσια. Ευτυχώς πιστεύουμε ότι με τη βούληση του ελληνικού λαού δεν θα είστε Κυβέρνηση για να βρούμε τρόπους πραγματικά να καλύψουμε αυτές τις ανάγκες που υπάρχουν. Εσείς λέγατε τότε ότι πρέπει να τα πληρώνει όλα ο κρατικός προϋπολογισμός και από την άλλη βέβαια λέγατε ότι θα προχωρήσετε σε αποζημιώσεις ομοιόμορφες παντού και όλα αυτά τα οποία αναφέρονται στην ανακοίνωση ως δήλωση του τότε υπεύθυνου του αγροτικού τομέα της Νέας Δημοκρατίας.
      Καταθέτω τη δήλωση για τα Πρακτικά. 
      (Στο σημείο αυτό ο Βουλευτής κ. Εμμανουήλ Στρατάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)   
        Σήμερα παρακολουθούμε ότι δεν θέλετε να δώσετε ούτε τα πορίσματα που οι γεωπόνοι έκαναν ως απεσταλμένοι από τον ΕΛ.Γ.Α., από εσάς δηλαδή απεσταλμένοι. Δημιούργησαν εκεί πορίσματα, τα οποία τα αρνείσθε, γιατί βέβαια φοβάστε τις προσφυγές των ζημιωθέντων παραγωγών στα δικαστήρια, γιατί είναι το μοναδικό τους όπλο, πράγμα που θα το προχωρήσουν, γιατί δικαιούνται αυτήν την αποζημίωση και πρέπει να την πάρουν. Και τη δικαιούνται για έναν επιπλέον λόγο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα πάρω δύο λεπτά, κύριε Πρόεδρε, από το χρόνο της δευτερολογίας μου.
      Δικαιούνται αυτήν την επιπλέον αποζημίωση, γιατί πραγματικά οι ελαιοπαραγωγοί της Κρήτης είναι αυτοί που πληρώνουν τις πολλές εισφορές, χωρίς να πληρώνονται ποτέ για αποζημιώσεις, διότι οι ζημιές στους ελαιώνες της Κρήτης συμβαίνουν στα είκοσι χρόνια και πλέον, μία φορά. Δεν έχουμε δηλαδή ζημιές σ’ ένα τόσο σημαντικό προϊόν για την Κρήτη, που πληρώνει το μεγάλο ποσοστό των εισφορών του ΕΛ.Γ.Α., ώστε να παίρνει αποζημιώσεις, όπως συμβαίνει με άλλες περιοχές. 
      Εμείς, κύριε Υφυπουργέ, σας επερωτούμε σήμερα και θέλουμε πραγματικά να αναλάβετε τις ευθύνες σας, ευθύνες που τις έχετε στο ακέραιο, γιατί οι αποζημιώσεις αυτές πρέπει να δοθούν, όταν μάλιστα είναι γνωστό ότι έχετε πάνω από 200.000.000 χρεώσει τον ΕΛ.Γ.Α. για κατ’ εξαίρεση αποζημιώσεις, για καλλιέργειες που αποζημιώθηκαν σε μια περιοχή και δεν αποζημιώνονται σε άλλη και αυτό δημιουργεί, όπως καταλαβαίνετε, ένα εύλογο παράπονο στους αγρότες, διότι αισθάνονται ότι κάποιοι είναι οι παρίες και κάποιοι άλλοι είναι οι ευνοούμενοι. Εμείς θέλουμε να τηρήσετε την ίδια ακριβώς διαδικασία και στη συγκεκριμένη περίπτωση. Γνωρίζουμε ότι έχετε τη δυνατότητα, αρκεί να υπάρχει πολιτική βούληση και αυτό ακριβώς θέλουμε να υλοποιήσετε στη συγκεκριμένη περίπτωση, να αποζημιωθούν οι παραγωγοί, οι οποίοι βέβαια στις περισσότερες των περιπτώσεων καταστράφηκαν ολοσχερώς, έχουν τώρα τρία χρόνια να πάρουν παραγωγή και βέβαια η κατάστασή τους έχει πραγματικά φτάσει στο απροχώρητο. 
      Σας καλούμε, λοιπόν, με αφορμή αυτήν την επερώτησή μας να πάρετε συγκεκριμένη και σαφή θέση, γιατί θεωρούμε ότι αυτό πρέπει να γίνει για λόγους δικαιοσύνης απέναντι στους αγρότες του Νομού Ηρακλείου, αγρότες που πραγματικά έχουν συμβάλει ουσιαστικά στην ανάπτυξη του τόπου και δεν είναι δυνατόν, επειδή υπάρχει μία κυβέρνηση, που ενδεχόμενα δεν είναι φιλική προς αυτούς, να τιμωρούνται, επειδή ακριβώς δεν ψηφίζουν τη Νέα Δημοκρατία. Θεωρούμε ότι είναι  λάθος και ότι δεν πρέπει και δεν ταιριάζει αυτό στους Έλληνες γενικότερα και στην ελληνική πολιτική, αλλά πρέπει αντίθετα να υπάρξει ισονομία και ισοπολιτεία για όλους τους πολίτες. 
      Ευχαριστώ πολύ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Στρατάκη. 
      Το λόγο έχει ο κ. Φραγκιαδουλάκης.
    ΜΑΝΟΣ ΦΡΑΓΚΙΑΔΟΥΛΑΚΗΣ: Κυρίες και κύριοι συνάδελφοι, είναι γνωστή σε όλους, αλλά κυρίως στους ίδιους τους αγρότες, η ραγδαία απαξίωση του εισοδήματός του, η οποία τους οδηγεί σε αδυναμία επιβίωσης, έτσι ώστε η αγροτική τάξη πολύ πιθανόν σύντομα να πάψει να υπάρχει, να πάει στον παράδεισο, όπως λένε. Οι Έλληνες αγρότες βιώνουν καθημερινά μία από τις πιο δύσκολες και κυρίως τις πιο μαύρες και απαισιόδοξες περιόδους, αφού παρακολουθούν με αγωνία μια κυβέρνηση –που, δυστυχώς, στην πλειοψηφία του ο αγροτικός κόσμος την πίστεψε και τη στήριξε στις προηγούμενες εκλογές- την Κυβέρνηση της Νέας Δημοκρατίας, να διαχωρίζει τους πτωχούς βιοπαλαιστές αγρότες σε «ημέτερους» και μη. Η Κυβέρνηση αυτή, όπως φαίνεται είναι εγκλωβισμένη στις δεσμεύσεις της απέναντι στους λίγους, ακόμη απέναντι στα συμφέροντα που εκπροσωπεί και δεν ενδιαφέρεται για το όφελος του συνόλου των Ελλήνων αγροτών, τους οποίους εξαπάτησε με εύκολες και μεγαλόστομες υποσχέσεις για προσωπικές μάχες του ίδιου του Πρωθυπουργού στην Ευρώπη, μέχρι βέβαια να καταφέρει να υφαρπάξει την ψήφο του αγροτικού κόσμου. 
    Τη μοναδική βέβαια φορά, που ο Πρωθυπουργός έδωσε τη μάχη στο Συμβούλιο Κορυφής, είχαμε ως επίπτωση για τα συμφέροντα των Ελλήνων αγροτών να αποδεχθεί η χώρα μας την πρόταση της Προεδρίας για την εφ’ όλης της ύλης επαναφορά της συζήτησης της χρηματοδότησης της ευρωπαϊκής γεωργίας το 2007 έως το 2008 ανοίγοντας και πάλι έναν κύκλο ανασφάλειας και εσωστρέφειας στους Έλληνες αγρότες. Και για την ιστορία αξίζει να αναφερθεί ότι τον Οκτώβριο του 2002 με τους αγώνες του ΠΑ.ΣΟ.Κ. ως κυβέρνηση, το Ευρωπαϊκό Συμβούλιο των Βρυξελλών είχε αποφασίσει ότι ο καθορισμός του χρηματοδοτικού πλαισίου των δαπανών για τις επιδοτήσεις της Κ.Α.Π. θα ισχύει μέχρι το 2013. 
    Ακόμη, όμως, πρέπει να επισημανθεί η οδυνηρή ήττα για τη χώρα μας, γιατί αυτό συνέβη πραγματικά, λόγω προφανώς του προσωπικού ενδιαφέροντος αλλά και της ρητορικής διαπραγματευτικής δεινότητας του Πρωθυπουργού στο Συμβούλιο Κορυφής το Δεκέμβριο του 2005, όπου σύμφωνα με τις τελικές αποφάσεις, η Ελλάδα για την προγραμματική περίοδο 2007-2013 έχασε 2,2 δισεκατομμύρια ή 65.000.000 ευρώ το χρόνο από τους πόρους για τις άμεσες ενισχύσεις για τη γεωργία σε σχέση με όσα είχαν αποφασισθεί τον Οκτώβριο του 2003. Έχασε 65.000.000 ευρώ το χρόνο δηλαδή 47% στους πόρους για την αγροτική ανάπτυξη σε σχέση με την προηγούμενη προγραμματική περίοδο. 
    Όλα τα ανωτέρω αναφέρονται, γιατί πρέπει να καταδειχθεί ότι η Κυβέρνηση της Νέας Δημοκρατίας πέραν των άλλων και όσον αφορά τον αγροτικό τομέα χαρακτηρίζεται από ανικανότητα, από αναξιοπιστία και κυρίως από έλλειψη πραγματικού ενδιαφέροντος και πολιτικής βούλησης.
    Κύριε Πρόεδρε, ο ΕΛ.Γ.Α. είναι οργανισμός κοινής ωφέλειας, νομικό πρόσωπο ιδιωτικού δικαίου, το οποίο ανήκει εξ ολοκλήρου στο δημόσιο και είναι υπό την εποπτεία του Υπουργού Γεωργίας. Ιδρύθηκε το 1988 με τον ιδρυτικό νόμο 1790 και αποτελεί τη συνέχεια του κλάδου των γεωργικών ασφαλίσεων του Ο.Γ.Α., που από τις αρχές της δεκαετίας του ’60 είχε ξεκινήσει την οργανωμένη γεωργική ασφάλιση στην Ελλάδα. 
    Όλα τα προηγούμενα χρόνια ο Ο.Γ.Α. συμπαραστάθηκε ικανοποιητικά στις δύσκολες στιγμές του Έλληνα αγρότη και κτηνοτρόφου. Υπήρξε βασικό εργαλείο για την άσκηση της αγροτικής πολιτικής από το ΠΑ.ΣΟ.Κ. Για τη μεγαλύτερη αποτελεσματικότητα του ΕΛ.Γ.Α. στις εκτιμήσεις ζημιών και στις αποζημιώσεις των παραγωγών, το Υπουργείο Γεωργίας το 2002 ανέθεσε το δύσκολο έργο των Π.Σ.Ε.Α. στον ΕΛ.Γ.Α. και φρόντισε να δημιουργήσει ένα νέο κανονισμό Π.Σ.Ε.Α. αποδεκτό από την Κοινότητα, που θα μείωνε σημαντικά το χρόνο της καταβολής των αποζημιώσεων. 
    Λόγω μεσολάβησης των εκλογών η Νέα Δημοκρατία εφάρμοσε τον Κανονισμό δύο χρόνια μετά, ως δικό της. Φαίνεται, όμως, δυστυχώς ότι σήμερα ο ΕΛ.Γ.Α. έχει μεταβληθεί σε γρανάζι του κομματικού κράτους της δεξιάς, ενώ έχει υποβαθμισθεί αντιμετωπίζοντας μεγάλα οικονομικά αδιέξοδα. Ακόμη χαρακτηρίζεται από συστηματική έλλειψη κάθε ορθολογικής πρακτικής στις διαδικασίες και αποδέχεται την παραβίαση των πάγιων αρχών στις εκτιμήσεις του. Περιφρονείται προκλητικά, απαξιώνεται και παραβιάζεται η υπηρεσιακή δεοντολογία. Δυστυχώς, τείνουν να γίνουν κανόνες οι διακρίσεις υπέρ των ημετέρων αγροτών. Για τους υπόλοιπους αγρότες δεν λείπουν οι προφάσεις και οι αιτιάσεις που συχνά οδηγούν σε αντιδράσεις αγανάκτησης και οργής από τους πληγέντες παραγωγούς όπως συμβαίνει στην Κρήτη τώρα.
      Ο Ο.Γ.Α. με διάφορες αλχημείες επιδιώκει και φαίνεται ότι τελικά πετυχαίνει να αποφύγει την πληρωμή αποζημιώσεων στο σύνολο, όπως πρόσφατα συνέβη με τους παραγωγούς μελιτζάνας στο Τυμπάκι. Στο Νομό Ηρακλείου επίσης δύο φορές την τελευταία πενταετία έχουν πληγεί θερμοκηπιακές εγκαταστάσεις από ισχυρή χαλαζόπτωση και δεν έχουν αποζημιωθεί για το σύνολο οι πληγέντες παραγωγοί, όπως στο Τυμπάκι, για παράδειγμα. Η υπόσχεση που δόθηκε από τον ΕΛ.Γ.Α. για την επιδότηση της τοποθέτησης αντιχαλαζιακών δικτύων αθετήθηκε, γιατί -όπως είπα- τα δίκτυα αυτά επιδοτούνται από τον ΕΛ.Γ.Α., αλλά μόνο για καλλιέργειες ακτινιδίων, αμπελοειδών, μηλοειδών κ.λπ.. 
      Όσον αφορά το μέγα σκάνδαλο της έλλειψης βούλησης για την αποζημίωση από το πρόγραμμα Π.Σ.Ε.Α. των ελαιοπαραγωγών που υπέστησαν καθολικές ζημίες, ολοκληρωτική καταστροφή στην περιοχή των Δήμων Καστελίου, Θραψανών, Καλοχωρίου και πολλών άλλων δημοτικών διαμερισμάτων των Δήμων Μαλλίων, Επισκοπής, Καζαντζάκη, Βιάννου, Τυλίσου, Τεμένους κ.λπ. του Νομού Ηρακλείου, ο Πρόεδρος του ΕΛΓΑ κ. Κατσαρός είχε επισκεφθεί την περιοχή Καστελίου και παρά τις βαρύγδουπες δηλώσεις τότε, αφού αναγνώριζαν το μέγεθος της καταστροφής και παρά επίσης την έγκριση των αποζημιώσεων των ελαιοπαραγωγών μέσω του προγράμματος Π.Σ.Ε.Α., από το πρόγραμμα «FROST», από την Ευρωπαϊκή Ένωση, σήμερα, τρία χρόνια από τότε, δεν φαίνεται να υπάρχει το παραμικρό ενδιαφέρον για να προκύψουν οι σχετικές αποζημιώσεις από τον ΕΛ.Γ.Α., ο οποίος ψεύδεται πλέον σκόπιμα, προκειμένου να αποφύγει τις υποχρεώσεις του. Βέβαια, οι σοβαρές οικονομικές επιπτώσεις για τους αγρότες δεν αφορούν την ελαιοκομική περίοδο 2003-2004 αλλά και τις επόμενες, διότι η ζημιά ήταν σε βάθος. Υπήρχε ανάγκη εκρίζωσης δένδρων, έγινε κλάδεμα στους πρωτογενείς, δευτερογενείς κλάδους και εν πάση περιπτώσει το κόστος ήταν και για τις επόμενες περιόδους και για την αποκατάσταση του φυτικού κεφαλαίου. 
      Σε άλλη περίπτωση, ποιος λογικός  άνθρωπος δεν θα αναγνώριζε ότι πρόκειται για προεκλογική κίνηση και ενδεχομένως κομματική παρέμβαση, όταν -σύμφωνα με σοβαρά στοιχεία της Ομοσπονδίας Αγροτικών Συλλόγων του Νομού Ηρακλείου- η ασθένεια «αλευρώδης» φέτος έχει προκαλέσει ζημιές σε ποσοστό από 20% έως 100% σε καλλιέργειες περίπου χιλίων επτακοσίων στρεμμάτων στο Νομό Ηρακλείου; Όμως, παρά τις καταγγελίες της Ομοσπονδίας Αγροτικών Συλλόγων του Νομού Ηρακλείου και των Βουλευτών, δεν υπήρξε καμμία αποζημίωση και έτσι φαίνεται ξεκάθαρα ότι ισχύουν δύο μέτρα και δύο σταθμά, δεδομένου ότι σε άλλη περιοχή της χώρας, την οποία μπορούμε να πούμε –δεν το λέμε όμως τώρα- υπήρξε αποζημίωση για ζημιές από την ίδια αιτία. Ο ΕΛ.Γ.Α. διατείνεται ότι ο ισχυρισμός περί διαφορετικής και άδικης αντιμετώπισης των παραγωγών τομάτας στην Κρήτη, είναι τουλάχιστον αβάσιμος και ατυχής, για να μην το χαρακτηρίσει, όπως λέει, διαφορετικά -δεν καταλαβαίνω τι εννοεί- αφού δεν αποζημιώνουν, όπως ισχυρίζονται, επιλεκτικά περιοχές. Αλλά με την Άρτα τι έγινε, όπου τα οπωροφόρα δένδρα, όπως φαίνεται από ερώτηση-καταγγελία του κ. Κολιοπάνου, του συναδέλφου Βουλευτή, τα οποία εμφάνισαν ακαρπία, δεν είχαν την ίδια μοίρα και δεν έτυχαν αποζημίωσης, όπως συνέβη σε κάποιες άλλες περιοχές –γνωρίζουμε πάλι ποιες είναι και δεν τις αναφέρουμε- όπου ο ΕΛ.Γ.Α. αποζημίωσε τα οπωροφόρα δένδρα για τις ίδιες αιτίες; Έτσι και εδώ έχουμε δύο μέτρα και δύο σταθμά πάλι. Γιατί άραγε, κύριε Πρόεδρε; 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κυρία και κύριοι συνάδελφοι, θα ήθελα να ξεκινήσω την ομιλία μου, επισημαίνοντας ένα λάθος που κάνουν οι συνάδελφοι της Αξιωματικής Αντιπολίτευσης. Και το λάθος είναι ότι αναφέρονται στο τρίμηνο, που εμείς στο πρόγραμμά μας το προεκλογικό έχουμε ορίσει για την καταβολή των αποζημιώσεων για τη φυτική παραγωγή και μπερδεύουν το τρίμηνο αυτό και τις ζημιές που υφίστανται, με τις ζημιές που υφίσταται το φυτικό κεφάλαιο. Διότι εδώ δεν μιλούμε για φυτική παραγωγή, μιλούμε για φυτικό κεφάλαιο, μιλούμε για Π.Σ.Ε.Α..
      ΕΜΜΑΝΟΥΗΛ ΣΤΡΑΤΑΚΗΣ: Έχουμε και τέτοια.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Και πρέπει να πούμε ότι όσον αφορά τη φυτική παραγωγή, στις πλείστες των περιπτώσεων, στη συντριπτική πλειοψηφία, το τρίμηνο από τη συγκομιδή ισχύει και πετύχαμε –και πρέπει να πούμε συγχαρητήρια και στον Πρόεδρο, αλλά και στα στελέχη του ΕΛ.Γ.Α.- να πληρώνονται αποζημιώσεις από τον ΕΛ.Γ.Α. σε χρόνο κατά 50% μικρότερο από τις αποζημιώσεις που πληρώνονταν επί των ημερών της προηγούμενης κυβέρνησης.
      Και όσον αφορά τα Π.Σ.Ε.Α., πρέπει να πούμε ότι, ενώ οι εγκρίσεις από την Ευρωπαϊκή Ένωση γίνονταν σε ενάμισι και δύο χρόνια από την υποβολή των προγραμμάτων, τώρα κατορθώνουμε, με σοβαρές διαπραγματεύσεις που κάνουμε στην Ευρωπαϊκή Ένωση, να παίρνουμε εγκρίσεις σε πέντε με έξι μήνες.
      Πέραν αυτών, πρέπει να πούμε ότι ακούστηκαν εδώ πράγματα, τα οποία δεν έχουν καμμία σχέση με την πραγματικότητα. Ακούστηκε ότι οι ελαιοκομικές ζώνες υπολογίστηκαν πριν από δέκα χρόνια και δεν ισχύουν. Οι ελαιοκομικές ζώνες, κύριοι συνάδελφοι, καθορίζονταν κάθε χρόνο, από επιτροπή που οριζόταν από το νομάρχη των περιοχών και ανάλογα με τον αριθμό των δένδρων, τις αποδόσεις, την ηλικία και την ποικιλία. Τα στοιχεία που δίνονταν για τις αποδόσεις, για τις παραγωγές, δηλαδή, ανά ελαιοκομική ζώνη, δεν ήταν στοιχεία εικονικά, αλλά πραγματικά στοιχεία. Δίνονταν από τις νομαρχιακές αυτοδιοικήσεις και εκεί στηριζόταν η καταβολή των επιδοτήσεων.
      Ανέφεραν οι κύριοι συνάδελφοι ότι εμείς δεν θέλουμε να πληρώσουμε τις αποζημιώσεις για τις ζημιές που υπέστησαν οι αγρότες τη συγκεκριμένη χρονική περίοδο. Σας πληροφορώ, λοιπόν, ότι συμβαίνει ακριβώς το αντίθετο, ότι εμείς θέλουμε να πληρώσουμε, αλλά δεν έχουμε έγκριση από την Ευρωπαϊκή Ένωση, διότι με βάση τα στοιχεία που οι νομαρχιακές αυτοδιοικήσεις μας έδωσαν για την παραγωγή, καταβλήθηκαν οι επιδοτήσεις. 
      Με βάση, λοιπόν, αυτά τα στοιχεία φαίνεται ότι δεν είχαμε μείωση της παραγωγής λόγω των δυσμενών καιρικών συνθηκών, αλλά σε όλες σχεδόν –εκτός από μία- τις ελαιοκομικές ζώνες του Νομού Ηρακλείου είχαμε αύξηση, που φθάνει σε ποσοστό 35%. Πώς, λοιπόν, μπορείς να αποδείξεις στην Ευρωπαϊκή Ένωση και να πάρεις έγκριση από την Ευρωπαϊκή Ένωση ότι είχες μείωση από ζημιές που έχεις πάθει, όταν έχουν αυξηθεί για την ίδια περίοδο κατά πολύ οι αποδόσεις σου και έχεις εισπράξει πολύ περισσότερες επιδοτήσεις για το λάδι που έχεις παράγει;
      Μιλήσατε για κατ’ εξαίρεση επιδοτήσεις. Κατ’ εξαίρεση επιδοτήσεις με αποφάσεις Υπουργών δίνονταν και επί των ημερών του ΠΑ.ΣΟ.Κ., όπως και με αποφάσεις του τότε Διοικητικού Συμβουλίου του ΕΛ.Γ.Α.. Κάτι τέτοιο γίνεται και σήμερα, όμως αυτές τεκμηριώνονται από στοιχεία που κατατίθενται, όταν υπάρχουν επιτροπές που το τεκμηριώνουν αυτό με επιστημονικά δεδομένα. Κατά συνέπεια μας κατηγορείτε για κάτι που και εσείς κάνατε και που είναι απόλυτα σωστό, ώστε να στηρίξουμε τους αγρότες. 
      Επειδή αναφερθήκατε στις ντομάτες, θέλω να σας πω ότι δεν δηλώθηκαν ζημιές την εποχή της συλλογής. Δεν υπήρξε ουδεμία διαμαρτυρία από πλευράς αγροτών. Δεν υπήρξε ουδεμία διαμαρτυρία από πλευράς Ενώσεων Αγροτικών Συνεταιρισμών του νομού. Κατά συνέπεια, όταν δεν υπήρχαν δηλώσεις, όταν δεν υπήρχαν διαμαρτυρίες, πώς θα ερχόμασταν εμείς να δώσουμε αποζημιώσεις για ζημιές, που μόνο εσείς λέτε ότι υπήρξαν; 
      Κυρίες και κύριοι συνάδελφοι, θα μπορούσε να δικαιολογηθεί το ενδιαφέρον των συναδέλφων Βουλευτών που κατέθεσαν την επερώτηση, που συζητούμε και να κατηγορηθεί η Κυβέρνηση για αδράνεια ή για έλλειψη ενδιαφέροντος προς τους ελαιοπαραγωγούς του Ηρακλείου, αν για το συγκεκριμένο θέμα δεν είχαν δοθεί πολλές φορές στην Αίθουσα αυτή εξηγήσεις, οι οποίες ζητήθηκαν και αν δεν είχαμε επιδείξει ουσιαστικό ενδιαφέρον για την προώθηση του θέματος.
      Προκαλεί όμως, μπορούμε να πούμε, πολλά ερωτηματικά η σκοπιμότητα της συζήτησης της σημερινής επερώτησης, όταν είναι γνωστό ότι η μη καταβολή αποζημιώσεων στη συγκεκριμένη περίπτωση δεν οφείλεται σε άρνηση του ΕΛ.ΓΑ., όπως κακώς αναγράφεται στην επερώτηση, αλλά σε μη έγκριση των αποζημιώσεων από τα αρμόδια όργανα της Ευρωπαϊκής Ένωσης.
      Πρέπει δε να τονιστεί ότι η Ευρωπαϊκή Ένωση για τη μη έγκριση των αποζημιώσεων στις συγκεκριμένες περιπτώσεις του Νομού Ηρακλείου, βασίστηκε στις κοινοτικές κατευθυντήριες γραμμές για τη γεωργία, που η κυβέρνηση του ΠΑ.ΣΟ.Κ. το 2000 απεδέχθη, αλλά και σε στοιχεία που η Νομαρχιακή Αυτοδιοίκηση Ηρακλείου απέστειλε στο Υπουργείο Αγροτικής Ανάπτυξης και Τροφίμων, το οποίο με τη σειρά του -μην έχοντας κανένα λόγο να τα αμφισβητήσει- τα προώθησε στην Ευρωπαϊκή Ένωση για την καταβολή των επιδοτήσεων.
      Κατά συνέπεια, γνωρίζοντας ότι καμμία εξαίρεση για τους ελαιοπαραγωγούς του Ηρακλείου δεν υπήρξε, γνωρίζοντας ότι η πολιτική βούληση του Υπουργείου Αγροτικής Ανάπτυξης και Τροφίμων για τη στήριξη των αγροτών του Ηρακλείου και όλης της χώρας είναι δεδομένη, πραγματικά διερωτώμεθα πού αποσκοπεί η επερώτηση που σήμερα συζητούμε. 
      Μήπως αποσκοπεί στο να διαστρεβλώσει και να μειώσει τη σημασία του σοβαρού έργου που επιτελεί η Κυβέρνηση στον τομέα των αγροτικών ασφαλίσεων, όπου για πρώτη φορά αυτές καταβάλλονται γρήγορα και με εκτιμήσεις που πραγματοποιούνται κατά δίκαιο και αντικειμενικό τρόπο; Ή μήπως στοχεύει στο να καλυφθούν οι κομματισμοί και οι παρατυπίες, που κατά κόρον συνέβαιναν και στον τομέα αυτό επί των ημερών των κυβερνήσεων του ΠΑ.ΣΟ.Κ.;
Πάντως ένα είναι βέβαιο, ότι όποιοι κι αν είναι οι πραγματικοί σκοποί της επερώτησης, ο λαϊκισμός θα πέσει στο κενό, αφού τα στοιχεία είναι αποκαλυπτικά. 
      Συγκεκριμένα, τα γεγονότα έχουν ως εξής:
       Οι μη καλυπτόμενες από τον ΕΛ.Γ.Α. ζημιές που προξενήθηκαν από τους παγετούς του Φεβρουαρίου του 2004 στο φυτικό κεφάλαιο και τη φυτική παραγωγή του Νομού Ηρακλείου, περιελήφθησαν στο πρόγραμμα χορήγησης κρατικών ενισχύσεων «FROST». Επισημαίνεται ότι τα προγράμματα χορήγησης κρατικών ενισχύσεων εγκρίνονται από την Ευρωπαϊκή Ένωση συνολικά, για ολόκληρη τη χώρα -κι όχι μόνο σε επίπεδο νομού- και ως δικαιούχοι κρίνονται οι παραγωγοί που πληρούν τις προϋποθέσεις που ορίζουν οι κοινοτικές κατευθυντήριες γραμμές για τη γεωργία, του 2000. 
      Σύμφωνα με τις κοινοτικές κατευθυντήριες γραμμές, προκειμένου να τύχουν ενίσχυσης οι παραγωγοί για την αντιστάθμιση της απώλειας παραγωγής, θα πρέπει η παραγωγή του έτους ζημιάς να έχει μειωθεί κατά είδος προϊόντος, σε επίπεδο νομού, σε ποσοστό 20% και πάνω για τις μειονεκτικές περιοχές και σε 30% και πάνω για τις λοιπές περιοχές της χώρας, σε σχέση με τη μέση απόδοση των προηγούμενων τριών ετών, με βάση τα επίσημα στατιστικά στοιχεία της χώρας.
      Επίσης, όσον αφορά τις ζημιές στο φυτικό κεφάλαιο, προκειμένου να καταβληθεί ενίσχυση, θα πρέπει η ποσοστιαία πραγματική απώλεια της πρώτης συγκομιδής μετά την επέλευση των δυσμενών καιρικών συνθηκών, σε σχέση με το μέσο όρο απόδοσης των προηγούμενων δύο ετών σε επίπεδο νομού και σε επίπεδο ελαιοκομικής ζώνης, να υπερβαίνει το 10%, με βάση τα επίσημα στατιστικά στοιχεία της χώρας, όπως αυτά δημοσιεύονται στην επίσημη εφημερίδα της Ευρωπαϊκής Ένωσης.
      Σημειώνεται δε, σε ό,τι αφορά το Νομό Ηρακλείου, από τα στοιχεία αποδόσεων των ομοιογενών ελαιοκομικών ζωνών περιόδου 2004-2005, ότι ολόκληρος ο νομός το έτος ζημιάς παρουσίαζε –προσέξτε, κύριοι συνάδελφοι- αύξηση αποδόσεων, η οποία κυμαινόταν από 5,2% έως 48,4%.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ψέματα! Τα στοιχεία σας είναι ψεύτικα. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Επισημαίνεται ότι ο ΕΛ.ΓΑ. για την απόδοση σε λάδι κάθε ελαιοδένδρου κάθε ελαιοκομικό έτος ζητεί και λαμβάνει έγγραφο με τις κατ’ έτος ποσότητες από το Υπουργείο Αγροτικής Ανάπτυξης και Τροφίμων και συγκεκριμένα από το Τμήμα Ελαίας της Γενικής Διεύθυνσης Φυτικής Παραγωγής. Το τμήμα αυτό δε του Υπουργείου λαμβάνει υπόψη του, για τις πληροφορίες που παρέχει, έγγραφα με τις κατ’ έτος αποδόσεις από τις διευθύνσεις γεωργίας κάθε νομαρχιακής αυτοδιοίκησης, τα οποία και αποστέλλει στα μέσα -ή και αργότερα- του επόμενου της ζημιάς έτους. 
      Ο ΕΛ.Γ.Α. δεν δικαιούται, κύριοι συνάδελφοι, να παραποιήσει τα στοιχεία που με επίσημα δημόσια έγγραφα αποστέλλονται σ’ αυτόν, βάσει των ποσοτήτων που αναφέρονται από τις νομαρχιακές αυτοδιοικήσεις, οι οποίες έχουν την ευθύνη της διαπίστωσης της κατ’ έτος απόδοσης των καλλιεργειών. 
      Οι επερωτώντες Βουλευτές μπορούν να αναζητήσουν και να λάβουν αντίγραφα των εγγράφων της Νομαρχιακής Αυτοδιοίκησης Ηρακλείου για τα έτη 2002-2003, 2003-2004 και 2004-2005, μεταξύ των οποίων και το με αριθμό πρωτοκόλλου 4038/14-4-2005 έγγραφο, για να διαπιστώσουν και μόνοι τους αν η μείωση της παραγωγής το 2004-2005 -έτος ζημιάς- είναι μεγαλύτερη του 30% του μέσου όρου των προηγούμενων δύο ετών ή του 10% για τη δεύτερη περίπτωση, ζημιές φυτικού κεφαλαίου, όπως ορίζουν οι κοινοτικές κατευθυντήριες γραμμές που αποδέχθηκε –επαναλαμβάνω- και υπέγραψε η παράταξή τους το 2000 και φέρουν τον αριθμό 2000/C/ 28/2.
      Από τα έγγραφα αυτά προκύπτουν τα εξής:
      Για την πρώτη ελαιοκομική ζώνη: αύξηση 47,4%. Για τη δεύτερη: 48,3%. Για την τρίτη: 11,9%. Για την τέταρτη: 45,4%. Για την πέμπτη: 14,7%. Για την έκτη: 5,2%. Για την έβδομη: 39,6%. Για την όγδοη: 26,7%. Για την ένατη: 36,9%. Για τη δέκατη: 10,9%.
      Επομένως, είναι ανακριβής η επισήμανση της επερώτησης ότι δεν χρησιμοποιήθηκαν τα πραγματικά αυτά στοιχεία, τα οποία δείχνουν μείωση της παραγωγής.  
      ΒΑΣΙΛΕΙΟΣ ΚΕΓΚΕΡΟΓΛΟΥ: Συνειδητά λέτε ψέματα. Είστε Υπουργός και λέτε ότι είναι πραγματικά αυτά τα στοιχεία;
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Το ακριβές είναι ότι χρησιμοποιήθηκαν τα πραγματικά και τα σύμφωνα με το γράμμα του νόμου του 2000 στοιχεία. Άλλο αν αυτά δεν συνηγορούν στην καταβολή των αποζημιώσεων. 
      Σημειώνεται επίσης ότι από τα στοιχεία αποδόσεων των ομοιογενών ελαιοκομικών ζωνών περιόδου 2004-2005 προκύπτει ότι για ένα σημαντικό αριθμό ελαιοκομικών ζωνών ολόκληρης της χώρας το έτος ζημιάς 2004-2005, συγκρινόμενο με τα δύο προηγούμενα έτη, παρουσιάζει παραγωγή μεγαλύτερη του μέσου όρου των ετών 2002-2003 και 2003-2004, με αποτέλεσμα να αποκλείονται των ενισχύσεων οι αντίστοιχοι παραγωγοί. 
      Ωστόσο, είναι γνωστό και στα αρμόδια όργανα της Ευρωπαϊκής Ένωσης ότι το χειμώνα του 2001-2002 παγετοί κατέστρεψαν σε πολλές περιοχές της Ελλάδας ελαιοφυτείες σε μεγάλο ποσοστό. Οι ζημιές αυτές είχαν σαν συνέπεια τη σημαντική μείωση της παραγωγής ελαιοκάρπου κατά τα δύο τουλάχιστον επόμενα έτη και τη μειωμένη μέση απόδοση ελαιοκάρπου και ελαίου κατά δέντρο, σε σύγκριση με τη μέση κανονική απόδοση των ετών που δεν σημειώθηκαν καταστρεπτικά για την παραγωγή γεγονότα. 
      Είναι φυσικό επακόλουθο η απόδοση του τρίτου έτους, του 2004-2005, κατά το οποίο και τα ελαιόδεντρα που είχαν υποστεί κατατομή άρχισαν να αποδίδουν καρπούς, να είναι μεγαλύτερη του μέσου όρου των δύο προηγουμένων ετών. 
      Το Υπουργείο Αγροτικής Ανάπτυξης και Τροφίμων, λαμβάνοντας υπ’ όψιν τα ανωτέρω καθώς και τη σχετική κοινοτική οδηγία με τη γραμματική της διατύπωση –που ναι μεν αναφέρεται στα δύο προηγούμενα έτη, πλην όμως αναφέρει φυσιολογικά έτη φυσιολογικής πραγματικής απόδοσης-  εισηγήθηκε σχετικά στην Ευρωπαϊκή Ένωση και μετά από διαπραγματεύσεις πέτυχε την ευμενή για τους παραγωγούς θέση της αρμόδιας επιτροπής.
      Σύμφωνα με τη νέα εισήγηση του Υπουργείου Αγροτικής Ανάπτυξης και Τροφίμων, η οποία έγινε αποδεκτή από την αρμόδια επιτροπή, προτάθηκε για τον καθορισμό των αποδόσεων να ληφθεί υπ’ όψιν η προηγούμενη της ζημιάς τριετία, αντί για διετία και αυτό το κάναμε για να βοηθήσουμε το Νομό Ηρακλείου. Με βάση όμως και την εισήγηση αυτή, την οποία είχαμε συμφωνήσει και με σας τους συναδέλφους Βουλευτές πριν την κάνουμε, μόνο οι παραγωγοί της πρώτης ελαιοκομικής ζώνης του Νομού Ηρακλείου εντάσσονται στο πρόγραμμα «FROST» για ζημιές στο φυτικό κεφάλαιο.
      Επισημαίνεται ότι οι ελαιοκομικές ζώνες ορίζονται σαφώς για κάθε νομό στον εκάστοτε κανονισμό της Επιτροπής, βάσει προτάσεων των Νομαρχιακών Αυτοδιοικήσεων και αυτό, όπως είπα, γινόταν κάθε χρονιά. Ο κανονισμός αυτός εγκρίνεται από την Ευρωπαϊκή Ένωση και δημοσιεύεται στην επίσημη εφημερίδα. Μάλιστα, βάσει αυτού του κανονισμού και αυτών των ελαιοκομικών ζωνών, καταβάλλονται όχι μόνο οι ενισχύσεις, αλλά και οι επιδοτήσεις του ελαιολάδου.
      Σε ό,τι αφορά τις ελαιοκομικές ζώνες για την ελαιοκομική περίοδο 2004-2005, εκ των υστέρων μετά από συζήτηση που κάναμε προσπαθήσαμε να τις αλλάξουμε, όμως δεν το απεδέχθη αυτό η Ευρωπαϊκή Ένωση, γιατί ήδη με βάση τις συγκεκριμένες ελαιοκομικές ζώνες είχαν καταβληθεί οι επιδοτήσεις. Αυτές ορίζονται σαφώς για κάθε νομό στον κανονισμό 1710 της Ευρωπαϊκής Επιτροπής.
      Τονίζεται δε ότι ούτε στα προηγούμενα προγράμματα κρατικών ενισχύσεων είχαν ενταχθεί όλες οι ελαιοκομικές ζώνες της χώρας ως επιλέξιμες ενίσχυσης. Άρα και ο δικός σας ισχυρισμός ότι έγιναν δυσμενείς διακρίσεις σε βάρος του Ηρακλείου είναι έωλος. Δεν υπήρξε καμία δυσμενής διάκριση. Ο ισχυρισμός αυτός δεν ευσταθεί και δεν υπάρχει ουδεμία περίπτωση, όπου με δική μας απόφαση ανατρέψαμε προηγούμενη θετική ή αρνητική θέση, όσον αφορά τα Π.Σ.Ε.Α. της Ευρωπαϊκής Ένωσης. 
      Για του λόγου το αληθές, σας αναφέρω τα εξής στοιχεία:
      Για το πρόγραμμα «FROGY» δεν κρίθηκαν επιλέξιμες ενισχύσεως συνολικά είκοσι πέντε ελαιοκομικές ζώνες στο σύνολο των διακοσίων πενήντα εννέα της χώρας. Σημειώνουμε ότι το πρόγραμμα αφορούσε τις ενισχύσεις για την αντιστάθμιση των ζημιών από ισχυρούς παγετούς και τις χιονοπτώσεις του Δεκεμβρίου 2001-Ιανουαρίου 2002 και εγκρίθηκε επί των ημερών της δικής σας Κυβέρνησης.
      Δεύτερον, το πρόγραμμα «RAGBY» αναφέρεται στην αντιστάθμιση των ζημιών από δυσμενείς καιρικές συνθήκες του έτους 2002. Έχει το ίδιο έτος ζημιάς με το «FROGY». Σημειώνεται ότι το πρόγραμμα αυτό αφορούσε κυρίως ζημιές από ισχυρές βροχοπτώσεις και πλημμύρες και για το λόγο αυτό δεν καταβλήθηκαν ενισχύσεις σε ελαιοκαλλιέργειες, παρά μόνο σε ελάχιστες περιπτώσεις ζημιών λόγω κατολισθήσεων ή πλημμυρών. 
      Τρίτον, στο πρόγραμμα «FAR» δεν κρίθηκαν επιλέξιμες ενισχύσεως συνολικά –προσέξτε, κύριοι συνάδελφοι- εκατόν δώδεκα ελαιοκομικές ζώνες στο σύνολο των διακοσίων πενήντα εννέα της χώρας. Το πρόγραμμα αφορούσε τις ενισχύσεις για την αντιστάθμιση των ζημιών, κυρίως της καλλιέργειας ζαχαροτεύτλων και εσπεριδοειδών, από τις υπερβολικές και παρατεταμένες βροχοπτώσεις καθώς και στο βαμβάκι από το πράσινο σκουλήκι. 
      Τέταρτον, στο πρόγραμμα «FROST» που αφορά τους ισχυρούς παγετούς Φεβρουαρίου 2004, δεν κρίθηκαν επιλέξιμες ενισχύσεως συνολικά πενήντα εννέα ελαιοκομικές ζώνες στο σύνολο των διακοσίων εξήντα της χώρας. 
      Αξίζει να σημειωθεί –και θα πρέπει να το προσέξετε- ότι ο Νομός Ηρακλείου έλαβε για την ελαιοκομική περίοδο 2004-2005 επιδοτήσεις ελαιολάδου ύψους 104.731.000 ευρώ, το οποίο αποτελεί –προσέξτε- το μεγαλύτερο ποσό επιδοτήσεων που έχει καταβληθεί από την περίοδο 1999-2000.
Το ποσό αυτό αντιστοιχεί σε αύξηση κατά 35% περίπου συγκρινόμενο με τις επιδοτήσεις της ζημιάς των δύο προηγούμενων ετών 2002-2003 και 2003-2004. Ακριβώς αυτή η αύξηση συνετέλεσε στο να παρουσιάζουν όλες οι ζώνες αύξηση των αποδόσεων από 5,2% έως 48,4% που απέκλειε την υπαγωγή στις καταβολές του προγράμματος Π.Σ.Ε.Α. «FROST». 
      Είναι ευνόητο ότι δεν είναι δυνατόν –θέλω να το προσέξετε αυτό- μία περιοχή να παρουσιάζει αύξηση της παραγωγής, όταν πρόκειται για είσπραξη επιδοτήσεων και μείωση της ίδιας παραγωγής, όταν πρόκειται για καταβολή ενισχύσεων. Αυτό αντίκειται στη κοινοτική νομοθεσία και είναι γνωστό ότι η Κυβέρνηση δεσμεύεται απέναντι της, όπως άλλωστε και η προηγούμενη κυβέρνηση με το πρόγραμμα που εγκρίθηκε επί των δικών της ημερών. 
      Όσον αφορά την πρώτη ελαιοκομική ζώνη οι εξατομικεύσεις των ζημιών έχουν ολοκληρωθεί και έχουν κοινοποιηθεί οι πίνακες με τα πορίσματα. Για τους παραγωγούς των λοιπών ελαιοκομικών ζωνών, όμως, ο ΕΛ.ΓΑ. δεν διαθέτει πορίσματα, όπως λανθασμένα αναφέρετε στην επερώτηση σας, καθώς οι ζώνες αυτές δεν κρίθηκαν επιλέξιμες για την καταβολή αντισταθμιστικών ενισχύσεων. Διαθέτει μόνο προσωπικά σημειώματα των εκτιμητών γεωπόνων –είναι τα περίφημα φύλλα εκτίμησης- επί των οποίων δεν σημειώνεται αν ο αναφερόμενος σ’ αυτά παραγωγός είναι δικαιούχος ή μη οικονομικής ενίσχυσης. Τα φύλλα αυτά συντάχθηκαν προ της απόφασης της αρμόδιας επιτροπής της Ευρωπαϊκής Ένωσης που με το περιεχόμενό της εξαίρεσε από την οικονομική ενίσχυση τις εννέα από τις δέκα ελαιοκομικές ζώνες του Νομού Ηρακλείου. Ως εκ τούτου ο ΕΛ.ΓΑ., όπως είναι ευνόητο, δεν προχώρησε ούτε στον έλεγχο των δικαιούχων με βάση τα υποβληθέντα δικαιολογητικά ούτε στη σύνταξη των πορισμάτων εκτίμησης των δικαιούχων παραγωγών ούτε φυσικά σε κοινοποιήσεις καταστάσεων δικαιούχων, αφού δεν υπήρχαν κατά την απόφαση της Ευρωπαϊκής Ένωσης. 
      Ωστόσο, μετά από εντολή του Προέδρου του ΕΛ.ΓΑ., διαβιβάστηκαν στον κ. Δημήτριο Φιλιππάκη, νομικό σύμβουλο της Ομοσπονδίας Αγροτικών Συνεταιρισμών του Νομού Ηρακλείου, τα ιδιόχειρα σημειώματα των εκτιμητών γεωπόνων-φύλλα εκτίμησης, που αφορούν εκτιμήσεις ελαιοκτημάτων κατά δημοτικό διαμέρισμα στο Νομό Ηρακλείου και τα οποία δηλώθηκαν από παραγωγούς ότι υπέστησαν ζημιές από παγετό και χιονοπτώσεις του Φεβρουαρίου του 2004. Επισημαίνεται δε για άλλη μια φορά ότι οι σημειώσεις αυτές των γεωπόνων εκτιμητών του ΕΛ.ΓΑ. δεν αποτελούν πορίσματα οικονομικών ενισχύσεων διότι δεν σημειώνεται πάνω σ’ αυτά εάν ο δηλών είναι δικαιούχος ή μη οικονομικής ενίσχυσης και αυτό γιατί δεν έχει διενεργηθεί ο διοικητικός έλεγχος των δικαιολογητικών τόσο όσον αφορά τη νομιμότητα της κατοχής των ελαιοκαλλιεργειών, όσο και για το ποσοστό ζημιάς, δηλαδή, ποσοστό ζημιωθέντων δέντρων στο σύνολο των κατεχόμενων ελαιοδέντρων, σύμφωνα με τα οριζόμενα στον κανονισμό κρατικών ενισχύσεων.
      Κατά συνέπεια, μ’  αυτά που ανέφερα ανατρέπεται και η αναφορά σας ότι ο ΕΛ.ΓΑ. προσπαθεί να αποκρύψει στοιχεία από τους ελαιοπαραγωγούς του Νομού Ηρακλείου, αφού κάτι τέτοιο όχι μόνο δεν ισχύει, αλλά με πρωτόγνωρη διαφάνεια όλα τα στοιχεία που τους αφορούν έχουν τεθεί στη διάθεσή τους.
      Ολοκληρώνοντας, κυρία και κύριοι συνάδελφοι, θα ήθελα να διαβεβαιώσω τη Βουλή και τους αγρότες του Νομού Ηρακλείου ότι το ενδιαφέρον της σημερινής Κυβέρνησης είναι αμέριστο και ότι για την αγροτική ανάπτυξη της Κρήτης πήραμε και παίρνουμε όλα τα μέτρα, τα οποία είναι συμβατά με την εθνική νομοθεσία και τους κανονισμούς της Ευρωπαϊκής Ένωσης. 
      Εάν τώρα οι συνάδελφοι με την ερώτησή τους υπονοούν ότι έχουμε ευθύνη γιατί δεν αλλοιώσαμε το περιεχόμενο των δημοσίων εγγράφων, που κατά τη Νομαρχιακή Αυτοδιοίκηση περιέχουν την αλήθεια ως προς την απόδοση των καλλιεργειών ή ότι δεν παραβιάζουμε τους κανονισμούς της Ευρωπαϊκής Ένωσης, τότε ευθέως σας λέμε ότι δεν παρανομούμε και δεν υπονομεύουμε το μέλλον της ελληνικής γεωργίας. Εάν εσείς, που επί των ημερών σας οι παρατυπίες και οι παραβιάσεις της κοινοτικής νομοθεσίας είχαν καταστεί καθεστώς με αποτέλεσμα να χρεωθεί η χώρα μας με πρόστιμα εκατοντάδων εκατομμυρίων ευρώ υποθηκεύοντας έτσι το μέλλον της, επιθυμείτε κάτι τέτοιο να μας το πείτε ευθέως. Όμως, να ξέρετε ότι θα είναι ένα αίτημα που στρέφεται ενάντια στα συμφέροντα της χώρας μας, ενάντια στα συμφέροντα των Ελλήνων αγροτών, ένα αίτημα το οποίο ουδέποτε από την πλευρά μας θα γίνει αποδεκτό.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Υπουργέ.
      Κύριοι συνάδελφοι, έχω την τιμή να ενημερώσω το Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στην έκθεση με θέμα: «Οι Έλληνες στη Διασπορά 15ος-21ος αι.» καθώς και στους λοιπούς χώρους του Μεγάρου της Βουλής των Ελλήνων, είκοσι δύο μαθητές και μαθήτριες και πέντε συνοδοί δάσκαλοι του Δημοτικού Σχολείου Κοινοπιαστών Κέρκυρας.
      Η Βουλή τους καλωσορίζει και τους εύχεται «καλές σπουδές».
      (Χειροκροτήματα απ’ όλες τις πτέρυγες της Βουλής)
       Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ., κ. Αθανάσιος Παπαγεωργίου. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Πρόεδρε, ευχαριστώ.
      Κυρίες και κύριοι συνάδελφοι, ο αγροτικός τομέας της χώρας μας καταστρέφεται. Η αγροτική οικονομία καταρρέει καθημερινά. Το αγροτικό εισόδημα μειώνεται δραματικά. Τουλάχιστον θα πρέπει κάποτε να συμφωνήσουμε με τις τελευταίες εκτιμήσεις και της Ε.Σ.Y.Ε., αλλά και όσων οργανισμών μετρούν το εισόδημα στη χώρα και να πούμε όλοι, αυτό που οι φορείς τουλάχιστον των αγροτών έχουν μετρήσει, δηλαδή, ότι το αγροτικό εισόδημα την τελευταία τριετία μειώθηκε στην τάξη μεγέθους του 11,8%.
      Το λέω αυτό, γιατί ο κύριος Υπουργός προσπαθεί να ανακαλύψει από διάφορες ομιλίες, διαφόρων στελεχών του ΠΑ.ΣΟ.Κ. διαφοροποιήσεις των στελεχών του ΠΑ.ΣΟ.Κ., αναφορικά με τον τύπο της μείωσης. Δεν ενδιαφέρεται ο κύριος Υπουργός για το γεγονός ότι ομοθυμαδόν, ομόφωνα, όλοι οι πολιτικοί συμφωνούν ότι το αγροτικό εισόδημα μειώθηκε δραματικά, παρά μόνο τον ενδιαφέρει να επισημάνει διαφοροποιήσεις, όσον αφορά το ύψος της μείωσης.
      Το κόστος παραγωγής αυξήθηκε δραματικά. Η ψαλίδα, όπως λέγεται, μεταξύ τιμών παραγωγού και καταναλωτή διευρύνθηκε δραματικά. Γίνεται βίαιη μεταφορά εισοδήματος από τον αγροτικό τομέα σε διάφορα άλλα στρώματα που διαχειρίζονται το αγροτικό προϊόν και φυσικά δεν απολαμβάνει ο καταναλωτής αυτής της μείωσης που υφίστανται οι αγρότες στις τιμές και το εισόδημά τους.
      Δεν είναι τυχαίο ότι υπήρξε μια πρόσφατη μελέτη της ΠΑ.Σ.Ε.ΓΕ.Σ. που έλεγε ότι οι αγρότες απολαμβάνουν μόνο το 26% της τελικής τιμής του προϊόντος, ιδιαίτερα στα κτηνοτροφικά. Δηλαδή, από τα 100 που πουλιέται το όποιου τύπου κρέας στην Ελλάδα ή το όποιου τύπου γαλακτοκομικό προϊόν, ο αγρότης παίρνει μόνο τα 26. Είναι αυτό ληστρική συμπεριφορά του ανεξέλεγκτου μηχανισμού της αγοράς και της μη επέμβασης του κράτους στη λειτουργία, στη ρύθμιση της αγοράς; Ή μονοπωλιακή λειτουργία ή εναρμονισμένες πρακτικές ή καρτέλ. Τα έχουμε πει δεκάδες φορές σ’ αυτήν την Αίθουσα.
      Μεγάλοι και σοβαροί τομείς της αγροτικής οικονομίας εξαφανίζονται. Ο όγκος παραγωγής έχει μειωθεί δραματικά. Η ζάχαρη 150.000 πέρσι από 320.000. Ο καπνός 25 από 125. Το ίδιο η βιομηχανική ντομάτα, το βαμβάκι. Όλα τα μεγάλα προϊόντα, όλες οι εθνικές παραγωγές εξαφανίζονται από τη χώρα μας.
      Η εφαρμογή, κυρίες και κύριοι συνάδελφοι, της Κοινής Αγροτικής Πολιτικής, της νέας μεγάλης μεταρρύθμισης στη χώρα μας, όπως χαρακτηρίστηκε, παρ’ όλο ότι ζητήσαμε παράταση ενός χρόνου, ήταν ατελέσφορη και καταστροφική για τους αγρότες. Οι αγρότες ευτελίζονται καθημερινά για να πάρουν την ενιαία ενίσχυση και δεν την έχουν πάρει ακόμη -στην πατρίδα μου την Πιερία, πεντακόσιοι αγρότες δεν έχουν πάρει ακόμη την ενιαία ενίσχυση- μεταξύ της Αγροτικής Τράπεζας, της Ένωσης, της Νομαρχίας, του Ο.Π.Ε.Κ.Ε.Π.Ε. και του Υπουργείου. Αυτή είναι η πραγματικότητα. Το κόστος της διαχείρισης της νέας Κ.Α.Π., οι καθυστερήσεις και οι κίνδυνοι είναι τραγικά. 
      Οι υποσχέσεις της Νέας Δημοκρατίας, το πρόγραμμά της εκθέτουν πάνω από όλα τον κ. Καραμανλή. Τον εκθέτουν στο γεγονός ότι υποσχέθηκε ότι θα είναι καθημερινά στην Ευρωπαϊκή Ένωση για να παλεύει για τα ζητήματα της αγροτικής οικονομίας και δεν πήγε ούτε μια φορά, δεν ασχολήθηκε ούτε ένα λεπτό. Μία φορά που ασχολήθηκε –το είπε κάποιος συνάδελφος- έφερε δραματικά αποτελέσματα στις συζητήσεις για το Δ΄ Κοινοτικό Πλαίσιο Στήριξης, στην τέταρτη προγραμματική περίοδο.
      Να πω και για το πιο κραυγαλέο; Έλεγε ο κύριος Πρωθυπουργός ότι θα πάει ο Φ.Π.Α. από 18% στο 8% και πήγε στο 19%. Δεν είναι εκτεθειμένη μ’ αυτό η Νέα Δημοκρατία; Οι διαπραγματεύσεις στην αναθεώρηση, στην τελευταία της φάση, ήταν καταστροφικές ιδιαίτερα για τον καπνό, το βαμβάκι και το τεύτλο. 
      Όλο αυτό το περιβάλλον, κυρίες και κύριοι συνάδελφοι, δημιουργεί ένα κλίμα συστηματικής ανασφάλειας και αβεβαιότητας στον αγροτικό χώρο. Η Κυβέρνηση απουσιάζει. Δεν ενημερώνει σ’ αυτήν την περίοδο της μεγάλης μεταβολής της Κ.Α.Π. τους αγρότες. Τους αφήνει να κολυμπάνε σε θάλασσες άγνωστες γι’ αυτούς. Θυμίζει, ίσως, αυτή η περίοδος εκείνη την περίοδο, το 1977, που έλεγε ο αείμνηστος Καραμανλής «να τους ρίξουμε στη θάλασσα να κολυμπήσουν, να γίνουν επιχειρηματίες». 
      Σας τα θυμίζω, λοιπόν, γιατί οι νέες απόψεις της Νέας Δημοκρατίας ταιριάζουν μ’ εκείνες της συντηρητικής παράταξης χρόνια τώρα σ’ αυτόν τον τόπο. Δεν ενημερώνονται οι αγρότες, δεν πληροφορούνται. Σε ένα χώρο στις ασφάλειες που θα μπορούσε η Κυβέρνηση  να προσφέρει στοιχειώδη ασφάλεια στον αγροτικό πληθυσμό της χώρας μας, δεν το κάνει ούτε αυτό. 
      Ο ΕΛ.ΓΑ. είναι ο oργανισμός που στην ουσία προστατεύει το φυτικό και ζωικό κεφάλαιο το ζωτικό πληθυσμό της χώρας μας από τους εξωγενείς κινδύνους. Και σ’ αυτόν τον τομέα που θα μπορούσε πραγματικά να προσφέρει μια σχετική ασφάλεια, και εδώ παρέχεται ανασφάλεια στον αγροτικό πληθυσμό.
      Κυρίες και κύριοι συνάδελφοι, κύριε Υπουργέ, είστε στον τέταρτο χρόνο διακυβέρνησης της χώρας. Δεν κάνατε κυριολεκτικά τίποτα στον ΕΛ.ΓΑ., δεν ασχοληθήκατε με το μέλλον του ΕΛ.ΓΑ.. Δεν ασχοληθήκατε με τη δημιουργία συνθηκών αυτοδυναμίας του ΕΛ.ΓΑ.. Δεν συνεχίσατε ούτε αυτά τα οποία είχε δρομολογήσει η προηγούμενη κυβέρνηση του ΠΑ.ΣΟ.Κ., όπως τη δήλωση καλλιέργειας, μεγάλες θεσμικές κατακτήσεις που έδιναν προοπτική αυτοτελούς και αυτοδύναμης λειτουργίας του ΕΛ.ΓΑ., τη διαφοροποίηση του τιμολογίου των εισφορών. Δεν ασχοληθήκατε καθόλου με τον προκαθορισμό τιμών για τον καθορισμό των ζημιών. Δεν ασχοληθήκατε με την αντασφάλιση. Δεν ασχοληθήκατε με την κρατική επιχορήγηση, όπως και την επιδότηση του ασφαλίστρου. Τίποτα δεν κάνατε στον τομέα που αφορά την εδραίωση του ΕΛ.ΓΑ. ως ενός υγιούς, αυτοδύναμου και αυτοτελούς οργανισμού στον αγροτικό χώρο. 
      Θα σας πω μόνο το εξής, κύριε Υπουργέ: Είχαμε ξεκινήσει την περίοδο 2001-2004 τέσσερα προγράμματα. Αυτά ήταν το «FROST», το «FROGY», το «RAGBY» και φυσικά το «FAR». Ξέρετε τα τρία χρόνια που κυβερνάτε πόσα κάνατε; Μόνο το «ΖΕΥΣ» και δεν πληρώσατε από το «ΖΕΥΣ» ούτε μια δραχμή. Ούτε μια δραχμή από το «ΖΕΥΣ»! Τέσσερα προγράμματα κατά την περίοδο του ΠΑ.ΣΟ.Κ., ένα κατά την περίοδο της Νέας Δημοκρατίας. Δεν πληρώθηκε ούτε μια δραχμή!
      Λέω με πόνο ψυχής, ότι καταφέρατε να χρεοκοπήσετε τον ΕΛ.ΓΑ.. Εγώ συμμερίζομαι την αγωνία του κ. Κατσαρού –του κατά τα άλλα αξιόλογου κοινοβουλευτικού παλαιόθεν, αλλά και αναγνωρισμένου κύρους και ήθους κοινοβουλευτικού ανδρός στη χώρα μας- ο οποίος στο έντυπο  του ΕΛ.ΓΑ. σας έλεγε πριν από ένα χρόνο «χτυπάω των κώδωνα οριστικής χρεοκοπίας του ΕΛ.ΓΑ.». Εδώ είναι και ο κ. Κατσαρός και καταθέσαμε και σε προηγούμενη συζήτηση το κείμενο και τις δηλώσεις του. Το ξέρει και το αντιλαμβάνεται. 
      Ξέρετε γιατί, κύριε Υπουργέ; Φωνάζατε και λέγατε ότι ο ΕΛ.ΓΑ. χρωστάει, ήταν κατεστραμμένος την περίοδο του ΠΑ.ΣΟ.Κ. Χρωστούσε τότε 800.000.000 ευρώ και τώρα χρωστά κοντά στα 2.800.000 ευρώ. Πότε ήταν χρεοκοπημένος ο ΕΛ.ΓΑ., τότε ή τώρα; Τα ετήσια έσοδα του ΕΛ.ΓΑ. είναι 90.000.000 ευρώ και ετησίως είναι 400.000 οι πληρωμές. Αυτή είναι η πραγματικότητα. 
      Μα, αυτό γινόταν την περίοδο του ΠΑ.ΣΟ.Κ.. Θυμάμαι δυο χρονιές ιδιαίτερα που οι καταστροφές ήταν ομηρικές, ήταν πολύ μεγάλες. Και τότε φωνάζατε ότι δεν πρέπει να αφήσετε τους αγρότες. Και καλά κάνατε. Και εμείς κάναμε ό,τι μπορούσαμε, αλλά τον ΕΛ.ΓΑ. δεν τον χρεοκοπήσαμε. 
      Λέτε, λοιπόν, τώρα ότι προβλέπετε στον προϋπολογισμό κονδύλια. Θα σας πω και το εξής: Υπάρχει μια πρόβλεψη για 150.000.000 ευρώ, αλλά φέτος πρέπει να πληρώσετε 190.000.000 ευρώ. Ούτε αυτά δεν εγγράφονται στον προϋπολογισμό. Και να φανταστείτε, κύριε Υπουργέ, ότι τη χρονιά που έρχεται λόγω λειψυδρίας, λόγω ξηρασίας, λόγω συστηματικών ακαρπιών, οι ζημιές που αντιμετωπίζουν όλες οι δενδρώδεις καλλιέργειες είναι πάρα πολύ μεγάλες. Φέτος, δηλαδή, ο προϋπολογισμός πληρωμών, εάν πληρωθούν –και πρέπει να πληρωθούν- όλες οι ζημιές από την ακαρπία, είναι πάρα πολύ μεγάλος. 
      Με τι λεφτά, θα πληρώσετε όταν ο οργανισμός είναι καταχρεωμένος αυτή τη στιγμή και όταν τον οργανισμό τον οδηγείτε σε χρεοκοπία; Αυτό το λέω γιατί θα ζήσουμε το ενδεχόμενο μιας νέας «Ολυμπιακής» αναφορικά με τον ΕΛ.ΓΑ.. Αυτή είναι η πραγματικότητα. 
      Και ξέρετε γιατί τον χρεοκοπήσατε, κύριε Υπουργέ; Τον χρεοκοπήσατε γιατί η πρώτη πράξη που κάνατε εσείς το Σεπτέμβριο του 2004  ήταν να αλλάξετε το κανονιστικό πλαίσιο και τη λειτουργία του οργανισμού του ΕΛ.ΓΑ.. Τι είπατε λοιπόν; Είπατε ότι εφεξής οι ζημίες θα καλύπτονται με απλή απόφαση του διοικητικού συμβουλίου πέρα από τον κανονισμό λειτουργίας του ΕΛ.ΓΑ. και επικύρωση του κυρίου Υπουργού. 
      Παραβιάσατε το κανονιστικό πλαίσιο και τον οργανισμό λειτουργίας. Ο οργανισμός λειτουργίας, έλεγε ανέκαθεν –όπως και το κανονιστικό πλαίσιο- ότι ορίζονται συγκεκριμένοι κίνδυνοι, όπως π.χ. το χαλάζι, η θύελλα, με βάση τον οργανισμό.
Αν θέλει κάποιος να βάλει κι άλλους κινδύνους, βεβαίως να τους βάλει, αλλά θα πρέπει να τροποποιήσει τον κανονισμό. Όχι, κάθε μέρα που ξυπνάει ο κύριος Υπουργός να βάζει κι έναν κίνδυνο μέσα, δίκην ρουσφετολογικής αντίληψης! Γιατί αυτό είναι το κρισιμότερο.
      Και φυσικά, ο κανονισμός λέει ότι για να ενταχθεί ένας κίνδυνος στα πλαίσια της κάλυψης των κινδύνων από τον ΕΛ.ΓΑ., θα πρέπει να υπάρχει αναλογιστική μελέτη. 
      Εδώ, λοιπόν, με την τροποποίηση που κάνατε εσείς  ξέρετε τι κάνατε; Λέτε κάθε πρωί -και θα το δείτε στη συνέχεια ότι το κάνατε πράξη!- πως ό,τι θεωρεί πως είναι προς το συμφέρον του κόμματος ή της παράταξης ή των ημετέρων, θα το υιοθετεί, πέρα από τον κανονισμό λειτουργίας και πέρα από το κανονιστικό πλαίσιο και θα δίνει λεφτά. Αυτή είναι η ουσία του πράγματος.
      Και φυσικά, είπατε μέχρι και στην πατρίδα μου ότι το ΠΑ.ΣΟ.Κ. δεν συζητάει και δεν θέλει. Εμείς δεν θέλουμε; Εμείς είπαμε «ναι», υπάρχουν νέοι κίνδυνοι. Και αν διαβάσετε και το πρόγραμμά μας, θα δείτε ότι μιλάμε για επέκταση της κάλυψης των κινδύνων, αλλά με τροποποίηση του οργανισμού, σταθερές παραμέτρους και αναλογιστικές μελέτες. Όχι, όταν ξυπνάτε κάθε πρωί, θα λέτε η τάδε περιοχή. Γιατί το ζήσαμε και σας το είπαν πολύ καλά οι συνάδελφοι του Ηρακλείου. Στη Λακωνία και στη Μεσσηνία για ακαρπία, δώσατε του κόσμου τα λεφτά. Στο Άργος και σε άλλες περιοχές που είχαν τα ίδια, να μην πω και χειρότερα φαινόμενα –και πολύ καλά το κατήγγειλε ο κ. Κολιοπάνος- δεν δώσατε δραχμή. 
      Υιοθετήσατε, λοιπόν, μία λογική ρουσφετιού και ενισχύσατε αυτήν τη λογική του βολέματος, του ρουσφετιού, με τη λογική της συνδρομής «των ημετέρων». Αφού αλλάξατε και κυριάρχησε στον ΕΛ.Γ.Α. ο κομματισμός, είχατε και «τα δικά σας παιδιά». Έπρεπε τα «δικά σας παιδιά» να εκτιμούν κατά το δοκούν και σε φυσικά πρόσωπα, πέρα απ’ αυτό που λέγατε «έγκαιρη, αντικειμενική εκτίμηση των ζημιών». Δεν ξέρετε τι λένε στην επαρχία; Λένε ότι αν είσαι του τάδε, θα πάρεις περισσότερα ποσοστά αποζημίωσης. Είναι ψέματα αυτά; Δυστυχώς, δεν είναι ψέματα. 
      Αυτό, κύριε Υπουργέ, σας οδήγησε και στο εξής εκπληκτικό –το οποίο και καταθέτω- να ορίζετε μέχρι και τιμές. Ακούστε, σας παρακαλώ, δελτίο Τύπου. Λέει το Υπουργείο, η Ελληνική Δημοκρατία, ο γενικός γραμματέας: «Σε σχετική σύσκεψη που πραγματοποιήθηκε κ.λπ… η προβλεπόμενη αποζημίωση, σύμφωνα με σχετική απόφαση που θα ληφθεί από το διοικητικό συμβούλιο του ΕΛ.Γ.Α., θα είναι τρία λεπτά του ευρώ ανά κιλό ζημιωθείσας παραγωγής». Είναι δυνατόν, πέρα από το κανονιστικό πλαίσιο σ’ έναν ασφαλιστικό οργανισμό να ορίζει ο γενικός γραμματέας ακόμα και τις τιμές; 
      Καταθέτω στα Πρακτικά το δελτίο Τύπου.
      (Στο σημείο αυτό ο Βουλευτής κ. Αθανάσιος Παπαγεωργίου                       καταθέτει για τα Πρακτικά το προαναφερθέν δελτίο Τύπου, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Είναι δυνατόν, κύριε Υπουργέ; Φτάσατε, λοιπόν, σ’ αυτό το σημείο και, δυστυχώς, ο οργανισμός οδηγείται σε αδιέξοδο.
      Έρχομαι και σ’ ένα άλλο. Είχατε πει ότι θα αποζημιώνατε σε τρεις μήνες –δεν αναφέρομαι στο κεφάλαιο, αλλά στον καρπό- τρεις μήνες μετά την επέλευση της ζημίας. Τρεις; Δεκατρείς! Είχαμε φτάσει εμείς να το πάμε έξι και οκτώ –και εμείς είχαμε καθυστερήσεις και πληρώσαμε μεγάλο τίμημα- και τώρα επανήλθατε στα μεγαλύτερα δυνατά διαστήματα, όσον αφορά την κάλυψη ζημιών στον καρπό και στο εισόδημα συνάμα του παραγωγού. 
      Τώρα, τι είπατε; Ήρθατε μετά τις εκλογές -σας είπαμε ότι θα σας παρουσιάσουμε και βίντεο, που ο κύριος Πρωθυπουργός έλεγε και στην Άμφισσα τρεις μήνες μετά την επέλευση της ζημίας- και είπατε τρεις μήνες μετά την πώληση του προϊόντος. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Ποιος το είπε;
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Υπουργέ, έτσι γίνεται στην πράξη.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Δεν το είπαμε ποτέ!
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Επειδή, όμως, η συζήτηση γίνεται για το Ηράκλειο, θα σας πω, κύριε Υπουργέ, γιατί κινείστε μεροληπτικά, κινείστε με λογική εξυπηρέτησης «των ημετέρων», με λογική ρουσφετιού και δεν κινείστε με αντικειμενικά συστήματα και κριτήρια και οδηγείτε το σύστημα σ’ όλο αυτό το αδιέξοδο.
      Λέτε, λοιπόν, ότι διαπιστώθηκε ζημιά. Μάλιστα οι γεωπόνοι του ΕΛ.Γ.Α. που έκαναν την πρώτη αποτίμηση, λένε ότι επήλθε μεγάλη ζημιά. Αυτό ήταν και η αιτία να υποβληθεί το πρόγραμμα στην Ευρωπαϊκή Ένωση και να εγκριθεί απ’ αυτήν. Διότι, αν οι γεωπόνοι του ΕΛ.Γ.Α. έλεγαν ότι δεν υπήρχε ζημία, δεν θα πήγαιναν στην Ευρωπαϊκή Ένωση. Προφανώς δεν θα πηγαίνατε. 
      Στη συνέχεια, λέτε, εγκρίθηκε. Κοινοποιήθηκαν τα πάντα. Όμως, τώρα ήρθε η λογική των ζωνών, λες και δεν ξέρετε τι τριβές έχουν προκληθεί με τις ζώνες όλα αυτά τα χρόνια -εγώ το έζησα και ξέρετε πώς το έζησα- και πώς ορίζονται και μάλιστα πάρα πολλές φορές αυθαίρετα. Και επικαλείστε μια επιτροπή, η οποία επικαλούμενη τις ζώνες –υπόθεση, λοιπόν, του Υπουργείου σας …
      ΒΑΣΙΛΕΙΟΣ ΚΕΓΚΕΡΟΓΛΟΥ: Ο Υπουργός την ορίζει.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κάνετε λάθος! Ψεύδεστε! Την ορίζει η νομαρχία μετά από εισήγηση της επιτροπής.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Όχι, η επιτροπή, κύριε Υπουργέ. Ξέρω πολύ καλά τι λέω.
       ΒΑΣΙΛΕΙΟΣ ΚΕΓΚΕΡΟΓΛΟΥ: …(δεν ακούστηκε)
      ΠΡΟΕΔΡΕΥΩΝ (Γεώργιος Σούρλας): Κύριε Κεγκέρογλου, μην παρεμβαίνετε! 
      Παρακαλώ, να συνεχίσει ο κ. Παπαγεωργίου την αγόρευσή του. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Υπουργέ, στην επιτροπή δεν αναφέρεται. Όντως, η επιτροπή ορίζεται στο επίπεδο του νομάρχη. Ξέρετε, όμως πώς ορίζονται οι ζώνες και τι τριβές και αμφισβητήσεις υπάρχουν.
      Η επιτροπή που ορίστηκε από το νομάρχη, όντως πήγε στη ζώνη. Ελάτε, όμως, τώρα, κύριε Υπουργέ, να δούμε τι γίνεται στην πράξη. Οι ζώνες στην Ελλάδα ορίζονται με αυθαίρετο τρόπο και το  ξέρετε αυτό. Λέμε τόσα χρόνια -και εμείς και εσείς, δηλαδή και τα δύο κόμματα- ότι ο ΕΛ.Γ.Α. θα κάνει τις αποτιμήσεις. Επειδή παλιά, επί ΠΑ.ΣΟ.Κ., καθυστερούσαν τα Π.Σ.Ε.Α., λέγαμε ότι όλες τις εκτιμήσεις θα τις κάνει ο ΕΛ.Γ.Α..
      Ο ΕΛ.Γ.Α. έκανε την πρώτη εκτίμηση, που ήταν θετική. Έρχονται μετά οι γεωπόνοι και, κάνοντας το τυπικό καθήκον, λένε ότι με βάση τη ζώνη δεν μπορούμε να τους εντάξουμε. Μόνο στην πρώτη ζώνη. 
      Ε, λοιπόν, κύριε Υπουργέ, εδώ θα έπρεπε να επέμβει η πολιτική βούληση! Ξέρετε τι λένε εδώ, κύριε Υπουργέ; Σας το λέω ευθέως. Λένε ότι επειδή το Ηράκλειο είναι πράσινη περιοχή, δεν πρέπει να πάρει δραχμή. Σας το λέω αυτό, ενώ ειλικρινά δεν θέλω να το πιστέψω. Θεωρώ ότι έχετε πέσει θύμα μιας γραφειοκρατίας στην περίπτωση του Ηρακλείου. Έχετε πέσει θύμα αυτών των αυθαίρετων ορισμών των ζωνών. 
      Λέω, λοιπόν, κύριε Υπουργέ, το εξής: Αφού οι γεωπόνοι λένε ότι επήλθε μεγάλη ζημιά στον ΕΛ.Γ.Α., αφού εντάχθηκε και κοινοποιήθηκε το πρόγραμμα, αφού ξέρουμε ότι οι ζώνες κρίνονται αυθαίρετα, γιατί δεν στεκόμαστε να εκδηλώσουμε την πολιτική βούληση σ’ ένα πρόβλημα, αφ’ ης στιγμής το υλοποιήσατε; Γιατί όχι μόνο αυτό κάνετε, αλλά, κυρίως, όπως σας είπα νωρίτερα, κάνετε ιδεολογικές επιλογές. Έτσι οδηγήσατε τον ΕΛ.Γ.Α. σε αδιέξοδα. 
      Κύριε Υπουργέ, κλείνω, λέγοντας ότι η έλλειψη πολιτικής σας και στον τομέα των ασφαλιστικών καλύψεων, οδηγεί πραγματικά σε μεγαλύτερο αδιέξοδο τον αγροτικό τομέα. Η ανασφάλεια και η αβεβαιότητα εντείνεται. Η απόγνωση γίνεται πια συστηματικό στοιχείο στον αγροτικό τομέα. 
      Τώρα, όμως, κύριε Υπουργέ, ξέρετε πού βρίσκεστε; Βρίσκεστε στην περίοδο όπου ο θυμός θα εκδηλωθεί και μάλιστα θα εκδηλωθεί πολύ σύντομα στις επερχόμενες εκλογές. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπαγεωργίου. 
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Τασούλας. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, παρηκολούθησα με προσοχή την αγόρευση του Κοινοβουλευτικού Εκπροσώπου του ΠΑ.ΣΟ.Κ. και είδα ότι το ΠΑ.ΣΟ.Κ. έχει ως μέτρο τερατώδους αποτυχίας και παραδείγματος προς αποφυγήν, δικά του «κατορθώματα». Επισείει τα δικά του «κατορθώματα» προς τη Νέα Δημοκρατία, προς τη σημερινή Κυβέρνηση, για να την αποτρέψει, προφανώς, από το να τα επαναλάβει. 
      Φυσικά, δεν θα γίνει ο ΕΛ.Γ.Α. η νέα Ολυμπιακή! Το λέω, γιατί αυτό ήταν το παράδειγμα που χρησιμοποίησε ο πραλαλήσας συνάδελφος: «Πάτε να κάνετε τον ΕΛ.Γ.Α., όπως κάναμε εμείς την Ολυμπιακή!» Ασφαλώς και δεν θα γίνει ο ΕΛ.Γ.Α. όπως έγινε η Ολυμπιακή εξαιτίας του ΠΑ.ΣΟ.Κ.! Ασφαλώς όλη αυτή η μηδενιστική προσέγγιση, έχει μέσα της το σπέρμα της αναξιοπιστίας! 
      Υπάρχουν προβλήματα στον αγροτικό κόσμο. Έχει προβλήματα ο αγρότης και ο κτηνοτρόφος. Από το σημείο της παραδοχής των προβλημάτων και του αγώνα για την επίλυσή τους, μέχρι του σημείου να λέμε ότι η Νέα Δημοκρατία «έβαλε στο μάτι» τους ελαιοπαραγωγούς του Νομού Ηρακλείου, επειδή στο Νομό Ηρακλείου το ΠΑ.ΣΟ.Κ. ήρθε πρώτο στις εκλογές και οργανώθηκε ένας τεράστιος μηχανισμός εις τον οποίο συνέπραξαν η Ευρωπαϊκή Ένωση, η Διεύθυνση Αγροτικής Ανάπτυξης της Νομαρχιακής Αυτοδιοικήσεως Ηρακλείου, γεωπόνοι και συνεταιριστές, για να τιμωρηθούν οι παραγωγοί ελαιολάδου του Ηρακλείου, επειδή δεν έβγαλαν πρώτο κόμμα τη Νέα Δημοκρατία, αυτό φαντάζει όχι απλώς τερατώδες, όχι απλώς αφελές, αλλά δίνει και το μέτρο της αιτίας που το ΠΑ.ΣΟ.Κ. και σ’ αυτά τα θέματα δεν μπορεί, από πλευράς αξιοπιστίας, να σηκώσει κεφάλι! 
      Θυμίζω στους αξιότιμους, κυρίους συναδέλφους, ότι αν η Νέα Δημοκρατία ήθελε να κάνει τη δουλειά της με βάση κομματικούς υπολογισμούς, όπως είναι οι συνάδελφοι του ΠΑ.ΣΟ.Κ. εξαιρετικοί Βουλευτές στο Νομό Ηρακλείου, έχουμε και εμείς εξαιρετικούς Βουλευτές στο Νομό Ηρακλείου. Είναι ο κ. Κεφαλογιάννης, ο κ. Μπαντουβάς και ο κ. Δεικτάκης. Θα μπορούσαν και αυτοί, εάν η Νέα Δημοκρατία έκανε παρατυπίες, εάν έκανε παραβιάσεις αριθμών, να γυρίσουν σ’ αυτά τα χωριά του Νομού Ηρακλείου και να πουν: «Εμείς σας βάλαμε στο πρόγραμμα αυτό, κάνοντας κάποιες αλχημείες για τις  αποζημιώσεις.»
      Τι θα έλεγαν όμως, μετά από καιρό, όταν οι ελεγκτικοί μηχανισμοί της Ευρωπαϊκής Ένωσης -οι οποίοι ελεγκτικοί μηχανισμοί είναι πλέον σαν τη δαμόκλειο σπάθη πάνω από όλες αυτές τις διαδικασίες- ζητούσαν και από τη χώρα αποζημίωση αλλά και από τους ίδιους, τους μ’ αυτόν τον τρόπο δικαιούχους, να επιστρέψουν αυτές τις αποζημιώσεις; Τότε τι θα έλεγαν όλοι αυτοί; ‘Ότι και τότε εκδικείται η Νέα Δημοκρατία με τη σύμπραξη της Ευρωπαϊκής Ένωσης, ένα νομό στον οποίο έτυχε να μην έρθει πρώτη; Νομίζω ότι όλα αυτά δεν ευσταθούν. Και δεν ευσταθούν και για τον πρόσθετο λόγο ότι ειδικά για τις ζημιές που όντως επήλθαν σε περιοχές ελαιοκομικές της χώρας και παρά την αίτηση που υπεβλήθη από την ελληνική Κυβέρνηση στην Ευρωπαϊκή Ένωση, δεν είναι μόνον οι εννέα ελαιοκομικές ζώνες του Ηρακλείου που δεν αποζημιώθηκαν, αλλά είναι πενήντα εννέα, αν δεν κάνω λάθος, ζώνες σ’ όλη την Ελλάδα, οι οποίες δεν αποζημιώθηκαν και ασφαλώς δεν καταδέχομαι καν να αναφέρω τις περιοχές τις άλλες, για να καταδείξω το αβάσιμο και το τερατώδες του επιχειρήματος ότι τάχα έχουμε βάλει στο μάτι το Νομό Ηρακλείου.
      Οι διαδικασίες αποζημιώσεως για ζημιές από θεομηνίες και καιρικά φαινόμενα είτε αποζημιώσεως του προϊόντος, του καρπού, είτε αποζημιώσεως του κεφαλαίου, αν έπαθε ζημιά ας πούμε το δέντρο, είναι σαφείς και δεν είναι διαδικασίες που καθιερώθηκαν τώρα. Αυτές οι διαδικασίες περιγράφουν ότι για να αποζημιωθεί λόγω θεομηνίας η παραγωγή ή το κεφάλαιο θα πρέπει αυτή αποδεδειγμένα και βάσει στοιχείων να έχει υποστεί μια σημαντική μείωση αντίστοιχη του 30% ή του 10% σε σχέση με προγενέστερες χρονιές, σε σχέση με μέσους όρους προγενέστερων περιόδων. 
      Ποιοι  καθορίζουν την παραγωγή των προγενέστερων περιόδων; Ποιοι καθορίζουν το μέσο όρο; Ακούστηκε ότι καθορίζει το Υπουργείο. Οι επιτροπές που καθορίζουν τους συντελεστές απόδοσης των ελαιοκομικών ζωνών είναι πενταμελείς. Και διαβάζω ακριβώς όπως έχει το πράγμα βάσει των κανονισμών: Πρόεδρος από το τμήμα παρέμβασης και εισοδηματικών ενισχύσεων της Διεύθυνσης Αγροτικής Ανάπτυξης της οικείας νομαρχίας, εν προκειμένω της Νομαρχιακής Αυτοδιοικήσεως Ηρακλείου. Αυτός προεδρεύει. Υπάρχει γεωπόνος, υπάρχει εκπρόσωπος του Ο.Π.Ε.Κ.Ε.Π.Ε., υπάρχει υπάλληλος του τμήματος ενίσχυσης της αντίστοιχης οργάνωσης παραγωγών και ένας υπάλληλος επίσης της ένωσης των οργανώσεων παραγωγών. Αυτές οι πενταμελείς επιτροπές στοιχειοθετούν την παραγωγή  κάθε χρονιάς, αυτό υιοθετείται από το Υπουργείο και δημοσιεύεται στα επίσημα κείμενα και του ελληνικού κράτους και της Ευρωπαϊκής Ένωσης. Δεν είναι δυνατόν, ειδικά για το Νομό Ηρακλείου αυτά τα στοιχεία να έχουν παραποιηθεί, για να εκδικηθεί το Υπουργείο και η Νέα Δημοκρατία το Ηράκλειο, που δεν βγάζει πρώτη τη Νέα Δημοκρατία. Αυτά να μου επιτρέψετε να πω ότι είναι αφελή. Αυτό το οποίο γίνεται είναι ότι επιδιώχθηκε ειδικά στο Ηράκλειο να βελτιωθεί, προς όφελος του σκοπού, ο μέσος όρος των προηγούμενων ετών, ώστε να μπορέσει το έτος επελεύσεως της ζημιάς, δηλαδή το 2004, να δικαιολογήσει τα ποσοστά που προβλέπουν οι κανονισμοί. Παραταύτα δεν επετεύχθη και η Ευρωπαϊκή Ένωση δεν υιοθέτησε την πρόταση της ελληνικής Κυβερνήσεως, για να αποζημιωθεί η πληγείσα ελαιοπαραγωγή του Νομού Ηρακλείου.
      Θα ήθελα επίσης να πω ότι αυτή η τακτική και αυτή η προσπάθεια να μηδενιστούν τα πάντα, διευκολύνει εμάς στο να αρθρώσουμε έναν αμυντικό, έναν απαντητικό λόγο στις αιτιάσεις του ΠΑ.ΣΟ.Κ., αλλά δεν διευκολύνει την υπόθεση, του να προχωρούν τα πράγματα προς την κατεύθυνση της βελτιώσεως. Μπορεί εύκολα, συνεπώς, κάποιος να απαντάει στο ΠΑ.ΣΟ.Κ., αλλά το θέμα δεν είναι να έχεις ευκολία στο να απαντάς στο ΠΑ.ΣΟ.Κ.. Το θέμα είναι να μπορέσουμε όλοι μαζί, να δούμε την πραγματικότητα και να βελτιώσουμε την κατάσταση στον αγροτικό κόσμο. Και η κατάσταση βελτιώνεται στον αγροτικό κόσμο, όχι ότι με τη βελτίωση αυτή έχουν λυθεί τα προβλήματα, αλλά βελτιώνεται και από πλευράς αξιοποίησης κοινοτικών δυνατοτήτων και από πλευράς ανταγωνιστικότητας της γεωργίας και από πλευράς αναζήτησης και στις δεκατρείς περιφέρειες της χώρας, εκείνων των μεθόδων και εκείνων των προϊόντων που έχουν προοπτική, που έχουν πέραση και τα οποία θα πρέπει να στηριχτούν, για να μπορέσει η ελληνική γεωργία και κτηνοτροφία να αντιμετωπίσει την ανταγωνιστική κατάσταση του ευρωπαϊκού και του παγκόσμιου περιβάλλοντος. 
      Η Νέα Δημοκρατία θα στηρίξει τη νέα αγροτική και κτηνοτροφική πραγματικότητα και θα την στηρίξει βεβαίως σ’ όλους τους νομούς της χώρας και σ’ εκείνους που προηγείται και σ’ εκείνους που έπεται. Δεν έχει κανείς χρέος να ταυτίσει την ψήφο του με την συμπεριφορά του Υπουργείου Γεωργίας και καμμιάς υπηρεσίας της πολιτείας. ‘Όλα αυτά το μόνο που επιτυγχάνουν, είναι να διευκολύνουν τη δική μας δυνατότητα, να απαντάμε σ’ αυτές τις αφελείς επιθέσεις που κάνει το ΠΑ.ΣΟ.Κ.. Η πραγματικότητα είναι ούτε ο ΕΛ.Γ.Α. θα γίνει Ολυμπιακή ούτε το Υπουργείο Γεωργίας έχει απομακρυνθεί από τους στόχους του. Οι στόχοι προστασίας του αγροτικού εισοδήματος και συμπαραστάσεως προς τον αγροτικό και κτηνοτροφικό κόσμο συνεχίζονται και θα συνεχιστούν και την επόμενη τετραετία από τη Νέα Δημοκρατία, μέχρι να ολοκληρωθεί αυτή η προσπάθεια, μέχρι να ολοκληρωθεί η προσπάθεια να μπορέσει η ελληνική γεωργία και η ελληνική κτηνοτροφία να σταθεί στο σύνολό της ανταγωνιστικά στα πόδια της μέσα σ’ ένα δριμύτατο περιβάλλον.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κ. Κεγκέρογλου έχει το λόγο για πέντε λεπτά.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε.
      Φαίνεται ότι η έλλειψη πολιτικής βούλησης από την πλευρά της Κυβέρνησης, αλλά, κυρίως, η πολιτική ανεπάρκεια και η διαχειριστική ταυτόχρονα ανεπάρκεια της ίδιας και των εμπειρογνωμόνων της, έχουν αρνητικές επιπτώσεις σ’ όλον τον αγροτικό τομέα. Γι’ αυτό άλλωστε ασχολούμαστε μ’ αυτό, αλλιώς δεν θα ασχολούμασταν με τις αδυναμίες της. 
      Είναι δυνατόν η πολιτική ηγεσία του Υπουργείου συμπεριλαμβανομένων των εμπειρογνωμόνων, γιατί αυτοί κυρίως εισηγούνται, να μη μπορούν να κάνουν διάκριση της πραγματικής παραγωγής από τη θεωρητική, όπως γράφεται στα ίδια τα δικά τους έγγραφα; Είναι δυνατόν να μη γνωρίζουν ποια είναι η πραγματική παραγωγή, το λάδι δηλαδή που βγαίνει από τον ελαιοδιαχωριστήρα; Και προκαλώ τον κύριο Υπουργό εάν έχει πάει σε λιοτρίβι, να μας πει ποια είναι η πραγματική παραγωγή, πώς βγαίνει το λάδι. Άλλο η πραγματική παραγωγή, άλλο η εκτίμηση της όποιας επιτροπής σ’ όποιο γραφείο των όποιων εκπροσώπων. ‘Αλλο η πραγματική παραγωγή και άλλο η όποια απόφαση του Υπουργού. Επιτέλους καταλάβετέ το, είναι τελείως διαφορετικά πράγματα. 
      Εσείς, λοιπόν, τι κάνετε; Συγκρίνετε τις θεωρητικές τιμές που προέρχονται από την εκτίμηση των επιτροπών τις οποίες αποφασίζετε εσείς ως Υπουργός τελικά και δεν λαμβάνετε υπ’ όψιν σας την πραγματική παραγωγή, αυτό που έβγαλε δηλαδή ο παραγωγός, αυτό που επιδοτήθηκε τη μια χρονιά, αυτό που επιδοτήθηκε την άλλη. Θα συγκρίνετε ή το ένα μέγεθος ή το άλλο, δεν θα μας τα μπερδεύετε εδώ. Διότι εδώ μας φέρνετε στοιχεία από τα μεν και από τα δε, προκειμένου να δικαιολογήσετε την έλλειψη πολιτικής βούλησης.
      Το ίδιο το έγγραφο του Ο.Π.Ε.Κ.Ε.Π.Ε. το οποίο σας κατέθεσα, αναφέρει, και γι’ αυτό πολλές φορές εγώ δεν εκστομίζω εύκολα εκφράσεις όπως οι αναλήθειες και το αβάσιμο, αλλά εδώ πρόκειται, πραγματικά, περί αναλήθειας αυτό που υποστηρίχθηκε. 
      Λέει, λοιπόν, το έγγραφο του Ο.Π.Ε.Κ.Ε.Π.Ε. «οι αποδόσεις των ομοιογενών ελαιοκομικών ζωνών, οι οποίες καθορίζονται με απόφαση του Υπουργού Αγροτικής Ανάπτυξης, μετά από σχετικές εισηγήσεις των αρμοδίων διευθυντών αγροτικής ανάπτυξης των κατά τόπους νομαρχιακών αυτοδιοικήσεων, στέλνονται στην Ευρωπαϊκή Ένωση». Απόφαση του Υπουργού λοιπόν. 
      Και τι λέει για την απόφαση του Υπουργού ο νομοθέτης, ο Ευρωπαίος ή ο Έλληνας; O Υπουργός παίρνει την απόφαση διότι έχει την εκτίμηση από την αυτοδιοίκηση –που είναι αυτοδιοίκηση και όχι αυτονομία- αλλά ταυτόχρονα έχει και την εκτίμηση από τον ΕΛ.ΓΑ., ο οποίος γνωρίζει τις ζημιές. Συγκρίνει λοιπόν αυτά τα δύο και ως απόφασή του ο Υπουργός θα πρέπει να συνεκτιμήσει την έκθεση που έχει από τον ΕΛ.ΓΑ.. Και είχε ο κύριος Υπουργός την έκθεση τότε από τον ΕΛ.Γ.Α.. Δεν την έλαβε όμως υπ’ όψιν του. Έλαβε υπόψη του μόνο τη θεωρητική εκτίμηση της Διεύθυνσης Αγροτικής Ανάπτυξης.
      Στο ίδιο έγγραφο ο Πρόεδρος του Ο.Π.Ε.Κ.Ε.Π.Ε. λέει: «Τα παραπάνω στοιχεία επεξεργάζονται και προκύπτουν θεωρητικά. Η αποδεκτή ή προς ενίσχυση ποσότητα ελαιολάδου ανά ελαιοπαραγωγό κ.λπ., στις περιπτώσεις όπου η αιτηθείσα ποσότητα είναι ίση ή μικρότερη προς την άνω προσδιορισθείσα, τότε οι παραγωγοί θεωρούνται συμβατοί». 
      Τι είναι λοιπόν οι ομοιογενείς ελαιοκομικές ζώνες; Δεν είναι τίποτα άλλο, παρά το ανώτερο πλαφόν, για να πάρουν επιδότηση όλοι που είναι κάτω απ’ αυτή την παραγωγή. Κάτω, όμως, απ’ αυτήν την παραγωγή ήταν έξι χιλιάδες παραγωγοί στο Νομό Ηρακλείου, από μηδέν έως δύο κιλά στη ζώνη. 
      Εσείς αξιοποιείτε το ανώτερο πλαφόν; Γιατί δεν παίρνετε τα πραγματικά στοιχεία παραγωγής των προηγούμενων ετών; Γιατί δεν συγκρίνετε τα χρήματα που πήραν όλα τα έτη, για να δείτε τι συμβαίνει; 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
      Θα αναφερθώ, όμως, σε ένα έγγραφο του ίδιου του Υπουργείου Αγροτικής Ανάπτυξης, το οποίο καταρρίπτει όσα ισχυριστήκατε εσείς σήμερα. Λέει το δελτίο τύπου του Υπουργείου Αγροτικής Ανάπτυξης στις 15.12.2005: «Ο Υπουργός Αγροτικής Ανάπτυξης και Τροφίμων κ. Ευάγγελος Μπασιάκος σχετικά με την απόφαση της αρμόδιας επιτροπής της Ευρωπαϊκής Ένωσης για το πρόγραμμα «FROST», δήλωσε τα εξής: «Με ιδιαίτερη ικανοποίηση ανακοινώνω ότι εγκρίθηκε ο Πίνακας Αποδόσεων από την αρμόδια επιτροπή της Ευρωπαϊκής Ένωσης των ελαιοδέντρων του προγράμματος «FROST» (ζημιές Φεβρουαρίου 2004)». Και αφού -λέει- ζητήσαμε να αλλάξει το έτος ζημιάς και να γίνει το 2003-2004, οι παραγωγοί γνωρίζουν ότι το Φεβρουάριο του 2004 που έγιναν οι ζημιές, άλλοι είχαν μαζέψει και άλλοι δεν είχαν μαζέψει τις ελιές. Αν είχατε πάει καμιά φορά στις ελιές –δεν σας αδικώ γιατί στην περιοχή σας δεν έχετε- θα ξέρατε ότι το Φεβρουάριο άλλη ελαιοκομιδή έχει ολοκληρωθεί, άλλη δεν έχει ολοκληρωθεί.
      Στη συνέχεια λέει το δελτίο τύπου: «Σύμφωνα με τη νέα κοινοτική απόφαση στις αρχικά εγκριθείσες ογδόντα ελαιοκομικές ζώνες προστέθηκαν και άλλες εκατόν δέκα οκτώ, οι οποίες δεν θα ελαμβάνοντο υπ’ όψιν σύμφωνα με την αρχική πρόταση που είχε καταθέσει η προηγούμενη Κυβέρνηση στις 4.3.2004. Ο ΕΛ.Γ.Α. μετά την ανωτέρω διευκρινιστική απόφαση της Ευρωπαϊκής Επιτροπής και μετά την υπογραφή από τον κύριο Υπουργό Οικονομικών, θα κοινοποιήσει –προσέξτε- αμέσως τα πορίσματα των εκτιμήσεών του στους δικαιούχους και μετά την παρέλευση και των προβλεπόμενων προθεσμιών των ενστάσεων, θα καταβάλει τις αναλογούσες οικονομικές ενισχύσεις. Αναμένεται η καταβολή των ενισχύσεων-αποζημιώσεων να γίνει –ακούστε- εντός δύο μηνών από τη δημοσίευση στην Εφημερίδα της Κυβερνήσεως της ανωτέρω Κ.Υ.Α.».
      (Στο σημείο αυτό ο Βουλευτής κ. Κεγκέρογλου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κύριε Υπουργέ, δυστυχώς, οι δύο μήνες έχουν γίνει δύο και πλέον χρόνια από το Δεκέμβριο του 2005 και η Κυβέρνηση συνεχίζει να έχει έλλειψη πολιτικής βούλησης. Γι’ αυτό την επερωτάμε σήμερα, για έλλειψη πολιτικής βούλησης να καταβάλει τις συγκεκριμένες αποζημιώσεις.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο κ. Σκουλάς έχει το λόγο.
      ΙΩΑΝΝΗΣ ΣΚΟΥΛΑΣ: Κύριε Υπουργέ, οι αγρότες σας γυρίζουν την πλάτη. Σήμερα επερωτάσθε για ένα σοβαρό θέμα που απασχολεί το Νομό Ηρακλείου πάνω από τρία χρόνια. Αναρωτιέμαι σε ποια σοβαρή ευρωπαϊκή χώρα, σε ποια σοβαρή δημοκρατία, εξήμισι χιλιάδες πολίτες ταλαιπωρούνται και εμπαίζονται γι’ αυτό το χρονικό διάστημα. Αναρωτιέμαι για ποια ισονομία και ισοπολιτεία μιλάμε, όταν δίνετε σε άλλες περιοχές της Ελλάδας ό,τι αρνείστε να δώσετε στο Νομό Ηρακλείου. Τα ταξίδια του Πρωθυπουργού κ. Καραμανλή κατέληξαν το πιο σύντομο ανέκδοτο.
      Μας κατηγορήσατε ότι λαϊκίζουμε. Λαϊκίζετε ασύστολα εσείς, κύριε Υπουργέ και πολιτεύεστε ρουσφετολογικά. Σας προκαλώ, εσάς, τον κ. Μπασιάκο, τον κ. Κατσαρό, να έρθετε στο Νομό Ηρακλείου, στους αγρότες παραγωγούς και να πείτε αυτά που είπατε εδώ σήμερα. Όμως, να τους κοιτάτε στα μάτια. Καλά τα προγράμματα «FROGΥ», «FROST», αλλά για τους Ηρακλειώτες που δεν μιλάνε αγγλικά, δεν λένε απολύτως τίποτα.
      Τελικά αμφισβητείτε την καταστροφή του 2004; Αμφισβητείτε ότι ξεριζώθηκαν τα ελαιόδεντρα; Αμφισβητείτε τις εκτιμήσεις των γεωπόνων του ΕΛ.Γ.Α.;
      Επιμένετε να κρύβεστε πίσω από τις ελαιοκομικές ζώνες. Σε μία ελαιοκομική ζώνη που μπορεί να είναι έως εκατόν εβδομήντα επτά χιλιάδες στρέμματα, όπως είναι στο Νομό Ηρακλείου, είναι δυνατόν η μείωση της παραγωγής κατά 10% των πληγέντων να μην φαίνεται; Τονίζω ότι οι ζώνες είναι θεωρητικές και δεν δείχνουν την παραμικρή παραγωγή. Προσπαθείτε επί δύο ώρες εδώ να μας πείσετε γι’ αυτό. Μη λέτε ψέματα στους αγρότες, δηλαδή η Νέα Δημοκρατία θέλει, αλλά δεν μπορεί, γιατί το «κακό» ΠΑ.ΣΟ.Κ. δεν βοηθούσε τόσα χρόνια. Ας τελειώνει αυτό το παραμύθι, διότι πλέον δεν έχει «λύκο».
      Επειδή η κατάσταση αυτή είναι μία κατάφορη αδικία για τους αγρότες του Νομού Ηρακλείου, που είδαν να μηδενίζεται το αγροτικό τους εισόδημα και μπορεί να οδηγήσει ακόμα και σε κοινωνική έκρηξη στην περιοχή, σας προκαλώ και σας λέγω να γίνετε συνεπής με τις υποσχέσεις που εσείς δώσατε. Και είναι πολύ απλό: Άμεση αποζημίωση των περιοχών αυτών δικαιολογώντας τη μείωση της παραγωγής του κατά 10% ανά δήμο ή ανά δημοτικό διαμέρισμα. Εξατομίκευση σε κάθε περίπτωση σε επίπεδο παραγωγού. Και λύνεται το πρόβλημα. Όλα τα άλλα είναι θεωρητικολογίες και κρύβεστε πίσω από πράγματα τα οποία δεν ισχύουν. 
      Σας προκαλώ. Ελάτε στο Νομό Ηρακλείου να πείτε στους αγρότες αυτά που είπατε εδώ σήμερα.
      (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Ιωάννης Τραγάκης): Ο κ. Στρατάκης έχει το λόγο. 
    ΕΜΜΑΝΟΥΗΛ ΣΤΡΑΤΑΚΗΣ: Κύριε Υπουργέ, σας άκουσα με πάρα πολύ προσοχή, όπως άκουσα και τον Κοινοβουλευτικό Εκπρόσωπο της Νέας Δημοκρατίας και λυπάμαι, γιατί ειλικρινά δεν μπορείτε να κατανοήσετε την αναγκαιότητα του αιτήματος και της αθέτησης, ή αν θέλετε της υιοθέτησης των δικών σας υποσχέσεων. Γιατί αυτό έπρεπε να γίνει στην πράξη. Και παρακολουθώ ότι προσπαθείτε με έωλα επιχειρήματα στην κυριολεξία να δικαιολογήσετε αυτήν σας την απόφαση. 
    Θα πω μόνο ένα πράγμα, διότι τα επιχειρήματα, όπως ειπώθηκαν από τον Κοινοβουλευτικό Εκπρόσωπο, δεν είναι αφελή, αντίθετα, αποδεικνύουν αυτά τα επιχειρήματα και την αφέλεια, αλλά θα έλεγα και την ασχετοσύνη της Νέας Δημοκρατίας γύρω από τα ζητήματα αυτά. 
    Μας μιλάτε για χαμένη παραγωγή, κύριε Υπουργέ, σε ελαιόδεντρα, σε μόνιμες καλλιέργειες, που ξέρετε πολύ καλά τρία χρόνια μετά ότι έχουν μηδενική παραγωγή, γιατί η ζημία ήταν ολική. Μπορείτε να μας δικαιολογήσετε, γιατί αναφέρεσθε σε παραγωγή ενός χρόνου, όταν ξέρετε ότι η παραγωγή που ζημιώθηκε είναι πέντε χρόνων; Και γιατί δεν παίρνετε την παραγωγή των πέντε χρόνων, που ζημιώθηκαν οι συγκεκριμένοι παραγωγοί και να την συγκρίνετε με τα δύο προηγούμενα χρόνια, για να δείτε ποια πραγματικά είναι η αλήθεια;
     Έχετε περιθώρια να λειτουργήσετε προς τη σωστή κατεύθυνση, αλλά δεν θέλετε να λειτουργήσετε. Επιχειρήματα, αν θέλετε να χρησιμοποιήσετε, έχετε πάρα πολλά και δεν ευσταθούν αυτά τα οποία μας λέτε από τις απαγορεύσεις της Ευρωπαϊκής Ένωσης. 
    Μας μιλάτε για μόνιμες καλλιέργειες, σαν να μας μιλάτε για καλαμπόκι ή για κριθάρι. Αυτό κάνετε εδώ, κύριε Υπουργέ, και νομίζετε ότι μιλάτε σε άσχετους και προσπαθείτε να μας πείσετε για πράγματα που δεν μπορούν να συγκριθούν μεταξύ τους και ταυτόχρονα μας μιλάτε για αφέλεια. Η αφέλεια βρίσκεται κάπου αλλού, κύριε Υπουργέ, και θα πρέπει να την αναζητήσετε στα δικά σας επιχειρήματα. Γι’ αυτό πάμε, όπως πάμε, στην Ευρωπαϊκή Ένωση και δεν μας δίνει κανένας σημασία. 
    Εμείς θα λέγαμε, εάν πραγματικά είχατε βούληση και θέλατε να αντιμετωπίσετε και αυτό το μείζον πρόβλημα, να σταθείτε στο ύψος των περιστάσεων, να πάρετε τα πραγματικά στοιχεία υπ’ όψιν σας και όχι τα εικονικά, αυτά τα οποία κι εδώ προσπαθείτε να μας πείτε ότι είναι σωστά. 
    Είναι δυνατόν να μας λέτε για παραγωγή ενός χρόνου από καλλιέργειες που ζημιώθηκαν τα πέντε χρόνια που ακολούθησαν της αρχικής ζημιάς και έχουν μηδενική παραγωγή; Σε ποιους τα λέτε αυτά; Να πάτε να τα πείτε στους παραγωγούς, που δεν τολμάτε να παρουσιαστείτε και οι Βουλευτές σας παρουσιάζονται υποσχόμενοι ότι θα λύσουν το πρόβλημα, διαφορετικά δεν θα μπορούσαν να πλησιάσουν. Αλλά έχουν γνώση οι φύλακες, μην ανησυχείτε και θα δείτε πραγματικά την ημέρα των εκλογών τι θα γίνει σε αυτές τις περιοχές, αλλά και σε όλη την Ελλάδα. 
    Καταστρέψατε την ελληνική παραγωγή, καταστρέφετε τον αγροτικό τομέα και προκύπτει σήμερα εδώ από τον τρόπο που αντιμετωπίζετε ένα ηθικής τάξεως ζήτημα. Και δεν είναι ζήτημα που έχει να κάνει μόνο με τα οικονομικά, είναι και ηθικής τάξεως ζήτημα, διότι πήγατε εκεί και τους υποσχεθήκατε και από εκεί και πέρα τους εγκαταλείψατε, γιατί ακριβώς δεν έχετε την πολιτική βούληση να τους αποζημιώσετε. 
    Σας καλούμε για τελευταία φορά, δέστε τα πραγματικά στοιχεία, αναπτύξτε την επιχειρηματολογία που μπορείτε να αναπτύξετε, όπου χρειαστεί και θα δείτε ότι υπάρχουν απεριόριστα περιθώρια για να καλύψετε αυτές τις ζημιές.
    Ευχαριστώ.
    ΠΡΟΕΔΡΕΥΩΝ (Ιωάννης Τραγάκης): Ο κύριος Υφυπουργός έχει το λόγο για δέκα λεπτά.
	ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, περίμενα με πολύ περισσότερη σοβαρότητα και υπευθυνότητα οι συνάδελφοι να αναφερθούν στο θέμα για το οποίο συζητάμε. Επειδή μιλήσαμε εδώ για σοβαρές χώρες, όπως είπε ένας συνάδελφος, πρέπει να πούμε ότι σε όλες τις σοβαρές χώρες της Ευρωπαϊκής Ένωσης εφαρμόζονται οι κανονισμοί. Μιλάμε μάλιστα για έναν Κανονισμό που εσείς υπογράψατε και συμφωνήσατε. Στη δική μας σοβαρή χώρα, το σοβαρό ΠΑ.ΣΟ.Κ. ζητεί να μην εφαρμοστούν οι κοινοτικοί κανονισμοί. 
	Κύριοι συνάδελφοι του ΠΑ.ΣΟ.Κ., δεν μιλάμε για μία μικρή ποσότητα πέντε ή δέκα τόνων ελαιολάδου που θα έπρεπε να καλυφθούν για να πληρωθούν αποζημιώσεις. Μιλάμε για εκατό χιλιάδες τόνους λάδι που εισέπραξαν επιδοτήσεις και που θα έπρεπε να αλλοιωθούν τα στοιχεία για να εισπράξουν αποζημιώσεις. 
	ΒΑΣΙΛΕΙΟΣ ΚΕΓΚΕΡΟΓΛΟΥ: Ξέρετε τι λέτε τώρα; Δεν είναι έτσι.
	ΠΡΟΕΔΡΕΥΩΝ (Ιωάννης Τραγάκης): Τι είναι αυτά τα πράγματα; Καθίστε κάτω, παρακαλώ. Τι ξέσπασμα ήταν αυτό;
	ΒΑΣΙΛΕΙΟΣ ΚΕΓΚΕΡΟΓΛΟΥ: Καταγγέλλει την Ελλάδα στην Ευρωπαϊκή Ένωση!
	ΠΡΟΕΔΡΕΥΩΝ (Ιωάννης Τραγάκης): Σας παρακαλώ.
	Συνεχίστε, κύριε Υπουργέ.
	ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Η διαφορά μας είναι εκατό χιλιάδες τόνοι, κύριοι συνάδελφοι. Επαναλαμβάνω ότι αυτό που λέω είναι με στοιχεία, κύριε συνάδελφε. Όταν η διαφορά είναι πάνω από 35%, μιλάμε για εκατό χιλιάδες τόνους, αλλά δεν περίμενα καλύτερη συμπεριφορά από σας που στηρίξατε…
	ΒΑΣΙΛΕΙΟΣ ΚΕΓΚΕΡΟΓΛΟΥ: Εκατό χιλιάδες βγάζει όλος ο Νομός .
	ΠΡΟΕΔΡΕΥΩΝ (Ιωάννης Τραγάκης): Παρακαλώ.
	Συνεχίστε, κύριε Υφυπουργέ.
	ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Δεν το περίμενα από σας που μετατρέψατε τον ΕΛ.Γ.Α. σε διώκτη των αγροτών. Δεν το περίμενα από σας που κομματικοποιήσατε όλους τους οργανισμούς. Δεν περίμενα από σας που διαλύσατε στην κυριολεξία την ελληνική γεωργία, σήμερα να εμφανίζεστε ως τιμητές στην Αίθουσα αυτή.
	Ξέρετε πολύ καλά ότι έχουμε μετατρέψει τον ΕΛ.Γ.Α. σε έναν ουσιαστικό υποστηρικτή των Ελλήνων αγροτών και μάλιστα σε δύσκολες ώρες γι’ αυτούς. Ξέρετε πολύ καλά –και το ξέρουν οι Έλληνες αγρότες- ότι δεν υπάρχει κανένα παράπονο για κομματική εκτίμηση από κανέναν αγρότη. Θα σας άξιζε πραγματικά βραβείο ευρεσιτεχνίας, εάν βρίσκατε έστω και έναν αγρότη σε όλη τη χώρα ο οποίος θα έλεγε ότι γίνονται κομματικές εκτιμήσεις από τον ΕΛΓΑ. Αυτά ανήκουν στο παρελθόν και θα σας καλούσα «εξ ιδίων», να μην κρίνετε «τα αλλότρια».
	Όσον αφορά στο  Νομό Ηρακλείου για τις αποζημιώσεις, επειδή είπατε ότι εμείς δεν προσέχουμε το Νομό Ηρακλείου, επειδή δεν ψήφισε ή δεν στήριξε την παράταξή μας, να πάμε μία βόλτα στο Τιμπάκι, όπου για τις ζημιές που έγιναν το 2002 τριακόσιοι παραγωγοί θερμοκηπίων κρίθηκαν ως μη δικαιούχοι. Ξέρετε πολύ καλά ότι μετά από σύσκεψη που έγινε στο Υπουργείο Αγροτικής Ανάπτυξης και Τροφίμων -ήταν η αρχή μας όταν πήγαμε στο Υπουργείο- αλλάξαμε τους τύπους των θερμοκηπίων και οι περισσότεροι απ’ αυτούς τους αγρότες τελικά κρίθηκαν δικαιούχοι των επιδοτήσεων, σχεδόν όλοι οι αγρότες. Δεν εξαιρέθηκε σχεδόν κανένας που είχε εξαιρεθεί επί των δικών σας ημερών και αποζημιώθηκαν κανονικά. 
	Επειδή αναφέρεστε στο εάν αυτή η Κυβέρνηση πρόσεξε ή δεν πρόσεξε το Νομό Ηρακλείου, θα σας πω τι έγινε με τα δημόσια έργα στο Νομό. Αφού ολοκληρώσαμε το φράγμα Φανερωμένης-Μεσσαράς στο Νομό Ηρακλείου, προχωρήσαμε στην κατασκευή αγωγού σύνδεσης και αρδευτικών δικτύων του φράγματος Φανερωμένης-Μεσσαράς με τα δίκτυα άρδευσης, ένα πολύ μεγάλο έργο προϋπολογισμού 27,8 εκατομμυρίων ευρώ, το οποίο ούτε καν είχε προβλεφθεί από τη δική σας κυβέρνηση, ούτε καν είχε μπει στον προγραμματισμό του Υπουργείου Αγροτικής Ανάπτυξης και Τροφίμων. 
	Εκτός απ’ αυτό πρέπει να πούμε και για την κατασκευή του φράγματος Πλακιώτισσας του Νομού Ηρακλείου. Το έργο εντάχθηκε στο τομεακό πρόγραμμα του Γ΄ Κοινοτικού Πλαισίου Στήριξης του Υπουργείου Αγροτικής Ανάπτυξης και Τροφίμων στις 20/3/2007 με συνολικό προϋπολογισμό 27.000.000 ευρώ. Το έργο αυτό έχει δημοπρατηθεί στις 27/3/2007. 
      Πρέπει επίσης να πούμε ότι ολοκληρώθηκε και η μελέτη του αρδευτικού δικτύου του φράγματος του δημοτικού διαμερίσματος Πανοράματος του Νομού Ηρακλείου, ολικού προϋπολογισμού 200.000 ευρώ. 
    Επίσης πρέπει να πούμε ότι εντάχθηκε στο Γ’ Κ.Π.Σ. στις 28/02/2007 με προϋπολογισμό περίπου 10 εκατομμύρια ευρώ η κατασκευή και η αξιοποίηση φράγματος Χαλαβριανού χειμάρρου Δήμου Αρχανών του Νομού Ηρακλείου. Επίσης, προχωρούμε στο συμπληρωματικό εξοπλισμό του αλιευτικού καταφυγίου Κερατόκαμπου του Δήμου Διάνου  του Νομού Ηρακλείου. 
    Όσο δε για τα Ο.Π.Α.Α.Χ. πρέπει να πούμε -και να καταγγείλουμε το ΠΑ.ΣΟ.Κ.- ότι όσο έτρεχε επί των ημερών του το Γ’ Κ.Π.Σ. δεν υπήρχε έγκριση ούτε για ένα έργο των ΟΠΑΑΧ. Και πρέπει να πούμε ότι επί των ημερών της δικής μας διακυβέρνησης στο Νομό Ηρακλείου υλοποιούνται τριάντα έξι μικρά δημόσια έργα στα Ο.Π.Α.Α.Χ.. Όλα αυτά τα έργα σχεδιάστηκαν και υλοποιούνται επί των ημερών της δικής μας Κυβέρνησης. 
    Επίσης τρέχουμε με πολύ γρήγορους ρυθμούς τα έργα στο πρόγραμμα LEADER και ενώ επί των ημερών του ΠΑ.ΣΟ.Κ. έτρεχαν με ρυθμούς 10%, σήμερα έχουν φτάσει στο 60%. 
    Για δε την εκπαίδευση του Νομού Ηρακλείου πρέπει να πούμε ότι από το 2000 –αυτό ήταν το μεγάλο ενδιαφέρον του ΠΑ.ΣΟ.Κ. για το Ηράκλειο- ως το 2003 έγιναν συνολικά 29 προγράμματα εκπαίδευσης. Επί των ημερών της δικής μας Κυβέρνησης τα προγράμματα αυτά έφθασαν τα 47. Σχεδόν έχουν διπλασιαστεί. Και βέβαια διατίθενται 1.000.000 ευρώ για τη συντήρηση του εκπαιδευτικού κέντρου του Ηρακλείου. 
    Πρέπει να πούμε ότι αποφασιστικά ενισχύουμε τη μεταποίηση στο Νομό Ηρακλείου. Εγκρίνουμε επενδύσεις πολλών εκατομμυρίων ευρώ, έτσι ώστε να δημιουργηθούν οι μεταποιητικές μονάδες που απαιτούνται, να συσκευάζεται, να τυποποιείται η τοπική παραγωγή και να προβάλλεται και να προωθείται με τους καλύτερους όρους στη διεθνή αγορά. 
    Οι αγρότες, κύριοι συνάδελφοι, του Νομού Ηρακλείου γνωρίζουν πολύ καλά ότι η νέα διακυβέρνηση, μια διακυβέρνηση με μεγάλη υπευθυνότητα, με μεγάλη ειλικρίνεια και εντιμότητα, χειρίζεται τα θέματα που τους αφορούν. Γνωρίζουν πολύ καλά ότι η νέα διακυβέρνηση δημιουργεί αξιόπιστο σύστημα, έτσι ώστε οι επιδοτήσεις να καταβάλλονται σ’ αυτούς που δικαιούνται τις επιδοτήσεις. Γνωρίζουν πολύ καλά ότι ο ΕΛ.Γ.Α. και όλες οι υπηρεσίες μας είναι δίπλα τους και συνεχώς τους στηρίζουν. 
    Και βέβαια θέλω να πω ότι οι αγρότες του Νομού Ηρακλείου, που μπορεί αρκετές φορές με λαϊκίστικα επιχειρήματα να τους έχετε κοροϊδέψει, γνωρίζουν πολύ καλά ότι ουσιαστικά τα προϊόντα τους και ενισχύονται και το εισόδημά τους στηρίζεται. 
    Και εδώ θέλω να πω και να επαναλάβω για πολλοστή φορά, διότι το έχουμε συζητήσει στην Αίθουσα αυτή, ότι το αγροτικό εισόδημα -διότι ο Κοινοβουλευτικός Εκπρόσωπος του ΠΑ.ΣΟ.Κ. το ανέφερε- όχι μόνο δεν μειώθηκε επί των ημερών της σημερινής κυβέρνησης, μείωση ουσιαστική κατά 11,2% υπήρξε επί των ημερών της προηγούμενης Κυβέρνησης. Το 2002-2003 συνολικά επί των ημερών της προηγούμενης Κυβέρνησης είχαμε ουσιαστική μείωση του αγροτικού εισοδήματος, κατά 5% και 6%. Επί των ημερών της σημερινής Κυβέρνησης το αγροτικό εισόδημα αυξήθηκε κατά 2,1%. Και αυτό πιστοποιείται όχι μόνο από τα στοιχεία της Ε.Σ.Υ.Ε., αυτό πιστοποιείται αν θέλετε και από όλες τις υπηρεσίες της Ευρωπαϊκής Ένωσης. 
    Εκτός αυτού, επειδή έγινε μια πολύ μεγάλη αναφορά σε πάρα πολλά θέματα που αφορούν στην αγροτική ανάπτυξη του τόπου μας, θέλω να σας πω ότι με μεγάλη υπευθυνότητα αντιμετωπίζουμε θέματα που έχουν βαλτώσει. Δεκατρείς μελέτες, στις οποίες αναφέρθηκε ο πρώτος ομιλητής του ΠΑ.ΣΟ.Κ., πρέπει να σας πω ότι έχουν ολοκληρωθεί. Διαβούλευση δεν γίνεται μεταξύ του Υπουργείου και των μελετητών, όπως αναφέρθηκε. Η διαβούλευση γίνεται μεταξύ του Υπουργείου και όλων των εμπλεκόμενων φορέων. Συμμετείχα σε αρκετές απ’ αυτές τις συζητήσεις. Συζητήσεις ουσιαστικές, αναπτυξιακές, εποικοδομητικές, όπου εκπρόσωποι των συνεταιριστικών οργανώσεων, εκπρόσωποι της Τοπικής Αυτοδιοίκησης κατέθεσαν τις απόψεις τους, έτσι ώστε αυτές οι μελέτες να αποτελέσουν τον ουσιαστικό πιλότο, το φάρο για την αγροτική ανάπτυξη του τόπου μας. 
    Κυρίες και κύριοι συνάδελφοι, η αγροτική ανάπτυξη στη χώρα μας έχει μπει σε μία αναπτυξιακή τροχιά. Και αυτό έχει γίνει για πρώτη φορά τα τελευταία είκοσι χρόνια. Οι αγρότες γνωρίζουν ότι η νέα Κοινή Αγροτική Πολιτική εφαρμόζεται. Γνωρίζουν ότι υπάρχει σειρά προβλημάτων στην εφαρμογή της, γιατί μητρώα δεν κληρονομήσαμε. Βάση δεδομένων δεν κληρονομήσαμε. Οι οργανισμοί που παραλάβαμε δεν ήταν στην καλύτερη κατάσταση που θα έπρεπε να είναι. Όμως γνωρίζουν πολύ καλά ότι γίνεται μια σοβαρή προσπάθεια στο Υπουργείο Αγροτικής Ανάπτυξης και Τροφίμων. 
Μας αντιμετωπίζουν με τον  καλύτερο δυνατό τρόπο -το λέμε αυτό, διότι εμείς  επισκεπτόμαστε όλες τις περιοχές της χώρας- ξέρουν ότι παλεύουμε, ξέρουν ότι αγωνιζόμαστε και ότι βάζουμε τις βάσεις για την ουσιαστική αγροτική ανάπτυξη του τόπου μας. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ κ. Παπαγεωργίου.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Ευχαριστώ, κύριε Πρόεδρε. 
      Κύριε Υπουργέ, λυπάμαι που θα επαναλάβω αυτό που σας είπα στην προηγούμενη παρέμβασή μου, δηλαδή ότι δεν κάνατε τίποτε για την αυτοδυναμία, δεν κάνατε τίποτε για την οικονομική ενίσχυση, την αυτοτέλεια και το μέλλον του Οργανισμού. 
      Κύριε Υπουργέ, έχω εδώ ερώτησή σας της 19ης Νοεμβρίου του 2002, της περιόδου της δικής μας, όπου μας εγκαλούσατε γιατί δεν υλοποιούμε το νόμο που ψηφίσαμε για τον «ΟΑΣΙΣ». Ξέρετε ότι ο «ΟΑΣΙΣ» δεν λειτουργεί  τα χρόνια που είστε στην Κυβέρνηση. Είχαμε καθιερώσει το ηλεκτρονικό σύστημα προσδιορισμού των ζημιών, για να  ξέρει ο καθένας με ηλεκτρονικό τρόπο ποιο είναι το ποσοστό των ζημιών και ακόμα είμαστε στα καρμπόν. Το καταργήσατε στην πράξη. Προτάσεις, μέτρα θεσμικά, όπως σας ανέφερα νωρίτερα, διαφοροποίησης τιμών. Δεν υλοποιήσατε τίποτα. Ο Οργανισμός οδηγείται καθημερινά σε αδιέξοδο. 
      Αντ’ αυτού, λοιπόν –και θα καταθέσω την επερώτησή σας- κύριε Υπουργέ, προχωρήσατε στην εύκολη λύση του βολέματος και του ρουσφετιού για τους «ημέτερους». 
      (Στο σημείο αυτό ο Βουλευτής κ. Αθανάσιος Παπαγεωργίου καταθέτει για τα Πρακτικά την προαναφερθείσα επερώτηση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Είναι δυνατόν, κύριε Υπουργέ, να προσδιορίζει εκ των προτέρων το Υπουργείο το ποσοστό των ζημιών, να προσδιορίζει ποσότητες και στρέμματα, να δίνει τιμές, εκ των προτέρων, που θα απολαύσουν οι παραγωγοί, όταν δεν έχουν διαμορφωθεί ακόμα οι τιμές στην αγοράς;
      Ξέρετε που βρισκόμαστε, κύριε Υπουργέ;  Τα 2/3 των αποζημιώσεων είναι εκτός Κανονισμού. Το 1/3 μόνο των αιτήσεων καταβολών για αποζημιώσεις είναι με βάση το κανονιστικό πλαίσιο του ΕΛ.Γ.Α..  Αυθαιρετείτε, κύριε Υπουργέ. Γι’ αυτό οδηγήσατε τον ΕΛ.Γ.Α. στο  υπερβολικό χρέος των 2.800.000.000 ευρώ, όταν το παραλάβατε 800.000.000 ευρώ. Και τότε λέγατε ότι ήταν καταχρεωμένος. Αυτή είναι η πραγματικότητα. Δεν σας  προβληματίζει αυτό; Δεν σας προβληματίζει η φωνή του κ. Κατσαρού, που λέει, όπου βρεθεί και όπου σταθεί, ότι καταρρέουμε; Έφυγε ο κ. Κατσαρός. Το επιβεβαίωσε με άρθρο του. 
      Κύριε Υπουργέ, οι Βουλευτές του Νομού Ηρακλείου –ήλθαν και της Νέας Δημοκρατίας- φέρνουν τα αιτήματα και νομίζω ότι υπερασπίζονται τα δίκαια αιτήματα των αγροτών του Ηρακλείου. Εσείς δεν τα ακούτε. 
      Κύριε Υπουργέ, όντως τιμωρείτε το Ηράκλειο για το πολιτικό του φρόνημα. Είμαι βαθιά πεπεισμένος από αυτά τα οποία άκουσα και στη δευτερολογία σας. Γιατί πώς ξαφνικά εδώ ανακαλύπτετε τις ζώνες; Στην περίπτωση της ντομάτας ανακαλύπτετε τις ημερομηνίες. Δεν θέλετε να εκδηλώσετε την πολιτική σας βούληση. Αυτή είναι η αλήθεια. 
      Ξέρετε τι είπατε σ’ αυτή την Αίθουσα και γι’ αυτό εξερράγη ο συνάδελφος κ. Κεγκέρογλου; Είπατε –δεν ξέρω εάν πρέπει να το πω, αλλά αφού το είπατε πρέπει να το πω και εγώ τώρα- ότι είχαμε παραπάνω «εικονική» παραγωγή εκατό χιλιάδων  τόνων. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων):  Όχι, δεν είπα αυτό. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Δεν είπατε «εικονική»; Τι είπατε; Να σβηστεί από τα Πρακτικά, εάν δεν είπατε αυτό. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Όχι, κύριε Παπαγεωργίου, δεν είπα αυτό. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Γι’ αυτό λέω εάν κατάλαβα καλά. 
      ΠΡΟΕΔΡΕΥΩΝ (Ιωάννης Τραγάκης): Δεν το είπε αυτό ο κύριος Υπουργός. Δείτε τα Πρακτικά. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Το ανακαλώ. Όμως, κύριε Υπουργέ, ξέρετε τι λέω;
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, μου επιτρέπετε μία διευκρίνιση;
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Παπαγεωργίου, και θα κρατήσω το χρόνο σας, γιατί αυτό είναι σοβαρό θέμα. 
      Ο κύριος Υπουργός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Είπα ότι για να πληρωθούν οι αποζημιώσεις θα έπρεπε να έχουμε δηλώσει μικρότερη παραγωγή κατά εκατό χιλιάδες τόνους. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Τι είναι αυτά; Αφού εκατό χιλιάδες τόνοι είναι όλη και όλη η παραγωγή. 
      Κύριε Πρόεδρε, θα ήθελα το λόγο για να κάνω μια διευκρίνιση. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Κεγκέρογλου. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Υπουργέ, τα εξακόσιες πεντήντα χιλιάδες ελαιόδεντρα  είναι κάτω από το 4% του συνόλου των είκοσι εκατομμυρίων του νομού.  Άρα, λοιπόν, εάν δεν έβγαζαν καθόλου λάδι τα εξακόσιες πενήντα χιλιάδες ελαιόδεντρα, οι εκατό χιλιάδες τόνοι γίνονται ενενήντα έξι χιλιάδες τόνοι. Η διαφορά είναι τέσσερις χιλιάδες τόνοι. Δεν είναι αυτό το νούμερο που λέτε. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Τι είναι αυτά που λέτε, κύριε Κεγκέρογλου; Το 35% της παραγωγής είναι τέσσερις χιλιάδες τόνοι; 
      ΒΑΣΙΛΕΙΟΣ ΚΕΓΚΕΡΟΓΛΟΥ: Ναι, αυτό είναι το νούμερο. Τα εξακόσιες πενήντα χιλιάδες δένδρα στα είκοσι εκατομμύρια είναι σε ποσοστό λιγότερο από 4%. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων):  Θα ξεχάσουμε και τα μαθηματικά που μάθαμε στο σχολείο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Εγώ φυσικομαθηματικός είμαι. Εσείς τι έχετε σπουδάσει;
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Οικονομικά.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ακόμα καλύτερα! Κάντε τις πράξεις.
      Εγώ νομίζω, κύριε Πρόεδρε, όμως, ότι ως στοιχείο, οι εκατό χιλιάδες τόνοι πρέπει να σβηστούν από τα Πρακτικά, αφού εκατό χιλιάδες είναι όλη και όλη η παραγωγή. Δηλαδή, δεν έβγαλε τίποτε ο νομός; Ο Υπουργός κάνει μεγάλο λάθος.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Ξέρετε πολύ καλά τι έβγαλε ο νομός.
      ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε Παπαγεωργίου.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Νομίζω ότι πρέπει να το κάνετε, κύριε Υπουργέ, γιατί είστε σε αντίφαση. Και ξέρετε γιατί; Διότι στη συνέχεια, στη δική σας περίοδο, το 2005-2006,  πληρώθηκαν οι ίδιες ποσότητες. 
      Δηλαδή πότε έχουμε δίκιο σαν κράτος; Την περίοδο που ήταν το ΠΑ.ΣΟ.Κ. και λέμε ότι έπρεπε να είναι 100.000 λιγότεροι ή την περίοδο που πληρώνατε και εσείς ίδιες ποσότητες; Αυτή η συζήτηση δεν βοηθάει κανέναν. 
      Θέλω να πω ότι υπήρξαν προβλήματα σε όλες τις παραγωγές. Όπου ενέχεται επιδότηση, πάντα ενέχεται ο κίνδυνος της υπερβολής στη δήλωση. Νομίζω, κύριε Υπουργέ, ότι πρέπει να ξεφύγετε απ’ αυτήν τη λογική και όπως και σε άλλες περιπτώσεις να δώσετε λύση με την εκδήλωση της πολιτικής σας βούλησης και στην περίπτωση του Ηρακλείου. 
      Κύριε Υπουργέ, εμείς δεν εισηγούμεθα σε καμμία των περιπτώσεων να καταργηθούν οι ευρωπαϊκοί κανονισμοί και οι οδηγίες. Λέμε να εφαρμοστεί το δίκαιο και εδώ, κύριε Υπουργέ. Και το δίκαιο δεν αποδόθηκε, επειδή είναι αυθαίρετη η λογική του καθορισμού των ζωνών, επειδή αυτήν τη λογική θα μπορούσατε να την εξετάσετε, γυρίζοντας πίσω αυτήν την απόφαση και να τους πείτε «αφού έχουμε την απόφαση του ΕΛ.Γ.Α., μελετήστε την για να αποδώσετε το δίκαιο». Αυτό ζητάμε και τώρα, κύριε Υπουργέ, να το ξαναδείτε. Αφού υπάρχει έγκριση από την Ευρωπαϊκή Ένωση, αφού ο ΕΛ.Γ.Α. διαπιστώνει τη ζημία και έχουμε την εισήγηση  μιας επιτροπής, επανεξετάστε την για να δούμε εάν μπορούμε να διορθώσουμε κάτι. Αυτή είναι η πρότασή μας. 
      Κύριε Υπουργέ – απευθύνομαι και προς τον Κοινοβουλευτικό Εκπρόσωπο- εγώ επικαλέστηκα την Ολυμπιακή, επειδή η Ολυμπιακή είναι μια διαχρονική υπόθεση, που πονά όλες τις κυβερνήσεις σε αυτήν τη χώρα. Η Ολυμπιακή δεν έχει τα προβλήματα εξαιτίας της διακυβέρνησης της χώρας από το ΠΑ.ΣΟ.Κ.. Ας πούμε ότι συνέβαλε και το ΠΑ.ΣΟ.Κ.. Όμως, δεν έχετε ευθύνες εσείς για τα όσα κακά συνέβησαν στην Ολυμπιακή; Όλοι έχουμε σε αυτόν τον τόπο ευθύνες για όλα. 
      Κύριε Υπουργέ, γινόμαστε κληρονόμοι. Γιατί εγώ θεωρώ ότι, όταν αναλαμβάνει μια κυβέρνηση, κληρονομεί και τα καλά και τα κακά. Και πρέπει να πούμε με θάρρος ότι η Ολυμπιακή είναι ένα πρόβλημα εθνικό. Το ίδιο, λοιπόν, κινδυνεύει να γίνει και ο ΕΛ.Γ.Α.. Αυτό το εκφράζω σαν φόβο, το εξέφρασε με στεντόρεια φωνή και ύφος και ο κ. Κατσαρός. Έτυχε να είμαι και σε άλλες συσκέψεις, όπου και εκεί το εκδήλωνε ο κ. Κατσαρός. Εκδήλωνε την αγωνία του για το μέλλον του ΕΛ.Γ.Α., την οποία πρέπει να την λάβετε σοβαρά υπ' όψιν.
      Εάν εμείς, κύριε Υπουργέ, σας διευκολύνουμε, όπως είπε και ο κ. Τασούλας, με αυτά που λέμε, στον προεκλογικό σας αγώνα, αυτό θα πρέπει να το θεωρείτε σαν ένα δώρο συμμαχίας στην πολιτική υποστήριξη των θέσεών σας. Όμως, η πραγματικότητα στον αγροτικό τομέα είναι εντελώς διαφορετική και την ξέρετε εσείς ιδιαίτερα. Και στο επίπεδο του εισοδήματος έχουμε μείωση και στο επίπεδο των επιδοτήσεων, που δεν δίνονται. Γι’ αυτό υπάρχει αυτή η γκρίνια, γι’ αυτό υπάρχει το πρόβλημα. Όλοι το ξέρετε και πρώτος ο κ. Τασούλας. Άρα, δική σας υπόθεση είναι να απαντήσετε στα προβλήματα των αγροτών και όχι δική μας. 
      Σας ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Υφυπουργός Αγροτικής Ανάπτυξης κ. Κοντός για πέντε λεπτά. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Πρέπει να πούμε ότι ο νόμος δίνει το δικαίωμα στον εκάστοτε Υπουργό Γεωργίας να συμπεριλαμβάνει και άλλες ζημιές εκτός Κανονισμού, όταν οι συνθήκες το απαιτούν, όταν αυτό δηλαδή τεκμηριώνεται από εκθέσεις της Επιστημονικής Επιτροπής, που έχει οριστεί από τον ΕΛ.Γ.Α.. Αυτό έκαναν και οι Υπουργοί του ΠΑ.ΣΟ.Κ., αυτό κάνει και ο σημερινός Υπουργός. 
      Ακούγοντας τον Κοινοβουλευτικό Εκπρόσωπο του ΠΑ.ΣΟ.Κ. να μας κατηγορεί ότι συμπεριλαμβάνουμε και άλλες ζημιές, θεωρώ ότι αυτό ηχεί περίεργα σε αυτήν την Αίθουσα. Διότι γνωρίζει πολύ καλά, όπως και όλοι οι συνάδελφοι, ότι σε πλείστες των περιπτώσεων που έχουν υποστεί ζημιές οι αγρότες, αυτές οι ζημιές επέρχονται για πρώτη φορά σε πολλές κατηγορίες προϊόντων και αποζημιώνονται από τον ΕΛ.Γ.Α. επί των ημερών της σημερινής Κυβέρνησης. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Υπουργέ, μου επιτρέπετε μια διακοπή; 
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, επειδή και εκείνοι δέχτηκαν τη διακοπή σας, θα διακόψω το χρόνο σας και θα δώσω το λόγο στον κ. Παπαγεωργίου. 
      Ορίστε, κύριε Παπαγεωργίου, έχετε το λόγο. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Όσον αφορά στην ανάγκη εκδήλωσης πολιτικής βούλησης, έχω απόφαση εδώ, η οποία αναφέρθηκε στους ντοματοπαραγωγούς Τριφυλλίας για 1.150 στρέμματα. Λέει ο κ. Κατσαρός πως πράγματι ο Υπουργός Αγροτικής Ανάπτυξης, σύμφωνα μ' αυτό το νομοθετικό πλαίσιο που είπατε, απεφάσισε την αποζημίωση κ.λπ.. Από την απόφαση προκύπτει το ζημιογόνο και ο ΕΛ.Γ.Α. υποχρεούται να εκτελέσει την ανωτέρω απόφαση, διότι του ανατέθηκε η απόφασή της. 
      Κύριε Υπουργέ, εδώ υπήρχαν επιτροπές; Εκτίμησε ο Υπουργός τη ζημία στην Τριφυλλία. Εγώ αυτό λέω. Εάν εκτιμά το συντεταγμένο κράτος, το Υπουργείο, ότι επήλθε μια ζημία, όπως το λέει ο ΕΛ.Γ.Α., αλλά μετά ήρθε μια επιτροπή και ανεκάλεσε και γι’ αυτό το πρόγραμμα, το ευρωπαϊκό, δεν μπορεί να στείλει τα λεφτά, τότε διορθώστε το. Αυτό λέω. 
      ΠΡΟΕΔΡΕΥΩΝ (Ιωάννης Τραγάκης): Απαντήστε, κύριε Υπουργέ. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Το ότι υπήρξε ζημιά, κανείς δεν το αμφισβητεί. Δεν αρνείται η Κυβέρνηση να πληρώσει αποζημιώσεις. Μιλούμε για Π.Σ.Ε.Α. και δεν υπάρχει έγκριση για τις συγκεκριμένες ελαιοκομικές ζώνες. Όπως έγινε σε πάρα πολλές περιπτώσεις, σε άλλα προγράμματα Π.Σ.Ε.Α., δεν υπάρχει έγκριση από την Ευρωπαϊκή Ένωση με βάση Κανονισμό του 2000, τον οποίο απεδέχθη η Κυβέρνηση του ΠΑ.ΣΟ.Κ..
Κατά συνέπεια, ενώ υπάρχει η πολιτική βούληση, δεν μπορεί να γίνει κάτι τέτοιο, διότι αντιλαμβάνεσθε ότι θα έλθουν σε αντίθεση με ευρωπαϊκό κανονισμό, τον οποίο έχουν αποδεχθεί.
      Μιλήσατε για χρέη του ΕΛ.Γ.Α.. Θέλω να σας πω ότι σε δεκατέσσερις μήνες, πριν από τις εκλογές, το ΠΑ.ΣΟ.Κ. σύναψε δάνεια για τον ΕΛ.Γ.Α., ύψους 827.000.000 ευρώ. Και βέβαια, μας αφήσατε και χρέη από αποζημιώσεις και οικονομικές ενισχύσεις, άλλα 750.000.000 ευρώ. Σύνολο 1,5 δισεκατομμύριο. Εμείς έχουμε συνάψει δάνεια από το 2004, έως σήμερα, 1,4 δισεκατομμύρια ευρώ, εκ των οποίων τα 750.000.000 πηγαίνουν για να πληρώσουν αποζημιώσεις και οικονομικές ενισχύσεις, των ημερών του ΠΑ.ΣΟ.Κ.. 
      Κατά συνέπεια, για ποια χρεοκοπία του ΕΛ.Γ.Α. μιλάμε, όταν υπάρχει νοικοκυριό στον ΕΛ.Γ.Α. και όταν όλες οι αποζημιώσεις πληρώνονται, αφού γίνουν πρώτα αντικειμενικές και δίκαιες εκτιμήσεις; 
      Επειδή αναφέρθηκε ο κ. Παπαγεωργίου, και είπε ότι υπάρχει πρόβλημα στην ελληνική περιφέρεια, θέλω να σας πω, ότι και εγώ και ο Υπουργός, πολύ συχνά επισκεπτόμαστε όλη την ελληνική περιφέρεια, όλη την ελληνική ύπαιθρο, όλες τις περιοχές της χώρας μας, όπου υπάρχει αγροτική παραγωγή. 
     Πριν από λίγες ημέρες επισκέφθηκα το Νομό Αχαΐας και συναντήθηκα με κτηνοτρόφους στην περιοχή αυτή. Θέλω να σας πω ότι υπάρχει ικανοποίηση από το κυβερνητικό έργο. Υπάρχει ικανοποίηση, διότι με σοβαρότητα αντιμετωπίζονται για πρώτη φορά τα προβλήματα των αγροτών. Υπάρχει ικανοποίηση, γιατί αξιοποιούμε και το τελευταίο ευρώ της Ευρωπαϊκής Ένωσης, είτε για να υλοποιηθούν μεγάλα έργα υπέρ των αγροτών, είτε για να προωθηθούν και να προβληθούν τα προϊόντα της ελληνικής γεωργίας, είτε για να δημιουργηθούν επενδύσεις συσκευασίας και τυποποίησης των αγροτικών προϊόντων. 
     Θέλω να σας πω ότι οι αγρότες γνωρίζουν πως  είμαστε στη νέα αγροτική κοινή πολιτική. Γνωρίζουν ότι θα πρέπει να τρέξουμε με πολύ γρήγορους ρυθμούς, για να μη βρεθούμε, εκτός νυμφώνος. Ικανοποιούνται, όμως, απόλυτα από το γεγονός ότι η σημερινή Κυβέρνηση τους λέει την αλήθεια, όσον αφορά τα αγροτικά δρώμενα. Χαράσσει επιτέλους στρατηγικές, αναπτύσσει δράσεις, έτσι ώστε και το αγροτικό εισόδημα ουσιαστικά να αυξηθεί, αλλά και να δημιουργηθεί ένα μέλλον και μια καλύτερη προοπτική για την ελληνική γεωργία.
      ΠΡΟΕΔΡΕΥΩΝ (Ιωάννης Τραγάκης): Κηρύσσεται περαιωμένη η συζήτηση επί της υπ’ αριθμόν 55/21.3.2007 επερώτησης  Βουλευτών του ΠΑ.ΣΟ.Κ. προς τον Υπουργό Αγροτικής Ανάπτυξης και Τροφίμων, σχετικά με τα τρία χρόνια που ο ΕΛ.Γ.Α., αρνείται να καταβάλει τις αποζημιώσεις στους αγρότες του Νομού Ηρακλείου.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 21.10’ λύεται η συνεδρίαση για αύριο ημέρα Τρίτη 15 Μαΐου  2007 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο συζήτηση αναφορών και ερωτήσεων και β) νομοθετική εργασία,  σύμφωνα με την ημερήσια διάταξη που έχει διανεμηθεί. 
     
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  





Τελευταία Αποθήκευση:	17/5/2007 3:04:00 μμ	Από:	M.papadatou
Εκτυπώθηκε:	17/5/2007 12:38:00 μμ

