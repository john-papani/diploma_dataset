
ΣΥΝΕΔΡΙΑΣΗ Β' 
Δευτέρα 1 Οκτωβρίου 2001 (Απογευματινή) 
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας της Βουλευτού Μ. Γιαννάκου, σελ.
3. Εκλογή Κοσμητόρων και Γραμματέων, σελ.
Β. ΝΟΜΟΘΕΤΙΚΗ ΕΡΓΑΣΙΑ
Κατάθεση σχεδίου νόμου:
Οι Υπουργοί Εθνικής Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Εθνικής Άμυνας, Ανάπτυξης, Περιβάλλοντος, Χωροταξίας και Δημοσίων Έργων, Δικαιοσύνης, Γεωργίας, Πολιτισμού και Εμπορικής Ναυτιλίας, κατέθεσαν σχέδιο νόμου: "Αιγιαλός, παραλία και άλλες διατάξεις", σελ.
ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β'
ΣΥΝΕΔΡΙΑΣΗ Β'
Δευτέρα 1 Οκτωβρίου 2001 (ΑΠΟΓΕΥΜΑΤΙΝΗ)
Αθήνα, σήμερα την 1η Οκτωβρίου 2001, ημέρα Δευτέρα και ώρα 18.38΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Εισερχόμαστε στην
ΕΙΔΙΚΗ ΗΜΕΡΗΣΙΑ ΔΙΑΤΑΞΗ
Αντικείμενο της ειδικής ημερήσιας διάταξης είναι η εκλογή δύο Κοσμητόρων και τεσσάρων Γραμματέων από τη Συμπολίτευση, ενός Κοσμήτορα και ενός Γραμματέα από την Αξιωματική Αντιπολίτευση και ενός Γραμματέα από τη δεύτερη σε δύναμη Κοινοβουλευτική Ομάδα της Αντιπολίτευσης.
Κύριοι συνάδελφοι, για οικονομία του χρόνου, αν δέχεστε να γίνει μια ψηφοφορία. Συμφωνείτε να συμπτύξουμε τις δύο ψηφοφορίες που προβλέπει ο Κανονισμός σε μία;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΟΣ (Απόστολος Κακλαμάνης): Επομένως με τη συμφωνία όλου του Σώματος θα γίνει μια ψηφοφορία με τρεις κάλπες ως ακολούθως:
Η πρώτη κάλπη φέρει την ένδειξη "Κοσμήτορες και Γραμματείς από το ΠΑΣΟΚ".
Η δεύτερη κάλπη φέρει την ένδειξη "Κοσμήτορας και Γραμματέας από τη Νέα Δημοκρατία".
Η τρίτη κάλπη φέρει την ένδειξη "Γραμματέας από το Κομμουνιστικό Κόμμα Ελλάδας".
Αντιστοίχως σας έχουν διανεμηθεί τρία ψηφοδέλτια: Ένα ψηφοδέλτιο με τα ονόματα των προτεινομένων Κοσμητόρων και Γραμματέων από τη Συμπολίτευση, ένα ψηφοδέλτιο με τα ονόματα του προτεινόμενου Κοσμήτορα και Γραμματέα από την Αξιωματική Αντιπολίτευση και ένα ψηφοδέλτιο με το όνομα του προτεινόμενου Γραμματέα από τη δεύτερη σε δύναμη Κοινοβουλευτική Ομάδα της Αντιπολίτευσης.
Επίσης έχετε στη διάθεσή σας ισάριθμα λευκά ψηφοδέλτια.
Θα γίνει μία εκφώνηση του καταλόγου. Παρακαλείστε μετά την εκφώνηση του ονόματός σας να προσέρχεστε και να ρίχνετε στην αντίστοιχη ψηφοδόχο το ψηφοδέλτιο των υποψήφιων του καθενός από τα τρία κόμματα. Μπορείτε να ρίξετε και το λευκό ψηφοδέλτιο. 
Παρακαλώ, επίσης, να συμφωνήσετε ότι εάν κατά λάθος ριφθεί σε άλλη ψηφοδόχο το ψηφοδέλτιο με τα ονόματα που αφορούν όχι στην ίδια αλλά σε άλλη ψηφοδόχο, να προσμετρηθεί κανονικά αυτό το ψηφοδέλτιο.
Το Σώμα συμφωνεί;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Το Σώμα συμφώνησε.
Καλούνται επί του καταλόγου οι συνάδελφοι κ. Έκτορας Νασιώκας από το ΠΑΣΟΚ και κ. Γεώργιος Καλαντζής από τη Νέα Δημοκρατία.
Καλούνται ως ψηφολέκτες για την πρώτη κάλπη οι συνάδελφοι κ. Ιωάννης Ανθόπουλος από το ΠΑΣΟΚ και κ. Αθανάσιος Νάκος από τη Νέα Δημοκρατία.
Για τη δεύτερη κάλπη καλούνται οι συνάδελφοι κ. Ανδρέας Λοβέρδος από το ΠΑΣΟΚ και Γεώργιος Ορφανός από τη Νέα Δημοκρατία.
Για την τρίτη κάλπη καλούνται οι συνάδελφοι κ. Βασίλειος Παπανικόλας από το ΠΑΣΟΚ και Ηλίας Καλλιώρας από τη Νέα Δημοκρατία.
Πρόεδροι των Εφορευτικών Επιτροπών ορίζονται κατά κάλπη ο κ. Ιωάννης Θωμόπουλος για την πρώτη, ο κ. Νικόλαος Γκεσούλης για τη δεύτερη και ο κ. Αθανάσιος Μάτης για την τρίτη.
Κυρίες και κύριοι συνάδελφοι, αρχίζει η ψηφοφορία. Παρακαλώ να αρχίσει η ανάγνωση του καταλόγου.
(ΨΗΦΟΦΟΡΙΑ)
(Κατά τη διάρκεια διεξαγωγής της ψηφοφορίας την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
ΠΡΟΕΔΡΕΥΩΝ (Κωνσταντίνος Γείτονας): Υπάρχει κάποιος κύριος συνάδελφος που δεν άκουσε το όνομά του; Κανείς.
Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση και διαλογή των ψηφοδελτίων και στην εξαγωγή του αποτελέσματος.
(ΚΑΤΑΜΕΤΡΗΣΗ - ΔΙΑΛΟΓΗ)
(ΜΕΤΑ ΤΗ ΔΙΑΛΟΓΗ)
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω προς το Σώμα το αποτέλεσμα της διεξαχθείσης μυστικής ψηφοφορίας. 
Εψήφισαν συνολικά 213 Βουλευτές. 
Μετά τη διαλογή των ψήφων έλαβαν για το αξίωμα των Κοσμητόρων από το κόμμα της Συμπολίτευσης η κα. Θωμά Μαρία 158 ψήφους και ο κ. Λεβογιάννης Νικόλαος 159 ψήφους. 
Για το αξίωμα των Γραμματέων από το κόμμα της Συμπολίτευσης ο κ. Αντωνακόπουλος Παναγιώτης 157 ψήφους, η κ. Γεννηματά Φωτεινή 156 ψήφους, η κ. Τσουρή Ελπίδα 156 ψήφους και ο κ. Φασούλας Παναγιώτης 157 ψήφους. 
Λευκά 54.
Για το αξίωμα του Κοσμήτορα από το κόμμα της Αξιωματικής Αντιπολίτευσης ο κ. Ιωάννης Χωματάς έλαβε 203 ψήφους.
Λευκά 9. Άκυρα 1.
Για το αξίωμα του Γραμματέα από το κόμμα της Αξιωματικής Αντιπολίτευσης η κα Σοφία Καλαντζάκου έλαβε 203 ψήφους.
Λευκά 9. Άκυρα 1.
Για το αξίωμα του Γραμματέα από το κόμμα της δεύτερης σε δύναμη Κοινοβουλευτικής Ομάδας της Αντιπολίτευσης ο κ. 'Αγγελος Τζέκης έλαβε 175 ψήφους.
Λευκά 37. Άκυρα 1.
Επομένως εξελέγησαν άπαντες.
Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών της σημερινής συνεδρίασης.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Παρεσχέθη η ζητηθείσα εξουσιοδότηση.
Κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εθνικής Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Εθνικής Άμυνας, Ανάπτυξης, Περιβάλλοντος, Χωροταξίας και Δημοσίων Έργων, Δικαιοσύνης, Γεωργίας, Πολιτισμού και Εμπορικής Ναυτιλίας, κατέθεσαν σχέδιο νόμου: "Αιγιαλός, παραλία και άλλες διατάξεις".
Παραπέμπεται στην αρμόδια Διαρκή Επιτροπή.
Κύριοι συνάδελφοι, έχω την τιμή να ανακοινώσω στο Σώμα ότι η Βουλευτής Α΄ Αθηνών κα Μαριέττα Γιαννάκου ζητεί ολιγοήμερη άδεια απουσίας της στο εξωτερικό.
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς η Βουλή ενέκρινε τη ζητηθείσα άδεια.
Κυρίες και κύριοι συνάδελφοι, δέχεσθε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 19.45' λύεται η συνεδρίαση για αύριο Τρίτη 2 Οκτωβρίου 2001 και ώρα 18.00' με αντικείμενο εργασιών του Σώματος: νομοθετική εργασία, σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

 
 
 



