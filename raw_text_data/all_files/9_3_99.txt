Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ  Γ'

Τρίτη 9 Μαρτίου 1999

 

 

Αθήνα, σήμερα στις 9 Μαρτίου 1999, ημέρα Τρίτη και ώρα 18.13' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ. 

ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από τον κ. Δημήτριο Πιπεργιά, Βουλευτή Ευβοίας, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Δήμος Γιαννιτσών Πέλλας ζητεί να του παραχωρηθεί κατά κυριότητα το οικόπεδο του παλαιού Νοσοκομείου Γιαννιτσών. 

2) Ο Βουλευτής Αχαϊας κ. ΔΗΜΗΤΡΙΟΣ ΚΟΥΤΣΟΓΙΩΡΓΑΣ κατέθεσε αναφορά με την οποία ζητεί την εξόφληση των οφειλομένων ποσών από τα ασφαλιστικά ταμεία ΟΓΑ, ΤΑΠΟΣΕ, ΔΗΜΟΣΙΟΥ προς τους φαρμακοποιούς του Νομού Αχαϊας. 

3) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας στο οποίο ζητείται η κατασκευή της παραλιακής οδού Λίμνης - Πολιτικών Εύβοιας. 

4) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας στο οποίο ζητείται η διάνοιξη του δρόμου Καρύστου - Μαρμάρι Εύβοιας. 

5) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας στο οποίο περιέχεται διαμαρτυρία ελαιοπαραγωγού για τις παρακρατήσεις ελαιολάδου. 

6) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας το οποίο αναφέρεται στο παράνομο του θεσμού των παρακρατήσεων ελαιολάδου για λογαριασμό της Ελαιουργικής και της ΕΑΣ Μεσσηνίας. 

7) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε δημοσίευμα εφημερίδας στο οποίο ζητείται η κατασκευή του αεροδρομίου Ανατολικής Κρήτης "Ξένιος Ζεύς". 

8) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Δήμος, ο Αγροτικός Συνεταιρισμός και Σύλλογος Ζαγοράς και οι Σύλλογοι Μακρυράχης και Πουρίου ζητούν να αποζημιωθούν οι μηλοκαλλιεργητές της περιοχής τους των οποίων οι καλλιέργειες καταστράφηκαν από κακοκαιρίες. 

9) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμος, ο Αγροτικός Συνεταιρισμός και Σύλλογος Ζαγοράς και οι Σύλλογοι Μακρυράχης και Πουρίου ζητούν να αποζημιωθούν οι μηλοκαλλιεργητές της περιοχής τους που οι καλλιέργειές τους καταστράφηκαν από κακοκαιρίες. 

10) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Δήμος, ο Αγροτικός Συνεταιρισμός και Σύλλογος Ζαγοράς και οι Σύλλογοι Μακρυράχης και Πουρίου ζητούν να αποζημιωθούν οι μηλοκαλλιεργητές της περιοχής τους που οι καλλιέργειές τους καταστράφηκαν από κακοκαιρίες. 

11) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία Φορείς και Κάτοικοι περιοχής Δήμου Γουβών Ηρακλείου ζητούν την ίδρυση και λειτουργία Γυμνασίου στην περιοχή τους. 

12) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία Φορείς και Κάτοικοι περιοχής Δήμου Γουβών Ηρακλείου ζητούν την ίδρυση και λειτουργία Γυμνασίου στην περιοχή τους. 

13) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Σύλλογος Υπαλλήλων ΕΛΤΑ Νομού Μαγνησίας ζητεί την άμεση μεταστέγαση του Κεντρικού Ταχυδρομείου Βόλου Μαγνησίας. 

14) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Σύλλογος Υπαλλήλων ΕΛΤΑ Νομού Μαγνησίας ζητεί την άμεση μεταστέγαση του Κεντρικού Ταχυδρομείου Βόλου Μαγνησίας. 

15) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Σύλλογος Υπαλλήλων ΕΛΤΑ Νομού Μαγνησίας ζητεί την άμεση μεταστέγαση του Κεντρικού Ταχυδρομείου Βόλου Μαγνησίας. 

16) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία ο Δήμος Βιάννου Ηρακλείου ζητεί την ίδρυση πυροσβεστικού κλιμακίου στην περιοχή του. 

17) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑ-ΔΟΥΛΑΚΗΣ κατέθεσε αναφορά με την οποία ο Δήμος Βιάννου Ηρακλείου ζητεί την ίδρυση πυροσβεστικού κλιμακίου στην περιοχή του. 

18) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Αθλητικός Οργανισμός Δήμου Βόλου ζητεί την έγκριση προγραμμάτων αθλοπαιδείας και ψυχαγωγίας στην ύπαιθρο των δημοτικών σχολείων της περιοχής του. 

19) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Αθλητικός Οργανισμός Δήμου Βόλου ζητεί την έγκριση προγραμμάτων αθλοπαιδείας και ψυχαγωγίας στην ύπαιθρο των δημοτικών σχολείων της περιοχής του. 

20) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η 'Ενωση Πολύτεκνων Νομού Μαγνησίας υποβάλλει προτάσεις για τα ζητήμτα των πολύτεκνων εκπαιδευτικών. 

21) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η 'Ενωση Πολύτεκνων Νομού Μαγνησίας υποβάλλει προτάσεις για τα ζητήμτα των πολύτεκνων εκπαιδευτικών. 

22) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Δήμος Φερών Μαγνησίας ζητεί η χάραξη του αγωγού καυσίμων να παρακάμπτει τελείως την πόλη του Βελεστίνου Μαγνησίας. 

23) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία το Τεχνικό Επιμελητήριο Ελλάδος - Τμήμα Μαγνησίας ζητεί το Περιφερειακό Νοσοκομείο Βόλου να μη μετατραπεί σε Νομαρχιακό Νοσοκομείο Νομού Λάρισας. 

24) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Σύλλογος Εργαζομένων Κέντρων Υγείας Μαγνησίας ζητεί να μην καταργηθούν οι ενεργείς εφημερίες των παιδιάτρων των Κέντρων Υγείας. 

25) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε αναφορά με την οποία ο Δήμος Αρφαρών Μεσσηνίας ζητεί να μην καταργηθεί το Ταχυδρομικό Γραφείο Αρφαρών. 

26) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Καρύστου Εύβοιας διαμαρτύρεται για τον τρόπο χορήγησης των μηχανημάτων σε αυτόν. 

27) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η 'Ενωση Προσωπικού Πρακτορείων Εφημερίδων Αθηνών ζητεί την ικανοποίηση των εργασιακών αιτημάτων των μελών του. 

28) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Πανευβοϊκός Σύλλογος Συνταξιούχων ΔΕΗ ζητεί να επανέλθει ο απολυθείς ιατρός στο Ασφαλιστικό ΔΕΗ Αλιβερίου. 

29) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία ο Δήμος Ολύμπου Λάρισας ζητεί να ληφθούν μέτρα για τη θέωρηση των αδειών των σιλοφόρων οχημάτων. 

30) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία ο Δήμος Μελιβοίας Λάρισας ζητεί να μην καταργηθεί το γραφείο του ΕΟΤ Λάρισας. 

31) Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία η Εταιρεία Νισυριακών Μελετών ζητεί χρηματοδότηση για την οικονομική κάλυψη του δημοσιογραφικού έργου της εταιρείας που αφορά στο ιστορικό λαογραφικό και πολιτιστικό πεδίο της Νισύρου. 

32) Οι Βουλευτές κύριοι ΠΕΤΡΟΣ ΚΟΥΝΑΛΑΚΗΣ και ΜΟΥΣΤΑΦΑ ΜΟΥΣΤΑΦΑ κατέθεσαν αναφορά με την οποία η 'Ενωση Προσωπικού Πρακτορείων Εφημερίδων Αθηνών ζητεί τη νομοθετική κατοχύρωση των δικαιωμάτων των εργαζομένων στη διακίνηση του τύπου. 

33) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία τα Σωματεία Εργαζομένων Ομίλου ΕΒΟ ΑΕ ζητούν να παρθούν μέτρα για την αναδιάρθρωση και εξυγίανση των εταιρειών του Ομίλου. 

34) Ο Βουλευτής Θεσ/νίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία οι εργαζόμενοι της ΒΑΛΚΑΝ ΕΞΠΟΡΤ ΑΕ ζητούν την εύρεση επενδυτή για την επιχείρηση για τη διατήρηση των θέσεων εργασίας τους. 

35) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία το Εμπορικό και Βιομηχανικό Επιμελητήριο Κοζάνης ζητεί την ευνοϊκή ρύθμιση των οφειλομένων εισφορών των επιχειρήσεων του Νομού Κοζάνης προς το ΕΤΕΜ. 

36) Η Βουλευτής Αθηνών κ. ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσε αναφορά με την οποία η κ. Ελένη Βήχα, υποψήφια για την πλήρωση θέσεων του Διοικητικού Πρωτοδικείου Αθηνών ενίσταται στην προκήρυξη με τον αρ. 90575/94 για την πλήρωση των θέσεων επιμελητών. 

37) Ο Βουλευτής Μεσσηνίας κ. ΕΛΕΥΘΕΡΙΟΣ ΠΑΠΑΝΙΚΟΛΑΟΥ κατέθεσε αναφορά με την οποία οι Δάσκαλοι που συμμετέχουν στο Κέντρο Εξομοίωσης Καλαμάτας υποβάλλουν προτάσεις για τη λειτουργία του Κέντρου. 

38) Ο Α' Αντιπρόεδρος της Βουλής και Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Οικοδομικός Συνεταιρισμός "Νέα Αιολίς" επισημαίνει τη δυνατότητα άρσης της απαλλοτρίωσης των οικοπέδων του στο Διόνυσο Αττικής. 

39) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία ο Σύλλογος Γονέων και Κηδεμόνων του 3ου Δημοτικού Σχολείου Λάρισας ζητεί την επίλυση του στεγαστικού προβλήματος του Σχολείου. 

40) Ο Βουλευτής Ηλείας κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία οι Πρόεδροι του Κυνηγετικού Συλλόγου και του Σκοπευτικού Ομίλου Αμαλιάδας ζητούν την παραχώρηση δασικής περιοχής για την κατασκευή σκοπευτηρίου. 

41) Η Ομοσπονδία Γυναικών Ελλάδας επέδωσε στον κύριο Πρόεδρο της Βουλής των Ελλήνων ψήφισμα με το οποίο ζητεί τη διαμόρφωση νέου νομοθετικού πλαισίου στον τομέα της εργασίας, της κοινωνικής ασφάλισης, της υγείας και πρόνοιας, της παιδείας για την έμπρακτη αναγνώριση της κοινωνικής αξίας της μητρότητας ώστε να υπάρξει κατοχύρωση μιας ισότιμης θέσης των γυναικών σε όλα τα επίπεδα της ζωής. 

B. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 2886/6-10-98 ερώτηση δόθηκε με το υπ' αριθμ. 33660/30-10-98 έγγραφο από τον Υφυπουργό Εθνικής Οικονομίας η ακόλουθη απάντηση: 

"Σχετικά με την ερώτηση 2886/6.10.98, παρακαλούμε να πληροφορήσετε τον Βουλευτή κ. Β. Κορκολόπουλο τα εξής: 

Για τους Ολυμπιακούς Αγώνες του 2004 στην Αθήνα είναι απαραίτητο να υλοποιηθούν σημαντικά τεχνικά έργα στα οποία περιλαμβάνονται: 

1. Τα Μεγάλα Ολυμπιακά 'Εργα 

2. Νέες εγκαταστάσεις - βελτιώσεις - εκσυγχρονισμοί - αναβαθμίσεις- συντηρήσεις υπαρχόντων αθλητικών κέντρων και εγκαταστάσεων 3. 'Εργα συγκοινωνιακής υποδομής, κοινής ωφέλειας κ.α. 

Η Εταιρεία Αθήνα 2004, έχει την αρμοδιότητα της εποπτείας και του συντονισμού έναντι της ΔΟΕ της υλοποίησης όλων των έργων, όμως εξ αυτών τα έργα που αφορούν τις κατηγορίες 2 και 3 θα υλοποιηθούν από φορείς δημόσιους ή ιδιωτικούς, ενώ η ίδια η Εταιρεία έχει αναλάβει την υλοποίηση των έργων της κατηγορίας 1. 

Οι όροι εκπόνησης των προγραμμάτων και των μελετών, καθώς και οι όροι εκτέλεσης των αναγκαίων τεχνικών έργων που εμπίπτουν στην αρμοδιότητα της Εταιρείας, όπως και η διενέργεια των συναφών προμηθειών, καθορίζονται από Κανονισμούς που καταρτίζονται από την Εταιρεία. 

Οι Κανονισμοί αυτοί λαμβάνουν υπόψη τους το Κοινοτικό δίκαιο, σύμφωνα με το οποίο η αγορά για την εκτέλεση μελετών, έργων και προμηθειών είναι ανοικτή προς κάθε ενδιαφερόμενο, γεγονός που καθιστά αδύνατο τον "αποκλεισμό" ξένων οίκων από τις διαδικασίες των διαγωνισμών για την εκτέλεση των έργων, όπως άλλωστε συμβαίνει και σε όλα τα δημόσια έργα. 

Οι παραπάνω Κανονισμοί θα εγκριθούν από το Υπουργικό Συμβούλιο και θα κοινοποιηθούν στην κατά τον Κανονισμό της Βουλής αρμόδια Επιτροπή ή Υποεπιτροπή της Βουλής και θα δημοσιευθούν στην Εφημερίδα της Κυβερνήσεως. 

Επί πλέον, για ό,τι αφορά στη χρηματοδότηση των έργων, αυτή θα πραγματοποιηθεί τόσο από ίδια κεφάλαια της Εταιρείας όσο και από ιδιωτικά κεφάλαια, μέσω συμβάσεων που θα συναφθούν είτε ως συμβάσεις παραχώρησης (για όσα έργα ενδέχεται να προσφέρονται προς δημοπράτηση με διάφορες μορφές παραχώρησης) είτε ως συμβάσεις έργων της Εταιρείας (για όσα έργα δεν έχουν τη δυνατότητα να δημοπρατηθούν με παραχώρηση, αλλά θα δημοπρατηθούν από την Εταιρεία με άλλα συστήματα δημοπράτησης. 

Σχετικά με τα κίνητρα που πρέπει να δοθούν στις Ελληνικές Επιχειρήσεις σας γνωρίζουμε ότι στα πλαίσια του νέου Αναπτυξιακού Νόμου 2601/98 (ΦΕΚ.81/Α/15.4.98) περί ενισχύσεων των Ιδιωτικών Επενδύσεων για την οικονομική και περιφερειακή ανάπτυξη της χώρας παρέχονται σημαντικά κίνητρα με την μορφή κεφαλαιακών ενισχύσεων (επιχορηγήσεις ή και επιδοτήσεις τόκων ή και χρηματοδοτικής μίσθωσης) καθώς και φορολογικές απαλλαγές τόσο σε Μεταποιητικές Επιχειρήσεις όσο και σε Εμπορικές αλλά και σε Τεχνικές Εταιρείες με στόχο τη βελτίωση της ανταγωνιστικότητάς τους και σε Διεθνές επίπεδο. 

Ως εκ τούτου έχει ήδη δημιουργηθεί με την Πολιτική κινήτρων ή κατάλληλη υποδομή ώστε να επωφεληθούν οι Ελληνικές Επιχειρήσεις σε τρόπο ώστε να είναι σε θέση να αναλάβουν και έργα της Ολυμπιάδας. 

Ο Υφυπουργός 

ΧΡ. ΠΑΧΤΑΣ" 

2. Στην με αριθμό 2931/9-10-98 ερώτηση δόθηκε με το υπ' αριθμ. 99/27-10-98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην με αριθμό 2931/09.10.1998 ερώτηση των Βουλευτών κυρίων Παναγιώτη Κρητικού και Λευτέρη Βερυβάκη, σας γνωρίζουμε τα εξής: 

1. Η Παλαιά Μονή Πρέβελη, καθώς και η Νέα (ή Πίσω) Μονή Πρέβελη (Τίμιου Σταυρού), στην επαρχία Αγ. Βασιλείου, Ν. Ρεθύμνης έχουν χαρακτηρισθεί ως ιστορικά διατηρητέα μνημεία (ΥΑ 21220 /10.8.67, ΦΕΚ Β' 527/24.8.67 και ΥΑ Φ38/49011/1841/10.10.79, ΦΕΚ Β' 209/29.9.80). Η περιοχή Μονής Πρεβέλης και Κουρταλιώτικο Φαράγγι έχουν χαρακτηριστεί ως αρχαιολογικός χώρος, ιστορικός τόπος και τόπος ιδιαίτερου φυσικού κάλλους αντίστοιχα (ΥΑ Φ31/36852/2942/12.10.1973, ΦΕΚ Β' 1242/16.10.73), ενώ με την ΥΑ ΥΠΠΟ/ΑΡΧ/Α1/Φ25/65154/2866/21.1.94 (ΦΕΚ Β' 77/7.2.94) ορίστηκαν ζώνες προστασίας Α' (αδόμητη) και Β' (περιορισμένης δόμησης) αρχαιολογικού χώρου περιοχής Πρέβελης. 

Μέχρι σήμερα δεν έχει υποβληθεί κάποιο αίτημα αξιοποίησης. Σήμερα εκτελούνται στο μνημείο αναστηλωτικές εργασίες μικρής έκτασης. 

2. Για τον Ναό του Επικουρείου Απόλλωνα μέχρι σήμερα δεν έχει υποβληθεί ανάλογο αίτημα. 

3. Για το θέμα της Γαυδοπούλας υπάρχει παλαιότερη απάντησή μου στην 6369/749/9/4.98 ερώτηση του Βουλευτή κ. Μ. Κεφαλογιάννη, η οποία επισυνάπτεται. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ 

3. Στην με αριθμό 573/24-7-98 ερώτηση δόθηκε με το υπ' αριθμ. 4926Β/16-10-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση με αριθμό 573 που κατατέθηκε στις 24-7-98 από το Βουλευτή κ. Γεώργιο Καρατζαφέρη σας επισυνάπτουμε ενημερωτικό τεύχος για τη στέγαση των κεντρικών υπηρεσιών και των εποπτευόμενων από το ΥΠΕΧΩΔΕ οργανισμών σε ενιαίο ιδιόκτητο κτίριο. 

Ειδικότερα η αγορά του κτιρίου έγινε στα πλαίσια των νομίμων διαδικασιών με ευθύνη της ΚΕΔ, με ανοικτό διαγωνισμό, απόλυτη διαφάνεια, συγκριτικές αναλύσεις και αξιολόγηση προσφορών και μετά από πορίσματα του Σώματος Ορκωτών Εκτιμητών (ΣΟΕ), με τρόπο ώστε να κατοχυρώνονται τα συμφέροντα του Ελληνικού Δημοσίου. 

'Οσον αφορά στα θέματα υγιεινής σας ενημερώνουμε ότι κατά τη διαδικασία εξέτασης της προσφοράς από Επιτροπή της ΚΕΔ στην οποία συμμετείχαν και εκπρόσωποι του ΥΠΕΧΩΔΕ, επισημάνθηκε η ανάγκη εκπόνησης ειδικής μελέτης υγιεινής του κτιρίου, παράμετρος που θεωρήθηκε προϋπόθεση για την αγορά με δεδομένες τις προδιαγραφές που είχαν τεθεί από την προκήρυξη για την ανακατασκευή του ως πρότυπο οικολογικό κτίριο. 

Μετά την υπογραφή του συμβολαίου και πριν την κατάθεση φακέλου για έκδοση οικοδομικής άδειας ολοκληρώθηκε από το ΕΜΠ μελέτη υγιεινής και παραδόθηκε στην ΚΕΔ ώστε να ληφθούν εγκαίρως όλα τα αναγκαία μέτρα για την εξασφάλιση ποιότητας εσωτερικού αέρα, απομάκρυνση των πιθανών οσμών νικοτίνης σε ορισμένους παλιούς αποθηκευτικούς χώρους και άλλων ζητημάτων που επισημάνθηκαν και από πόρισμα της Διεύθυνσης Ελέγχου Ατμοσφαιρικής Ρύπανσης και Θορύβου (ΕΑΡΘ) η οποία διενήργησε επιτόπια αυτοψία σχετικά με το θέμα. 

Τέλος σας πληροφορούμε ότι η ευθύνη για την εφαρμογή της μελέτης και την παρακολούθηση του έργου συνολικά ανήκει στην ΚΕΔ, που είναι ο αρμόδιος φορέας για τις μεταβιβάσεις και τις επιβλέψεις κτιριακών έργων του Δημοσίου. 

Ο Υπουργός 

Κ. ΛΑΛΙΩΤΗΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

4. Στην με αριθμό 2176/11-9-98 ερώτηση δόθηκε με το υπ' αριθμ. 8018/3/5/29-10-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της 2176/11-9-1998 ερώτησης, που κατέθεσε ο Βουλευτής κ. Γ. Καρατζαφέρης, σας γνωρίζουμε ότι το μείζονος σημασίας θέμα της ασφάλισης του αστυνομικού προσωπικού στο Μετοχικό Ταμείο Στρατού προσεγγίζεται από το Υπουργείο μας με υπευθυνότητα και για το σκοπό αυτό, στα πλαίσια του στρατηγικού στόχου της ενιαίας ασφάλισής του, εξετάζονται λύσεις. 

Επισημαίνεται ότι, σε καμία περίπτωση, δεν είναι αποδεκτή από το Υπουργείο μας η πιθανότητα να θιγούν δικαιώματα και προσδοκίες του ασφαλισμένου σε αυτό αστυνομικού προσωπικού και οποιαδήποτε μελλοντική ρύθμιση του θέματος θα διασφαλίζει απόλυτα τα συμφέροντά του. 

Προς το Υπουργείο Εθνικής 'Αμυνας διαβιβάζουμε Φ/Α της ερώτησης προκειμένου να σας πληροφορήσει σχετικά, καθόσον το Μετοχικό Ταμείο Στρατού τελεί υπό τον έλεγχο και εποπτεία του. 

Ο Υπουργός 

ΓΕΩΡΓΙΟΣ ΡΩΜΑΙΟΣ" 

5. Στην με αριθμό 2781/2-10-98 ερώτηση δόθηκε με το υπ' αριθμ. 1052/6/25/29-10-98 έγγραφο από τον Υπουργό Δημόσιας Τάξεως η ακόλουθη απάντηση: 

"Σε απάντηση της 2781/2-10-98 ερώτησης, που κατέθεσε ο Βουλευτής κ. Γ. Καρατζαφέρης, σας γνωρίζουμε τα εξής: 

Για την αντιμετώπιση του φαινομένου των ληστειών σε βάρος των τραπεζών, το οποίο κυρίως εντοπίζεται στις περιοχές του λεκανοπεδίου Αττικής και της Θεσσαλονίκης, όπου λόγω των γνωστών συνθηκών (κοινωνικών, πολεοδομικών, υπερσυγκέντρωσης πληθυσμού κλπ.) διευκολύνεται η εμφάνιση και ανάπτυξή του και την παγίωση του αισθήματος ασφαλείας των πολιτών, οι αστυνομικές Υπηρεσίες λαμβάνουν κάθε αναγκαίο μέτρο τόσο στον προληπτικό όσο και στον κατασταλτικό τομέα. 

Πέραν αυτών όμως, το Υπουργείο μας, λόγω της αυξητικής τάσης της εγκληματικότητας αυτής της μορφής κατά το τελευταίο διάστημα, συνεργάζεται τόσο με την 'Ενωση Ελληνικών Τραπεζών όσο και με τους εργαζομένους στις τράπεζες, ώστε να εφαρμόζεται η 3Ο15/3Ο/3-δ από 4-4-1997 Υπουργική Απόφαση και να λαμβάνονται όλα τα προβλεπόμενα από αυτήν μέτρα ασφαλείας των τραπεζικών και λοιπών χρηματοπιστωτικών καταστημάτων. Παράλληλα, έχουν δοθεί συγκεκριμένες εντολές και οδηγίες προς όλες τις Υπηρεσίες μας και λαμβάνονται πρόσθετα μέτρα, τα οποία, μετά και τον πρόσφατο εκσυγχρονισμό του Κέντρου της 'Αμεσης Δράσης πιστεύουμε ότι θα αποδώσουν θετικά αποτελέσματα. 

Τέλος, σε ό,τι αφορά τις ληστείες σε βάρος ιδιωτών, μετά την έντονη δραστηριοποίηση των Υπηρεσιών μας σε όλη τη χώρα και τα ληφθέντα μέτρα, τα αποτελέσματα είναι θετικά. Ενδεικτικά σας γνωρίζουμε ότι, όπως προκύπτει από τα τηρούμενα στατιστικά στοιχεία, κατά τους μήνες Μάιο - Σεπτέμβριο 1998, σε σχέση με το αντίστοιχο χρονικό διάστημα του 1997, παρατηρείται μείωση των εγκλημάτων αυτών σε ποσοστό 3-15%. 

Ο Υπουργός 

ΓΕΩΡΓΙΟΣ ΡΩΜΑΙΟΣ" 

6. Στην με αριθμό 2880/6-10-98 ερώτηση δόθηκε με το υπ' αριθμ. 8038/2/2/29-10-98 έγγραφο από τον Υπουργό Δημόσιας Τάξεως η ακόλουθη απάντηση: 

"Σε απάντηση της 2880/6-10-98 ερώτησης, που κατέθεσε ο Βουλευτής ο κ. Λ. Παπαγεωργόπουλος, σας γνωρίζουμε ότι, για το θέμα του εξοπλισμού των γραφείων της Αστυνομικής Διεύθυνσης Ευβοίας, ενημερώθηκε η Εθνική Αντιπροσωπεία την 9-1-1998, κατά τη συζήτηση της 583/7-1-1998 επίκαιρης ερώτησης του Βουλευτού κ. Ε. Αποστόλου. 

Σε ό,τι αφορά την αγορά του κτιρίου που στεγάζεται η ανωτέρω Υπηρεσία, σας πληροφορούμε ότι εξετάζεται η ένταξή της στα πλαίσια των πιστώσεων που θα εγκριθούν με το Πρόγραμμα Δημοσίων Επενδύσεων του έτους 1999. Η ένταξη της αγοράς αυτής στο Πρόγραμμα του τρέχοντος έτους δεν κατέστη δυνατή, επειδή οι εγγραφείσες πιστώσεις ήταν πολύ χαμηλές. 

Τέλος, για τα αναφερόμενα περί πανηγυρισμών κλπ., πληροφορούμε τον κύριο Βουλευτή ότι αυτά δεν ανταποκρίνονται στην πραγματικότητα, ούτε μας αφορούν τέτοιες πρακτικές, καθόσον η πολιτική μας είναι υπεύθυνη και αθόρυβη γεγονός που γνωρίζει πολύ καλά ο ελληνικός λαός. 

Ο Υπουργός 

ΓΕΩΡΓΙΟΣ ΡΩΜΑΙΟΣ" 

7. Στην με αριθμό 2770/1-10-98 ερώτηση δόθηκε με το υπ' αριθμ. 5285Β/26/10/98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση με αριθμό 2770 που κατατέθηκε την 1-10-98 από τους Βουλευτές κυρίους Μπάμπη Αγγουράκη και Μήτσο Κωστόπουλο και σε συνέχεια της υπ' αρ. 3789Β/9-4-98 απάντησής μας για το ίδιο θέμα (φωτοαντίγραφο της οποίας επισυνάπτουμε) σας ενημερώνουμε ότι από τη Δ/νση Πολεοδομικού Σχεδιασμού του ΥΠΕΧΩΔΕ μετά την υπ' αριθμ. 2244/10-9-98 Απόφαση του Δημοτικού Συμβουλίου του Δήμου Αθηναίων ερευνάται η αναστολή έκδοσης οικοδομικών αδειών καθώς και εκτέλεσης εργασιών εντός του χώρου που περικλείεται από τις οδούς Δερεχάνη - Χάνσεν - Τσίλλερ και Θεοτοκοπούλου. 

'Οπως σας έχουμε ήδη ενημερώσει δεδομένου ότι η συγκεκριμένη έκταση είναι σε Οικοδομικό Τετράγωνο (Ο.Τ.) που είναι οικοδομήσιμο, σύμφωνα με το ισχύον ρυμοτομικό σχέδιο, θα πρέπει να κινηθεί η διαδικασία τροποποίησης του ρυμοτομικού σχεδίου με καθορισμό του χώρου ως χώρο πρασίνου και χώρου πολιτιστικών δραστηριοτήτων (άρθρο 3 του Ν.Δ/γματος 1923) μετά από εισήγηση του οικείου Δήμου με απόφαση Δημοτικού Συμβουλίου, η οποία θα εξετασθεί από την προαναφερθείσα υπηρεσία μας. 

Ο Υπουργός 

Κ. ΛΑΛΙΩΤΗΣ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

8. Στην με αριθμό 2757/1-10-98 ερώτηση δόθηκε με το υπ' αριθμ. 5280Β έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση με αριθμό 2757 που κατατέθηκε την 1-10-98 από το Βουλευτή κ. Ευάγγελο Μπασιάκο σας γνωρίζουμε ότι αρμόδιο να σας ενημερώσει σχετικά με το θέμα είναι το συνερωτώμενο Υπουργείο Εσωτερικών, Δημόσιας Διοίκησης και Αποκέντρωσης. 

Ο Υπουργός 

Κ. ΛΑΛΙΩΤΗΣ" 

9. Στην με αριθμό 2887/6-10-98 ερώτηση δόθηκε με το υπ' αριθμ. 5297/Β/14-10-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση με αριθμό 2887 που κατατέθηκε στις 6-10-98 από το Βουλευτή κ. Βασίλειο Κορκολόπουλο σας γνωρίζουμε τα εξής όπως μας ενημέρωσε ο "Οργανισμός Πολιτιστικής Πρωτεύουσας της Ευρώπης - Θεσσαλονίκη 1997". 

- Το 'Εργο εκτελείται σε δύο φάσεις για δύο λόγους: 

α) Οι πιστώσεις που είχε στη διάθεσή του ο Οργανισμός "Θεσσαλονίκη '97" ήσαν περιορισμένες και με αυτές έπρεπε να καλυφθεί το σύνολο των προγραμματισθέντων 'Εργων. 

β) Η πρώτη φάση κατασκευής ήταν δυνατόν να περαιωθεί έγκαιρα μέσα στο ύφος της αρχικής πίστωσης και να φιλοξενήσει εκδηλώσεις σχετικές με τους σκοπούς του Οργανισμού "Θεσσαλονίκη '97". 

'Εχει προταθεί και προωθείται η συμπληρωματική χρηματοδότηση του 'Εργου από το ΠΕΠ Κεντρικής Μακεδονίας (μέτρο 5 - πρώτο υποπρόγραμμα - Πολιτισμός). Μετά την έγκριση διάθεσης της πίστωσης το 'Εργο μπορεί να περαιωθεί σε διάστημα τεσσάρων μηνών. 

Τέλος σχετικά με το κτίριο Διοίκησης Δασαρχείου και του Δασοπυροσβεστικού Σταθμού κατά τη σχετική συμφωνία με το Υπουργείο Γεωργίας, ο Οργανισμός έχει αναλάβει την υποχρέωση να χρηματοδοτήσει την εκπόνηση πλήρους Μελέτης του κτιρίου Διοίκησης του Δασαρχείου και Δασοπυροσβεστικού Σταθμού, όχι όμως και την υλοποίηση των σχετικών 'Εργων, για την οποία θα σας ενημερώσει το συνερωτώμενο Υπουργείο Γεωργίας. 

Ο Υπουργός 

Κ. ΛΑΛΙΩΤΗΣ" 

10. Στην με αριθμό 2106/9-9-98 ερώτηση δόθηκε με το υπ' αριθμ. 5063Β/26/10/98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση με αριθμό 2106 που κατατέθηκε στις 9-9-98 από το Βουλευτή κ. Παναγιώτη Σκανδαλάκη σας πληροφορούμε τα εξής: 

Το ΥΠΕΧΩΔΕ και λόγω του αντικειμένου αρμοδιότητάς του είναι σε άμεση και διαρκή συνεργασία με τον Τεχνικό Σύμβουλο του Κράτους που είναι το ΤΕΕ. 

Είναι γνωστό ότι σε όλες τις επιτροπές που συστήνονται από το ΥΠΕΧΩΔΕ συμμετέχουν εκπρόσωποι του ΤΕΕ ή των Περιφερειακών του Τμημάτων, καθώς και των συλλογικών οργάνων των μηχανικών κατά περίπτωση. 

Η αναφερόμενη στην ερώτηση Κοινή Υπουργική Απόφαση συντάχθηκε και προωθήθηκε από το συνερωτώμενο Υπουργείο Γεωργίας και προφανώς εκ παραδρομής δεν συμπεριελήφθη εκπρόσωπος του ΤΕΕ ενώ περιλαμβάνεται εκπρόσωπος του ΓΕΩΤΕΕ. 

'Ηδη ο Γενικός Γραμματέας του ΥΠΕΧΩΔΕ έχει έλθει σε επαφή αρμοδίως με το Υπουργείο Γεωργίας προκειμένου να προωθηθεί η απαιτούμενη συμπληρωματική απόφαση για τη συμμετοχή και εκπροσώπου του ΤΕΕ στις Επιτροπές Κοινωνικού Ελέγχου. 

Ο Υπουργός 

Κ. ΛΑΛΙΩΤΗΣ" 

11. Στην με αριθμό 2776/2-10-98 ερώτηση δόθηκε με το υπ' αριθμ. 5288Β/15-10-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση με αριθμό 2776 που κατατέθηκε στις 2-10-98 από το Βουλευτή κ. Απόστολο Ανδρεουλάκο και αναφέρεται στο θέμα των προσλήψεων στην Ενοποίηση Αρχαιολογικών Χώρων Α.Ε. επισυνάπτουμε για ενημέρωσή σας φωτοαντίγραφο του αρ.πρωτ. 1/337/14-10-98 εγγράφου της Εταιρείας και του αναλυτικού κειμένου που το συνοδεύει. 

Ο Υπουργός 

Κ. ΛΑΛΙΩΤΗΣ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

12. Στην με αριθμό 2200/14-9-98 ερώτηση δόθηκε με το υπ' αριθμ. 5084Β/22-9-98 έγγραφο από τον Υφυπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση με αριθμό 2200 που κατατέθηκε στις 14-9-98 από το Βουλευτή κ. Γεώργιο Καρατζαφέρη σας γνωρίζουμε ότι έχει δοθεί εντολή στις Δ/νσεις Πολεοδομικού Σχεδιασμού και Νομοθετικού 'Εργου του ΥΠΕΧΩΔΕ να εξετάσουν από κοινού το όλο πρόβλημα που έχει δημιουργηθεί από τις αντικρουόμενες ερμηνείες διατάξεων που αφορούν την πόλη της Ναυπάκτου και να εισηγηθούν σχετικά για την οριστική αντιμετώπιση του θέματος. 

Τέλος σημειώνουμε ότι η προστασία των παραδοσιακών οικισμών και κτιρίων γίνεται στα πλαίσια του άρθρου 4 του ΓΟΚ/85. Για την εφαρμογή και την τήρηση των διατάξεων του παραπάνω Νόμου αρμόδιες και υπεύθυνες είναι οι οικείες πολεοδομικές υπηρεσίες οι οποίες υπάγονται κατά περίπτωση στη Νομαρχιακή ή την Τοπική Αυτοδιοίκηση. 

Ο Υφυπουργός 

Θ. ΚΟΛΙΟΠΑΝΟΣ" 

13. Στις με αριθμό 1) 56/15-7-98, 2) 541/24-7-98 ερωτήσεις δόθηκε με το υπ' αριθμ. 14/36/30-10-98 έγγραφο από τον Υφυπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση των ερωτήσεων 56/15-7-98 του Βουλευτή κ. Βαγγέλη Μεϊμαράκη και 541/24-7-98 του Βουλευτή κ. Λεωνίδα Παπανικολάου, παρακαλούμε να πληροφορήσετε τους κυρίους Βουλευτές σύμφωνα με τα στοιχεία του Ταμείου Εθνικής Οδοποιίας τα εξής: 

Στις νέες συνθήκες που διαμορφώνονται με τη δημιουργία των Διευρωπαϊκών Δικτύων μεταφορών και την αναβάθμιση του οδικού δικτύου, το Ταμείο Εθνικής Οδοποιίας θα κληθεί να παίξει, με τη νέα νομική μορφή του, ένα νέο αναβαθμισμένο ρόλο και γι' αυτό είναι απαραίτητος ο γρήγορος εκσυγχρονισμός του ώστε να επιτευχθεί η παροχή υψηλού βαθμού υπηρεσιών προς τους χρήστες του οδικού δικτύου με την εξασφάλιση της διαλειτουργικότητας του οδικού δικτύου και τον κατάλληλο εξοπλισμό πληροφόρησης. 

Για να ανταποκριθεί το ΤΕΟ στο νέο ρόλο του είναι απαραίτητο να γίνει ένας Οργανισμός πιο ευέλικτος και αποτελεσματικός. 

Προς την κατεύθυνση αυτή και με βασικούς άξονες τη διασφάλιση των πόρων του Ταμείου, το συμφέρον του Δημοσίου και την πλήρη διασφάλιση των εργαζομένων, ετοιμάστηκε ένα προσχέδιο Νόμου, το οποίο παραδόθηκε στους εργαζομένους, για να υποβάλλουν τις δικές τους προτάσεις και παρατηρήσεις. 

Στο προσχέδιο Νόμου δεν αναφέρεται ιδιωτικοποίηση, αλλά για μία Ανώνυμο Εταιρεία του Δημοσίου, στρατηγικού χαρακτήρα μέσω της οποίας θα ασκείται η πολιτική των Διοδίων σε Εθνικό και Ευρωπαϊκό επίπεδο, όπως είναι και οι αντίστοιχες Εταιρείες της ASECAP, (Ευρωπαϊκή 'Ενωση Εταιρειών Διαχείρισης Αυτοκινητόδρομων) της οποίας το ΤΕΟ είναι μέλος. 

Καταθέτουμε πίνακα με την σημερινή κατάσταση των μελών της ASECAP. 

Η μονιμοποίηση των συμβασιούχων που υπηρετούν σήμερα με τη διαδικασία των ασφαλιστικών μέτρων η μετατροπή των συμβάσεων από ορισμένου χρόνου σε αορίστου χρόνου απαγορεύεται ρητά από την ισχύουσα νομοθεσία (παρ. 2 άρθρο 21 του ν. 2190/94). Η παραμονή των υπαλλήλων αυτών στην Υπηρεσία θα εξαρτηθεί από το αποτέλεσμα των δικαστικών αποφάσεων οι οποίες αφού τελεσιδηκήσουν θα εφαρμοστούν απόλυτα, αν και το ΤΕΟ δεν έχει ανάγκη όλων αυτών που υπηρετούν σήμερα με τη διαδικασία των ασφαλιστικών μέτρων. 

Η χορήγηση στους εργαζόμενους επικίνδυνου και ανθυγιεινού επιδοτήματος δεν προβλέπεται από καμία διάταξη του ν. 2470/97. 

Η Υπηρεσία κατέθεσε αίτηση στο δικαστήριο για να κηρυχθεί η απεργία παράνομη και καταχρηστική και την ημέρα της συζήτησης ήλθαν σε συνεννόηση οι εργαζόμενοι και έλυσαν την απεργία. 

Ο Υφυπουργός 

ΧΡ. ΒΕΡΕΛΗΣ" 

14. Στην με αριθμό 248/15-7-98 ερώτηση δόθηκε με το υπ' αριθμ. 18/30-10-98 έγγραφο από τον Υφυπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 248/15-7-98 που κατέθεσε στη Βουλή ο Βουλευτής κ. Ευάγγελος Μπασιάκος, παρακαλούμε να πληροφορήσετε τον κ. Βουλευτή σύμφωνα με τα στοιχεία της ΕΥΔΑΠ τα εξής: 

'Ηδη από το 1995 ο Δήμος Σχηματαρίου έχει ζητήσει να υδροδοτηθεί από την ΕΥΔΑΠ. Η ΕΥΔΑΠ, με το σκεπτικό να γίνει ένα ολοκληρωμένο και σωστά τεκμηριωμένο έργο που θα καλύπτει τις ανάγκες των κατοίκων της περιοχής κατά τρόπο ικανοποιητικό και τεχνικοοικονομικά δόκιμο, συνέταξε με δική της πρωτοβουλία τη σχετική αναγνωριστική μελέτη. Το κόστος κατασκευής του έργου εκτιμήθηκε στο ποσό του 1 δισ. δρχ. περίπου. 

Στη συνέχεια, σε σειρά επαφών με τους ενδιαφερόμενους φορείς (Συμβούλιο Περιοχής 9ης Εδαφικής Περιφέρειας, Νομαρχιακή Αυτοδιοίκηση), η ΕΥΔΑΠ προσπάθησε χωρίς αποτέλεσμα να επιτύχει την προώθηση του έργου. Η έλλειψη ενδιαφέροντος, πιθανότατα οφείλεται στο γεγονός ότι οι Δήμοι και οι Κοινότητες (εκτός του Σχηματαρίου) δεν αντιμετωπίζουν ιδιαίτερο πρόβλημα. Επίσης, όπως πληροφορηθήκαμε, τα ισχύοντα τιμολόγια ύδρευσης είναι ιδιαίτερα χαμηλά και η τυχόν σύνδεση με την ΕΥΔΑΠ θα ανέβαζε σημαντικά το κόστος, ενώ θα στερούσε πόρους από τους ΟΤΑ. 

Λαμβάνοντας υπόψη τα ανωτέρω, η ΕΥΔΑΠ προχώρησε στην υδροδότηση του Δήμου Σχηματαρίου με προσωρινό έργο το οποίο έχει σχεδόν ολοκληρωθεί. 

Είναι προφανές ότι η σημερινή κατάσταση ούτε τους κατοίκους εξυπηρετεί μακροπρόθεσμα, αλλά ούτε και την ΕΥΔΑΠ, η οποία δέχεται συνεχή αιτήματα υδροδότησης από διάφορες Κοινότητες ή μεμονωμένες βιομηχανίες και βιοτεχνίες των γύρω περιοχών. Η άποψη της ΕΥΔΑΠ για την υδροδότηση της εν λόγω περιοχής είναι να αντιμετωπιστεί το πρόβλημα με σωστή μελέτη και προγραμματισμό και όχι αποσπασματικά. 

Σχετικά με την προώθηση κατασκευής ταχυδιυλιστηρίου, μέσω της ΕΥΔΑΠ, σας πληροφορούμε ότι η εγκατάσταση ταχυδιυλιστηρίου προϋποθέτει και την τροφοδοσία του με ικανοποιητικής ποιότητας νερό, το οποίο μόνο η ΕΥΔΑΠ διαθέτει (Υδραγωγεία Μόρνου και Υλίκης). 

Συνεπώς, απαιτείται η κατασκευή του προαναφερόμενου έργου, δαπάνης 1 δισ. δρχ. 

Τέλος, σχετικά με την προστασία του περιβάλλοντος στην ευρύτερη περιοχή σας έχουμε ενημερώσει και με τα υπ' αριθμ. 3588Β και 3842Β έγγραφά μας αντίγραφα των οποίων επισυνάπτουμε. 

Ο Υφυπουργός 

ΧΡ. ΒΕΡΕΛΗΣ" 

15. Στην με αριθμό 46/15-7-98 ερώτηση δόθηκε με το υπ' αριθμ. 9/30-10-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 46/15-7-98 που κατέθεσε στη Βουλή ο Βουλευτής κ. Μανώλης Κεφαλογιάννης, παρακαλούμε να πληροφορήσετε τον κ. Βουλευτή τα εξής: 

Προκειμένου να προωθηθεί το εκτελούμενο, τα τελευταία χρόνια, σημαντικό έργο του ΥΠΕΧΩΔΕ, της ΓΓΔΕ και των εποπτευόμενων ΝΠΔΔ, θεσπίστηκαν σχετικές διατάξεις, (ν. 2229/94 παρ. 4 αρ. 5 και ν. 2300/95 αρ. 24) σύμφωνα με τις οποίες όλοι οι υπάλληλοι των ως άνω φορέων που συμμετέχουν στην παραγωγική διαδικασία, δικαιούται ειδική πρόσθετη αμοιβή. 

Η θέσπιση των διατάξεων αυτών έγινε με γνώμονα την αύξηση της παραγωγικότητας και την προώθηση του έργου των Υπηρεσιών του ΥΠΕΧΩΔΕ, της ΓΓΔΕ και των εποπτευόμενων ΝΠΔΔ και προφανώς δεν συσχετίζεται με πρόσωπα ή με την πολιτική τοποθέτησή τους. Ενώ αντίθετα καταβάλλεται σε υπαλλήλους άλλων φορέων που είναι αποσπασμένοι στο Υπουργείο μας και συμβάλλουν στην προώθηση του επιτελούμενου έργου. 

Βέβαια το γεγονός ότι δεν κατετέθη εγγράφως και εμπροθέσμως στην Γραμματεία του Δικαστηρίου ο σχετικός με την υπόθεση φάκελος, αποδεικνύει πράγματι έλλειψη υπερβάλλοντος ζήλου εκ μέρους των αρμοδίων υπαλλήλων δηλ. δεν ενημέρωσαν έγκαιρα το Διοικητικό Εφετείο ότι ο σχετικός φάκελος με όλη την αλληλογραφία είχε διαβιβαστεί από τον Οκτώβριο του 1997 στην Περιφέρεια Κρήτης, στην οποία από 1-9-97 ανήκει οργανικά ο υπάλληλος (ν. 2503/97). Γεγονός που και ο προσφεύγων γνωρίζει. Σε καμία περίπτωση όμως η έλλειψη αυτή δεν έγινε σκοπίμως ή με πρόθεση να αναβληθεί η εκδίκαση της υπόθεσης και να υποστεί οικονομική βλάβη ο συγκεκριμένος υπάλληλος, ούτε φυσικά με εντολή του Υπουργού, αφού οι αρμοδιότητες αυτές έχουν μεταβιβαστεί σε κατώτερα όργανα. 

Τέλος πληροφορούμε τον κ. Βουλευτή ότι σε κανένα υπάλληλο του ΥΠΕΧΩΔΕ, της ΓΓΔΕ και των εποπτευόμενων Νομικών Προσώπων που έχει επιλέξει να αποσπαστεί με την βούληση του σε άλλο φορέα, Κόμμα, Βουλευτή ή Υπουργό δεν καταβάλλεται η ως άνω ειδική πρόσθετη αμοιβή η οποία κατ' ουδένα τρόπο λογίζεται και ενέχει μορφή πάγιου επιδόματος αλλά πρόσθετης και υπερωριακής παροχής εργασίας, εφόσον η εργασιακή του σχέση και προσφορά δεν αφορά το συγκεκριμένο εργασιακό χώρο, δεν εξυπηρετεί τους σκοπούς και δεν πληρεί τις προβλεπόμενες από τις διατάξεις του Νόμου προϋποθέσεις. 

Ο Υπουργός 

Κ. ΛΑΛΙΩΤΗΣ" 

16. Στην με αριθμό 288/16-7-98 ερώτηση δόθηκε με το υπ' αριθμ. 16-30-10-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 288/16-7-98 που κατέθεσε στη Βουλή, ο Βουλευτής κ. Βασίλειος Κορκολόπουλος, παρακαλούμε να πληροφορήσετε τον κύριο Βουλευτή σύμφωνα με τα στοιχεία της ΕΓΝΑΤΙΑ, ΑΕ, ΜΕΤΡΟ Α.Ε. ΚΑΙ ΠΑΘΕ τα εξής: 

1. ΕΓΝΑΤΙΑ ΑΕ 

Για την πρόοδο του έργου της ΕΓΝΑΤΙΑΣ ΟΔΟΥ καταθέτουμε στον κ. Βουλευτή επτά (6) πίνακες. 

'Εργα και Δημοπρασίες σε Εξέλιξη. 

Πίνακας 1. Τμήματα του άξονα που κατασκευάστηκαν πριν το 1994 και θεωρούνται ολοκληρωμένα για την πρώτη φάση του έργου. 

Πίνακας 2. Πρόοδος των 35 εγκατεστημένων εργολαβιών. 

Στην στήλη "χρόνος περαίωσης" εμφανίζεται ο συμβατικός χρόνος περαίωσης των 35 υπό κατασκευή τμημάτων. 

Στις στήλες "οικονομικό συμβατικό αντικείμενο, αρχικό και σημερινό" εμφανίζεται η υπέρβαση δαπάνης στα 35 υπό κατασκευή τμήματα. 

Πίνακας 3. Δημοπρασίες σε εξέλιξη. 

Στο έργο "Σήραγγες Μεσοβουνίου και Κρυσταλλοπηγής", που δημοπρατήθηκε με το σύστημα μελέτη - κατασκευή, η εγκατάσταση του εργολάβου αναμένεται έως τον Ιανουάριο του 1999. 

Στα υπόλοιπα έργα του Πίνακα 3, που δημοπρατήθηκαν με το σύστημα "Συμπλήρωση τιμολογίου" η εγκατάσταση του εργολάβου αναμένεται περίπου σε τρεις μήνες από την κατάθεση των σχετικών προσφορών. 

'Εργα προς Δημοπράτηση 

Πίνακας 4. 'Εργα που θα δημοπρατηθούν μέχρι τέλος του 1998. 

Πίνακας 5. Δημοπρατήσεις του έτους 1999 για την ολοκλήρωση του προγράμματος. 

Ο απαιτούμενος χρόνος ολοκλήρωσης της διαδικασίας δημοπράτησης των έργων που παρουσιάζονται στους πίνακες 4 και 5 είναι πέντε (5) έως δέκα (10) μήνες. 

Ο αναμενόμενος χρόνος ολοκλήρωσης της κατασκευής τους είναι τριάντα (30) έως έξι (36) μήνες, μετά την εγκατάσταση του εργολάβου. 

Πίνακας 6. Τμήματα υπό μελέτη που δεν περιλαμβάνονται σε Κοινοτικά Προγράμματα χρηματοδότησης περιόδου 1994-1999. 

Σημειώνουμε ότι οι προβλεπόμενοι χρόνοι ολοκλήρωσης των έργων, που αναφέρονται, προϋποθέτουν βέβαια, την ομαλή πρόοδο των εργασιών, χωρίς πιθανές καθυστερήσεις από γεωλογικά η περιβαλλοντικά προβλήματα όπως αυτά που προέκυψαν κατά το παρελθόν. 

2. ΜΕΤΡΟ Α.Ε. 

Σήμερα το ΜΕΤΡΟ έχει μία πορεία και εξέλιξη που αποτυπώνεται με συγκεκριμένους αριθμούς. Μέχρι σήμερα έχει κατασκευαστεί το 77% του συνολικού 'Εργου. 'Εχει ολοκληρωθεί η κατασκευή 18 σταθμών και σε 17 από αυτούς εγκαθίσταται ο ηλεκτρομηχανολογικός εξοπλισμός. 'Εχουν ολοκληρωθεί 12,5 από τα 15,7 συνολικά χλμ και έχει εγκατασταθεί περίπου το 68% των σιδηροτροχιών. 'Εχουν κατασκευασθεί 119 από τα 168 βαγόνια και έχουν παραληφθεί μέχρι σήμερα 3 συρμοί τρένων. 'Εως το τέλος του 1998 θα έχουν παραληφθεί 10 συρμοί τρένων. 

Το έργο του Μετρό της Αθήνας παρουσιάζει τις πιο κάτω καθυστερήσεις: 

- Καθυστερήσεις διάνοιξης του τμήματος Σύνταγμα - Κεραμεικός (Σύνταγμα - Ασωμάτων - Μοναστηράκι), της Γραμμής 3. 

Λόγω της κοντινής διέλευσης της Γραμμής 3 στην οδό Μητροπόλεως από τον Ιερό Ναό Μητροπόλεως, έγινε αλλαγή της διαδρομής και μετάθεσή της στην οδό Ερμού. Και αυτή όμως η διαδρομή κατέστη προβληματική έτσι ώστε για επιτακτικούς λόγους ασφαλείας αποφασίστηκε η διάνοιξη του τμήματος αυτού της Γραμμής 3, με συμβατική μέθοδο αντί του ΤΒΜ. 

- Η αντίδραση της Αρχαιολογικής Υπηρεσίας οδήγησε στην κατάργηση της αρχικής χάραξης δια του σταθμού "Κεραμεικός". Μετά την εξέλιξη αυτή, αποφασίσθηκε το βασικό έργο να περιορισθεί στη Γραμμή 3 μέχρι το φρέαρ Ασωμάτων και να καταργηθεί ο σταθμός Κεραμεικού. Παράλληλα αποφασίσθηκε η επέκταση προς Αιγάλεω να προταθεί για χρηματοδότηση στο Γ' ΚΠΣ με διαδρομή παρακάμπτουσα τελείως τον Αρχαιολογικό χώρο. Επιπλέον ως αντικατάσταση του καταργημένου τμήματος (Ασωμάτων - Κεραμεικός - Ιάκχου) εντάχθηκε στο Β' ΚΠΣ το πρώτο τμήμα της επέκτασης της Γραμμής 2, προς Περιστέρι. 

Πέραν αυτού η αντίδραση της Ιεράς Μητρόπολης Αθηνών οδηγεί σε αλλαγή της θέσης του φρέατος αερισμού "Μητροπόλεως" και δυσχεραίνει έστω και την προσωρινή χρησιμοποίηση του υφισταμένου ορύγματος (με διεύρυνσή του) ώστε να υπάρχει δυνατότητα διάνοιξης της σήραγγας "Σύνταγμα - Μοναστηράκι" με συμβατική μέθοδο. 

Με τις παρεμβάσεις αυτές η ολοκλήρωση του τμήματος αυτού όπως τελικά διαμορφώθηκε (Σύνταγμα - Μοναστηράκι - Ασωμάτων) και σε συνδυασμό με την ολοκλήρωση του ενδιαμέσου σταθμού "Μοναστηράκι" προβλέπεται για το 2001. 

- Καθυστέρηση διάνοιξης του σταθμού "Μοναστηράκι". 

Η διάνοιξη του υπογείου αυτού σταθμού με την αρχική μελέτη παρουσίασε σοβαρά προβλήματα ασφάλειας για τις παρακείμενες οικοδομές, τον Βυζαντινό Ναό της Παντάνασσας και την σήραγγα των ΗΣΑΠ. Για τον λόγο αυτό μελετήθηκε νέα μέθοδος διάνοιξης του σταθμού με μεγαλύτερο επίπεδο ασφάλειας για τα γειτονικά κτίσματα. 'Ηδη προχωρούν οι μελέτες για τη λύση της κεντρικής αποβάθρας καθώς και αρχαιολογικές εργασίες. Η ολοκλήρωση του σταθμού αυτού προβλέπεται να Τεθεί σε λειτουργία το δυνατόν συντομότερο, σε συνάρτηση με την κατασκΕυή της συγκλίνουσας σήραγγας Σύνταγμα - Μοναστηράκι - Ασωμάτων. 

Καθυστερήσεις στην διάνοιξη των σηράγγων της Γραμμής 2, ΣΕΠόλια - Δάφνη (Σεπόλια - Αγ. Αντώνιος). 

Με βάση τα διαθέσιμα σήμερα στοιχεία προόδου του ΤΒΜ1 που διανοίγει την Γραμμή 2 καθώς και της προόδου των εργασιών μετατροπής του ΤΒΜ2 (που χρησιμοποιήθηκε για την διάνοιξη της Γραμμής 3, από Κατεχάκη ως Σύνταγμα) σε ανοικτή ασπίδα για την ασφαλέστερη διάνοιξη της Γραμμής 2 από Δάφνη προς Ανάλατο εκτιμάται ότι η διάνοιξη της Γραμμής 2 στο σύνολό της, μέχρι τον σταθμό Δάφνη θα ολοκληρωθεί στις αρχές του 1999. Ως εκ τούτου η δυνατότητα λειτουργίας της Γραμμής 2 μέχρι Δάφνη προβλέπΕΤαι εντός του 2000. 

Για το τμήμα Σεπόλια - Αγ. Αντώνιος προωθείται άμεσα η διαδικασία διαγωνισμού ανάθΕσης της μελέτης και κατασκευής των έργων Πολιτικού Μηχανικού, με πρόβλεψη ολοκλήρωσης του τμήματος μετά το 2001. 

Μερική λειτουργία συστήματος Μετρό, Πεντάγωνο - Σύνταγμα και Σύνταγμα - Σεπόλια. 

Με αυτά τα δεδομένα, ο Κύριος του 'Εργου θεωρεί αναγκαίο και σκόπιμο για την αναβάθμιση της ποιότητας των πολιτών να προωθηθεί η μερική λειτουργία του συστήματος στα διανοιγμένα τμήματα γραμμών, Σεπόλια - Σύνταγμα και Πεντάγωνο - Σύνταγμα, τα οποία μπορούν να τεθούν σε λειτουργία μέσα στο 1999. 

- Είναι γνωστό ότι ο αρχικός προϋπολογισμός του 'Εργου είχε μια αντιστοιχία με μια τεχνική ταυτότητα με συγκεκριμένα χαρακτηριστικά του έργου, που έπρεπε είτε να συμπληρωθούν, είτε να βελτιωθούν, είτε να προσδιοριστούν επακριβώς για να μην υπάρχουν εστίες αμφισβητήσεων και υπερβάσεων. 

- Για τούτο το 1994 κρίθηκε αναγκαίο να υπάρχει μια Συμπληρωματική Σύμβαση με ποσό 54,6 δισ. δραχμές, δηλαδή σε ποσοστό 14,6% του συνολικού έργου, για να καλυφθούν τεχνικές ελλείψεις της αρχικής Σύμβασης όπως π.χ. έργα για την πρόσβαση ατόμων με ειδικές ανάγκες, για την ενίσχυση του συστήματος εξαερισμού, για τη βελτίωση της στεγανοποίησης των σταθμών, για τη διπλή σηματοδότηση, για βελτιώσεις στην κυρία γραμμή και στους τερματικούς σταθμούς και για τις βελτιώσεις των αρχιτεκτονικών τελειωμάτων σταθμών, καθώς και άλλων συγκεκριμένων εργασιών. 

Οι νέες αυτές εργασίες αντιπροσωπεύουν το 80% των 54,6 δισ. δρχ. 

Επίσης στη συμπληρωματική Σύμβαση είχε καθοριστεί προς όφελος του Ελληνικού Δημοσίου η μείωση των απρόβλεπτων Γεωτεχνικών Εργασιών από το 6% της αρχικής Σύμβασης σε 3%. 

Είναι γνωστό ότι από το 1994 μέχρι σήμερα υπάρχει δαπάνη περίπου 1% μέσα από Συγκριτικούς Πίνακες για λειτουργικές βελτιώσεις των Συστημάτων π.χ. στο κλειστό σύστημα τηλεόρασης των σταθμών, στις κυλιόμενες σκάλες και τους ανελκυστήρες, στο φωτισμό κλπ. 

Επίσης έχουν δαπανηθεί για πρόσθετα μέτρα ασφαλείας, που αφορούν εργασίες για την ασφάλεια των κτιρίων και των ανθρώπων, αλλά και την ομαλή ζωή της πόλης, ποσό που ανέρχεται σε ποσοστό 5% της αρχικής σύμβασης. Αυτές οι εργασίες αφορούν κυρίως τη διάνοιξη πιλοτικών σηράγγων, βελτιώσεις του εδάφους και υποστήριξη κτιρίων. 

Τέλος είναι γνωστό ότι, μετά την περικοπή του τμήματος Σύνταγμα - Μοναστηράκι - Κεραμεικός, έχει μειωθεί τεχνικό αντικείμενο που αντιστοιχεί στο 3% του προϋπολογιςμού του έργου. 

3. ΟΔΙΚΟΣ ΑΞΟΝΑΣ ΠΑΘΕ 

Το έργο κατασκευής του Αυτοκινητόδρομου Πάτρα - Αθήνα - Θεσσαλονίκη - Εύζωνοι, (ΠΑΘΕ) περιλαμβάνει τις εργασίες διαπλάτυνσης και ανακατασκευής της υπάρχουσας Εθνικής οδού με βελτιώσεις της υπάρχουσας χάραξης καθώς και ευρείες παρακάμψεις μεγάλων αστικών κέντρων (Παράκαμψη Πάτρας, Παράκαμψη Λάρισας κλπ). Για όλες τις εργολαβίες που συστάθηκαν ή θα συσταθούν προβλέπεται συγχρηματοδότηση από την Ευρωπϊκή 'Ενωση. 

Τα έργα κατασκευής του αυτοκινητόδρομου ΠΑΘΕ συμβάλλουν στην περιφερειακή ανάπτυξη δεδομένου ότι εκτελούνται σε πολλές περιφέρειες της χώρας και συγκεκριμένα: 

α) Στην περιφέρεια Δυτικής Ελλάδας εκτελείται το έργο της Παράκαμψης Πάτρας προϋπολογισμού 45 δισ. δρχ. 

β) Στην περιφέρεια Στερεάς Ελλάδας εκτελούνται τα έργα κατασκευής των τμημάτων Υλίκη- 'Αγιος Κωνσταντίνος με προϋπολογισμό 60 δισ. δρχ. και Ράχες - Πελασγία με προϋπολογισμό 22 δισ. δρχ. 

γ) Στην περιφέρεια Θεσσαλίας εκτελούνται τα έργα κατασκευής του οδικού 'Αξονα Πελασγία - Παράκαμψη Λάρισας (Γυρτώνη) με προϋπολογισμό 118 δις δρχ. 

δ) Στην περιφέρεια Κεντρικής Μακεδονίας εκτελούνται τα έργα κατασκευής του Οδικού 'Αξονα Σκοτίνα - Κατερίνη με προϋπολογισμό 29 δισ. δρχ. ενώ έχει ανατεθεί και το τμήμα Ραψάνη - Πλαταμώνας προϋπολογισμού 13 δισ. δρχ. 

Στους πίνακες που σας καταθέτουμε παρουσιάζονται τα έργα του ΠΑΘΕ που κατασκευάζονται με το 2ο ΚΠΣ. 

Επισημαίνεται πάντως ότι η πολυπλοκότητα του τεχνικού αντικειμένου που εκτελείται στον οδικό άξονα ΠΑΘΕ που περιλαμβάνει πλήθος εξειδικευμένων έργων (σήραγγες, μεγάλες κοιλαδογέφυρες κλπ) που σε συνδυασμό με την εμφάνιση απ ροβλέπτων συνθηκών (αρχαιολογικές ανασκαφές κλπ) επιβάλλει την συστηματική παρακολούθηση των χρονοδιαγραμμάτων και των προϋπολογισμών εκτέλεσης των έργων. 'Οσον αφορά τις υπερβάσεις αυτές βρίσκονται εντός των ορίων που προβλέπει ο Νόμος 1414/84 και η νομοθεσία της Ευρωπαϊκής 'Ενωσης. 

Στην Ειδική Υπηρεσία Δημοσίων 'Εργων ΠΑΘΕ έχουν προσληφθεί με διεθνή διαγωνισμό Σύμβουλοι Διαχείρισης (Project Managers) οι οποίοι ελέγχουν καθημερινά τόσο την ποιότητα των έργων όσο και τις εκτελούμενες ποσότητες καθώς και τις υπερβάσεις με βάση τις απαιτήσεις της Ευρωπαϊκής 'Ενωσης. Το έργα του Οδικού 'Αξονα ΠΑΘΕ εκτελούνται με δεσμευτικά χρονοδιαγράμματα ολοκλήρωσης και εκτιμάται ότι οι εν ενεργεία εργολαβίες με έργα συνολικού μήκους 250 χλμ, θα ολοκληρωθούν εντός του 2000. 

Τέλος τονίζουμε ότι τα τροποποιημένα χρονοδιαγράμματα καθώς και οι αναθεωρημένοι προϋπολογισμοί έχουν γίνει αποδεκτά από τις αρμόδιες Υπηρεσίες της Ευρωπαϊκής 'Ενωσης που παρακολουθούν την πορεία του 2ου ΚΠΣ. 

Ο Υπουργός 

ΚΩΣΤΑΣ ΛΑΛΙΩΤΗΣ" 

17. Στην με αριθμό 523/23-7-98 ερώτηση δόθηκε με το υπ' αριθμ. 7020/2/172/29-10-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της 523/23-7-1998 ερώτησης, που κατέθεσαν οι Βουλευτές κύριοι Ε. Μπασιάκος και Σ. Τσιτουρίδης και διαβιβάσθηκε σε μας με το Τ.Κ.Ε./Φ2/18800 από 17-9-1998 έγγραφο του Υπουργείου Εσωτερικών, Δημόσιας Διοίκησης και Αποκέντρωσης, σε ό,τι μας αφορά, σας γνωρίζουμε τα εξής: 

Η ανάληψη και της καταστολής των δασικών πυρκαγιών από το Πυροσβεστικό Σώμα έγινε με τον ν. 2612/98, το κείμενο του οποίου ήταν αποτέλεσμα εργασιών και μελέτης επιτροπής που συγκροτήθηκε με απόφαση του Υπουργού Γεωργίας δέκα περίπου μήνες πριν από την κατάθεση του νομοσχεδίου στη Βουλή. Με τις διατάξεις του ανωτέρω νόμου σε καμία περίπτωση δεν αναιρούνται οι προβληματισμοί και οι επισημάνσεις του πορίσματος της Διακομματικής Επιτροπής και δεν αλλάζουν οι στόχοι και η συνολική οργάνωση του συστήματος δασοπροστασίας στα βασικά του σημεία, όπως αυτή περιγράφεται και απλώς η υλοποίηση των προτεινομένων μέτρων καταστολής ανατίθεται στον κύριο φορέα πυρόσβεσης της χώρας, που είναι το Πυροσβεστικό Σώμα. Επίσης, και για κάθε μελλοντική ρύθμιση σχετικά με το θέμα της πυροπροστασίας θα λαμβάνονται υπόψη και οι επισημάνσεις του ανωτέρω πορίσματος. 

Σε ό,τι αφορά το προληπτικό έργο, σας πληροφορούμε ότι αυτό και μετά την εφαρμογή του αναφερόμενου νόμου ανήκει στην αρμοδιότητα της Δασικής Υπηρεσίας, η οποία με την εμπειρία και επιστημονική κατάρτιση του προσωπικού της, αλλά και τη γνώση των αιτίων των πυρκαγιών, μπορεί να προχωρήσει στη λήψη όλων των ενδεικνυόμενων μέτρων για την αποτροπή εκδήλωσης των δασικών πυρκαγιών και υποβοήθηση του έργου της καταστολής. 

Μετά την αναφερόμενη ανάληψη και της δασοπυρόσβεσης από το Πυροσβεστικό Σώμα και προκειμένου να ανταποκριθεί αυτό στις νέες αρμοδιότητές του ενισχύθηκε με μόνιμο προπωπικό, εποχικούς υπαλλήλους και υπαλλήλους αποσπασμένους από τη Δασική Υπηρεσία. Επίσης, ενισχύθηκε και με τα απαραίτητα μέσα και εφόδια, καθώς και με μηχάνολογικό εξοπλισμό. 

Το Πυροσβεστικό Σώμα με το υψηλό επίπεδο ετοιμότητάς του, τη δομή, την οργάνωση, τον τρόπο λειτουργίας του, την άρτια τεχνική -επιστημονική κατάρτιση και εκπαίδευση, αλλά και την εμπειρία του προσωπικού του σε κατάσβεση δασικών πυρκαγιών, λόγω της ενεργού συμμετοχής του σ' αυτές με το σύνολο της δύναμής του και όταν την ευθύνη είχε η Δασική Υπηρεσία, σε συνεργασία και με τις λοιπές Υπηρεσίες και φορείς, ανταποκρίθηκε ικανοποιητικά στην αποστολή του, περιορίζοντας στις περισσότερες περιπτώσεις την πυρκαγιά και επιτυγχάνοντας την αποτροπή της επέκτασής της σε κατοικημένες περιοχές, παρά το γεγονός ότι εκδηλώθηκαν ταυτόχρονα πολλές και δύσκολες πυρκαγιές σε όλη τη χώρα, με αντίξοες καιρικές συνθήκες, που χαρακτηρίστηκαν οι χειρότερες των τελευταίων ετών. 

Επισημαίνεται ότι, όπως προκύπτει από τηρούμενα στην Υπηρεσία μας στοιχεία, ο αριθμός των αγροτοδασικών πυρκαγιών κατά την τρέχουσα περίοδο ξεπέρασε κάθε προηγούμενο και μέχρι 30-9-1998 είχαν καταγραφεί 8.451 τέτοιες πυρκαγιές. 

Το Υπουργείο μας, μετά τη λήξη της τρέχουσας αντιπυρικής περιόδου, θα προβεί σε αποτίμηση, ανάλυση και αξιολόγηση των στοιχείων και των νέων δεδομένων, για τη λήψη πρόσθετων μέτρων με στόχο τη βελτίωση και αποτελεσματικότερη απόδοση του μηχανισμού πυροπροστασίας. 'Ηδη, σε εφαρμογή των διατάξεων του ν. 2612/1998, προωθείται η έκδοση Κοινής Υπουργικής απόφασης, στην οποία θα ορίζεται ακριβέστερα ο τρόπος συνεργασίας και εμπλοκής της κάθε Υπηρεσίας και φορέα για την αντιμετώπιση των δασικών πυρκαγιών, με στόχο την καλύτερη αξιοποίηση του έμψυχου και άψυχου δυναμικού της χώρας. 

Ο Υπουργός 

ΓΕΩΡΓΙΟΣ ΡΩΜΑΙΟΣ" 

18. Στην με αριθμό 2812/5-10-98 ερώτηση δόθηκε με το υπ' αριθμ. 5290Β/23-10-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση με αριθμό 2812 που κατατέθηκε στις 5-10-98 από το Βουλευτή κ. Παναγιώτη Μελά και για πληρέστερη ενημέρωσή σας για το θέμα επισυνάπτουμε φωτοαντίγραφο του αρ. 927/22-10-98 εγγράφου της Νομαρχιακής Αυτοδιοίκησης Αθηνών - Πειραιά - Νομαρχιακό Διαμέρισμα Πειραιά, σε απάντηση της ενημέρωσης που ζητήθηκε. 

Ο Υπουργός 

ΚΩΣΤΑΣ ΛΑΛΙΩΤΗΣ" 

19. Στην με αριθμό 2762/1-10-98 ερώτηση δόθηκε με το υπ' αριθμ. 5283Β/26-10-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση με αριθμό 2762 που κατατέθηκε την 1-10-98 από το Βουλευτή κ. Ευάγγελο Μπασιάκο και για πληρέστερη ενημέρωσή σας επί του θέματος επισυνάπτουμε το υπ' αριθμ. 104718 'Εγγραφο του Ειδικού Σώματος Ελεγκτών για την Προστασία του Περιβάλλοντος καθώς και το έγγραφο του αρμόδιου Δασαρχείου Πεντέλης που το συνοδεύει. 

Επίσης για ενημέρωσή σας επί των θέσεων και δεσμεύσεων του ΥΠΕΧΩΔΕ για τη δόμηση σε καμένες δασικές εκτάσεις επισυνάπτουμε το Δελτίο Τύπου της 6-8-98 που εκδόθηκε ακριβώς για να διευκρινίσει για μια ακόμη φορά τις θέσεις αυτές. 

Ο Υπουργός 

ΚΩΣΤΑΣ ΛΑΛΙΩΤΗΣ" 

20. Στην με αριθμό 2756/1-10-98 ερώτηση δόθηκε με το υπ' αριθμ. 6001/7/374 έγγραφο από τον Υπουργό Δημόσιας Τάξεως η ακόλουθη απάντηση: 

"Σε απάντηση της 2756/1-10-1998 ερώτησης, που κατέθεσε ο Βουλευτής κ. Ε. Μπασιάκος, σας γνωρίζουμε ότι η έλλειψη αστυνομικού προσωπικού αποτελεί πρόβλημα σε πολλές Υπηρεσίες της Ελληνικής Αστυνομίας και όχι μόνο για την Αστυνομική Διεύθυνση Βοιωτίας, γεγονός που οφείλεται στο ότι η πραγματική δύναμη του Σώματος υπολείπεται της οργανικής. 

Από το Υπουργείο μας καταβάλλονται προσπάθειες για ορθολογική κατανομή του υφιστάμενου προσωπικού, σύμφωνα με τις ανάγκες αστυνόμευσης κάθε περιοχής και στα πλαίσια αυτά έχει κατανεμηθεί ανάλογο προσωπικό και στην ανωτέρω Αστυνομική Διεύθυνση, της οποίας η υπάρχουσα δύναμη υπολείπεται της οργανικής της. Για την κάλυψη των κενών θέσεων, κατά το τρέχον έτος, η Υπηρεσία αυτή ενισχύθηκε με 4 Ανθυπαστυνόμους - Αρχιφύλακες και 10 Αστυφύλακες κατά τις τακτικές μεταθέσεις, όπως επίσης και με 2 νεοπροαχθέντες Αρχιφύλακες και 16 νέους Αστυφύλακες. 

Τέλος, καταβάλλεται προσπάθεια προκειμένου η αναφερόμενη Υπηρεσία να . περαιτέρω σύντομα με νέους Αστυφύλακες. 

Ο Υπουργός 

ΓΕΩΡΓΙΟΣ ΡΩΜΑΙΟΣ" 

21. Στην με αριθμό 2507/23-9-98 ερώτηση δόθηκε με το υπ' αριθμ. 4000/3/35 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της 2507/23-9-1998 ερώτησης, που κατέθεσε ο Βουλευτής κ. Α. Χειμάρας, σας γνωρίζουμε ότι, για το αντικείμενο αυτής, ενημερώθηκε η Εθνική Αντιπροσωπεία την Τετάρτη, 7-10-1998, κατά τη συζήτηση της 7/5-10-1998 Επίκαιρης Ερώτησης, που κατέθεσε ο Βουλευτής κ. Γ. Σούρλας. 

Στα πλαίσια όσων αναφέραμε κατά την ανωτέρω απαντησή μας χορηγήθηκε και η άδεια παραμονής στη χώρα μας του 56χρονου Αιγύπτιου υπηκόου ABDEL BASSIT RASHAD, ο οποίος διαμένει στη χώρα μας επί 10ετία. 

Ο Υπουργός 

ΓΕΩΡΓΙΟΣ ΡΩΜΑΙΟΣ" 

22. Στην με αριθμό 2224/15-9-98 ερώτηση δόθηκε με το υπ' αριθμ. 4000/3/34 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της 2224/15-9-1998 ερώτησης, που κατέθεσε ο Βουλευτής κ. Γ. Σούρλας, σας γνωρίζουμε ότι για το αντικείμενο αυτής ενημερώθηκε η Εθνική Αντιπροσωπεία την 7-10-1998, κατά τη συζήτηση της 7/5-1Ο-1998 Επίκαιρης Ερώτησης, που κατέθεσε ο ίδιος κύριος Βουλευτής. 

Επί πλέον σας πληροφορούμε, ότι οι άδειες παραμονής και εργασίας σε αλλοδαπές καλλιτέχνιδες χορηγούνται από το Υπουργείο μας αφού εξετασθούν όλα τα δικαιολογητικά και οι προϋποθέσεις, σύμφωνα με τις υπ. αριθμ. 48Ο3/13/89 από 29-7-98 και 48Ο3/13/17δ από 29-12-92 κοινές Υπουργικές Αποφάσεις. Σε περιπτώσεις δε που συλλαμβάνονται αλλοδαπές γιατί χρησιμοποιούν τις ως άνω άδειες για διαφορετικούς σκοπούς από αυτούς για τους οποίους χορηγήθηκαν, εφαρμόζονται με αυστηρότητα τα νόμιμα και αμέσως απελαύνονται από τη χώρα. 

Σε ό,τι αφορά τα καταγγελλόμενα περί διαφθοράς της Ελληνικής Αστυνομίας, σας πληροφορούμε ότι το Υπουργείο μας είναι ιδιαίτερα ευαίσθητο στο θέμα της άψογης συμπεριφοράς των αστυνομικών και της πιστής εκτέλεσης του καθήκοντός τους και ελέγχει με αυστηρότητα κάθε παράνομη ή αντικανονική συμπεριφορά τους. Η ευαισθησία μας αυτή, για την πάταξη κάθε πράξης που δεν συμβιβάζεται με το λειτούργημα του αστυνομικού, έχει επανειλημμένα δηλωθεί και έμπρακτα αποδειχθεί με στόχο την προστασία του κύρους της Αστυνομίας και την ενίσχυση του φρονήματος του προσωπικού. 

Στα πλαίσια αυτά και προκειμένου να παταχθούν τα έστω και περιορισμένα κρούσματα διαφθοράς έχουμε αποφασίσει τη σύσταση ειδικής Υπηρεσίας Εσωτερικών Υποθέσεων, η οποία θα εποπτεύεται από εισαγγελέα και σύντομα θα φέρουμε στη Βουλή σχετικό νομοσχέδιο. 

Ο Υπουργός 

ΓΕΩΡΓΙΟΣ ΡΩΜΑΙΟΣ" 

23. Στις με αριθμό 2516/23-9-98, 2681/29-9-98, 2900/6-10-98 ερωτήσεις δόθηκε με το υπ' αριθμ. 7020/2/171/29-10-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση των 2516/23-9-1998, 2681/29-9-1998 και 2900/6-10-1998 ερωτήσεων, που κατέθεσαν οι Βουλευτές κύριοι Π. Μελάς και Μ. Μπεντενιώτης, σας γνωρίζουμε ότι πρόθεση του Υπουργείου είναι η λειτουργία των Πυροσβεστικών Κλιμακίων, που ιδρύθηκαν σε διάφορες περιοχές της χώρας κατά τη θερινή αντιπυρική περίοδο, να συνεχιστεί με το απολύτως αναγκαίο προσωπικό καθ' όλη τη διάρκεια του έτους, ώστε να υπάρχει πλήρης κάλυψη από πλευράς πυροπροστασίας και αδιάκοπη παροχή βοηθείας και υπηρεσιών στο κοινωνικό σύνολο. 

Απαραίτητη όμως προϋπόθεση για τη λειτουργία των Υπηρεσιών αυτών, μετά τη λήξη της θερινής αντιπυρικής περιόδου, είναι η εξασφάλιση κατάλληλων κτιριακών εγκαταστάσεων για τις ανάγκες στάθμευσης και συντήρησης του μηχανολογικού εξοπλισμού και της άνετης διαβίωσης και υγιεινής των υπαλλήλων. 

Στα πλαίσια αυτά θα λειτουργήσει καθ' όλη τη διάρκεια του έτους και το Πυροσβεστικό Κλιμάκιο Κυθήρων και για το σκοπό αυτό καταβάλλονται προσπάθειες, σε συνεργασία με το Δήμο Κυθήρων και τους λοιπούς τοπικούς φορείς, για τη στέγαση του αμαξοστασίου και την εξασφάλιση θέρμανσης των χώρων διαμονής του προσωπικού. 

Ο Υπουργός 

ΓΕΩΡΓΙΟΣ ΡΩΜΑΙΟΣ" 

24. Στην με αριθμό 2514/23-9-98 ερώτηση δόθηκε με το υπ' αριθμ. 7020/2/170/29-10-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της 2514/23-9-1998 ερώτησης, που κατέθεσε ο Βουλευτής κ. Α. Παπαληγούρας, σας γνωρίζουμε τα εξής: 

Το Πυροσβεστικό Σώμα με το υψηλό επίεδο ετοιμότητάς του, τη δομή, την οργάνωση, τον τρόπο λειτουργίας του, την άρτια τεχνική -επιστημονική κατάρτιση και εκπαίδευση, αλλά και την εμπειρία του προσωπικού του σε κατάσβεση δασικών πυρκαγιών, λόγω της εγεργού συμμετοχής του σ' αυτές με το σύνολο της δύναμής του και όταν την ευθύνη είχε η Δασική Υπηρεσία, σε συνεργασία και με τις λοιπές Υπηρεσίες και φορείς, ανταποκρίθηκε ικανοποιητικά στην αποστολή του, περιορίζοντας στις περισσότερες περιπτώσεις την πυρκαγιά και επιτυγχάνοντας την αποτροπή της επέκτασής της σε κατοικημένες περιοχές, παρά το γεγονός ότι εκδηλώθηκαν ταυτόχρονα πολλές και δύσκολες πυρκαγιές σε όλη τη χώρα, με αντίξοες καιρικές συνθήκες, που χαρακτηρίστηκαν οι χειρότερες των τελευταίων ετών. 

Επισημαίνεται ότι, όπως προκύπτει από τηρούμεγα στην Υπηρεσία μας στοιχεία, ο αριθμός των αγροτοδασικών πυρκαγιών κατά την τρέχουσα περίοδο ξεπέρασε κάθε προηγούμεγο και μέχρι 30-9-1998 είχαν καταγραφεί 8.451 τέτοιες πυρκαγιές. 

Το Υπουργείο μας, μετά τη λήξη της τρέχουσας αντιπυρικής περιόδου, θα προβεί σε αποτίμηση, ανάλυση και αξιολόγηση των στοιχείων και των νέων δεδομένων, για τη λήψη πρόσθετων μέτρων με στόχο τη βελτίωση και αποτελεσματικότερη απόδοση του μηχανισμού πυροπροστασίας. 'Ηδη, σε εφαρμογή των διατάξεων του ν. 2612/1998, προωθείται η έκδοση Κοινής Υπουργικής Απόφασης, στην οποία θα ορίζεται ακριβέστερα ο τρόπος συνεργασίας και εμπλοκής της κάθε Υπηρεσίας και φορέα για την αντιμετώπιση των δασικών πυρκαγιών, με στόχο την καλύτερη αξιοποίηση του έμψυχου και άψυχου δυναμικού της χώρας. 

Σε ό,τι αφορά την ανάληψη της δασοπυρόσβεσης από το Πυροσβεστικό Σώμα, σας πληροφορούμε ότι αυτή δεν έγινε με υπουργική απόφαση, αλλά με τον ν. 2612/98, το κείμενο του οποίου ήταν αποτέλεσμα εργασιών και μελέτης επιτροπής που συγκροτήθηκε με απόφαση του Υπουργού Γεωργίας δέκα περίπου μήνες πριν από την κατάθεση του νομοσχεδίου στη Βουλή. 

Για τα λοιπά θέματα αρμόδια να σας πληροφορήσουν είναι τα συνερωτώμενα Υπουργεία. 

Ο Υπουργός 

ΓΕΩΡΓΙΟΣ ΡΩΜΑΙΟΣ" 

25. Στην με αριθμό 2763/1-10-98 ερώτηση δόθηκε με το υπ' αριθμ. 7020/2/173/29-10-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της 2763/1-10-1998 ερώτησης, που κατέθεσε ο Βουλευτής κ. Φ. Κουβέλης, σας πληροφορούμε ότι Υπουργείο, επειδή εχει πλήρη γνώση των προβλημάτων που απασχολούν τις Υπηρεσίες και το προσωπικό του Πυροσβεστικού Σώματος και αναγνωρίζει τις υπεράνθρωπες προσπάθειες που κατέβαλε αυτό για την αντιμετώπιση των φετινών πυρκαγιών και την αφοσίωσή του στο καθήκον, την οποία πλήρωσε ακριβά, ακόμη και με ανθρώπινες ζωές, συνεχίζει τις προσπάθειες για την επίλυσή τους. 

Για το θέμα της επιφυλακής και υπερωριακής απασχόλησης του προσωπικού, σας πληροφορούμε ότι αυτή προβλέπεται από την ισχύουσα για το Πυροσβεστικό Σώμα νομοθεσία (κανονισμός Εσωτερικής Υπηρεσίας Πυροσβεστικού Σώματος), σε περιπτώσεις εκτάκτων αναγκών, η αντιμετώπιση των οποίων κρίνεται απόλυτα επιβεβλημέγη και δεν επιδέχεται αναβολής όπως ήταν οι πρόσφατες πυρκαγιές που εκδηλώθηκαν σε όλη τη χώρα και ξεπέρασαν σε αριθμό κάθε προηγούμενο. 

Από την ισχύουσα νομοθεσία δεν προβλέπεται η χορήγηση ειδικής αποζημίωσης για νυχτερινή εργασία, υπερωριακή απασχόληση και εργασία σε αργίες στο αστυνομικό και πυροσβεστικό προσωπικό. Επίσης δεν προβλέπεται η χορήγηση επιδόματος επικίνδυνης και ανθυγιεινής εργασίας. 

Επισημαίνεται ότι με την ολοκλήρωση του ενιαίου μισθολογίου, που έγινε την 1-7-1998 και τις διορθωτικές παρεμβάσεις που προηγήθηκαν, βελτιώθηκε σημαντικά η οικονομική θέση του πυροσβεστικού προσωπικού. Το Υπουργείο μας όμως συνεχίζει τις προσπάθειες για περαιτέρω βελτίωση, στα πλαίσια των δημοσιονομικών δυνατοτήτων της χώρας. 

Το θέμα της πιστής εφαρμογής του πενθημέρου και της χορήγησης των ημερησίων αναπαύσεων στο προσωπικό παρακολουθείται και ελέγχεται αδιάκοπα. Η μη πλήρης εφαρμογή του για το πυροσβεστικό προσωπικό κατά τη φετινή αντιπυρική περίοδο οφείλεται, αφενός στην ελλειμματική δύναμη του Σώματος και αφετέρου στην έκρηξη πολλών και δύσκολων πυρκαγιών σε όλη τη χώρα, με αποτέλεσμα σε πολλές περιπτώσεις να απασχοληθεί στο σύνολό του το προσωπικό σε εργασία πέραν του πενθημέρου. Πάντως δόθηκαν εντολές και οι Υπηρεσίες του Πυροσβεστικού Σώματος καταβάλλουν προσπάθεια για τη χορήγηση όλων των ημερήσιων αναπαύσεων στο προσωπικό τους. 

Τέλος, σε ό,τι αφορά την κάλυψη των κενών οργανικών θέσεων του Πυροσβεστικού Σώματος, σας πληροφορούμε ότι σε σύντομο χρονικό διάστημα θα εισαχθούν στη Σχολή για φοίτηση 1300 νέοι Δόκιμοι Πυροσβέστες. Πέραν αυτών, στο νόμο, με τον οποίο ανατέθηκε η δασοπυρόσβεση στο Πυροσβεστικό Σώμα, προβλέπεται η κατάταξη 2500 νέων πυροσβεστικών υπαλλήλων στα αμέσως επόμενα έτη. 

Ο Υπουργός 

ΓΕΩΡΓΙΟΣ ΡΩΜΑΙΟΣ" 

26. Στην με αριθμό 2906/6-10-98 ερώτηση δόθηκε με το υπ' αριθμ. 7020/3/58 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της 2906/6-10-1998 ερώτησης, που κατέθεσαν οι Βουλευτές κύριοι Θ. Γεωργιάδης, Δ. Τσετινές, Α. Σαατσόγλου, Ι. Κουράκης και Ι. Θωμόπουλος, σας γνωρίζουμε ότι μετά την ανάληψη και της δασοπυρόσβεσης με τον ν. 2612/1998 από το Πυροσβεστικό Σώμα και προκειμένου να ανταποκριθεί αυτό στις νέες αρμοδιότητές του ενισχύθηκε με μόνιμο προσωπικό, εποχικούς υπαλλήλους και υπαλλήλους αποσπασμένους από τη δασική Υπηρεσία. Επίσης, ενισχύθηκε και με τα απαραίτητα μέσα και εφόδια καθώς και με μηχανολογικό εξοπλισμό. 

Σύμφωνα με τις διατάξεις της παραγράφου 2 του άρθρου 3 του αναφερόμενου νόμου προβλέπονται οι μετατάξεις σε θέσεις πυροσβεστικού προσωπικού του Πυροσβεστικού Σώματος του μονίμου προσωπικού δασοπυρόσβεσης της Δασικής Υπηρεσίας, το οποίο έχει ήδη αποσπασθεί στο εν λόγω Σώμα και ενεργούνται με κοινή Υπουργική απόφαση ύστερα από γνώμη του οικείου Υπηρεσιακού Συμβουλίου. 

Από τη μετάταξη αυτή είναι δυνατό να εξαιρεθούν με όμοια απόφαση μόνο οδηγοί της Δασικής Υπηρεσίας και εφόσον αυτοί κρίνονται απαραίτητοι για την ικανοποίηση στοιχειωδών αναγκών της αναφερόμενης Υπηρεσίας σε προσωπικό του κλάδου αυτού. 

Πάντως, για την μετάταξη στο Πυροσβεστικό Σώμα ή την εξαίρεσή τους από αυτή των δασικών υπαλλήλων που έχουν αποσπασθεί στις Πυροσβεστικές Υπηρεσίες της Πελοποννήσου δεν έχει γνωμοδοτήσει σχετικά μέχρι σήμερα το αρμόδιο Υπηρεσιακό Συμβούλιο και ως εκ τούτου δεν έχει προχωρήσει η προβλεπόμενη διαδικασία. 

Επισημαίνεται ότι η διαδικασία για έκδοση Αποφάσεων μετατάξεων δασικών υπαλλήλων άλλων Περιφερειών της χώρας ήδη έχει δρομολογηθεί σύμφωνα με την αναφερόμενη νομοθεσία και θα εξαιρεθούν από τη μετάταξη οδηγοί της Δασικής Υπηρεσίας για τους οποίους τα αρμόδια Συμβούλια γνωμοδότησαν την εξαίρεση τους, όμως δεν θα εξαιρεθούν άλλοι δασικοί υπάλληλοι για τους οποίους αν και δεν συνέτρεχε νόμιμος λόγος εξαίρεσης εν τούτοις και γι' αυτούς γνωμοδότησαν τα εν λόγω Συμβούλια υπέρ της εξαίρεσης τους. 

Ο Υπουργός 

ΓΕΩΡΓΙΟΣ ΡΩΜΑΙΟΣ" 

27. Στην με αριθμό 2436/21-998 ερώτηση δόθηκε με το υπ' αριθμ. 30912/30-10-98 έγγραφο από τον Υφυπουργό Εθνικής Οικονομίας η ακόλουθη απάντηση: 

"Σχετικά με την ερώτηση 2436/21-9-98 που υπεβλήθη στο Υπουργείο μας από το Βουλευτή κ. Στ. Μάνο θέτουμε υπόψη σας τα εξής: 

Για την παρακολούθηση των έργων που συνδέονται με την εκτροπή του Αχελώου αρμόδιο είναι το Υπουργείο Περιβάλλοντος, Χωροταξίας και Δημοσίων 'Εργων ως προς τα έργα Πολιτικού Μηχανικού, και η ΔΕΗ-Υπ. Ανάπτυξης όσον αφορά τις ηλεκτρομηχανολογικές εγκαταστάσεις των συνδεόμενων με την εκτροπή του Αχελώου υδροηλεκτρικών Σταθμών της Συκιάς και του Πευκόφυτου. 

Με την Α.Π.37139/5-11-1996 Κοινή Υπουργική Απόφαση των Υπουργών Εθνικής Οικονομίας και Ανάπτυξης, έχουν εκχωρηθεί από το ΥΠΕΘΟ στη ΔΑΥΕΙ/ΔΕΗ οι υποχρεώσεις και τα δικαιώματα της Σύμβασης "Προμήθεια, εγκατάσταση και θέση σε λειτουργία του μηχανολογικού και ηλεκτρομηχανολογικού εξοπλισμού των υδροηλεκτρικών Σταθμών της Συκιάς και του Πευκόφυτου των έργων εκτροπής του Αχελώου" που συνδέονται με το φορέα κατασκευής του έργου. 

Επισυνάπτουμε τα ΓΓΔ/3248/15-9-1998 και ΓΓΔ/3713/3Ο-1Ο-1998 έγγραφα της ΔΕΗ που απαντούν στα θέματα που θίγει ο ερωτών Βουλευτής. 

Ο Υφυπουργός 

ΧΡΗΣΤΟΣ ΠΑΧΤΑΣ" 

Σημ.: Τα συνημμένα σχετικά έγγραφα ευρίσκονται στο αρχείο της Διεύθυνσης Κοινοβουλευτικού Ελέγχου (Τμήμα Ερωτήσεων) 

28. Στην με αριθμό 1836/28-8-98 ερώτηση δόθηκε με το υπ' αριθμ. 1028/2/21/29-10-98 έγγραφο από τον Υπουργό Δημόσιας Τάξης η ακόλουθη απάντηση: 

Σε απάντηση της 1836/28-8-1998 ερώτησης, που κατέθεσε ο Βουλευτής κ. Δ. Πιπεργιάς, σας γνωρίζουμε ότι, για τα καταγγελθέντα από τον κοινοτάρχη Λιχάδας, το Αστυνομικό Τμήμα Αιδηψού επελήφθη αμέσως προανακρίσεως, στα πλαίσια της οποίας ο κοινοτάρχης εξετάσθηκε ενόρκως και κατονόμασε δύο άτομα από τα πέντε που μετέβησαν στην οικία του την 25-7-1998 και του ζήτησαν να εξοφλήσει την απαίτηση εργολάβου από εκτελεσθέντα έργα στην κοινότητά του. Η δικογραφία υπεβλήθη ήδη στον εισαγγελέα Πρωτοδικών Χαλκίδας. 

Σε ό,τι αφορά τα αναφερόμενα περί κάλυψης κακοποιών από "υψηλά ιστάμενα πρόσωπα", σας πληροφορούμε ότι είναι εντελώς αβάσιμα. Οι Υπηρεσίες της Αστυνομικής Διεύθυνσης Εύβοιας, παρά το γεγονός ότι οι καταστηματάρχες της περιοχής αρνούνται να καταθέσουν εγγράφως και να συνεργασθούν με την Αστυνομία για αδικήματα αυτού του είδους και οι σχετικές καταγγελίες είναι συνήθως ανώνυμες, έχουν δραστηριοποιηθεί και καταβάλλουν κάθε δυνατή προσπάθεια για την ανακάλυψη και εξάρθρωση τέτοιων κυκλωμάτων. 

Οσάκις οι Υπηρεσίες μας διαπιστώνουν ή τους καταγγέλλονται τέτοιες πράξεις εφαρμόζουν με αυστηρότητα τα νόμιμα κατά παντός υπαιτίου, χωρίς παρεκκλίσεις. Ενδεικτικά σας πληροφορούμε ότι την 18-8-1998, όταν από καταστηματάρχη της Αιδηψού καταγγέλθηκε ότι άγνωστα άτομα απαίτησαν για λογαριασμό άλλου προσώπου, με το οποίο είχε οικονομική διαφορά, χρηματικό ποσό, από το Αστυνομικό Τμήμα Αιδηψού συνελήφθησαν αμέσως δύο άτομα, τα οποία οδηγήθηκαν με τη διαδικασία του αυτοφώρου στον εισαγγελέα και εναντίον ενός τρίτου σχηματίσθηκε δικογραφία. 

Προς την Αστυνομική Διεύθυνση Ευβοίας, δόθηκαν εντολές και οδηγίες για εντατικοποίηση των προσπαθειών με στόχο την πρόληψη και καταστολή της εγκληματικότητας αυτής της μορφής. 

Ο Υπουργός 

ΓΕΩΡΓΙΟΣ ΡΩΜΑΙΟΣ" 

29. Στην με αριθμό 2074/7-9-98 ερώτηση δόθηκε με το υπ' αριθμ. 3002/5/32 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της 2074/7-9-1998 ερώτησης, που κατέθεσε ο Βουλευτής κ. Γ. Καρατζαφέρης, σας γνωρίζουμε ότι κατά την αντιμετώπιση του αναφερόμενου σε αυτή επεισοδίου τηρήθηκαν όλα τα προβλεπόμενα μέτρα τάξης και ασφάλειας προκειμένου να αποφευχθεί κίνδυνος κατά των προσώπων που είχαν εμπλακεί σε αυτό, πράγμα που δυστυχώς δεν έγινε κατά την αντιμετώπιση του ατυχέστατου γνωστού περιστατικού της οδού Νιόβης. 

Επισημαίνεται ότι οι αστυνομικές ενέργειες για την αντιμετώπιση παρόμοιων περιστατικών δεν είναι δυνατόν να καθορισθούν με απόλυτο τρόπο εκ των προτέρων, καθόσον κάθε περίπτωση εμφανίζει ιδιαιτερότητα και απαιτεί ανάλογους λεπτούς, κάθε φορά, χειρισμούς εκ μέρους της Αστυνομίας. 

Πάντως, από το Υπουργείο μας, εξετάζεται το θέμα της αστυνομικής τακτικής και πρακτικής και γενικά ο τρόπος δράσης των Υπηρεσιών της Αστυνομίας με στόχο την αποτελεσματικότερη αντιμετώπιση αναλόγων κρίσεων. 

Ο Υπουργός 

ΓΕΩΡΓΙΟΣ ΡΩΜΑΙΟΣ" 

30. Στην με αριθμό 2553/24-9-98 ερώτηση δόθηκε με το υπ' αριθμ. 2514/9/2 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της 2553/24-9-1998 ερώτησης, που κατέθεσε ο Βουλευτής κ. Ν. Αναστασόπουλος, σας γνωρίζουμε ότι, τα καταγγελλόμενα με αυτή κατά αστυνομικών, αποτελούν αντικείμενο διοικητικής έρευνας, η οποία βρίσκεται σε εξέλιξη και σε περίπτωση που διαπιστωθούν ευθύνες θα ληφθούν τα προβλεπόμενα από τις ισχύουσες διατάξεις μέτρα. 

Ο Υπουργός 

ΓΕΩΡΓΙΟΣ ΡΩΜΑΙΟΣ"). 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Τετάρτης 10 Μαρτίου 1999. 

Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρα 129 παρ.2&3 και 130 παρ.2&3 Καν. Βουλής) 

1. Η με αριθμό 751/65/8.3.99 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ροδούλας Ζήση προς τον κύριο Πρωθυπουργό, σχετικά με τα μέτρα που πρόκειται να λάβει η Κυβέρνηση για την προώθηση στην πράξη της ισότητας των δύο φύλων κλπ. 

2. Η με αριθμό 731/4.3.99 επίκαιρη ερώτηση του Βουλευτή της Νέας Δημοκρατίας κ. Σταύρου Παπαδόπουλου προς την Υπουργό Πολιτισμού, σχετικά με την καθυστέρηση υλοποίησης της σύμβασης μεταξύ του Ελληνικού Δημοσίου και του Δήμου Δράμας στα πλαίσια του "Εθνικού Πολιτιστικού Δικτύου Πόλεων". 

3. Η με αριθμό 747/8.3.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Απόστολου Τασούλα προς τον Υπουργό Υγείας και Πρόνοιας, σχετικά με την αντιμετώπιση του προβλήματος επαναπρόσληψης των θεραπευτών στη μονάδα απεξάρτησης "18 ΑΝΩ" στο Ψυχιατρικό Νοσοκομείο Αττικής. 

4. Η με αριθμό 742/8.3.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Μουσταφά Μουσταφά προς τον Υπουργό Εθνικής Οικονομίας, σχετικά με τη φορολόγηση των μειονοτικών βακουφίων στην Κομοτηνή. 

5. Η με αριθμό 740/8.3.99 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Υγείας και Πρόνοιας, σχετικά με τη λήψη μέτρων αντιμετώπισης των προβλημάτων των χρηστών ναρκωτικών κλπ. 

Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ.2&3 Καν.Βουλής) 

1. Η με αριθμό 736/5.3.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Αδαμόπουλου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη λήψη μέτρων αντιμετώπισης των καταστροφών που προκλήθηκαν από τις βροχοπτώσεις στο Νομό Λάρισας. 

2. Η με αριθμό 729/3.3.99 επίκαιρη ερώτηση του Βουλευτή της Νέας Δημοκρατίας κ. Ελευθέριου Παπανικολάου προς τον Υπουργό Εθνικής Οικονομίας, σχετικά με την υλοποίηση διαφημιστικών προγραμμάτων ως προς τις ευεργετικές ιδιότητες του ελαιόλαδου, για την προβολή του στις αγορές του εξωτερικού κλπ. 

3. Η με αριθμό 750/8.3.99 επίκαιρη ερώτηση του Ανεξάρτητου Βουλευτή κ. Βασιλείου Κοντογιαννόπουλου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την αντιμετώπιση των προβλημάτων που προκλήθηκαν από τις κατολισθήσεις και τις πλημμύρες στο Νομό Ηλείας. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στη συζήτηση των 

ΑΝΑΦΟΡΩΝ ΚΑΙ ΕΡΩΤΗΣΕΩΝ

Α. Αναφορές-ερωτήσεις πρώτου κύκλου: 

Πρώτη είναι η με αριθμό 4505/30.11.98 ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Εθνικής Παιδείας και Θρησκευμάτων, σχετικά με τη λήψη μέτρων για τη βελτίωση των κτιριακών εγκαταστάσεων των σχολικών κτιρίων στο Νομό Εύβοιας. 

H ερώτηση του κ. Πιπεργιά είναι η ακόλουθη: 

"Σε πρόσφατες επισκέψεις μου σε σχολεία του Νομού της Εύβοιας διαπίστωσα "ιδίοις όμμασι" την τραγική κατάσταση στην οποία έχουν περιέλθει τα σχολικά κτίρια. 

Βρύσες και καλοριφέρ που στάζουν, πόρτες και παράθυρα σπασμένα, ελλιπής φωτισμός, σκεπές κατεστραμμένες, είναι η εντύπωση που αποκομίζει ο επισκέπτης στα περισσότερα απ' αυτά. 

Οι κτιριακές εγκαταστάσεις στην κατάσταση αυτή δεν επιτρέπεται να φιλοξενούν μαθητές και καθηγητές, εφόσον δεν πληρούν ούτε τις στοιχειώδεις προϋποθέσεις για το σκοπό που κατασκευάστηκαν. 

Ερωτώνται οι αρμόδιοι Υπουργοί: 

Σε τι ενέργειες προτίθενται να προβούν για τη βελτίωση της τραγικής κατάστασης των σχολικών κτιρίων στο Νομό της Εύβοιας; 

Ποιοι ευθύνονται για την ελλιπή συντήρηση των σχολείων; 

Προτίθενται να καταλογίσουν ευθύνες σε όσους τους αναλογούν;" 

Ο Υφυπουργός Εθνικής Παιδείας και Θρησκευμάτων κ. Ανθόπουλος έχει το λόγο για τρία λεπτά, να πρωτολογήσει. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. 

Κύριοι συνάδελφοι, είναι γνωστό ότι η ευθύνη των επισκευών και συντήρησης των σχολικών κτιρίων ανήκει στις νομαρχιακές αυτοδιοικήσεις. Το Υπουργείο Παιδείας σε συνεργασία με τον ΟΣΚ κατ' έτος, επί τη βάσει των προβαλλομένων και ιεραρχημένων αναγκών κατά νομούς, με προτάσεις των νομαρχιακών αυτοδιοικήσεων, κάνει την κατανομή των ποσών κατά νομό, έτσι ώστε να αντιμετωπισθούν οι ανάγκες επισκευών και συντήρησης της σχολικής στέγης. 

Στην Εύβοια, σύμφωνα με όσα μας πληροφορεί ο νομάρχης, πράγματι έγινε μία ιεράρχηση αυτών των επισκευαστικών αναγκών -δεν θέλω να αναφέρω τις λεπτομέρειες της νομαρχιακής απόφασης- και με βάση τη χρηματοδότηση από το Υπουργείο Παιδείας έπρεπε ή πρέπει να αντιμετωπισθούν. 

Σχετικά τώρα με τα άλλα τα δύο σκέλη του ερωτήματος του αγαπητού συναδέλφου θα ήθελα να πω το εξής: Η ευθύνη για την ελλιπή συντήρηση των σχολείων ανάγεται στους φορείς που έχουν αυτή την ειδική ευθύνη και όχι τη γενική ευθύνη χρηματοδότησης. Εάν, δηλαδή, η ελλιπής συντήρηση οφείλεται σε ελλιπή χρηματοδότηση, τότε η Κυβέρνηση και το Υπουργείο Παιδείας θα αναλάβουν τις ευθύνες τους. Αν όμως η χρηματοδότηση είναι επαρκής επί τη βάσει των εκάστοτε προβαλλομένων αναγκών, τότε θα πρέπει να δούμε γιατί δεν γίνεται η επισήμανση και η καταγραφή τους σε πρώτη φάση και μετά γιατί δεν γίνεται η εκτέλεση των αναγκαίων εργασιών. Σε κάθε σχολείο υπάρχει η σχολική επιτροπή. Είναι μία μικτή επιτροπή, που αποτελείται και από τους παράγοντες διοίκησης της εκπαίδευσης και από την τοπική αυτοδιοίκηση. Κάθε φορά θα πρέπει να γίνεται η έγκαιρη διάγνωση των αναγκών, η υποβολή τους στη νομαρχιακή επιτροπή παιδείας και στη συνέχεια η εισαγωγή τους στο νομαρχιακό συμβούλιο για την τελική αξιολόγηση και κρίση. 

Υπάρχουν ζημιές, οι οποίες οφείλονται σε συνήθη χρήση και σε συνήθη φθορά των παγίων εγκαταστάσεων και του εξοπλισμού ενός σχολείου, υπάρχουν όμως και φθορές, οι οποίες προκαλούνται από συγκεκριμένες ενέργειες όσων κάνουν χρήση αυτών των χώρων. 'Αρα μπορεί να γίνει κι ένας, θα έλεγα, επιμερισμός ευθυνών, μια και δεν θέλω να χρησιμοποιήσω την ποινική φράση για την επιβολή κυρώσεων. Είναι γεγονός, όμως, ότι θα πρέπει οπωσδήποτε οι αστικές αυτές ευθύνες να καταλογίζονται. Γι' αυτό ακριβώς θα πρέπει όλοι, δηλαδή η σχολική κοινότητα, υπεύθυνα να φροντίζει για την προστασία τόσο της δημόσιας όσο και της δημοτικής περιουσίας. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Πιπεργιάς έχει το λόγο για δύο λεπτά, για να αναπτύξει την επίκαιρη ερώτησή του. 

ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κύριοι συνάδελφοι, επιμένω ιδιαίτερα στα δύο σκέλη της ερωτήσεώς μου σχετικά με το ποιος έχει την ευθύνη και εάν πρόκειται το Υπουργείο να καταλογίσει ευθύνες. 

Και αυτό γιατί, κύριε Υπουργέ, σε πάρα πολλά σχολεία που επισκέφθηκα κατά τη διάρκεια των καταλήψεων, οι μαθητές μου πρότασσαν αιτήματα για την κατάσταση των κτιρίων. Διαπίστωσα σε επισκέψεις που έκανα ότι υπήρχαν αίθουσες στις οποίες τα παιδιά έπρεπε να κάνουν μάθημα, που ήταν ακατάλληλες πλήρως, αφού είχαν σπάσει υδραυλικές εγκαταστάσεις και υπήρχαν κυριολεκτικά τρία δάχτυλα νερό στο πάτωμα. Για να κάνουν μάθημα, θα έπρεπε να έχουν και βάρκες τα παιδιά. 

Αναζήτησα προσωπικά υπευθύνους και η ευθύνη διαχεόταν. Δεν βρισκόταν υπεύθυνος. Ρώτησα το διευθυντή του σχολείου και μου είπε ότι "εγώ δεν έχω ευθύνες". Ρώτησα το δήμαρχο και μου απάντησε ότι κανένας δεν τον ενημέρωσε. Τελικά, όμως, διαπιστώνουμε ότι υπάρχουν προβλήματα και αυτά τα προβλήματα δεν αντιμετωπίζονται. Η ευθύνη διαχέεται, δεν υπάρχει υπεύθυνος και τελικά αυτά τα πληρώνει η συντεταγμένη πολιτεία και το Υπουργείο. 

Εσείς, κύριε Υπουργέ, το διαπιστώσατε έχοντας τους καταληψίες μαθητές κάτω από το Υπουργείο, που φώναζαν γι' αυτά τα ζητήματα όντας υπεύθυνος ή χωρίς ευθύνη. Εσείς τελικά τα ακούγατε. 

Νομίζω ότι πρέπει να υπάρχει στα πλαίσια της συντεταγμένης πολιτείας η υπευθυνότητα σε συγκεκριμένα πρόσωπα. Για μένα ο διευθυντής του σχολείου πρέπει να έχει και την ευθύνη συντήρησης των εγκαταστάσεων. Δεν γίνεται διαφορετικά. Ποιος θα είναι ο υπεύθυνος από τους ανθρώπους της σχολικής μονάδας, που θα πει ότι εδώ έχουμε πρόβλημα; Ποιος θα υποδείξει στο δήμαρχο ή στο Υπουργείο τι θα γίνει; 

Τελικά, η έλλειψη ευθύνης οδηγεί σε χαοτικές καταστάσεις και νομίζω ότι πρέπει να το αντιμετωπίσετε. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε συνάδελφε, δεν θα διαφωνήσω με το σκεπτικό σας και με το συμπέρασμά σας. Πράγματι, είμαστε όλοι συνυπεύθυνοι. Από εκεί και πέρα όμως το βασικό στοιχείο που λείπει στο χώρο του σχολείου, σχετικά με τη διατήρησή του, τη συντήρησή του και την επισκευή του, είναι η διαπαιδαγώγηση. Και νομίζω ότι προς αυτήν την κατεύθυνση δεν κινούνται οι υπεύθυνοι. 

Το θέμα δεν είναι να διαχέεται η ευθύνη και να μην συλλαμβάνεται ο υπεύθυνος. Το αυτονόητο θέμα είναι να νιώθουν όλοι το καθήκον που έχουν να προστατεύσουν το δικό τους χώρο. Γιατί αυτό που προσφέρει η δημόσια δωρεάν εκπαίδευση σ' αυτόν τον τόπο είναι η χρήση ενός χώρου που κατασκευάζεται, οικοδομείται και συντηρείται με το αίμα και το μόχθο του ελληνικού λαού. 

Αν αυτό δεν το συλλαμβάνουμε, μετά δεν χρειάζεται να ψάχνουμε να συλλάβουμε τον υπεύθυνο. Βέβαια, το Υπουργείο Παιδείας εκ περισσού, για να υπογραμμίσει τα αυτονόητα, έστειλε και ειδική εγκύκλιο, με την οποία ζητούσε και από τους προϊσταμένους των διευθύνσεων και από τους διευθυντές των σχολικών μονάδων εκπαιδευτικούς και από τους γονείς, οι οποίοι κινούνται και ελέγχουν το σχολικό χώρο, να προβούν σε όλες τις ενδεδειγμένες ενέργειες εξώδικες και δικαστικές, έτσι ώστε να έχουμε και μια ντε φάκτο διαπαιδαγώγηση σχετικά με τη συντήρηση, διατήρηση και επισκευή του σχολικού χώρου. 

'Αρα χρειάζεται και η νομιμοφροσύνη με τη σωστή της έννοια, αλλά και η φιλοτιμία όλων να διατηρήσουν το σχολικό χώρο όχι απλά ανεκτό, όπως εσείς το ζητάτε, αλλά και κάποια στιγμή ελκυστικό. 

ΠΡΟΕΔΡΕΥΩΝ (Παναγιώτης Σγουρίδης): Θα συζητηθεί και η πρώτη αναφορά δεύτερου κύκλου που είναι επίσης προς τον Υπουργό Παιδείας. 

Πρώτη λοιπόν αναφορά δευτέρου κύκλου είναι η με αριθμό 1428/12.1.99 του Βουλευτή του Πανελλήνιου Σοσιαλιστικού Κινήματος κ. Πέτρου Κατσιλιέρη προς τον Υπουργό Εθνικής Παιδείας και Θρησκευμάτων, σχετικά με τις προθέσεις της Κυβέρνησης για την ίδρυση Τεχνικού-Επαγγελματικού Εκπαιδευτηρίου και Εσπερινού Γυμνασίου στο Δήμο Μεσσήνης. 

Η αναφορά έχει ως εξής: 

"Ο νέος διευρυμένος Δήμος της Μεσσήνης είναι ο δεύτερος σε μέγεθος -μετά την Καλαμάτα- δήμος του Νομού Μεσσηνίας. 

Με ομόφωνη απόφασή του το Δημοτικό Συμβούλιο της Μεσσήνης ζητά την ίδρυση Τεχνικού Επαγγελματικού Εκπαιδευτηρίου και Εσπερινού Γυμνασίου. Πρόκειται για δύο σχολεία τα οποία έχει ανάγκη η περιοχή, αφού όπως επισημαίνεται και στην απόφαση του Δημοτικού Συμβουλίου πολλά παιδιά αναγκάζονται σήμερα να πηγαίνουν στην Καλαμάτα για να φοιτήσουν στο Τεχνικό Επαγγελματικό Εκπαιδευτήριο ή στο Εσπερινό Γυμνάσιο-Λύκειο. 

Ο Δήμαρχος και το Δημοτικό Συμβούλιο Μεσσήνης ελπίζουν νομαρχία και πολιτεία να δουν "με καλό μάτι" το αίτημά τους και να το ικανοποιήσουν". 

O κύριος Υφυπουργός έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κύριοι συνάδελφοι, υπάρχει μία δεδομένη διαδικασία, η οποία προβλέπεται από το ν. 1566/85, που λέει ότι προκειμένου να ιδρυθεί, να καταργηθεί, να συγχωνευτεί ή να μετονομαστεί μια σχολική μονάδα, θα πρέπει να υπάρχει μία πρόταση από την πλευρά της αρμόδιας διεύθυνσης εκπαίδευσης, η οποία πρόταση να περάσει από τη δημοτική αρχή και στη συνέχεια σε επίπεδο νομαρχιακής αυτοδιοίκησης να αξιολογηθεί και μετά, με γνώμη της νομαρχιακής αυτοδιοίκησης, το Υπουργείο Παιδείας να λάβει την οριστική του απόφαση. 

Εάν συντρέχουν οι προϋποθέσεις και τα κριτήρια που θέτει ο νόμος, προϋπόθεση εκπαιδευτική, προϋπόθεση υλικοτεχνικής υποδομής, προϋπόθεση του αναγκαίου μαθητικού πληθυσμού, τότε το Υπουργείο Παιδείας, εφόσον υπάρχει η γνώμη, η θετική γνώμη της νομαρχιακής αυτοδιοίκησης, δεν μπορεί να την παραβλέψει. Αλλά και αν η νομαρχιακή αυτοδιοίκηση δεν υποβάλλει εντός της νομίμου προθεσμίας τη δική της γνώμη, εφόσον υπάρχει η πρόταση από την αρμόδια διεύθυνση εκπαίδευσης, τότε είναι υποχρεωμένη να θεωρήσει ότι εγένετο η σχετική γνωμοδότηση της νομαρχιακής αυτοδιοίκησης και να ικανοποιήσει την πρόταση της αρμόδιας διεύθυνσης, διότι πρέπει να την ικανοποιήσει, διότι συντρέχουν οι προϋποθέσεις και τα κριτήρια του νόμου. 'Αρα, λοιπόν, εφόσον ο δήμος αυτός υπέβαλε τη σχετική αίτηση και την προώθησε στο νομαρχιακό συμβούλιο, το νομαρχιακό συμβούλιο την ενέκρινε και την έστειλε στο Υπουργείο Παιδείας μέσω της αρμόδιας διεύθυνσης, το Υπουργείο Παιδείας ευχαρίστως θα την εγκρίνει, εφόσον δει ότι είναι σύμφωνη με τις προϋποθέσεις και τα κριτήρια του νόμου, όσον αφορά και το εσπερινό Γυμνάσιο, αλλά και το Τεχνικό Επαγγελματικό Εκπαιδευτήριο. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κατσιλιέρη, έχετε το λόγο. 

ΠΕΤΡΟΣ ΚΑΤΣΙΛΙΕΡΗΣ: Κύριε Πρόεδρε, είναι προφανές, απ' όσα ακούσαμε από τον κύριο Υφυπουργό, ότι δεν έχει τα στοιχεία που έχω μέχρι και σήμερα και τα οποία καταθέτω στη Βουλή. 

Πρώτον, το Δημοτικό Συμβούλιο Μεσσήνης με ομόφωνη απόφασή του στις 7 Δεκεμβρίου ζητούσε την "ίδρυση του Τεχνικού Επαγγελματικού Εκπαιδευτηρίου (ΤΕΕ) στην πόλη της Μεσσήνης, το οποίο θα στεγάζεται και θα λειτουργήσει στο κτίριο που στεγάζεται σήμερα το Α' Γυμνάσιο Μεσσήνης, αφού αυτό θα μεταφερθεί στο νέο κτίριο, που ήδη περατούται", απόφαση που πήρε τον αριθμό 279/98. 

Δεύτερον, η Νομαρχιακή Επιτροπή Παιδείας ομόφωνα ενέκρινε το αίτημα για την ίδρυση του τεχνικού επαγγελματικού εκπαιδευτηρίου Μεσσήνης. 

Τρίτον, το νομαρχιακό συμβούλιο της Νομαρχιακής Αυτοδιοίκησης Μεσσηνίας στη συνεδρίασή του της 1ης Μαρτίου 1999, με την απόφαση που φέρει αριθμό 21/99, ομόφωνα αποφάσισε "την ίδρυση ΤΕΕ στη Μεσσήνη Μεσσηνίας στο κτίριο του Α' Γυμνασίου Μεσσήνης, όπου υπάρχουν οι απαιτούμενες αίθουσες διδασκαλίας και η απαραίτητη υλικοτεχνική υποδομή, με τους παρακάτω τομείς: 

1. Οικονομίας-Διοίκησης. 

2. Μεταποίησης και εμπορίας γεωργικών προϊόντων. 

3. Πληροφορικής και: 

4. Τουριστικών επαγγελμάτων". 

Τέλος, σε σημερινή επικοινωνία με το διευθυντή της δευτεροβάθμιας εκπαίδευσης, είχα τη διαβεβαίωση της θετικής πρότασής του προς το Υπουργείο Παιδείας. 

'Οπως γίνεται φανερό από όλα τα παραπάνω, υπάρχουν όλες οι απαιτούμενες προϋποθέσεις, υπάρχουν οι ομόφωνες αποφάσεις Δημοτικού Συμβουλίου Μεσσήνης, Νομαρχιακής Επιτροπής Παιδείας, Νομαρχιακής Αυτοδιοίκησης και προφανώς, κύριε Υφυπουργέ, θα πρέπει να αναλάβετε τη δέσμευση μέσα στην Αίθουσα αυτή, ότι εφόσον συντρέχουν όλες αυτές οι προϋποθέσεις, θα προχωρήσει το Υπουργείο Παιδείας στην ίδρυση του Τεχνικού Επαγγελματικού Εκπαιδευτηρίου Μεσσήνης. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ναι, κι εμείς σας ευχαριστούμε, κύριε Κατσιλιέρη. 

Ορίστε, κύριε Ανθόπουλε, δύο λεπτά να δευτερολογήσετε. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, είναι γεγονός ότι εγώ πέραν της αναφοράς και μάλιστα σε δημοσιογραφικό έντυπο, δεν είχα ακόμη τίποτε στα χέρια μου. Βεβαίως, σύμφωνα με μία εγκύκλιο που απηύθυνα στις 2.12.98, προκειμένου να προγραμματιστούν οι ιδρύσεις, συγχωνεύσεις και αλλαγές σχολικών μονάδων ανά τη χώρα, ζήτησα απ' όλες τις διευθύνσεις της πρωτοβάθμιας, της δευτεροβάθμιας εκπαίδευσης της χώρας μέχρι τις 22 Φεβρουαρίου 1999, να υποβάλουν όλα τα στοιχεία. 

Αυτά τα στοιχεία έχουν συγκεντρωθεί στην αρμόδια υπηρεσία. Δεν έχει γίνει ακόμη η επεξεργασία τους. Είναι για τις σχολικές μονάδες που θα λειτουργήσουν για το επόμενο σχολικό έτος. Επομένως είναι πρόωρο αυτήν τη στιγμή να απαντήσω, αν και κατά πόσο θα υπογράψω και θα συμφωνήσω σε όλες. Υπάρχει όμως, η δεδομένη προδέσμευση. Εφόσον οι προτάσεις αυτές πέρασαν από την προβλεπόμενη νόμιμη διαδικασία και συντρέχουν οι προϋποθέσεις του νόμου, είμαι δεσμευμένος να προχωρήσω και στην έγκρισή τους. 

ΠΡΟΕΔΡΕΥΩΝ (Παναγιώτης Σγουρίδης): Επανερχόμαστε στις αναφορές και ερωτήσεις πρώτου κύκλου. Δεύτερη είναι η με αριθμό 3787/13.11.98 ερώτηση του Βουλευτή της Νέας Δημοκρατίας κ. Ελευθερίου Παπανικολάου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τις προθέσεις της Κυβέρνησης για ένταξη του Λιμένα Καλαμάτας στα Εθνικής Σημασίας Λιμάνια. 

Η ερώτηση του κ. Παπανικολάου σε περίληψη έχει ως εξής: 

"H Mεσσηνία βρίσκεται στο νοτιότερο ηπειρωτικό άκρο της Ευρώπης και η Καλαμάτα διαθέτει φυσικό λιμάνι ασφαλέστατο και με μεγάλη κίνηση. 

Το λιμάνι της Kαλαμάτας μπορεί και πρέπει να εκσυγχρονισθεί, να αξιοποιηθεί και να χρησιμοποιηθεί για τη σύνδεση της Κεντρικής Ευρώπης με τις Μεσογειακές χώρες. 

Βασική προϋπόθεση αποτελεί η ένταξη του λιμένος Καλαμάτας στα Λιμάνια εθνικής σημασίας από την Κυβέρνηση, ώστε να υπάρξει χρηματοδότηση για τα αναγκαία έργα υποδομής. 

'Ετσι, θα αποτελέσει λιμάνι με σημαντικό πλεονέκτημα στον τομέα των μεταφορών για τη χώρα μας, αλλά και μοχλό ανάπτυξης για τον ξεχασμένο Νομό της Μεσσηνίας. 

Επειδή ο Υπουργός Περιβάλλοντος, Χωροταξίας και Δημοσίων 'Εργων σε απάντηση παρόμοιας ευρώτησής μου το Μάιο του 1998 απάντησε ότι από το Υπουργείο του προτείνεται το λιμάνι Καλαμάτας σαν λιμάνι εθνικής σημασίας, όμως η τελική κατάταξη θα έπρεπε να γίνει με κοινή απόφαση των συναρμοδίων Υπουργών, ερωτώνται οι αρμόδιοι Υπουργοί: 

Πρώτον: Εφόσον είναι στις προθέσεις της Κυβερνήσεως ο εκσυγχρονισμός και η αξιοποίηση του λιμένος Καλαμάτας, γιατί τα συναρμόδια Υπουργεία καθυστερούν την ένταξή του στα εθνικής σημασίας λιμάνια; 

Δεύτερον: Ποιες είναι οι τελικές προτάσεις των συναρμόδιων Υπουργείων, προτείνουν ή όχι την ένταξη του λιμένος Καλαμάτας στα λιμάνια εθνικής σημασίας;" 

Ο κ. Γεώργιος Φλωρίδης, Υφυπουργός Εσωτερικών, Δημόσιας Διοίκησης και Αποκέντρωσης, έχει το λόγο για τρία λεπτά για να πρωτολογήσει. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης) : Κύριοι συνάδελφοι, σε εφαρμογή των διατάξεων του ν. 2593 για τη συγκρότηση της περιφέρειας, δημιουργήθηκε επιτροπή η οποία απετελείτο από εκπροσώπους των συναρμοδίων Υπουργείων, που ήταν το Υπουργείο Εσωτερικών, Δημόσιας Διοίκησης και Αποκέντρωσης, το Υπουργείο Εθνικής 'Αμυνας, το Υπουργείο Εθνικής Οικονομίας και Οικονομικών, το Υπουργείο Ανάπτυξης, το Yπουργείο Περιβάλλοντος, Χωροταξίας και Δημοσίων 'Εργων και το Υπουργείο Εμπορικής Ναυτιλίας, προκειμένου να υπάρξει η κατάταξη των λιμένων σε λιμάνια τοπικής, νομαρχιακής και εθνικής σημασίας. 

Στις διαδικασίες αυτές συμμετείχαν και εκπρόσωποι της ΕΝΑΕ και της ΚΕΔΚΕ. 

Υπήρξε μια βασική πρόταση της επιτροπής αυτής, όπως υπήρξε και μια ξεχωριστή της ΕΝΑΕ και της ΚΕΔΚΕ. 

Και στις δύο προτάσεις, το λιμάνι της Καλαμάτας κρίθηκε ότι δεν ανήκει σε αυτά των λιμανιών εθνικής σημασίας. Κατατάχθηκε στα λιμάνια νομαρχιακής σημασίας. 

Με βάση λοιπόν αυτά έγινε το σχέδιο προεδρικού διατάγματος, το οποίο όμως ακόμη και αυτήν τη στιγμή που μιλάμε δεν έχει προωθηθεί για υπογραφές. 

Αυτό που μπορώ να πω εγώ τώρα, επειδή τίθεται το ζήτημα έτσι, είναι ότι κρατώ μια μικρή επιφύλαξη, προκειμένου, πριν την τελική συνεννόηση κυρίως με το Υπουργείο Εμπορικής Ναυτιλίας, να ξαναδούμε αν τυχόν έχει γίνει κάποιο λάθος ή δεν έχουν ληφθεί υπόψη κάποια κριτήρια τα οποία έπρεπε να έχουν ληφθεί υπόψη. Πιστεύω, βέβαια, ότι όλα αυτά έχουν γίνει σωστά. 'Ομως, με αφορμή την ερώτηση του κυρίου συναδέλφου, επαναλαμβάνω, ότι κρατώ μια μικρή επιφύλαξη, προκειμένου να ξαναδούμε το θέμα. Και αν τηρούνται οι προϋποθέσεις που τίθενται από την επιτροπή, τότε βέβαια θα υπάρξουν και οι αντίστοιχες ενέργειες. 

Η αλήθεια όμως είναι ότι όλα τα Υπουργεία αλλά και οι επιτροπές των φορέων της αυτοδιοίκησης συνέκλιναν στην άποψη ότι το λιμάνι της Καλαμάτας είναι λιμάνι νομαρχιακής σημασίας. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Παπανικολάου έχει το λόγο. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Είναι οδυνηρή διαπίστωση ότι ο νομός Μεσσηνίας, ένας από τους μεγαλύτερους της πατρίδας μας, φθίνει συνεχώς πληθυσμιακά, οικονομικά και αναπτυξιακά, η δε ανεργία βρίσκεται στα υψηλότερα επίπεδα σε σχέση με άλλους νομούς της πατρίδας μας και ιδιαίτερα πλήττει τους νέους. 

ΠΡΟΕΔΡΕΥΩΝ (Παναγιώτης Σγουρίδης): Να μη βάλουμε και τη Θράκη στο μέσον. Γιατί αν βάλουμε και τη Θράκη... 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Μετά από σας. 

Επομένως μπορεί το Υπουργείο, στο οποίο απευθύνω αυτήν την ερώτηση, να ανατάξει αυτές τις παραμέτρους του νομού μας, εάν απαντήσει θετικά, αναφορικά με την καθιέρωση του λιμανιού της Καλαμάτας και την ένταξή του στα λιμάνια εθνικής σημασίας. 

Επανειλημμένως έχουν κατατεθεί προτάσεις και υπομνήματα από τη Νομαρχιακή Αυτοδιοίκηση, την Τοπική Αυτοδιοίκηση, το Λιμενικό Ταμείο Καλαμάτας, το Εργατικό Κέντρο Καλαμάτας, το Εμπορικό και Βιομηχανικό Επιμελητήριο Καλαμάτας και από άλλους φορείς, όπως επίσης και από φορείς ομόρων νομών που αντιμετωπίζουν θετικά το θέμα αυτό. 

'Ηδη το ΥΠΕΧΩΔΕ έχει απαντήσει θετικά και έχει καθορίσει ως εθνικής σημασίας το λιμάνι της Καλαμάτας στην επιτροπή του ν. 1503/97. Λόγοι που συνηγορούν είναι η γεωγραφική του θέση, δεδομένου ότι είναι το νοτιότερο ηπειρωτικό άκρο της Ευρώπης. Είναι λιμάνι φυσικό, ασφαλέστατο και έχει κίνηση. 'Εχει το προνόμιο της τριπλής προσβάσεως με την ενδοχώρα και την Ευρωπαϊκή 'Ενωση, είναι πύλη της Ευρωπαϊκής Ενώσεως οδικώς, σιδηροδρομικώς και αεροπορικώς. Η υποδομή του, οι δυνατότητές του, η ιστορία και ο αναπτυξιακός του ρόλος στην Ευρώπη και στην ευρύτερη περιοχή είναι δεδομένα. 

Σίγουρα κατατάσσοντάς το στα εθνικής σημασίας λιμάνια θα δρομολογηθούν όλες εκείνες οι αναγκαίες και απαραίτητες διαδικασίες, που θα δώσουν τη δυνατότητα του εκσυγχρονισμού του, διά της ολοκληρώσεως των έργων, που θα το καταξιώσουν. Λόγω δε της γεωγραφικής του θέσεως και της υποδομής του, είναι λιμάνι στρατηγικής σημασίας για την ασφάλεια και την άμυνα της χώρας. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, θέλετε να δευτερολογήσετε; 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): 'Οχι, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Η τέταρτη με αριθμό 3010/15.10.98 ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τον Υπουργό Δικαιοσύνης, σχετικά με τις προθέσεις της Κυβέρνησης για τη δημιουργία Ιατροδικαστικής-Τοξικολογικής Υπηρεσίας στη Λάρισα, διαγράφεται λόγω κωλύματος του κυρίου Υπουργού. 

Θα συζητηθεί τώρα η δεύτερη με αριθμό 4698/7.12.98 ερώτηση δευτέρου κύκλου του Βουλευτή της Νέας Δημοκρατίας κ. Γεωργίου Σούρλα προς τον Υπουργό Υγείας και Πρόνοιας, σχετικά με την καθυστέρηση έκδοσης της Κοινής Υπουργικής Απόφασης για τη διάθεση εσόδων από υποθέσεις ναρκωτικών. 

Η ερώτηση του κυρίου Σούρλα είναι η ακόλουθη: 

"Επανερχόμενοι στην 3103/20.10.98 ερώτησή μας "Γιατί δεν έχει εκδοθεί ακόμη η Κοινή Υπουργική Απόφαση, όπως προβλέπει το άρθρο 24 του ν. 2161/93 για τη διάθεση εσόδων από υποθέσεις ναρκωτικών", παρακαλούμε να έχουμε συγκεκριμένη και σαφή απάντηση και όχι άσχετη, όπως αυτή του Υπουργού Υγείας". 

Ο Υφυπουργός Υγείας και Πρόνοιας κ. Κοτσώνης έχει το λόγο για τρία λεπτά, να πρωτολογήσει. 

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Κύριε Πρόεδρε, η πρόθεση του νομοθέτη ήταν σαφής και βέβαια απόλυτα προς θετική κατεύθυνση. Πλην όμως πιστεύω ότι κάπου πάσχει η διάταξη από νομοτεχνικής απόψεως, διότι ναι μεν ορίζονται τα συναρμόδια Υπουργεία για την έκδοση της κοινής υπουργικής απόφασης, αλλά δεν καθορίζεται σαφώς ποιος πρέπει να πάρει την πρωτοβουλία. Βέβαια, το ενδιαφέρον εκ των πραγμάτων ανήκει στο Υπουργείο Υγείας και Πρόνοιας, επειδή αυτό είναι υπεύθυνο για την αντιμετώπιση της μάστιγας των ναρκωτικών. 

Τα χρήματα όμως βρίσκονται, ως γνωστόν, στο Υπουργείο Οικονομικών. 

Και αν το Υπουργείο Οικονομικών δεν αποφασίσει να βάλει το σχετικό κωδικό που ορίζει ο νομοθέτης στον προϋπολογισμό, δεν είναι δυνατόν το Υπουργείο Υγείας και Πρόνοιας να πάρει χρήματα. 

'Ετσι λοιπόν έγιναν από πλευράς ΟΚΑΝΑ τα απαραίτητα έγγραφα, τα οποία ορίζονται από το νόμο για να εκδηλώσουν το ενδιαφέρον του, έτσι ώστε να του γνωστοποιηθούν τα έσοδα του προηγουμένου έτους, προκειμένου να προβεί στη διαδικασία εγγραφής στον προϋπολογισμό εξόδων των συναρμοδίων Υπουργείων και να γίνει εφαρμογή του νόμου. 

Βέβαια δεν υπήρξε ανταπόκριση και έτσι το Υπουργείο Υγείας και Πρόνοιας ξεκίνησε τη διαδικασία έκδοσης της σχετικής απόφασης, δεδομένου ότι για μας, που όπως είπα είμαστε υπεύθυνοι για την αντιμετώπιση της μάστιγας των ναρκωτικών, από άποψη ενδιαφέροντος, καταλαβαίνετε, ότι η χρηματοδότηση των πολιτικών μας είναι σε προτεραιότητα. 

'Ετσι και αυτό το θέμα πλέον αποτελεί απόλυτη προτεραιότητα για το Υπουργείο. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σούρλας έχει το λόγο. 

ΓΕΩΡΓΙΟΣ ΣΟΥΡΛΑΣ: Πέντε χρόνια δεν κατέστη δυνατόν να ετοιμαστεί ένα σχέδιο υπουργικής απόφασης των συναρμοδίων Υπουργών για τη διάθεση των εσόδων που εισπράττονται από χρηματικές ποινές, πρόστιμα που επιβάλλονται στους εμπόρους ναρκωτικών. 

Δώσατε μια απάντηση, κύριε Υφυπουργέ, η οποία ήταν απαράδεκτη, άλλα ρωτούσα και άλλα απαντήσατε. Πρέπει να ελέγξετε τις υπηρεσίες σας. Υπογράφει ο Υπουργός την απάντηση. Και σήμερα δεν είσθε σαφής. Υπάρχει πρόβλημα λειτουργίας της Κυβέρνησης σε ένα ζήτημα, το οποίο πρέπει να αποτελεί θέμα πρώτης προτεραιότητας. 

Το Υπουργείο Υγείας έπρεπε να πάρει την πρωτοβουλία εδώ και πέντε ολόκληρα χρόνια, να προωθήσει την υπουργική απόφαση όπως και άλλες αποφάσεις που εκκρεμούν. Είναι ένα ζήτημα πολύ μεγάλο το ζήτημα των ναρκωτικών. Δεν το κάνετε. Μου απαντάτε εγγράφως για κωδικούς αριθμούς εσόδων και κατανομή των χρημάτων που εισπράττετε. 

Το Υπουργείο Οικονομικών απαντάει ότι αρμόδια να απαντήσουν είναι τα συνερωτώμενα Υπουργεία, στα οποία όμως συμπεριλαμβάνει και το Υπουργείο Οικονομικών. 

Το Υπουργείο Δικαιοσύνης μου απαντάει ότι δεν έγινε καμία ενέργεια από πλευράς Υπουργείου Υγείας και Οικονομικών. Σε σας αποδίδει την ευθύνη το Υπουργείο Δικαιοσύνης και λέει ότι δεν έχει λόγο να επείγεται, γιατί δεν υλοποιεί ακόμα προγράμματα απεξάρτησης. 

Αντιλαμβάνεσθε τώρα τι συνθέτουν τα κείμενα αυτά των απαντήσεων του Υπουργείου σας, του Υπουργείου Οικονομικών και του Υπουργείου Δικαιοσύνης, για ένα ζήτημα που έχει να κάνει με τα ναρκωτικά και με έσοδα όποια και να είναι αυτά και για τα οποία πρέπει κάποια στιγμή, κύριε Υφυπουργέ, να ενημερωθεί η Βουλή των Ελλήνων ποια είναι αυτά τα έσοδα, πού τα διαθέτετε τα έσοδα αυτά, πώς τα αξιοποιείτε; 

Επειδή δεν κατέστη δυνατόν να πληροφορηθώ παρά τις επανειλημμένες κοινοβουλευτικές παρεμβάσεις, ποια ποσά εισπράχθηκαν, γι' αυτό και σήμερα θα καταθέσω και πάλι μια αίτηση. Διαπιστώνεται σύγχυση, έλλειψη συνεργασίας, καμία επικοινωνία δεν έχετε μεταξύ σας. 

Τελειώνοντας, δεν μπορώ να εκφράσω την ικανοποίησή μου για τα όσα είπατε σήμερα. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Κύριε Σούρλα, εγώ παραδέχομαι ότι έχετε δίκιο με την ερώτηση που κάνετε και την αγωνία που εκφράζετε. Ωστόσο φοβούμαι ότι με τον τρόπο που χειριστήκατε το θέμα, δεν βοηθάτε τουλάχιστον στο μέτρο που εσάς σας αφορά στη λύση του θέματος. 

Νομίζω, επειδή έχετε εμπειρία κυβερνητική, ξέρετε ποιος τελικά είναι υπεύθυνος γι' αυτήν την ιστορία και προς τα εκεί και μόνον προς τα εκεί θα έπρεπε κανονικά να απευθύνετε την ερώτηση και όχι σε όλους τους συναρμόδιους μαζί. 

ΓΕΩΡΓΙΟΣ ΣΟΥΡΛΑΣ: Πέστε μας σε ποιον; 

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): 'Εχετε κάνει Υπουργός και ξέρετε. 'Οταν απευθύνεσθε στους τρεις Υπουργούς, είναι φυσικό να έρχεται σε δύσκολη θέση ο ένας Υπουργός από τους τρεις που απαντάει εξ ονόματος και των τριών. 

Εγώ όμως θα σας πω το εξής. 'Οπως είπα και στην πρώτη μου τοποθέτηση, από τη στιγμή που ενημερώθηκα γι' αυτό το μεγάλο θέμα, έδωσα εντολή να ξεκινήσουμε εμείς την πρωτοβουλία. Από κει και πέρα αν κάποιο άλλο συναρμόδιο Υπουργείο καθυστερήσει, δεν το ξέρω. Πιστεύω όμως ότι δεν θα καθυστερήσει. 

Θέλω όμως να κάνω και ένα σχόλιο. Μακάρι το μεγάλο πρόβλημα της αντιμετώπισης των ναρκωτικών να ήταν θέμα μόνο πιστώσεων, θέμα μόνο οικονομικό. Δυστυχώς, όπως γνωρίζουμε όλοι -και ιδίως όσοι είμαστε γιατροί γνωρίζουμε περισσότερο από τους άλλους- το πρόβλημα των ναρκωτικών είναι περίπλοκο. Και η λύση του δεν εξαρτάται μόνον από τα πόσα χρήματα θα διατεθούν, αλλά από πολλούς άλλους παράγοντες. 

Τέλος πάντων και οι πολιτικές έχουν ανάγκη χρηματοδότησης και προς αυτήν την κατεύθυνση θα φροντίσουμε να αξιοποιήσουμε ό,τι χρήματα είναι δυνατόν να διατεθούν, για να μπορέσουμε να αντιμετωπίσουμε αυτό το μεγάλο πρόβλημα. 

ΠΡΟΕΔΡΕΥΩΝ (Παναγιώτης Σγουρίδης): Επανερχόμαστε στις αναφορές και ερωτήσεις πρώτου κύκλου. Τρίτη είναι η με αριθμό 1003/4.12.98 αναφορά του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τον Υπουργό Εθνικής Οικονομίας, σχετικά με τη λήψη μέτρων για την επίλυση των προβλημάτων λειτουργίας της εταιρείας "Ο.ΔΑΡΙΓΚ & ΣΙΑ ΑΒΝΕ". 

Η αναφορά σε περίληψη έχει ως εξής: 

"Ψήφισμα της σύσκεψης που πραγματοποιήθηκε στη Χαλκίδα στις 14.11.98 με πρωτοβουλία του Επιμελητηρίου Ευβοίας, για τα προβλήματα λειτουργίας της εταιρείας "Ο.ΔΑΡΙΓΚ & ΣΙΑ ΑΒΝΕ". 

Συγκεκριμένα οι παριστάμενοι στη σύσκεψη τοπικοί φορείς διαπιστώνουν ότι ενώ η εταιρεία κατείχε δεσπόζουσα θέση στην εγχώρια αγορά, ενώ διαθέτει σημαντική ακίνητη περιουσία, ενώ διαθέτει επίσης σημαντική κινητή περιουσία κλπ., αντιμετωπίζει προβλήματα, όσον αφορά τη συμπεριφορά των κρατικών και μη κρατικών τραπεζών απέναντί της. 

Γι' αυτό οι παριστάμενοι στη σύσκεψη φορείς θεωρούν ότι είναι απαραίτητο να ικανοποιηθεί το αίτημα της "ΔΑΡΙΓΚ" και των εργαζομένων σε αυτή, για υπαγωγή της στο άρθρο 44 του ν. 1892/90, καθώς επίσης και για την αναβίωση της με αριθμό 69836/Β1461/93 απόφασης του Υπουργού Εθνικής Οικονομίας ή την έκδοση νέας με ανάλογο περιεχόμενο". 

Ο Υφυπουργός Οικονομικών κ. Δρυς έχει το λόγο, για τρία λεπτά. 

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε συνάδελφε, τα θέματα της επιχείρησης "ΔΑΡΙΓΚ", που θίγονται στο ψήφισμα του Επιμελητηρίου της Εύβοιας, έχουν αποτελέσει αντικείμενο τόσο ενός εκτεταμένου υπομνήματος που μας έστειλε το Επιμελητήριο, όσο και μίας έρευνας που έκανε το Υπουργείο Εθνικής Οικονομίας για τα προβλήματα της συγκεκριμένης εταιρείας. Γνωρίζετε πολύ καλά ότι πρόκειται για μία εταιρεία που ανήκει πλήρως στον ιδιωτικό τομέα της οικονομίας. 

Βεβαίως, το Υπουργείο ΕΘνικής Οικονομίας έχει ζητήσει την αποτελεσματική συνεργασία των δανειστριών τραπεζών με την εταιρεία "ΔΑΡΙΓΚ", έτσι ώστε να υπάρξει λύση των προβλημάτων της εταιρείας. 

Συγκεκριμένα, το Υπουργείο Εθνικής Οικονομίας απευθύνθηκε προς την Εθνική Τράπεζα, την Τράπεζα Πίστεως, την Εμπορική Τράπεζα και την Τράπεζα Μακεδονίας-Θράκης. 'Ολες δυστυχώς μας απήντησαν σχεδόν κατά τον ίδιο τρόπο. 

Δεν θα επαναλάβω τα κείμενα των απαντήσεων, γιατί τα έχουμε γνωρίσει στον κύριο συνάδελφο. Το συμπέρασμα είναι ότι οι τράπεζες έχουν λάβει όλα τα μέτρα που τους επιτρέπονται και μάλιστα ορισμένες εξ αυτών έχουν κάνει και σημαντικές παραχωρήσεις προς την εταιρεία, προκειμένου να καταρτιστεί ένα πρόγραμμα από την εταιρεία για την υπέρβαση των λειτουργικών της προβλημάτων. 

Η εντύπωση που απεκόμισα από τη μελέτη της αλληλογραφίας των τραπεζών και του Υπουργείου Εθνικής Οικονομίας είναι ότι, δυστυχώς, δεν έχουν καταρτιστεί αυτά τα προγράμματα. Αυτό είτε οφείλεται σε υπαιτιότητα της "ΔΑΡΙΝΓΚ", είτε σε υπαιτιότητα των τραπεζών είτε σε κοινή υπαιτιότητά τους. 

Τέλος, θέλω να τονίσω ότι παρά τις προσπάθειες του Υπουργείου Εθνικής Οικονομίας μετά τη θέσπιση του ν. 1890/90, οι συγκεκριμένες πιστώτριες τράπεζες βρίσκονται εκτός δημόσιου τομέα και επομένως το Υπουργείο Εθνικής Οικονομίας δεν έχει τη δυνατότητα επιβολής μιας λύσεως η οποία θα ήταν αναγκαία για την επίλυση των προβλημάτων της εταιρείας "ΔΑΡΙΝΓΚ". 

ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο. 

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, με λίγα λόγια η Κυβέρνηση "νίπτει τας χείρας της" με την τελευταία τοποθέτηση του κυρίου Υφυπουργού. 

Κύριε Υφυπουργέ, δεν είναι ένα αίτημα που δεν μπορεί να ικανοποιηθεί. Περιγράψατε την οικονομική κατάσταση της εταιρείας, ξέρετε το τζίρο της, ξέρετε πόσους εργαζόμενους απασχολεί. Η Χαλκίδα σήμερα βρίσκεται σε κακή οικονομική κατάσταση. Καταλαβαίνετε ποιες επιπτώσεις θα έχει το κλείσιμο μιας ακόμα επιχείρησης. 

Το πρόβλημα μπορεί να αντιμετωπιστεί, αν γίνει δεκτό το αίτημα που το αποδέχονται οι ξένοι οίκοι, αλλά δεν το κάνουν δεκτό οι ξένες τράπεζες. Η εταιρεία ζητά στα πλαίσια του ν. 1892/90 άρθρο 44 να χρηματοδοτηθεί με ισάξιο αντάλλαγμα από επιταγές πελατών της που έχουν πλήρη φερεγγυότητα. Αυτές τις επιταγές μπορεί να τις χρησιμοποιήσει ως εγγύηση. Γιατί οι τράπεζες να είναι τόσο ανελαστικές σε ένα αίτημα που μπορεί να βοηθήσει την εταιρεία; Η εταιρεία θα μπορεί να επιβιώσει και να ανταπεξέλθει στις υποχρεώσεις της. 

Και η Κυβέρνηση σήμερα έχει λόγο μέσω των τραπεζών. Να μη λέτε τώρα ότι τις κάνατε ανώνυμες εταιρείες και ξεμπερδέψατε. Είναι δική σας η πολιτική ευθύνη. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, ο συνάδελφος κ. Γκατζής μου δημιούργησε τώρα περισσότερα ερωτήματα από όσα είχα για τη σκοπιμότητα αυτής της ερώτησης. 

Κατανοώ την προσπάθεια που κάνετε για την προώθηση και την επίλυση των προβλημάτων των εταιρειών του δημόσιου τομέα. Δεν είναι όμως δυνατόν να απαιτεί κανείς από την Κυβέρνηση να επιλύσει τα προβλήματα μιας εταιρείας καθαρά του ιδιωτικού τομέα, εταιρείας μάλιστα της οποίας τα συνολικά χρέη ανέρχονται σε 7,7 δισεκατομμύρια δραχμές. Το 1998 οι ζημιές της εταιρείας ανήλθαν σε επτακόσια εκατομμύρια (700.000.000) δραχμές. 

Ο κ. Γκατζής προτείνει να δώσουμε πολιτική λύση στο πρόβλημα. Τι σημαίνει πολιτική λύση; 

ΝΙΚΟΛΑΟΣ ΓΚΑΤΖΗΣ: Πολιτική παρέμβαση είπα. 

ΓΕΩΡΓΙΟΣ ΔΡΥΣ (Υφυπουργός Οικονομικών): Πολιτική λύση θα ήταν να "διατάξουμε" μία εκ των συγκεκριμένων τραπεζών να χρηματοδοτήσει την εταιρεία. Νομίζω ότι αυτό δεν είναι δυνατόν να πραγματοποιηθεί υπό τις σημερινές συνθήκες λειτουργίας της οικονομίας. Ούτε είναι δυνατόν το δημόσιο να αναλαμβάνει τα χρέη ιδιωτικών εταιρειών. 

Αν, κύριε Γκατζή, έχετε την εκτίμηση ότι το δημόσιο πρέπει να αναλάβει και τα χρέη των ιδιωτικών εταιρειών, τότε οφείλω να σας πω ότι έχετε κάνει λάθος για το ρόλο του κράτους και την κοινωνική πολιτική που πρέπει να έχει. Λυπάμαι για την άποψή σας αυτή. 

ΝΙΚΟΛΑΟΣ ΓΚΑΤΖΗΣ: Κύριε Υπουργέ, διεστραβλώνετε αυτά που είπαμε. 

ΠΡΟΕΔΡΕΥΩΝ (Παναγιώτης Σγουρίδης): Κύριε Γκατζή, ξέρετε ότι δεν μπορείτε να δευτερολογήσετε. 

ΝΙΚΟΛΑΟΣ ΓΚΑΤΖΗΣ: Ναι, κύριε Πρόεδρε, αλλά πρέπει να μπορούμε να απαντάμε σε τέτοιες ύβρεις. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τη συνεδρίασή μας παρακολουθούν από τα άνω θεωρεία των δημοσίων υπαλλήλων, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", τριάντα ένα άτομα και ένας συνοδός τους από το ΚΑΠΗ Νέας Φιλαδέλφειας. 

Η Βουλή τους καλωσορίζει. 

(Χειροκροτήματα από όλες τις πτέρυγες) 

Κύριοι συνάδελφοι, ολοκληρώθηκε η συζήτηση των αναφορών και ερωτήσεων. 

  
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Θα γίνει προεκφώνηση των νομοσχεδίων, που είναι γραμμένα στην ημερήσια διάταξη. 

Υπουργείου Ανάπτυξης. 

Μόνη συζήτηση επί της αρχής, των άρθρων και του συνόλου του σχεδίου νόμου: "Διάφορες ρυθμίσεις θεμάτων αρμοδιότητας Υπουργείου Ανάπτυξης". 

Το νομοσχέδιο θα συζητηθεί κατά τη σημερινή συνεδρίαση. 

Υπουργείου Οικονομικών. 

Συνέχιση της συζήτησης επί των άρθρων και του συνόλου του σχεδίου νόμου: "Αναπροσαρμογή συντάξεων συνταξιούχων μελών ΔΕΠ των ΑΕΙ, ΕΠ των ΤΕΙ, γιατρών ΕΣΥ και διπλωματικών υπαλλήλων, ρύθμιση συνταξιοδοτικών θεμάτων και άλλες διατάξεις". 

Θα συνεχισθεί η συζήτηση του νομοσχεδίου στη συνεδρίαση της Τετάρτης. 

Υπουργείου Εμπορικής Ναυτιλίας. 

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Νοτίου Αφρικής για την εμπορική ναυτιλία και συναφή ναυτιλιακά θέματα". 

Ερωτάται το Σώμα: Γίνεται δεκτό το νομοσχέδιο; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του Υπουργείου Εμπορικής Ναυτιλίας: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Νοτίου Αφρικής για την εμπορική ναυτιλία και συναφή ναυτιλιακά θέματα", έγινε δεκτό ομοφώνως, σε μόνη συζήτηση, επί της αρχής, των άρθρων και του συνόλου και έχει ως εξής: 

"Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Νοτίου Αφρικής για την εμπορική ναυτιλία και συναφή ναυτιλιακά θέματα 

'Αρθρο πρώτο

Κυρώνεται και έχει την ισχύ, που ορίζει το άρθρο 28 παρ. 1 του Συντάγματος, η Συμφωνία μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Νοτίου Αφρικής για την εμπορική ναυτιλία και συναφή ναυτιλιακά θέματα, που υπογράφηκε στο Κέηπ Τάουν στις 26 Φεβρουαρίου 1998, της οποίας το κείμενο σε πρωτότυπο στην ελληνική και αγγλική γλώσσα έχει ως εξής: 

ΣΥΜΦΩΝΙΑ

ΜΕΤΑΞΥ ΤΗΣ ΚΥΒΕΡΝΗΣΕΩΣ ΤΗΣ ΕΛΛΗΝΙΚΗΣ

ΔΗΜΟΚΡΑΤΙΑΣ ΚΑΙ ΤΗΣ ΚΥΒΕΡΝΗΣΕΩΣ

ΤΗΣ ΔΗΜΟΚΡΑΤΙΑΣ ΤΗΣ ΝΟΤΙΟΥ ΑΦΡΙΚΗΣ

ΓΙΑ ΤΗΝ ΕΜΠΟΡΙΚΗ ΝΑΥΤΙΛΙΑ

ΚΑΙ ΣΥΝΑΦΗ ΝΑΥΤΙΛΙΑΚΑ ΘΕΜΑΤΑ

Εισαγωγή

Η Κυβέρνηση της Ελληνικής Δημοκρατίας και η Κυβέρνηση της Δημοκρατίας της Νοτίου Αφρικής (που στη συνέχεια θα αναφέρονται ως "Μέρη" και ξεχωριστά η καθεμία ως "Μέρος"), 

ΑΝΑΓΝΩΡΙΖΟΝΤΑΣ τις αρχές της κυριαρχίας, της ισότητας και της εδαφικής ακεραιότητας όλων των κρατών, 

ΕΧΟΝΤΑΣ υπόψη τις βασικές αρχές που τίθενται από το διεθνές δίκαιο και ειδικότερα από τις διεθνείς ναυτιλιακές συμβάσεις στις οποίες τα δύο Μέρη είναι μέλη, 

ΕΠΙΘΥΜΩΝΤΑΣ την ενδυνάμωση των φιλικών σχέσεων μεταξύ των δύο χωρών με την ανάπτυξη της συνεργασίας τους στον τομέα της εμπορικής ναυτιλίας, 

ΕΠΙΘΥΜΩΝΤΑΣ, περαιτέρω, να συνεισφέρουν και να προωθήσουν την ανάπτυξη της διεθνούς ναυτιλίας που θα βασίζεται στις αρχές της ελευθερίας της εμπορικής ναυσιπλοΐας, 

ΜΕ ΤΗΝ ΠΑΡΟΥΣΑ συμφωνούν ως ακολούθως: 

'Αρθρο 1

Ορισμοί

Στην παρούσα Συμφωνία, εκτός εάν το κείμενο ορίζει διαφορετικά: 

"Ακτοπλοΐα" σημαίνει κάθε μεταφορά εμπορευμάτων και επιβατών μεταξύ των λιμένων του ενός από τα Μέρη , περιλαμβάνοντας κάθε μεταφορά εμπορευμάτων, τα οποία , αν και συνοδεύονται από φορτωτική συνεχείας και ανεξάρτητα από την προέλευση ή τον προορισμό τους, μεταφορτώνονται άμεσα ή έμμεσα στα λιμάνια ενός από τα Μέρη με σκοπό να μεταφερθούν σε άλλο λιμάνι του ίδιου μέρους. Οι ίδιες διατάξεις θα εφαρμόζονται και προκειμένου για μεταφορές επιβατών, έστω και αν είναι εφοδιασμένοι με εισιτήρια συνεχείας. 

"Αρμόδια αρχή" σημαίνει: 

(α) για την Ελληνική Δημοκρατία το Υπουργείο Εμπορικής Ναυτιλίας, 

(β) για τη Δημοκρατία της Νοτίου Αφρικής: 

(i) τον Υπουργό Μεταφορών, 

(ii) σε ό,τι αφορά τους λιμένες ή τις υπηρεσίες των λιμένων τον Υπουργό Δημοσίων Επιχειρήσεων, και 

(iii) τον Επικεφαλής της, συσταθείσας βάσει νόμου, αρμόδιας υπηρεσίας για την Ασφάλεια της Ναυσιπλοΐας. 

"Διεθνής θαλάσσια μεταφορά" σημαίνει κάθε μεταφορά με πλοίο εκτός της περίπτωσης που το πλοίο δραστηριοποιείται αποκλειστικά μεταξύ περιοχών που βρίσκονται στην επικράτεια ενός Μέρους. 

"Μέλος του πληρώματος" σημαίνει τον πλοίαρχο και κάθε άλλο πρόσωπο, απασχολούμενο επί πλοίου, του οποίου τα καθήκοντα συνδέονται με τη λειτουργία του και του οποίου το όνομα περιλαμβάνεται στην κατάσταση πληρώματος. 

"Πλοίο" και "πλοίο Μέρους" σημαίνει οποιοδήποτε πλοίο είναι νηολογημένο στην επικράτεια ενός Μέρους και φέρει τη σημαία του σύμφωνα με το εθνικό του δίκαιο, εξαιρουμένων των: 

(α) πολεμικών πλοίων και των βοηθητικών πλοίων του Πολεμικού Ναυτικού, 

(β) πλοίων, που εκτελούν αποκλειστικά διοικητική ή κρατική υπηρεσία, 

(γ) πλοίων επιστημονικής έρευνας, 

(δ) αλιευτικών πλοίων και 

(ε) πλοίων εξερεύνησης και εξόρυξης μεταλλευμάτων στην ανοικτή θάλασσα. 

'Αρθρο 2

Ισότητα και αμοιβαίο όφελος

(1) Tα Μέρη επαναβεβαιώνουν τη δέσμευσή τους για την ανάπτυξη της συνεργασίας στον τομέα της εμπορικής ναυτιλίας και την ενθάρρυνση της συμμετοχής των πλοίων τους στις διεθνείς θαλάσσιες μεταφορές μεταξύ των λιμένων τους, βασισμένη στην ισότητα και το αμοιβαίο όφελος και στις αρχές του ελεύθερου και θεμιτού ανταγωνισμού και της ελευθερίας της εμπορικής ναυσιπλοΐας. 

(2) Τα Μέρη συμφωνούν να απέχουν από κάθε πράξη, συμπεριλαμβανομένης οποιασδήποτε πράξης διάκρισης, η οποία θα μπορούσε να ζημιώσει την ομαλή ανάπτυξη της διμερούς συνεργασίας τους αναφορικά με την εμπορική ναυτιλία. 

'Αρθρο 3

Διαβουλεύσεις και ανταλλαγή πληροφοριών

Υπό την επιφύλαξη της εσωτερικής νομοθεσίας που εφαρμόζεται αντίστοιχα στα Κράτη τους, τα Μέρη θα συνεχίσουν μέσα από διαβουλεύσεις και αμοιβαία ανταλλαγή πληροφοριών, τις προσπάθειές τους για τη διατήρηση και ανάπτυξη μιας αποτελεσματικής συνεργασίας μεταξύ των αρμόδιων αρχών τους. 

'Αρθρο 4

Bοήθεια και συνεργασία

Τα Μέρη συμφωνούν να παρέχουν το ένα στο άλλο, μέσα στα πλαίσια των δυνατοτήτων τους, τεχνική βοήθεια για την ανάπτυξη των θαλάσσιων μεταφορών. Για το σκοπό αυτόν τα Μέρη θα προωθούν και θα ενθαρρύνουν την ανάπτυξη των επαφών και της συνεργασίας μεταξύ των επιχειρήσεων και των οργανισμών που ασχολούνται ή έχουν σχέση με τη ναυτιλία. 

'Αρθρο 5

Εξάλειψη των εμποδίων

(1) Τα Μέρη συμφωνούν να ακολουθούν στις διεθνείς θαλάσσιες μεταφορές τις αρχές του ελεύθερου και θεμιτού ανταγωνισμού και ειδικότερα: 

(α) να συνεργάζονται για την εξάλειψη των εμποδίων τα οποία θα μπορούσαν να παρακωλύσουν την ανάπτυξη του θαλάσσιου εμπορίου μεταξύ των λιμανιών των χωρών τους, 

(β) να υποστηρίζουν μέτρα, που αποσκοπούν στην εξασφάλιση της συμμετοχής των πλοίων τους στις θαλάσσιες μεταφορές εμπορευμάτων και επιβατών μεταξύ των λιμένων των Μερών και λιμένων τρίτων χωρών επί μίας ελεύθερης και εμπορικά ανταγωνιστικής βάσης και να απέχουν από πράξεις που θα μπορούσαν να εμποδίσουν αυτήν τη συμμετοχή. 

(2) Οι διατάξεις της παραγράφου (1) δεν θα επηρεάζουν το δικαίωμα των πλοίων τρίτων χωρών να συμμετέχουν στο θαλάσσιο εμπόριο μεταξύ των λιμανιών των Μερών. 

(3) Οι διατάξεις του παρόντος 'Αρθρου δεν θα εμποδίζουν τα Μέρη να λαμβάνουν τα κατάλληλα μέτρα για την εξασφάλιση της ελεύθερης συμμετοχής των πλοίων τους στο διεθνές εμπόριο στα πλαίσια του εμπορικού ανταγωνισμού. 

'Αρθρο 6

Μεταχείριση στους λιμένες

(1) Τα πλοία καθενός από τα Μέρη, όταν προσεγγίζουν σε λιμάνι του άλλου Μέρους με σκοπό την εκφόρτωση μέρους του φορτίου τους, μπορούν, συμμορφούμενα με τους νόμους και τους κανονισμούς της χώρας αυτής, να διατηρούν επ' αυτών εκείνο το μέρος του φορτίου τους που προορίζεται για άλλο λιμάνι, είτε της ίδιας είτε άλλης χώρας ή να το μεταφορτώνουν σε άλλο πλοίο, χωρίς να καταβάλλουν οποιαδήποτε άλλα επιπλέον τέλη, εκτός από εκείνα που επιβάλλονται, σε παρόμοια περίπτωση, από το άλλο Μέρος στα δικά του πλοία. 

(2) Τα πλοία καθενός από τα Μέρη θα μπορούν να προσεγγίζουν σε ένα ή και περισσότερα λιμάνια του άλλου Μέρους με σκοπό τη φόρτωση ολόκληρου ή μέρους του φορτίου τους που προορίζεται για ξένα λιμάνια, χωρίς να καταβάλλουν άλλα τέλη εκτός από εκείνα που επιβάλλονται σε παρόμοιες περιπτώσεις από το άλλο Μέρος στα δικά του πλοία. 

(3) Κάθε Μέρος θα παρέχει στα πλοία του άλλου Μέρους την ίδια μεταχείριση την οποία παρέχει στα δικά του πλοία που απασχολούνται στις διεθνείς θαλάσσιες μεταφορές, αναφορικά με: 

(α) την ακώλυτη πρόσβαση στα λιμάνια, τη διάθεση των προβλητών και την πλήρη χρήση των λιμενικών ευκολιών, 

(β) τη φόρτωση και εκφόρτωση φορτίων, τη μεταφόρτωση, την επιβίβαση και αποβίβαση των επιβατών και την άσκηση άλλων συνήθων εμπορικών πράξεων, 

(γ) την πληρωμή οποιωνδήποτε τελών και φόρων, 

(δ) τη χρήση των σχετικών με την ναυσιπλοΐα υπηρεσιών, και 

(ε) τον εφοδιασμό με καύσιμα, νερό, τρόφιμα και άλλες προμήθειες, εφόδια και ανταλλακτικά. 

(4) Oι διατάξεις της παραγράφου (3) δεν θα: 

(α) εφαρμόζονται σε λιμάνια που δεν είναι ανοικτά για ξένα πλοία, 

(β) επηρεάζουν την εθνική νομοθεσία των Μερών που αφορά στην είσοδο και παραμονή των αλλοδαπών, 

(γ) εφαρμόζονται στην περίπτωση δραστηριοτήτων, που επιφυλάσσονται από το κάθε Μέρος για τα πλοία που φέρουν τη σημαία του ή για τις δικές του επιχειρήσεις και οργανισμούς και περιλαμβάνουν ειδικότερα την ακτοπλοΐα, την πλοήγηση, τη ρυμούλκηση, τη ναυαγιαίρεση, την επιθαλάσσια αρωγή, τη θαλάσσια αλιεία και την εξερεύνηση και εξόρυξη μεταλλευμάτων στην ανοικτή θάλασσα, 

(δ) υποχρεώνουν το ένα Μέρος να παραχωρήσει στα πλοία του άλλου Μέρους εξαίρεση από απαιτήσεις για υποχρεωτική πλοήγηση, που παρέχεται στα δικά του πλοία, 

(ε) εφαρμόζονται στη μετανάστευση και στη μεταφορά μεταναστών. 

'Aρθρο 7

Mεταχείριση του μάλλον ευνοουμένου κράτους

(1) Τα Μέρη, υπό την επιφύλαξη των διατάξεων της Συμφωνίας αυτής, θα παρέχουν το ένα στο άλλο μεταχείριση παρόμοια προς αυτήν του μάλλον ευνοουμένου κράτους σε όλα τα άλλα θέματα που σχετίζονται με την εμπορική ναυτιλία. 

(2) Οι διατάξεις της παραγράφου (1) δεν θα εφαρμόζονται προκειμένου για πλεονεκτήματα που απορρέουν από τη συμμετοχή κάθε Μέρους σε Συμφωνία Οικονομικής Ολοκλήρωσης ή Τελωνειακής 'Ενωσης οποιασδήποτε μορφής. 

'Aρθρο 8

Eπίσπευση διατυπώσεων

Kάθε Μέρος, υπό την επιφύλαξη της εσωτερικής του νομοθεσίας και των υποχρεώσεων που απορρέουν από το διεθνές δίκαιο, θα βοηθά στην ταχεία διεκπεραίωση όλων των διατυπώσεων στα λιμάνια του για τα πλοία του άλλου Μέρους, προκειμένου να μειωθεί η διάρκεια παραμονής αυτών των πλοίων στα λιμάνια του. 

'Αρθρο 9

Ναυτιλιακά έγγραφα και εθνικότητα των πλοίων

(1) Tα έγγραφα που αποδεικνύουν την εθνικότητα των πλοίων, καθώς και όλα τα άλλα ναυτιλιακά έγγραφα του πλοίου, που έχουν εκδοθεί ή αναγνωρισθεί από ένα από τα δύο Μέρη, θα γίνονται αποδεκτά ή θα αναγνωρίζονται από την αρμόδια αρχή του άλλου Μέρους. Η αρμόδια αρχή του κάθε Μέρους θα αναγνωρίζει τα πιστοποιητικά που σχετίζονται με την ασφάλεια του πλοίου, υπό τον όρο ότι αυτά έχουν εκδοθεί σύμφωνα με τις ισχύουσες διεθνείς συμβάσεις. 

(2) Τα πλοία των Μερών που είναι εφοδιασμένα με Πιστοποιητικά Καταμέτρησης Χωρητικότητας, τα οποία έχουν εκδοθεί από την αρμόδια αρχή ενός Μέρους, σύμφωνα με την ισχύουσα Διεθνή Σύμβαση για την καταμέτρηση της χωρητικότητας, δεν θα υπόκεινται σε ανακαταμέτρηση στα λιμάνια του άλλου Μέρους και στις περιπτώσεις όπου ο υπολογισμός των λιμενικών τελών βασίζεται στη χωρητικότητα του πλοίου, θα ισχύει η χωρητικότητα που αναγράφεται στο πιστοποιητικό αυτό. Τα Πιστοποιητικά Καταμέτρησης των πλοίων κάτω των 24 μέτρων, που έχουν εκδοθεί σύμφωνα με την εσωτερική νομοθεσία των αντίστοιχων Κρατών, θα αναγνωρίζονται αμοιβαία. 

(3) Για τα φιλικά προς το περιβάλλον δεξαμενόπλοια με δεξαμενές διαχωρισμένου έρματος ή διπλή γάστρα, τα λιμενικά τέλη και τα τέλη πλοήγησης θα μειώνονται, σύμφωνα με την εσωτερική νομοθεσία που ισχύει στα αντίστοιχα Κράτη. 

(4) Eκτός από την περίπτωση αναγκαστικής πώλησης λόγω δικαστικής απόφασης, τα πλοία του κάθε Μέρους δεν θα εγγράφονται στο Νηολόγιο του άλλου Μέρους, χωρίς την προσκόμιση πιστοποιητικού, που έχει εκδοθεί από την αρμόδια αρχή του Μέρους από το οποίο τα πλοία προέρχονται, με το οποίο θα βεβαιώνεται ότι τα πλοία έχουν διαγραφεί από το Νηολόγιό του. 

'Αρθρο 10

Αναγνώριση των αποδεικτικών ταυτότητας

των μελών πληρώματος

(1) Η αρμόδια αρχή κάθε Μέρους θα αναγνωρίζει τα αποδεικτικά ταυτότητας που έχουν εκδοθεί από την αρμόδια αρχή του άλλου Μέρους, σε μέλη του πληρώματος που είναι υπήκοοι του Μέρους και θα παρέχουν στους κατόχους αυτών των αποδεικτικών ταυτότητας τα δικαιώματα που αναφέρονται στο άρθρο 11, υπό τους όρους που αναφέρονται λεπτομερώς σε αυτό. 

Τα εν λόγω αποδεικτικά ταυτότητας που αναφέρονται στην παράγραφο (1) είναι: 

(α) Στην περίπτωση της Ελληνικής Δημοκρατίας, Ελληνικό Ναυτικό Φυλλάδιο ή Ελληνικό Διαβατήριο σε ισχύ, και 

(β) Στην περίπτωση της Δημοκρατίας της Νοτίου Αφρικής: 

(i) Ναυτικό Φυλλάδιο, σε ισχύ, 

(ii) Νοτιοαφρικανικό διαβατήριο, σε ισχύ. 

(2) Οι διατάξεις του 'Αρθρου 11 θα εφαρμόζονται επίσης επί οποιουδήποτε προσώπου το οποίο δεν είναι υπήκοος κανενός από τα Μέρη αλλά κατέχει αποδεικτικό ταυτότητας σύμφωνα με τις διατάξεις της Σύμβασης για τη Διευκόλυνση της Διεθνούς Ναυτιλιακής Κίνησης (1965) και του Παραρτήματος αυτής ή το οποίο έχει εκδοθεί σύμφωνα με τη Σύμβαση Νο 108 της Διεθνούς Οργανώσεως Εργασίας (1958), που αφορά τα αποδεικτικά ταυτότητας των ναυτικών. 

(3) Oι διατάξεις του 'Αρθρου 11 θα εφαρμόζονται επί οποιουδήποτε προσώπου το οποίο δεν είναι υπήκοος του ενός ή του άλλου Μέρους αλλά κατέχει αποδεικτικό ταυτότητας διαφορετικό από αυτά που αναφέρθηκαν στην παράγραφο (2). 

'Αρθρο 11

Δικαιώματα των μελών πληρώματος κατόχων

αποδεικτικών ταυτότητας

(1) Mέλη πληρώματος πλοίων ενός από τα Μέρη, τα οποία έχουν στην κατοχή τους αποδεικτικά ταυτότητας ναυτικού που ορίζονται στο 'Αρθρο 10, επιτρέπεται να παραμένουν με προσωρινή άδεια εξόδου στην ξηρά χωρίς προξενική θεώρηση (visa), κατά τη διάρκεια της παραμονής των πλοίων στα λιμάνια του άλλου Μέρους, με την προϋπόθεση ότι οι πλοίαρχοι υποβάλλουν στην αρμόδια αρχή κατάσταση πληρώματος, σύμφωνα με τη σχετική εσωτερική νομοθεσία που ισχύει στη χώρα αυτήν. 

(2) Κατά την αποβίβαση και επιστροφή στα πλοία, τα προαναφερθέντα στην παράγραφο (1) πρόσωπα υπόκεινται σε μέτρα ελέγχου εισόδου - εξόδου, καθώς και μέτρα τελωνειακού ελέγχου σύμφωνα με τα ισχύοντα στο εν λόγω λιμάνι. 

(3) Οι κάτοχοι αποδεικτικών ταυτότητας ναυτικού, που αναφέρονται στο άρθρο 10, θα επιτρέπεται να εισέρχονται ή να εξέρχονται από την επικράτεια του άλλου Μέρους ως επιβάτες οποιουδήποτε μεταφορικού μέσου με σκοπό να συναντήσουν το πλοίο τους ή να μετακινηθούν σε άλλο πλοίο, ή να διέρχονται transit στην περίπτωση που πηγαίνουν να συναντήσουν το πλοίο τους σε μία άλλη χώρα ή να επαναπατρίζονται ή σε περίπτωση έκτακτης ανάγκης ή για οποιονδήποτε άλλο σκοπό, που θα γίνεται αποδεκτός από τις αρχές του άλλου Μέρους. 

(4) Σε κάθε περίπτωση που αναφέρεται στην παράγραφο (1), οι ναυτικοί πρέπει να έχουν τις αντίστοιχες προξενικές θεωρήσεις (visa) του άλλου Μέρους, που θα χορηγούνται από τις αρμόδιες αρχές το συντομότερο δυνατόν. 

(5) Η είσοδος, η παραμονή και η αναχώρηση από την επικράτεια των Μερών, των μελών του πληρώματος πλοίου του άλλου Μέρους θα υπόκεινται στη σχετική εσωτερική νομοθεσία του πρώτου Μέρους, εκτός αν ορίζεται διαφορετικά από τη Συμφωνία. 

(6) Καθένα από τα Μέρη επιφυλάσσει για τον εαυτό του το δικαίωμα να απαγορεύσει κατά την κρίση του την είσοδο και την παραμονή στην επικράτειά του οποιουδήποτε μέλους πληρώματος. 

(7) Οι διατάξεις των άρθρων 12 και 13 έχουν επίσης εφαρμογή και σε πρόσωπα επί πλοίων των Μερών, τα οποία δεν είναι μέλη πληρώματος ούτε περιλαμβάνονται στην κατάσταση πληρώματος, πλην όμως απασχολούνται με την εκτέλεση καθηκόντων σχετιζομένων με την υπηρεσία ή τη λειτουργία του πλοίου κατά τη διάρκεια του πλου και περιλαμβάνονται σε ειδική κατάσταση. 

(8) Yπό την επιφύλαξη της εφαρμοζόμενης εσωτερικής νομοθεσίας, ο πλοίαρχος πλοίου ενός από τα Μέρη, που βρίσκεται σε λιμάνι του άλλου Μέρους ή μέλος του πληρώματος διορισμένο από αυτόν θα έχει το δικαίωμα να επισκεφθεί τον επίσημο εκπρόσωπο της χώρας του ή τον εκπρόσωπο της εταιρείας του. 

(9) Καθένα από τα Μέρη θα παρέχει στα λιμάνια του ελεύθερη πρόσβαση στον επίσημο εκπρόσωπο του άλλου Μέρους ή σε μέλος του γραφείου του, εξουσιοδοτημένο από αυτόν, προκειμένου να εκπληρώσει τις υποχρεώσεις του για παροχή βοήθειας στα πλοία, τα εμπορεύματα, τους επιβάτες και το πλήρωμα. 

(10) Κάθε αλλαγή στη σύνθεση του πληρώματος πλοίου του ενός Μέρους, σε λιμάνι του άλλου Μέρους, καθώς και η ημερομηνία και η αιτία της αλλαγής, θα πρέπει να καταχωρούνται στην κατάσταση πληρώματος του πλοίου αυτού. 

'Αρθρο 12

Νόμιμες διαδικασίες κατά των μελών πληρώματος

(1) Σε περίπτωση κατά την οποία μέλος πληρώματος πλοίου ενός των Μερών διαπράξει αδίκημα στο πλοίο, για όσο χρόνο αυτό βρίσκεται στα εσωτερικά ύδατα του άλλου Μέρους, οι αρχές του Μέρους αυτού δεν θα διώκουν αυτό το μέλος, χωρίς τη συγκατάθεση της αρμόδιας διπλωματικής ή προξενικής αρχής του πρώτου Μέρους, εκτός εάν: 

(α) οι συνέπειες του αδικήματος επεκτείνονται στην επικράτεια του άλλου Μέρους, ή 

(β) το αδίκημα είναι τέτοιου είδους ώστε να διαταράσσει την ειρήνη ή τη δημόσια τάξη και την ασφάλεια του άλλου Μέρους, ή 

(γ) η δίωξη είναι απαραίτητη για την καταπολέμηση της παράνομης διακίνησης ναρκωτικών, ή 

(δ) ο πλοίαρχος του πλοίου έχει ζητήσει τη δίωξη του δράστη, ή 

(ε) το αδίκημα έχει διαπραχθεί σε βάρος προσώπου που δεν είναι μέλος πληρώματος του πλοίου αυτού. 

(2) Σε περίπτωση κατά την οποία διαπράττεται αδίκημα επί πλοίου που φέρει τη σημαία ενός από τα Μέρη, το οποίο διέρχεται από τη χωρική θάλασσα του ετέρου Μέρους, θα έχουν εφαρμογή οι διατάξεις του άρθρου 27 της Σύμβασης για το Δίκαιο της Θάλασσας του Ο.Η.Ε. (1982). 

(3) (α) Στις περιπτώσεις των παραγράφων (1) και (2), κανένα μέτρο δεν θα λαμβάνεται από την αρχή του παράκτιου κράτους, πριν γίνει ανάλογη γνωστοποίηση προς τις διπλωματικές ή προξενικές αρχές του κράτους τη σημαία του οποίου φέρει το πλοίο. 

(β) Σε περίπτωση έκτακτης ανάγκης, γνωστοποίηση μπορεί να γίνει κατά το χρόνο λήψης των ανωτέρω μέτρων. 

(γ) Οι διατάξεις της παραγράφου (1) δεν θα επηρεάζουν το δικαίωμα των αρχών των Μερών να διεξάγουν οποιαδήποτε επιθεώρηση ή έρευνα, σύμφωνα με την εσωτερική τους νομοθεσία. 

(4) Kατά την άσκηση της ποινικής, αστικής και πειθαρχικής δικαιοδοσίας του, κάθε Μέρος θα λαμβάνει τα απαραίτητα μέτρα για την αποφυγή της κρατήσεως του πλοίου του ετέρου Μέρους. Εάν αυτή η κράτηση είναι απολύτως απαραίτητη, τα Μέρη θα περιορίσουν αυτήν στο ελάχιστο ή θα επιτρέψουν τον απόπλου του πλοίου με την υποβολή εγγυήσεων. 

'Αρθρο 13

Αστικές διαδικασίες αναφορικά

με συμβάσεις εργασίας

Oι δικαστικές ή οι διοικητικές αρχές των Μερών δεν θα επιλαμβάνονται οποιωνδήποτε αστικών διαφορών, που σχετίζονται με τη σύμβαση εργασίας μέλους πληρώματος του πλοίου του άλλου Μέρους, παρά μόνον εάν κάτι τέτοιο τους ζητηθεί από την αρμόδια διπλωματική ή προξενική αρχή της χώρας τη σημαία της οποίας φέρει το πλοίο. 

'Αρθρο 14

Μεταχείριση του πλοίου, του πληρώματος,

των επιβατών και του φορτίου στην περίπτωση

συμβάντος

(1) Εάν πλοίο οποιουδήποτε Μέρους βρίσκεται σε κίνδυνο στα ύδατα του άλλου Μέρους, το τελευταίο Μέρος θα του παρέχει τέτοια βοήθεια και προστασία όπως θα παρείχε στα δικά του πλοία. 

(2) Στο πλοίο, το πλήρωμα, τους επιβάτες και το φορτίο θα παρέχεται σε οποιονδήποτε χρόνο, βοήθεια και αρωγή σε ίδια έκταση με αυτήν που παρέχεται στην περίπτωση εθνικού πλοίου, στο πλήρωμά του, τους επιβάτες και το φορτίο του. 

(3) Οποιαδήποτε αγαθά έχουν εκφορτωθεί ή διασωθεί υπό ενός Μέρους από πλοίο του άλλου Μέρους, δεν θα υπόκεινται σε οποιουδήποτε είδους τελωνειακούς δασμούς, με την προϋπόθεση ότι δεν θα παραδοθούν για χρήση ή κατανάλωση μέσα στην επικράτεια του άλλου Μέρους. 

(4) Το πλοίο που βρίσκεται σε κίνδυνο, καθώς επίσης και όλα τα μέρη ή υπολείμματα ή έξαρτήματα και όλες οι συσκευές εξοπλισμού, εφόδια και εμπορεύματα τα οποία διασώθηκαν ή εκείνα τα οποία ρίχτηκαν στη θάλασσα από τέτοια πλοία ή το προϊόν της πώλησής τους, εάν πουλήθηκαν, καθώς επίσης και όλα τα έγγραφα που βρέθηκαν ή ανήκαν στο πλοίο που εξώκειλε ή ναυάγησε, θα παραδίδονται στον πλοιοκτήτη ή τους αντιπροσώπους του, οποτεδήποτε ζητηθούν από αυτούς. 

(5) Τίποτε στο άρθρο αυτό δεν θα εμποδίζει την έγερση οποιασδήποτε αξίωσης για διάσωση ή βοήθεια που παρασχέθηκε στο πλοίο, το πλήρωμά του, τους επιβάτες και το φορτίο του, σύμφωνα με τις σχετικές Διεθνείς Συμβάσεις που βρίσκονται σε ισχύ. 

'Αρθρο 15

Eπηρεασμός των δικαιωμάτων

και των υποχρεώσεων των Μερών

Oι διατάξεις της παρούσας Συμφωνίας δεν θα επηρεάζουν τα δικαιώματα και τις υποχρεώσεις των Μερών, οι οποίες απορρέουν από τις σε ισχύ Διεθνείς Συμβάσεις και Συμφωνίες που σχετίζονται με ναυτιλιακά θέματα και τις διατάξεις της διμερούς Συμφωνίας Εμπορίου, Ανάπτυξης και Συνεργασίας που ενδέχεται να συναφθεί μεταξύ της Δημοκρατίας της Νοτίου Αφρικής αφ' ενός και της Ευρωπαϊκής Κοινότητας και των Κρατών - Μελών της Ευρωπαϊκής 'Ενωσης αφ' ετέρου. 

'Αρθρο 16

Εφαρμογή της παρούσας Συμφωνίας

(1) Για να εξασφαλίσουν την αποτελεσματική εφαρμογή της Συμφωνίας αυτής και προς επίλυση προβλημάτων, που ανακύπτουν στις διμερείς σχέσεις στον τομέα των θαλάσσιων μεταφορών, τα Μέρη θα συστήσουν μία Μικτή Επιτροπή (που στη συνέχεια θα αναφέρεται ως "Επιτροπή"), η οποία θα συγκαλείται σε χρόνο και τόπο που θα συμφωνείται μεταξύ των Μερών. 

Εκτός της εποπτείας υλοποίησης και εφαρμογής της παρούσας Συμφωνίας, η Επιτροπή θα έχει το δικαίωμα να διατυπώνει συστάσεις στις αρμόδιες αρχές των Μερών. 

(2) Εκπρόσωποι που απαρτίζουν την Επιτροπή, καθώς επίσης και θέματα που πρόκειται να συζητηθούν, θα συμφωνούνται μεταξύ των αρμόδιων αρχών των Μερών. 

'Αρθρο 17

Διευθέτηση αμφισβητήσεων

Oποιεσδήποτε διαφωνίες ανακύπτουν από την ερμηνεία ή εφαρμογή της Συμφωνίας αυτής θα διευθετούνται μέσω της διπλωματικής οδού. Εάν δεν επιτευχθεί συμφωνία, οι διαφωνίες θα διευθετούνται με απευθείας διαπραγματεύσεις μεταξύ των αρμόδιων αρχών των Μερών. 

'Aρθρο 18

Περίοδος ισχύος και τροποποίηση της Συμφωνίας

(1) H Συμφωνία αυτή συνάπτεται για απεριόριστο χρονικό διάστημα και θα τεθεί σε ισχύ την ημερομηνία κατά την οποία η αρμόδια αρχή κάθε Μέρους θα έχει γνωστοποιήσει η μία στην άλλη την ολοκλήρωση των αντίστοιχων συνταγματικών τους διαδικασιών που απαιτούνται για τη θέση σε ισχύ της Συμφωνίας αυτής. 

(2) Η Συμφωνία αυτή μπορεί να τροποποιηθεί σε οποιονδήποτε χρόνο με αμοιβαία συναίνεση των Μερών δια της ανταλλαγής επιστολών μεταξύ των Μερών, μέσω της διπλωματικής οδού. Τέτοια τροποποίηση θα τίθεται σε ισχύ την ημερομηνία κατά την οποία και τα δύο Μέρη θα έχουν γνωστοποιήσει το ένα στο άλλο την ολοκλήρωση των αντίστοιχων συνταγματικών τους διαδικασιών, που απαιτούνται για την εφαρμογή αυτής. Ως ημερομηνία θέσης σε ισχύ θα λαμβάνεται η ημερομηνία της πρώτης γνωστοποίησης. 

(3) Η Συμφωνία αυτή μπορεί να τερματισθεί, από το άλλο Μέρος με έγγραφη γνωστοποίηση που θα επιδίδεται, μέσω της διπλωματικής οδού, δώδεκα μήνες νωρίτερα και θα δηλώνεται η πρόθεσή του για καταγγελία της παρούσας Συμφωνίας, της εν λόγω καταγγελίας τιθεμένης σε ισχύ δώδεκα μήνες μετά την ημερομηνία παραλαβής της γνωστοποίησης. 

Σε πίστωση των ανωτέρω, οι παρακάτω δεόντως εξουσιοδοτημένοι αντίστοιχα από τις Κυβερνήσεις τους, υπέγραψαν και σφράγισαν τη Συμφωνία αυτήν, σε δύο πρωτότυπα αντίγραφα στην ελληνική και αγγλική γλώσσα, των οποίων τα κείμενα είναι εξίσου αυθεντικά, υπό τον όρο ότι σε περίπτωση διάστασης μεταξύ των δύο κειμένων θα κατισχύει το αγγλικό κείμενο. 

'Εγινε στο Κέηπ Τάουν την 26η Φεβρουαρίου 1998. 


ΓΙΑ ΤΗΝ ΚΥΒΕΡΝΗΣΗ

ΤΗΣ ΕΛΛΗΝΙΚΗΣ

ΔΗΜΟΚΡΑΤΙΑΣ

(υπογραφή)
 ΓΙΑ ΤΗΝ ΚΥΒΕΡΝΗΣΗ

ΤΗΣ ΔΗΜΟΚΡΑΤΙΑΣ

ΤΗΣ ΝΟΤΙΟΥ ΑΦΡΙΚΗΣ
 

Σελίδα 5135 μέχρι και 5143 
είναι σε PDF 
 
'Αρθρο δεύτερο

Τα Πρωτόκολλα - Πρακτικά που καταρτίζονται από τη Μικτή Επιτροπή του άρθρου 16 της Συμφωνίας που κυρώνεται εγκρίνονται με Κοινή Πράξη των αρμόδιων κατά περίπτωση Υπουργών. 

'Αρθρο τρίτο 

Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως και της Συμφωνίας που κυρώνεται, από την πλήρωση των προϋποθέσεων του άρθρου 18 παρ. 1 αυτής." 

ΠΡΟΕΔΡΕΥΩΝ (Παναγιώτης Σγουρίδης): Παρακαλώ το Σώμα να εξουσιοδοτήσει το Προεδρείο για την υπ'ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς παρεσχέθη η ζητηθείσα εξουσιοδότηση. 

Υπουργείου Εξωτερικών. 

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση του Χάρτη του Οργανισμού Οικονομικής Συνεργασίας του Ευξείνου Πόντου". 

Ερωτάται το Σώμα: Γίνεται δεκτό το νομοσχέδιο; 

ΧΑΡΑΛΑΜΠΟΣ ΑΓΓΟΥΡΑΚΗΣ: Κρατείται. 

ΠΡΟΕΔΡΕΥΩΝ (Παναγιώτης Σγουρίδης): Το νομοσχέδιο κρατήθηκε και θα συζητηθεί κατά τον Κανονισμό. 

Υπουργείου Εθνικής Οικονομίας. 

Μόνη συζήτηση επί της αρχής, των άρθρων και του συνόλου του σχεδίου νόμου: "Kύρωση της τέταρτης τροποποίησης των άρθρων της Συμφωνίας του Διεθνούς Νομισματικού Ταμείου". 

Ερωτάται το Σώμα: Γίνεται δεκτό το νομοσχέδιο; 

ΧΑΡΑΛΑΜΠΟΣ ΑΓΓΟΥΡΑΚΗΣ: Κρατείται. 

ΠΡΟΕΔΡΕΥΩΝ (Παναγιώτης Σγουρίδης): Το νομοσχέδιο κρατήθηκε και θα συζητηθεί κατά τον Κανονισμό. 

Υπουργείου Υγείας και Πρόνοιας. 

Μόνη συζήτηση επί της αρχής, των άρθρων και του συνόλου του σχεδίου νόμου: "Kύρωση της Συμφωνίας μεταξύ του Υπουργείου Υγείας και Πρόνοιας της Κυβέρνησης της Ελληνικής Δημοκρατίας και της Ρουμανικής Επιτροπής Υιοθεσιών της Ρουμανικής Κυβέρνησης για συνεργασία στον τομέα της υιοθεσίας". 

Ερωτάται το Σώμα: Γίνεται δεκτό το νομοσχέδιο; 

ΧΑΡΑΛΑΜΠΟΣ ΑΓΓΟΥΡΑΚΗΣ: Κρατείται. 

ΠΡΟΕΔΡΕΥΩΝ (Παναγιώτης Σγουρίδης): Το νομοσχέδιο κρατήθηκε και θα συζητηθεί κατά τον Κανονισμό. 

Κύριοι συνάδελφοι, στη Διάσκεψη των Προέδρων έχει αποφασισθεί σήμερα να μπούμε στη συζήτηση του σχεδίου νόμου του Υπουργείου Ανάπτυξης: "Διάφορες ρυθμίσεις θεμάτων αρμοδιότητας Υπουργείου Ανάπτυξης". 'Εχει αποφασισθεί να συζητηθεί σε τρεις συνεδριάσεις, μία επί της αρχής και δύο επί των άρθρων. Σήμερα θα συζητήσουμε επί της αρχής του νομοσχεδίου και θα διακόψουμε. 

Αύριο θα προχωρήσουμε με τη συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομικών: "Αναπροσαρμογή συντάξεων συνταξιούχων μελών ΔΕΠ των ΑΕΙ, ΕΠ των ΤΕΙ, γιατρών ΕΣΥ και διπλωματικών υπαλλήλων, ρύθμιση συνταξιοδοτικών θεμάτων και άλλες διατάξεις", που σε αυτό έχουμε να συζητήσουμε μόνο τα άρθρα και θα κλείσουμε με την αυριανή συνεδρίαση. 

Τέλος, την Πέμπτη θα συνεχίσουμε το νομοσχέδιο του Υπουργείου Ανάπτυξης. 

Συμφωνεί το Σώμα; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το Σώμα συνεφώνησε. 

'Αρα, λοιπόν, εισερχόμαστε στη συζήτηση επί της αρχής, των άρθρων και του συνόλου του σχεδίου νόμου: "Διάφορες ρυθμίσεις θεμάτων αρμοδιότητας Υπουργείου Ανάπτυξης". 

Καλείται επί του Βήματος ο εισηγητής της Νέας Δημοκρατίας, ο κ. Γεώργιος Σαλαγκούδης, να πάρει το λόγο για είκοσι λεπτά. 

Η εισηγήτρια του ΠΑ.ΣΟ.Κ. κ. Ροδούλα Ζήση θα έρθει αμέσως μετά. Είχε ένα ατύχημα με το αυτοκίνητό της. Πιστεύω αμέσως μετά τον εισηγητή της Νέας Δημοκρατίας να είναι εδώ. 

Επίσης, μας κοινοποιείται από τον Κοινοβουλευτικό Εκπρόσωπο του Κομμουνιστικού Κόμματος Ελλάδος κ. Ορέστη Κολοζώφ ότι γι' αυτό το νομοσχέδιο Κοινοβουλευτικός Εκπρόσωπος ορίζεται ο κ. Σταύρος Παναγιώτου. 

Επίσης, από το Συνασπισμό της Αριστεράς και της Προόδου με επιστολή του Προέδρου του κ. Νίκου Κωνσταντόπουλου ορίζεται ως ειδικός αγορητής ο Βουλευτής κ. Ευάγγελος Αποστόλου. 

Ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Σταύρος Δήμας με επιστολή του ορίζει ως Κοινοβουλευτικό Εκπρόσωπο στο νομοσχέδιο αυτό το Βουλευτή Μαγνησίας κ. Αθανάσιο Νάκο. 

Ορίστε, κύριε Σαλαγκούδη, έχετε το λόγο για είκοσι λεπτά. 

ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, κυρίες και κύριοι συνάδελφοι, δεν αισθάνομαι καθόλου ευτυχής που εισηγούμαι ένα νομοσχέδιο σαν αυτό του Υπουργείου Ανάπτυξης, γιατί είναι γεγονός ότι καμία επιτυχημένη αναπτυξιακή διαδικασία δεν θεσπίζει. 

Ακόμη, είναι ένα κακό θα έλεγε κανείς νομοθετικό προϊόν της βιομηχανίας χαμηλών ποιοτικά προϊόντων, όπως έχει μετατρέψει τη Βουλή η Κυβέρνηση των "εκσυγχρονιστών". Μια συρραφή τροπολογιών βαφτίστηκε νομοσχέδιο χωρίς εισηγητική έκθεση, σκοπό, συγκεκριμένο αντικείμενο και συνοχή, σε σημείο μάλιστα που ο Κοινοβουλευτικός Εκπρόσωπος του κυβερνώντος κόμματος στη Διαρκή Επιτροπή ζήτησε την απόσυρση του νομοσχεδίου, γιατί όπως είπε δεν συζητείται νομοσχέδιο χωρίς εισηγητική έκθεση. 'Ετσι, είμαστε υποχρεωμένοι άρθρο άρθρο με τελείως διαφορετικό αντικείμενο να κάνουμε τις κρίσεις και τις παρατηρήσεις μας και να προσπαθήσουμε όσο είναι δυνατόν, όπως εμείς κάνουμε την αντιπολίτευση, να προτείνουμε σωστότερες ενέργειες στην Κυβέρνηση. 

Στο άρθρο 1 γίνεται μια παρέμβαση για να ενεργοποιηθεί μια αναπτυξιακή -υποτίθεται- διαδικασία, που έχει γίνει το 1995 με κάκιστο τρόπο, γι'αυτό και δεν μπόρεσε μέχρι σήμερα να λειτουργήσει. Σήμερα έχουμε 1999 και χρειάζεται να φέρουμε την τροπολογία αυτή, το άρθρο 1 δηλαδή αυτού του νομοσχεδίου, για να μπορέσουμε να ενεργοποιήσουμε το νόμο που εδώ στη Βουλή ψηφίσαμε το 1995. 

Πρόκειται για τις εταιρείες αμοιβαίων εγγυήσεων, που με τέτοιο τρόπο που έγιναν -και ο νόμος σαφώς όριζε ότι με υπουργικές αποφάσεις θα γινόταν και το Ταμείο Αντεγγύησης- η Κυβέρνηση δεν έκανε τίποτε μέχρι τώρα. 'Ισως για να δικαιολογήσει την καθυστέρηση, ίσως γιατί αντιλαμβανόταν η Υπουργός ότι δεν ήταν σωστή και δεν επρόκειτο να περπατήσει η ρύθμιση αυτή, θέλησε να κάνει συμμέτοχη στη δημιουργία και τη Βουλή κάνοντας το Ταμείο Αντεγγύησης. Και έτσι όπως γίνεται και το Ταμείο Αντεγγύησης, κινδυνεύει να μετατραπεί σε μια φαύλη επιχείρηση ουσιαστικά πάλι, που πιθανόν να συσσωρεύσει αυτήν την κατάσταση που έγινε στον ΕΟΜΜΕΧ. Ας ελπίσουμε ότι δεν θα είναι έτσι. 

Στη θέση αυτή πραγματικά έπρεπε να βρεθεί ένα εργαλείο για να βοηθήσει τις μικρομεσαίες επιχειρήσεις, οι οποίες μη έχοντας αυτά που απαιτούν οι τράπεζες, να έχουν εγγύηση για τη δανειοδότησή τους. Επελέγη ένας τέτοιος τρόπος, που ελάχιστες επιχειρήσεις μονάχα θα επιτρέψει να δανειοδοτηθούν και όπως γίνεται το Ταμείο Αντεγγύησης, πολύ φοβάμαι ότι δεν θα λειτουργήσει με υγιή τρόπο και ίσως δημιουργήσει προβλήματα στον κρατικό προϋπολογισμό. Αλλά θα τα πούμε και κατ'ιδίαν στο άρθρο. 

Στο άρθρο 2 ερχόμαστε για πολλοστή φορά να ψηφίσουμε κάποιες ρυθμίσεις, ώστε να διευκολυνθούν οι εκκαθαρίσεις των επιχειρήσεων. Και είναι γεγονός ότι δεν έχουμε αντίρρηση σ'αυτές τις ρυθμίσεις. Βελτιωτικές είναι και πράγματι ενεργοποιούν καλύτερα τις διαδικασίες της εκκαθάρισης. 'Ομως, γιατί, κύριε Υπουργέ; Μπορούσαμε να είμαστε πιο αποτελεσματικοί. 

Πριν από δύο χρόνια κατέθεσα μία τροπολογία -είμαι υποχρεωμένος να την καταθέσω και τώρα- που την είχα μελετήσει, είχα πασχίσει και είχα κουραστεί γι' αυτό, γιατί θέλουμε κάθε μέρα να σας αποδεικνύουμε ότι και θέσεις έχουμε και μας πονάει αυτός ο τόπος. Θέλουμε να σας βοηθήσουμε σαν κυβέρνηση να πετύχετε τουλάχιστον σε εκείνα τα σημεία που συμφωνούμε απόλυτα. 

Τώρα τελευταία, μετά από δεκαπενταετία καθυστέρησης, έχετε έρθει κοντά στους δικούς μας στόχους, στο δικό μας τρόπο λειτουργίας, στη δική μας ιδεολογία και εμείς σε εκείνες ακριβώς τις περιπτώσεις θέλουμε να σας βοηθήσουμε να είσαστε πιο αποτελεσματικοί. Εσείς όμως μοιάζετε σαν ελέφαντες που πλησιάζουν ένα εύθραυστο αντικείμενο. Φοβάσθε να το αγγίξετε και όταν πάτε να το αγγίξετε, το καταστρέφετε. Θα δούμε παρακάτω τι κάνετε για το ΙΓΜΕ αλλά γι' αυτήν την τροπολογία αν τολμούσατε, πριν από ενάμισι ή δύο χρόνια που σας την είχα καταθέσει να την υλοποιήσετε, τώρα δεν θα είχαμε ούτε θέμα ΟΑΕ -θα είχε τελειώσει- ή θα βρισκόταν στα τέλη της εκκαθάρισης εν λειτουργία. Φυσικά και όλες αυτές οι διαδικασίες των εκκαθαρίσεων θα είχαν επιταχυνθεί. Καταθέτω την τροπολογία για άλλη μια φορά και ευελπιστώ ότι τώρα θα την προσέξετε. 

(Στο σημείο αυτό ο Βουλευτής ο κ. Γεώργιος Σαλαγκούδης καταθέτει για τα Πρακτικά την προαναφερθείσα τροπολογία, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

'Ερχομαι τώρα στο άρθρο 3. Στο άρθρο αυτό γίνεται μια πολύ σημαντική παρέμβαση, αλλά η παρέμβασή σας αυτή όχι μόνο δεν στηρίζει και δεν προωθεί την ανάπτυξη, αλλά θα τη χαρακτήριζα και εγκληματική για τον τομέα στον οποίο απευθύνεται. Με το άρθρο 3 αναφέρεσθε στο ΙΓΜΕ και δεν θα παραλείψω να πω ότι, πράγματι, κάνετε ορισμένες βελτιωτικές αναφορές για το ινστιτούτο, αλλά από εκεί και πέρα καταργείτε τα παραρτήματα. Με άλλα λόγια καταργείτε τη ζωή του ΙΓΜΕ, γιατί θα πρέπει τουλάχιστον να ξέρατε -αν σκύβατε λίγο πάνω στο πώς λειτουργούσε και τι πόρους είχε το ΙΓΜΕ τα τελευταία χρόνια- ότι οι μόνοι πόροι που είχε το ΙΓΜΕ τα τελευταία χρόνια ήταν από τα προγράμματα της Ευρωπαϊκής 'Ενωσης. Εάν επεξεργαζόσασταν λίγο τα προγράμματα της Ευρωπαϊκής 'Ενωσης, θα βλέπατε ότι όλα τα προγράμματα προέρχονται από ιδέες και προτάσεις των παραρτημάτων, διότι ακριβώς όλα τα προγράμματα του ΙΓΜΕ αναφέρονται στην επαρχία. 

Εσείς αυτά τα παραρτήματα του ΙΓΜΕ τα καταργείτε. Δηλαδή κόβετε την αναπνοή του ινστιτούτου και διατηρείτε στο υδροκεφαλικό κέντρο μόνο το ΙΓΜΕ. Γιατί; Παρασυρμένοι, φαντάζομαι, από μανδαρίνους του κέντρου, οι οποίοι στην προσπάθειά τους να παίρνουν πολύ περισσότερα εκτός έδρας, στην προσπάθειά τους να μην έχουν τον ανταγωνισμό της επαρχίας, στην προσπάθειά τους να αυξήσουν την εξουσία τους και τα κέρδη τους παράλληλα, σας πρότειναν την κατάργηση των παραρτημάτων. 

Εσείς μέσα στα πλαίσια της προσπάθειας για συρρίκνωση του δημοσίου τα κάνετε αυτά. Βρήκατε ένα ινστιτούτο το οποίο πραγματικά έχει προσφέρει πάρα πολλά, αλλά επιπλέον έχει τεράστιο αντικείμενο και καινούριο αντικείμενο που προστίθεται με τις σύγχρονες συνθήκες, όπως είναι η μελέτη των περιβαλλοντικών επιπτώσεων με την αλλοίωση του περιβάλλοντος που έχουμε τα τελευταία χρόνια, τις υδρογεωλογικές μελέτες, την προστασία των φυσικών πόρων, όπως του ύδατος κυρίως, που είναι είδος εν ανεπαρκεία στη σημερινή εποχή. 'Εχει τεράστια αντικείμενα και σε περιοχές όπου ακόμα η μεταλλευτική έρευνα δεν έχει εξαντληθεί, όπως κακώς ελέχθη στη Διαρκή Επιτροπή από τον Υπουργό. Είναι γεγονός ότι στη Μακεδονία τα αποθέματα χρυσού δεν έχουν ούτε καν ανιχνευθεί και γίνονται τεράστιες προσπάθειες τον τελευταίο καιρό προς αυτήν την κατεύθυνση. 

Παράλληλα, δεν ξέρω αν παρασυρθήκατε από τη σημερινή συγκυρία, όπου οι ορυκτές πρώτες ύλες φαίνεται να έχουν μια πτώση γενικά στην παγκόσμια αγορά. 'Ισως επειδή μπήκαν και οι καινούριες από το μπλοκ εκείνο που μέχρι τώρα ήταν κλειστό, αλλά αυτή είναι μία συγκυρία. Αύριο, όταν τα αποθέματα αυτά θα εξαντληθούν και οι τιμές των πρώτων υλών αυξηθούν, ίσως ξαναγυρίσουμε πάλι για να ψάχνουμε το υπέδαφός μας. 

Εν πάση περιπτώσει, την παρέμβασή σας για το ΙΓΜΕ εγώ προσωπικά τη θεωρώ εγκληματική και επειδή έχω τις γνώμες πάρα πολλών Βουλευτών θα ήθελα σε ονομαστική ψηφοφορία, αίτηση της οποίας θα καταθέσουμε όταν θα συζητηθεί το ίδιο άρθρο, να τοποθετηθούν όλοι οι συνάδελφοι από την επαρχία. 

Είναι πραγματικά ένα πολύ σημαντικό εργαλείο, ένας σημαντικός σύμβουλος της επαρχίας. Τον καταργούμε, λοιπόν, απογυμνώνοντας την επαρχία απ' αυτές τις ευχέρειες, τις ισχνές που μέχρι τώρα είχε, μεγεθύνοντας ακόμα πιο πολύ το υδροκέφαλο κέντρο. 

Θα ήθελα να τοποθετηθούν και οι Βουλευτές της Θεσσαλονίκης και ο κύριος Υπουργός για την κατάργηση του παραρτήματος του ΙΓΜΕ στη Θεσσαλονίκη. Επίσης θα ήθελα να τοποθετηθούν και οι Βουλευτές της Ξάνθης για το αντίστοιχο παράρτημα του ΙΓΜΕ με το τέλειο εργαστήριο, το υπερσύγχρονο, που δημιουργήθηκε εκεί πρόσφατα. Ακόμα θα ήθελα να τοποθετηθούν και οι Βουλευτές της δυτικής Μακεδονίας για την κατάργηση του ΙΓΜΕ στην Κοζάνη, οι Βουλευτές της Κρήτης, όπως επίσης και οι Βουλευτές της Πρέβεζας, που ένα νέο κόσμημα, ένα κτίριο υπερσύγχρονο που πρόσφατα έγινε, με υπέροχο εξοπλισμό, που δεν μπορούμε όμως να το αξιοποιήσουμε, γιατί δεν υπάρχει και πανεπιστημιακή έδρα που θα μπορούσε να αξιοποιήσει αυτόν τον υπερσύγχρονο εξοπλισμό που έχει. Με λίγα λόγια, θα ήθελα ο κάθε Βουλευτής να τοποθετηθεί, γιατί θεωρώ ότι είναι μείζον θέμα και είναι μία εγκληματική ενέργεια η κατάργηση των παραρτημάτων του ΙΓΜΕ. 

Στα άρθρα 4 και 5 γίνεται, ας το πούμε, η κατάρτηση των παραρτημάτων του ΕΟΜΜΕΧ στην επαρχία. 'Ομως, έτσι, όπως κατέληξε ο ΕΟΜΜΕΧ μετά το 1984, με την παρέμβαση και την ανάληψη της προεδρίας τότε του Οργανισμού από την Υπουργό σήμερα κ. Βάσω Παπανδρέου, πραγματικά έχασε το αντικείμενό του. 'Οταν ανέλαβε πρόεδρος η κ. Παπανδρέου στον ΕΟΜΜΕΧ είπε ότι έπρεπε να είναι ξεχωριστό Υπουργείο. Πράγματι, έτσι ήταν τότε και είχε προσφέρει πάρα πολλά στις μικρομεσαίες μεταποιητικές μονάδες και στη χειροτεχνία ακόμη, είχε προσφέρει πολλά. Αλλά μετά το 1984, έπειτα από το μεγαλεπήβολο σχέδιο, να γίνει Υπουργείο, άρχισαν να κατασκευάζονται αμαρτωλές επιχειρήσεις, όπως η ΠΡΟΜΕΤ, η ΙΤΚΟ κλπ. Αυτές οι αμαρτωλές επιχειρήσεις δημιούργησαν ένα τέτοιο καθεστώς μέσα στον ΕΟΜΜΕΧ, ώστε όταν ανέλαβε η σημερινή Υφυπουργός Ανάπτυξης με τη σειρά της την προεδρία του Οργανισμού, έφθασε να πει ότι έχει γίνει ένα κέντρο διαφθοράς. Πράγματι, έτσι κατήντησε ο Οργανισμός και όταν καταντήσει έτσι ένας Οργανισμός, τότε δεν παράγεται έργο, αλλά αυτό το έργο απομειούται, με άμεσο αποτέλεσμα η κυρία Υφυπουργός πλέον να το απεκδύσει από όλες τις αρμοδιότητές του, φτιάχνοντας άλλους φορείς που ανέλαβαν τις αρμοδιότητες και ο ΕΟΜΜΕΧ παρέμεινε ουσιαστικά χωρίς αντικείμενο. Τελικά τις τελευταίες εγκρίσεις των επενδυτικών προγραμμάτων τις πήραν οι ενδιάμεσοι φορείς και για τον Οργανισμό δεν παρέμεινε αντικείμενο. Απογυμνώθηκαν, απομειώθηκαν και απαξιώθηκαν και τα επαρχιακά γραφεία του Οργανισμού. 

Σήμερα δεν θα είχαμε καμία αντίρρηση, κύριοι συνάδελφοι, να γίνουν διευθύνσεις ΕΟΜΜΕΧ για τις μικρομεσαίες επιχειρήσεις στις περιφέρειες. Εκεί που έχουμε όμως αντίρρηση είναι να διατηρείται υδροκέφαλος αυτός ο Οργανισμός με τριακόσια εξήντα άτομα στην Αθήνα χωρίς αντικείμενο. Θα δεχόμασταν να γίνει εδώ ένας μικρός ευέλικτος ΕΟΜΜΕΧ, που να ασχολείται με πράγματα που θα αναλύσουμε, όταν θα φθάσουμε στο άρθρο, για να μη χάσω χρόνο και με την ευκαιρία να ασχοληθώ και με όλα τα άρθρα που έπονται σ' αυτό το νομοσχέδιο, που είναι μια συρραφή τροπολογιών. 

'Ερχομαι, τώρα, στο άρθρο 6. Είναι πράγματι ένα άρθρο, που ενδεχομένως κρύβει πολλά. Εγκυμονεί κινδύνους και ιδιαίτερα για την Αττική. Αναφέρεται στα λατομεία και είναι μία υπόθεση που μας ταλανίζει πάρα πολλά χρόνια. 

Δείχνει την ανεπάρκεια της διοίκησης, δείχνει ακριβώς και την ανεπάρκεια της επιθυμίας να δοθεί λύση στο συγκεκριμένο πρόβλημα, ίσως γιατί εδώ υπεισέρχονται μεγάλα συμφέροντα, των λατόμων, των μεγάλων κατασκευαστικών εταιρειών και όλων αυτών που έχουν γύρω απ' αυτές τις δραστηριότητες συμφέροντα. 

Ψηφίσαμε το ν. 1428, το 1993 ψηφίσαμε το ν. 2115. Προβλέψαμε ρυθμίσεις και ορίσαμε ότι τα λατομεία θα πρέπει να γίνονταν ειδικά σε περιοχές, όπου δεν θα οχλούσαν το περιβάλλον, όπου δεν θα δημιουργούσαν προβλήματα ούτε οπτικά ούτε περιβαλλοντικά οποιασδήποτε φύσεως. 

Δυστυχώς η αδράνεια -κι εδώ φαίνεται- της πολιτείας δεν κατάφερε μέσα στις προθεσμίες που δινόντουσαν, παρά το ότι υπήρχε η δυνατότητα της αποτελεσματικότητας, αν υπήρχε πολιτική βούληση, μέσα σε πέντε χρόνια, όπως όριζε ο νόμος, να οριστούν σε όλους τους νομούς λατομικές περιοχές. Αλλά και όπου ορίστηκαν λατομικές περιοχές, δεν ενεργοποιήθηκαν. Και δεν ενεργοποιήθηκαν, γιατί ακριβώς ο νόμος είχε πάλι αφήσει ένα παραθυράκι των παρατάσεων λειτουργίας των παλιών λατομείων για δύο χρόνια και τρία στη συνέχεια, ουσιαστικά για πέντε χρόνια. 

Με διάφορους τρόπους κατάφεραν να πάρουν οι λατόμοι τις παρατάσεις. Επί πέντε χρόνια λειτουργούσαν και έτσι ούτε ο νομάρχης ενοχλούταν να πιέσει τις τοπικές αυτοδιοικήσεις, για να ενεργοποιηθούν όσες λατομικές περιοχές είχαν βρεθεί, ούτε και οι λατόμοι είχαν κανένα ζόρι, αφού λειτουργούσαν. 

Τώρα που φτάσαμε στο σημείο ούτε τα παλιά λατομεία περιβαλλοντικά να έχουν καλλωπιστεί -όπως προέβλεπε ο νόμος- που οι προθεσμίες έχουν τελειώσει και που αδρανή υλικά χρειαζόμαστε, ερχόμαστε και δίνουμε νέα παράταση πενταετή για την εξεύρεση λατομικών περιοχών. 

Και θα έλεγε κανείς "αφού δεν βρέθηκαν μέχρι τώρα, γιατί να μη δώσουμε άλλη μια παράταση για να εξευρεθούν;". Αυτό όμως ανοίγει την Κερκόπορτα, την οποία θα χρησιμοποιήσουν όλα τα παλιά λατομεία και σιγά-σιγά θα πάρουν άδειες, για να επαναλειτουργήσουν για άλλα πέντε χρόνια. 

Ιδιαίτερα για την Αττική, αναφέρομαι και στη Θεσσαλονίκη βέβαια, που προβλέπονται τα έργα για τους Ολυμπιακούς Αγώνες του 2004, αν απ' αυτήν την Κερκόπορτα περάσουν, ώστε να λειτουργήσουν λατομεία στην περιοχή, όπου δεν υπάρχουν ορισμένες λατομικές περιοχές και δεν πρόκειται να εξευρεθούν, τότε φοβάμαι ότι θα αλλάξει η όψη του αττικού τοπίου. Ολόκληρους λόφους θα τους δούμε να εξαφανίζονται, με όλες τις επιπτώσεις της ρυπάνσεως που πρόκειται να προκαλέσουν, εκτός της οπτικής ρύπανσης. 

Δεν πρόκειται φυσικά να δεχθούμε αυτό το άρθρο και, ενδεχομένως, αν μας πείσουν εκείνοι οι συνάδελφοι της Συμπολίτευσης για την τόσο μεγάλη ανάγκη, να κάνουμε τις τροποποιήσεις, που αν τις δεχθεί ο Υπουργός, θα αποφύγουμε ενδεχόμενα και πάλι μια αναμέτρηση εδώ με ονομαστική ψηφοφορία. 

Νομίζω ότι χρειάζεται και απαιτείται να δείχνουμε μεγαλύτερη ευαισθησία στο περιβάλλον, γιατί μετά από λίγο χρονικό διάστημα θα αντιμετωπίσουμε την κατακραυγή του κόσμου και θα ερχόμαστε πάλι εδώ εσπευσμένα, να ξαναψηφίζουμε τα ίδια πράγματα και να ασχολούμεθα συνεχώς με τα ίδια. 

Για το άλλο άρθρο, που αναφέρεται στα μάρματα και στα ορυκτά, φυσικά δεν θα έχουμε αντίρρηση. 

Στο άρθρο 8, που συνδέεται με το άρθρο 6, θα κάνουμε τις τροπολογίες. 

Για το άρθρο 9, δεν θα είχαμε κάποια αντίρρηση. Είναι κάτι που πραγματικά ο σημερινός εκσυγχρονισμός επιτρέπει να εφαρμόζεται και επομένως δεν θα είχαμε αντίρρηση να ψηφιστεί όπως ακριβώς είναι. 

Στο άρθρο 10, όμως, για τις οφειλές προς τη ΔΕΗ, θα ήθελα να πω ότι εκεί για τους μεγάλους οφειλέτες γίνονται καλύτερες πράξεις. Για τους μικρούς οφειλέτες η ρύθμιση είναι δυσμενέστερη. Εγώ αρνούμαι να δεχθώ αυτήν τη μεταχείριση. 

Οι μικρές κοινότητες, που είναι πιο νοικοκύρηδες, χρωστάνε λιγότερα στη ΔΕΗ. Οι παλιές κοινότητες τα χρωστάνε. Τώρα τα πήραν οι καινούριοι καποδιστριακοί δήμοι, οι οποίοι έχουν αναλάβει πολλά βάρη από τους προηγούμενους προέδρους, οι οποίοι μέχρι και την τελευταία στιγμή υπέγραφαν εντάλματα, για να καλύψουν παλιές δικές τους υποχρεώσεις και σήμερα υποχρεώνονται μόνο σε λίγες δόσεις να πληρώσουν το χρέος μέχρι τριάντα εκατομμύρια (30.000.000). 

Εγώ θα ήθελα, όπως πρότεινα και στη Διαρκή Επιτροπή, οι δόσεις και των μικρών οφειλετών μέχρι τριάντα εκατομμύρια (30.000.000), να γίνουν όπως είναι των υπολοίπων από τριάντα εκατομμύρια (30.000.000) μέχρι διακόσια εκατομμύρια (200.000.000), αφού πιο κάτω λέει ότι σε καμιά περίπτωση η δόση δεν πρόκειται να είναι κάτω από τριακόσιες χιλιάδες (300.000). 

Για τους μικρούς δήμους, που χρωστάνε και λίγα, νομίζω ότι μία δόση των τριακοσίων χιλιάδων (300.000) θα ήταν μια ικανοποιητική δόση και για να ωφελήσει τη ΔΕΗ, να την καλύψει, αλλά ταυτόχρονα και για να αποδώσει δικαιοσύνη και να διευκολύνει αυτούς τους μικρούς δήμους, γιατί πρέπει να νομοθετούμε με δικαιοσύνη. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

'Ερχομαι στο άρθρο 11, που αφορά το ΚΑΠΕ. Δεν έχουμε καμία αντίρρηση να αναλάβει το ΚΑΠΕ το συντονισμό όλων των ενεργειακών κέντρων της χώρας, όμως οι απόλυτες εξουσιοδοτήσεις προς τον Υπουργό, που δεν ξέρουμε τι όργανο τελικά πρόκειται να φτιάξει, δεν μας βρίσκουν σύμφωνους. 

Θα μπορούσε αυτός ο συντονιστικός ρόλος να καταγραφεί στο άρθρο αυτό του νομοσχεδίου και τότε να το αποδεχόμασταν ευχαρίστως και να το ψηφίζαμε και εμείς. 

Τελικά υπάρχουν και άλλες τρεις τροπολογίες που ενσωματώθηκαν σαν άρθρα. Δεν νομίζω ότι αξίζει τον κόπο γι' αυτές να καταχραστώ το χρόνο, να προκαλέσω τη μήνιν του Προεδρείου και να ταλαιπωρήσω εσάς. 

'Οπως τελικά φάνηκε από την εισήγησή μου, εμείς δεν συμφωνούμε με τέτοιου είδους νομοσχέδια, αλλά διαφωνούμε και με το περιεχόμενο των άρθρων, όπως ακριβώς το ανέλυσα. Επομένως καταψηφίζουμε και επί της αρχής το νομοσχέδιο. 

Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Σαλαγκούδη. 

ΑΘΑΝΑΣΙΟΣ ΝΑΚΟΣ: Κύριε Πρόεδρε, επί της διαδικασίας θέλω να πω κάτι. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Νάκο. 

ΑΘΑΝΑΣΙΟΣ ΝΑΚΟΣ: Κύριε Πρόεδρε, είναι ευτύχημα που ο νέος Υπουργός Ανάπτυξης είναι εδώ, που σημαίνει ότι παρακολουθεί το νομοσχέδιο και έχει ήδη ενημερωθεί. Θα παρακαλούσα, λοιπόν, γι' αυτόν τον πάκο των τροπολογιών που έχουμε στα χέρια μας, εάν μπορεί σήμερα, μέχρι να τελειώσει η συζήτηση, να μας πει τις προθέσεις του. Θα συζητηθούν ή δεν θα συζητηθούν και ποιες, ούτως ώστε να είμαστε προετοιμασμένοι και να μην υπάρχει πάλι το ίδιο φαινόμενο, να μην γνωρίζουμε ούτε τι λένε οι τροπολογίες ούτε το ποιες γίνονται αποδεκτές. Πρόκειται για έναν τεράστιο πάκο τροπολογιών. 

ΠΡΟΕΔΡΕΥΩΝ (Παναγιώτης Σγουρίδης): Τις εμπροθέσμες τροπολογίες των Βουλευτών, αυτές εννοείτε; 

ΑΘΑΝΑΣΙΟΣ ΝΑΚΟΣ: Και τις εμπρόθεσμες και τις εκπρόθεσμες. Δικαίωμα του Υπουργού είναι να συζητήσει όποιες θέλει. 

ΠΡΟΕΔΡΕΥΩΝ (Παναγιώτης Σγουρίδης): Πρέπει να ξέρετε ότι είναι πάγια η διαδικασία η οποία ακολουθείται εδώ. Οι τροπολογίες οι οποίες γίνονται δεκτές, θα πρέπει να έχουν και την έγκριση του Γενικού Λογιστηρίου του Κράτους, αν έχουν οικονομικό περιεχόμενο. 

ΑΘΑΝΑΣΙΟΣ ΝΑΚΟΣ: Εάν ο κύριος Υπουργός δεν προτίθεται να συζητήσει τροπολογίες, ας μας το πει. 

ΠΡΟΕΔΡΕΥΩΝ (Παναγιώτης Σγουρίδης): Καλώς. Κύριε Νάκο, αυτό που είπατε, ο κύριος Υπουργός θα το δει. 

Κύριοι συνάδελφοι, τη συνεδρίασή μας παρακολουθούν από τα θεωρεία των δημοσίων υπαλλήλων, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", τριανταοκτώ άτομα και ένας συνοδός από το ΚΑΠΗ Νέας Φιλαδέλφειας. 

Η Βουλή τους καλωσορίζει. 

(Χειροκροτήματα απ' όλες τις πτέρυγες) 

Η κ. Ροδούλα Ζήση έχει το λόγο για είκοσι λεπτά, ως εισηγήτρια της Πλειοψηφίας. 

ΡΟΔΟΥΛΑ ΖΗΣΗ: Κύριε Πρόεδρε, κυρίες και κύριοι συνάδελφοι, το παρόν νομοσχέδιο του Υπουργείου Ανάπτυξης επιχειρεί μέσα από ένα σύνολο διατάξεων και τροποποιήσεων να βελτιώσει υπάρχοντες νόμους και να ρυθμίσει θέματα που αφορούν στις εταιρείες αμοιβαίων εγγυήσεων, στο ΙΓΜΕ, στον ΕΟΜΜΕΧ, στα Λατομεία και στη ΔΕΗ. 

Επειδή νόμιζα ότι πρωθύστερα θα είχα τη δυνατότητα να αντιλέξω στην Αξιωματική Αντιπολίτευση, αλλά προηγήθηκε ο εισηγητής της, είναι γνωστό λοιπόν -και φάνηκε και εδώ- ότι προβάλλει επιχείρημα απουσίας αρχής του νομοσχεδίου και αποσπασματικότητας των τροποποιούμενων διατάξεων. 

Εγώ θα απαντήσω σε αυτό με αιτιολογικό την αναγκαιότητα που προέκυψε γι'αυτές τις διατάξεις ύστερα από αδυναμίες και παραλείψεις στους ισχύοντες νόμους, στην εφαρμογή τους και στη λειτουργία τους, συμπεριλαμβανομένων πάντα και των αποφάσεων του Συμβουλίου της Επικρατείας, που αυτές οι αποφάσεις έχουν κρίνει συγκεκριμένες ισχύουσες διατάξεις ως αντισυνταγματικές. 

Οι βελτιώσεις που πραγματοποιούνται με το παρόν νομοσχέδιο επιχειρούν να ακουμπήσουν -και προσπαθούν να το κάνουν αυτό- στις βασικες αρχές, τις κατευθύνσεις και τις στρατηγικές του Υπουργείου Ανάπτυξης για τον εκσυγχρονισμό των ελληνικών επιχειρήσεων, την ενίσχυση της ανταγωνιστικότητάς τους, την αύξηση της παραγωγικότητας, τη βελτίωση των παραγομένων προϊόντων και των παρεχομένων υπηρεσιών, τη δημιουργία λειτουργικών και σύγχρονων υποδομών τόσο του δημοσίου όσο και του ιδιωτικού τομέα και τη δυνατότητα προσαρμογής του ανθρώπινου δυναμικού σε ένα σωστό και δίκαιο συνδυασμό του επιτελικού σχεδιασμού της πολιτείας και της επιτυχούς λειτουργίας των μηχανισμών της αγοράς. 

'Ετσι οι προτεινόμενες διατάξεις στη διάρθρωση του συζητούμενου νομοσχεδίου, με όλες τις τροπολογίες, προσθήκες και βελτιώσεις, θα μπορούσαν να θεωρηθούν στη συζήτηση επί της αρχής ως παρεμβάσεις του Υπουργείου Ανάπτυξης με πολυσχιδή χαρακτήρα και έκταση σε διάφορους τομείς, με κοινά όμως χαρακτηριστικά, που συντελούν στην ενίσχυση του πλαισίου αρχών και στόχων που προανέφερα. 

Οι μικρομεσαίες μεταποιητικές επιχειρήσεις αποτελούν ένα πολύ σημαντικό τμήμα του κόσμου της παραγωγής και των επενδύσεων και ενισχύουν σε μόνιμη βάση το εισόδημα και την απασχόληση. Ο ΕΟΜΜΕΧ ήταν, είναι και πρέπει να είναι ο βασικός σύμβουλος και υποστηρικτής των μικρομεσαίων επιχειρήσεων, προκειμένου να επιτευχθεί η εξυγίανσή τους, η ανάπτυξή τους και η αναδιάρθρωσή τους, για να συμβάλουν ουσιαστικά στην οικονομική ανάπτυξη της χώρας και κυρίως στην περιφερειακή ανάπτυξη, έτσι ώστε η οικονομία της περιφέρειας αλλά και όλη η οικονομία της χώρας να έχουν πρόσβαση, ενσωμάτωση κι ένταξη, θα έλεγα, στη διεθνή αγορά. 

Η οικονομική ανάπτυξη, όμως, στηρίζεται και στις δυναμικές εξελίξεις της έρευνας, που ξεκινούν από τους ερευνητές και τα ειδικά επιστημονικά ιδρύματα και τεχνολογικά ινστιτούτα και περνούν στην εφαρμογή τους από τις επιχειρήσεις, τα έργα υποδομής και την αγορά και αλλάζουν έτσι καθημερινά τη ζωή μας. 

Σε αυτό το σημείο οι αναφορές του νομοσχεδίου επικεντρώνονται στο ΙΓΜΕ, όπου ο επιστημονικός, τεχνικός και ερευνητικός του ρόλος υπήρξε και πρέπει να παραμείνει κυρίαρχος στη γεωτεχνική και μεταλλευτική έρευνα και μελέτη της χώρας μας, μέσα από ορθολογική αξιοποίηση των πρωτογενών του στοιχείων, της τεχνογνωσίας, της εμπειρίας του και των ικανοτήτων που παρουσιάζονται σήμερα από το πολύ έμπειρο προσωπικό του. 

Στα άρθρα που αφορούν τα θέματα του ΕΟΜΜΕΧ, αλλά και στις ρυθμίσεις για το ΙΓΜΕ -που θεωρώ ότι είναι κυρίαρχα σ' αυτό το νομοσχέδιο- το νομοσχέδιο προσπαθεί και με τις τροπολογίες που κατέθεσαν οι Υπουργοί να εξασφαλίσει και να αξιοποιήσει το υπάρχον προσωπικό, αλλά και να διατηρήσει και σε κάποιες περιπτώσεις να δημιουργήσει περιφερειακή πολιτική για την ανάπτυξη των μικρομεσαίων επιχειρήσεων, αλλά και για την ανάπτυξη της έρευνας, σύμφωνα με τις ανάγκες και τη σωστή ιεράρχηση στόχων και προτεραιοτήτων. 

Σε αυτό το σημείο, κύριε Υπουργέ, πρέπει να δώσουμε ιδιαίτερη βαρύτητα. Και για να μην ξεφύγουμε σήμερα από την επί της αρχής συζήτηση, θα πρότεινα στη συζήτηση επί των άρθρων και των τροπολογιών να ενισχύσουμε περισσότερο την περιφερειακή μας πολιτική και την αντίληψή μας για την αποκέντρωση και την περιφέρεια, θεσμοθετώντας τη δυνατότητα και στο ΙΓΜΕ και στον ΕΟΜΜΕΧ να διαδραματίσουν με ευελιξία αλλά και με δυναμική το ρόλο τους σε όλην τη χώρα. 

Κυρίες και κύριοι συναδελφοι, η ανάπτυξη της περιφέρειας και όλης της χώρας προϋποθέτουν τη χαρτογράφηση και οριοθέτηση των αναγκών, της έρευνας και της εκμετάλλευσης των φυσικών πόρων και κυρίως το σεβασμό στο φυσικό περιβάλλον, που θα εναρμονίζεται με ένα ευνοϊκό επιχειρηματικό περιβάλλον. 

Παρατηρούμε εδώ ότι σε ορισμένες περιοχές υπάρχει ένα έλλειμμα γης και απουσία χωροθετημένων λατομικών περιοχών, όπως είναι στην Αττική αλλά και σε άλλες περιοχές, με υπάρχουσες και λειτουργούσες άδειες, εξόρυξης και εκμετάλλευσης αδρανών υλικών και άλλων υλικών σε διάφορα σημεία του λεκανοπεδίου. Αυτό το έλλειμμα γης και η έλλειψη χωροθέτησης υποχρεώνουν σε ρύθμιση για παράταση πέντε ετών και αυτή η ρύθμιση προτείνεται στο παρόν νομοσχέδιο, ώστε να δοθεί ο χρόνος για τη χωροθέτηση αυτών των γνωστών λατομικών ζωνών σε όλους μας, σύμφωνα βέβαια με τους νόμους και τις επιβαλλόμενες διαδικασίες, για να συγκεντρωθούν όλα τα λατομεία σε αυτές τις λατομικές περιοχές και να αμβλυνθούν ή καλύτερα να κυρωθούν τα προβλήματα περιβάλλοντος και ποιότητας ζωής, που φαίνεται ότι υπάρχουν σήμερα. 

Κύριε συνάδελφε -λείπει ο κ.Σαλαγκούδης- της Νέας Δημοκρατίας, θα ήθελα να πω ότι δεν πρέπει να φοβόμαστε γιατί φανήκατε να τεκμηριώνετε την αντίθεσή σας απλά σε ένα φόβο σας σε ό,τι αφορά τις αλλαγές και τις συγκρούσεις. Αλλαγές πρέπει να γίνουν. Και όταν αυτές οι αλλαγές είναι για το καλύτερο, είναι για τη βελτίωση των ήδη υπαρχουσών δομών, αλλά και θεσμικών πλαισίων, τότε δεν πρέπει να φοβόμαστε αυτήν τη σύγκρουση με ό,τι είναι κατεστημένο, με ό,τι είναι δογματικό, με ό,τι τελικά οδηγεί σε παρωχημένες αντιλήψεις και δεν μπορεί να προχωρήσει όλους εμάς και τους ενδιαφερόμενους και τη χώρα σ'αυτό που λέμε πρόοδο, εκσυγχρονισμό και εξέλιξη. 

Κυρίες και κύριοι συνάδελφοι, επιτρέψτε μου να αναφερθώ γιατί προσπάθησα επί της αρχής να βάλω αυτά τα ζητήματα συνοπτικά στο περιεχόμενο του παρόντος νομοσχεδίου με τη σειρά που παρουσιάζονται τα άρθρα του και με επιγραμματική αναφορά στις ρυθμίσεις του. Βεβαίως, θα μας δοθεί η δυνατότητα -γι'αυτό δεν θέλω να το κάνω σήμερα εδώ- να κάνουμε όλες μας τις προτάσεις και τις προσθήκες και τις τροπολογίες και να αναλύσουμε διεξοδικά τα θέματα που ρυθμίζονται στη συζήτηση στα άρθρα. 

ΝΙΚΟΛΑΟΣ ΓΚΑΤΖΗΣ: Για τα λατομεία του Βόλου δεν είπατε τίποτα που μας έχουν καταστρέψει το περιβάλλον. 

ΡΟΔΟΥΛΑ ΖΗΣΗ: Κύριε Γκατζή, το νομοσχέδιο αυτό δεν αλλάζει το νόμο για τα λατομεία. Προβλέπει μια ρύθμιση η οποία ρύθμιση βεβαίως αφορά την παράταση των αδειών στο λεκανοπέδιο κυρίως και για τα αδρανή υλικά. Βεβαίως όμως, μια που προκαλείτε, μπορώ να πω ότι έχουμε τη διαβεβαίωση του Υπουργείου Ανάπτυξης ότι θα έρθει ένας καινούριος νόμος για τα λατομεία και νομίζω ότι εκεί θα ρυθμιστούν πάρα πολλά ζητήματα, που σήμερα ταλανίζουν το περιβάλλον και βεβαίως και την κακή χρήση και διαχείριση των φυσικών πόρων. 

Επιτρέψτε μου να πω και για την περιοχή τη δική μας, το Νομό Μαγνησίας, αλλά και για πάρα πολλές περιοχές της χώρας που είναι πλούσιες σε ορυκτό πλούτο, δεν δόθηκε η δυνατότητα της ορθολογικής αξιοποίησης και εκμετάλλευσης αυτού του πλούτου με τον απαιτούμενο σεβασμό στο περιβάλλον. 

'Οπως είπα, κυρίες και κύριοι συνάδελφοι, υπάρχουν τροποποιήσεις μ'αυτό το νομοσχέδιο στους νόμους 2367/95, 1892/90, 2115/93, 1428/84 και 2244/95. Για τα θέματα αυτά έκανα κάποιες αναφορές αλλά υπάρχουν και άλλες ρυθμίσεις που αφορούν στις εταιρείες αμοιβαίων εγγυήσεων. Γνωρίζετε όλοι ότι είναι ένας θεσμός που ρυθμίστηκε με τον ν.2367. 'Εχουν αυτές οι εταιρείες κύριο σκοπό την παροχή εγγυήσεων στα μέλη τους για τη χρηματοδότησή τους από πιστωτικά ιδρύματα που λειτουργούν με βάση την αρχή της συνυπευθυνότητας στον αμοιβαίο κίνδυνο. Και βεβαίως αποτελούν χρηματοδοτικά ιδρύματα που υπάγονται στην Τράπεζα της Ελλάδος, λειτουργούν ύστερα από σχετική άδειά της και βεβαίως η ενίσχυσή τους διευρύνεται με τη δυνατότητα συμμετοχής και άλλων φορέων, όπως επιμελητηρίων, χρηματοπιστωτικών ιδρυμάτων, ασφαλιστικών εταιρειών και φορέων του δημοσίου τομέα. 

Οι εταιρείες αυτές παρέχουν εγγυήσεις στα μέλη για τη χρηματοδότησή τους από πιστωτικά ιδρύματα και βέβαια λειτουργούν με τις γνωστές αρχές του αμοιβαίου κινδύνου. Είναι ένας θεσμός επιτυχημένος στις χώρες της Ευρωπαϊκής 'Ενωσης και η λειτουργία του βεβαίως εξαρτάται από την υποδομή, από κάποιους μηχανισμούς, από τα αντεγγυητικά κεφάλαια, από το ρόλο που παίζουν διάφοροι φορείς, αλλά και βέβαια από το ίδιο το κράτος. Υπάρχουν πολλές μορφές αυτών των μηχανισμών. Οι ρυθμίσεις που προβλέπονται στο παρόν νομοσχέδιο αποβλέπουν στο να μπορέσουμε να θεσμοθετήσουμε αυτήν τη λειτουργία με τον καλύτερο δυνατό τρόπο. 

Σε ό,τι αφορά τώρα το επίμαχο ζήτημα που είναι η αναδιάρθρωση και ο εκσυγχρονισμός του Ι.Γ.Μ.Ε., του γνωστού Νομικού Προσώπου Ιδιωτικού Δικαίου που εποπτεύεται από το Υπουργείο Ανάπτυξης και του οποίου η λειτουργία είναι γνωστή σε όλους μας από το 1976, θα ήθελα να πω ότι υπάρχει η δυνατότητα μέσα από τις ρυθμίσεις που γίνονται, αυτό που ειπώθηκε εδώ δηλαδή η κατάργηση -όπως ακούστηκε και όπως στην ουσία ίσως είναι- των περιφερειακών τμημάτων με την τροπολογία που κατατέθηκε να ρυθμίσει το θέμα, αρκεί αυτή η τροπολογία να θεσμοθετεί έτσι τα περιφερειακά τμήματα, αυτά τα γραφεία πλέον, όπως λέγονται που να ανταποκρίνονται στις ανάγκες της κάθε περιοχής. 

Οι ανάγκες της κάθε περιοχής είναι και το προσωπικό που υπάρχει σ' αυτά τα γραφεία ή τμήματα σήμερα και το οποίο προσωπικό έχει μια πλούσια εμπειρία και θα πρέπει να διατηρηθεί. 

Βεβαίως εδώ υπάρχει ένα ζήτημα το οποίο θα πρέπει να δούμε, με αυτήν τη χαρτογράφηση που πρέπει να γίνει πλέον στη χώρα μας για να δούμε τις ανάγκες και να οριοθετήσουμε προτεραιότητες και στόχους. Από αυτήν τη χαρτογράφηση, που δεν την κάναμε ποτέ σαν χώρα, θα προκύψει, όχι μόνο η διατήρηση των γραφείων ή τμημάτων του Ι.Γ.Μ.Ε. που μέχρι σήμερα λειτουργούσαν, αλλά θα υπάρξει ανάγκη να δημιουργηθούν και γραφεία σε άλλες περιφέρειες της χώρας μας. 

Αναφέρομαι στη δική μου περιφέρεια τη Θεσσαλία, που πρέπει να πω και να ευχαριστήσω τη συμβολή του ΙΓΜΕ όλα τα χρόνια για όλα τα ζητήματα που αφορούσαν και τον ορυκτό πλούτο και την υδρογεωλογική έρευνα και ήταν πάρα πολύ σημαντικό το έργο που έκανε. Νομίζω ότι εκεί χρειάζεται στη Θεσσαλία, να ιδρυθεί ένα γραφείο ΙΓΜΕ ή τμήμα, δεν ξέρω πως θα το πούμε μετά την ολοκλήρωση του νομοσχεδίου, διότι οι ανάγκες είναι πάρα πολλές. 

ΔΗΜΗΤΡΙΟΣ ΑΛΑΜΠΑΝΟΣ: Και στο Βόλο. 

ΡΟΔΟΥΛΑ ΖΗΣΗ: Νομίζω ότι ο Βόλος έχει τις δυνατότητες, κύριε συνάδελφε, όπως φιλοξένησε και τον ΕΟΤ και τον Ε.Ο.Μ.ΜΕ.Χ. με μεγάλη δραστηριότητα τόσα χρόνια να έχει και το Ι.Γ.Μ.Ε., γιατί έχει και το Πήλιο και τα νησιά και ένα πλούσιο υπέδαφος που έχει ανάγκη από το συμβουλευτικό ρόλο που μπορεί να παίξει το ΙΓΜΕ και από τις έρευνες και μελέτες του. 

ΠΡΟΕΔΡΕΥΩΝ (Παναγιώτης Σγουρίδης): 'Εχει καλούς Βουλευτές και Βουλευτίνες. 

ΡΟΔΟΥΛΑ ΖΗΣΗ: Πιστεύω ότι τα ζητήματα που αφορούν στο προσωπικό λύνονται και με τις τροπολογίες που έχουν κατατεθεί, λύνονται ακόμη περισσότερο και νομίζω ότι δεν πρέπει να υπάρχει κανένας φόβος για τη διατήρηση, εξασφάλιση, αυτού του πολύ έμπειρου προσωπικού του ΙΜΓΕ και βεβαίως και του Ε.Ο.Μ.ΜΕ.Χ.. 

Τα προβλήματα που φαίνονται μέσα από τα άρθρα τόσο για το ΙΓΜΕ όσο και για τον Ε.Ο.Μ.ΜΕ.Χ., είναι προβλήματα που με την αναδιάρθρωση που γίνεται, μπορούν πραγματικά να ξεπεραστούν. Kαι να τονίσω ξανά αυτό που παρακάλεσα τον κύριο Υπουργό και στην αρχή, να αποδείξουμε πλέον ότι αυτήν την αντίληψη που έχουμε για την περιφέρεια και την αποκέντρωση, μπορούμε να τη θεσμοθετήσουμε σιγά-σιγά και να τη διευρύνουμε, έτσι ώστε να μπορέσουμε να κάνουμε πράξη τα λόγια μας. 

Βεβαίως πολλοί σκοποί επιτελούνται με τις ρυθμίσεις που γίνονται και για το Ι.Γ.Μ.Ε. και για τον Ε.Ο.Μ.ΜΕ.Χ., για την ανταποδοτικότητα, την αναβάθμιση των υπηρεσιών του, διότι είναι ένα ερευνητικό ινστιτούτο, παρακολουθεί τη δυναμική εξέλιξη όλων των γεγονότων που συμβαίνουν στο φυσικό και στον άλλο χώρο και πρέπει να συμμετέχει σε συνεργασία και με τους άλλους φορείς σε αυτήν την έρευνα και στην αξιοποίηση με μελέτες γεωλογικές υδρογεωλογικές, γεωφυσικές και γεωτεχνικές σαν μεγάλο κομμάτι της διαχείρισης των πόρων μας. Οι ανάγκες που υπάρχουν θα καλυφθούν και νομίζω ότι η αποκέντρωση θα πρέπει να γίνει. 

Στο άρθρο 4 όπως αναφέραμε, προβλέπεται η αποκέντρωση των υπηρεσιών του Ε.Ο.Μ.ΜΕ.Χ., ένας οργανισμός που πραγματικά σε όλους μας έχει σταθεί δίπλα μας και στο πιο μικρό χωριό και στη πιο μεγάλη πόλη. Είναι ένας σύμβουλος και υποστηρικτής των μικρομεσαίων επιχειρήσεων σε όλη την επικράτεια. Πραγματικά με νέες στρατηγικές που φαίνονται από τις ρυθμίσεις που προβλέπει το νομοσχέδιο μπαίνει πλέον στον 21ο αιώνα. Στη πορεία της λειτουργίας του και των πολλών δραστηριοτήτων του αναπτύχθηκαν και προέκυψαν προβλήματα, πέρα από τα λειτουργικά και οικονομικά, τα οποία τα είδαμε. Αναφέρθηκε και ο κ. Σαλαγκούδης σε κάποια από αυτά. Δεν ξέρω αν ο όρος "διαφθορά" είναι αυτός που ταιριάζει σε μια προσπάθεια που έγινε ή ίσως σε κάποιες παραλείψεις και αδυναμίες, εγώ δεν θα το επιχειρούσα αυτόν τον αφορισμό. Πιστεύω ότι υπήρχαν πολλές αιτίες και πολλά προβλήματα. Ο μεγάλος όγκος των εργασιών που προστέθηκε με τις χρηματοπιστωτικές δραστηριότητες στις επενδύσεις και στη διαχείριση κοινοτικών προγραμμάτων, που τα ανέλαβε όλα στον ώμο του ο Ε.Ο.Μ.ΜΕ.Χ., νομίζω ότι δικαιολογεί σε ένα βαθμό αυτές τις αδυναμίες. 

Οι κεντρικές υπηρεσίες του και το πολυάριθμο, προσωπικό του, νομίζω ότι θα πρέπει να διανεμηθούν και να κατανεμηθούν με τον καλύτερο τρόπο, εκεί όπου πραγματικά έχουν ανάγκη οι μικρομεσαίες επιχειρήσεις. 

Κύριοι συνάδελφοι, επειδή το μείζον θέμα είναι -όπως φάνηκε και από το συνάδελφο ο οποίος έβαλε και κάποιες αιτιάσεις και μίλησε και για ονομαστικές ψηφοφορίες- τα λατομεία, φαίνεται ότι δεν κατανοήθηκε καλώς αυτό που συμβαίνει με αυτήν την παράταση. Βεβαίως, υπάρχουν ευθύνες για το ότι ο Νομός Αττικής δεν έχει οριοθετήσει λατομικές περιοχές. Η άναρχη δόμηση, η έλλειψη ιεράρχησης, όλα αυτά που προαναφέραμε και όλα αυτά που επισημαίνουμε κάθε φορά, έδειξαν πραγματικά ότι υπάρχει ένα περιβάλλον το οποίο δεν έχουμε φροντίσει όπως χρειαζόταν να το φροντίσουμε και όπως είχαμε χρέος να το κάνουμε και δημιούργησε πάρα πολλά προβλήματα. 'Ομως, σε ισχύουσες άδειες -δεν πρόκειται για παράνομες άδειες- που έχουν πάρει μέσα απ'όλη τη δεοντολογία και όλες τις διαδικασίες την ισχύ τους και λειτουργούν σήμερα, δεν γίνεται καμία χάρη. Απλώς δίνεται μια παράταση για να διευκολύνει την ίδια την πολιτεία και όλους όσους εμπλέκονται σ'αυτό το κύκλωμα παραγωγής των δομικών υλικών και των ορυκτών υλικών, για να μπορέσουμε επιτέλους να βρούμε σ'αυτό τον τόπο, αλλά και σε άλλες περιοχές της Ελλάδας, ένα μέρος κατάλληλο να θεσμοθετηθεί ως λατομική περιοχή, να συγκεντρωθούν εκεί οι δραστηριότητες των λατομείων, για να μπορέσουμε πραγματικά να προστατεύσουμε και να αναβαθμίσουμε το περιβάλλον και την ποιότητα της ζωής μας. 

Είναι ζητήματα που μας απασχολούν και νομίζω ότι πρέπει να το κάνουμε. Δεν ξέρω αν είναι ελπιδοφόρα αυτή η ρύθμιση, με την έννοια ότι σύντομα θα βρεθεί ένας τέτοιος χώρος, αλλά οι παρανομίες που έγιναν τις προηγούμενες δεκαετίες και ο τρόπος που δίνονταν οι άδειες γενικά, νομίζω ότι δεν συνιστούν τη σωστή εικόνα που θα έπρεπε να έχει σήμερα το λεκανοπέδιο της Αττικής. 

'Αρα, αυτή η ρύθμιση πάει να νοικοκυρέψει την κατάσταση και στην Αττική και προσωπικά θεωρώ ότι είναι μια ρύθμιση, η οποία θα βοηθήσει και δεν θα καταστρέψει το περιβάλλον και το φυσικό μας χώρο. 

Πρέπει όμως να δώσουμε και συνταγματικά τη δυνατότητα σε ανθρώπους που λειτουργούν και σύμφωνα μ'αυτά που προβλέπει ο νόμος, τις δέουσες και κατάλληλες προθεσμίες. 

Σε ό,τι αφορά τις ρυθμίσεις που γίνονται με το άρθρο 10, δηλαδή, που ρυθμίζονται οι οφειλές που υπάρχουν προς τη ΔΕΗ από δήμους και κοινότητες, νομίζω ότι είναι μια σημαντική ρύθμιση. Γνωρίζουμε την επίπονη διαδικασία εξόφλησης αυτών των οφειλών και πιστεύω ότι αυτό θα γίνει αναλογικά για μικρές και μεγάλες αυτοδιοικητικές μονάδες. Σήμερα το ποσό αυτό ανέρχεται συνολικά σε 3,5 δις και η ρύθμιση αυτή προβλέπει άτοκες δόσεις. Δημιουργείται έτσι ένα κίνητρο για να εξοφληθούν αυτά τα χρέη. 

Επίσης, σε ό,τι αφορά τις ρυθμίσεις για τη ΔΕΗ -συμφωνούμε όλοι σ'αυτό, νομίζω- δίνεται η δυνατότητα εκτέλεσης εργασιών όπως και στα υπό τάση δίκτυα, στα μέσης και χαμηλής τάσης, ώστε να έχουμε τη δυνατότητα εργασιών σε μετεγκαταστάσεις ηλεκτρικής ενέργειας, σύμφωνα με το ν.1975. 

Σε ό,τι αφορά το ΚΑΠΕ, που συντονίζει τις δραστηριότητες για τις ανανεώσιμες πηγές ενέργειας, κρίνεται πολύ θετικό και σκόπιμο, ώστε το ΚΑΠΕ να μπορεί να εποπτεύει τα περιφερειακά και τα τοπικά ενεργειακά κέντρα, των οποίων το εύρος της εποπτείας καθορίζεται από προεδρικά διατάγματα λειτουργίας του ΚΑΠΕ. 

Κύριοι συνάδελφοι, νομίζω ότι με αυτές τις διατάξεις, γίνονται κάποιες διορθώσεις, γίνονται κάποιες προσθήκες και βελτιώσεις, που σε τελευταία ανάλυση θα βελτιώσουν το σύστημα λειτουργίας. Βεβαίως δεν είναι το παν, είναι όμως τα βήματα που πρέπει να στηρίξουμε όλοι μας με καλή προαίρεση και καλή διάθεση. Γι'αυτό σας καλώ να στηρίξετε επί της αρχής το νομοσχέδιο του Υπουργείου Ανάπτυξης, προσδοκώντας καλύτερη λειτουργία στην ευνομούμενη δημοκρατία μας και βεβαίως, στην πορεία που έχουμε χαράξει στο βηματισμό μας, το σωστό και ορθολογικό που πρέπει να κάνουμε στον 21ο αιώνα. 

Σας ευχαριστώ. 

( Χειροκροτήματα από την πτέρυγα του ΠΑΣΟΚ ) 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, από τον Πρόεδρο του Δημοκρατικού Κοινωνικού Κινήματος κ. Δημήτρη Τσοβόλα, ορίζεται ως ειδικός αγορητής γι'αυτό το νομοσχέδιο, ο Βουλευτής κ. Γεώργιος Ρόκος. 

Ο κ. Σταύρος Παναγιώτου έχει το λόγο ως Kοινοβουλευτικός Eκπρόσωπος του Κ.Κ.Ε., για είκοσι λεπτά. 

ΣΤΑΥΡΟΣ ΠΑΝΑΓΙΩΤΟΥ: Κύριε Πρόεδρε, το πρώτο που θέλω να παρατηρήσω στο σχέδιο νόμου που συζητάμε σήμερα, είναι ότι αποτελεί συρραφή άσχετων μεταξύ τους άρθρων. Ορισμένα μάλιστα από αυτά, όπως για το ΙΓΜΕ, τον Ε.Ο.Μ.ΜΕ.Χ., κλπ., θα μπορούσαν να αποτελέσουν από μόνα τους ξεχωριστά σχέδια νόμων. 

Δεν θα ακολουθήσω τη σειρά των άρθρων του σχεδίου νόμου. Θα αρχίσω από το ΙΓΜΕ. 

Παρά την εκσυγχρονιστική φρασεολογία που χρησιμοποιείται, στην ουσία οδηγείται σε συρρίκνωση, με απώτερο σκοπό τη διάλυση και στη συνέχεια την εξαφάνισή του ως δημόσιου φορέα έρευνας του υπέδαφους της χώρας μας. 'Ετσι αυξάνονται οι δυνατότητες ασυδοσίας και ληστρικής εκμετάλλευσης του ορυκτού πλούτου της χώρας από το μεγάλο κεφάλαιο. Πιο συγκεκριμένα η διαπίστωση της εισηγητικής έκθεσης στην παράγραφο 2, ότι διαρθρώθηκε σε περιφερειακά παραρτήματα των οποίων ο μόνιμος χαρακτήρας δεν δικαιολογείται, αφού είναι γνωστό ότι προήλθαν από αρχικά εργοτάξια, με αποτέλεσμα την επιβάρυνση του κρατικού προϋπολογισμού και την υποαπασχόληση μέρους του προσωπικού, δεν είναι σωστή, γιατί: 

Πρώτον, το ερευνητικό αντικείμενο του ΙΓΜΕ, εξ αντικειμένου ήταν στις διάφορες περιοχές της χώρας, όπως στη Θράκη, τη Μακεδονία, την 'Ηπειρο, γενικά σε όλη τη χώρα και σε καμιά περίπτωση δεν ήταν στην Αθήνα. 

Δεύτερον, η επιβάρυνση του κρατικού προϋπολογισμού ήταν σαφώς μικρότερη με τη λειτουργία των παραρτημάτων, διότι η εκτέλεση των ερευνητικών εργασιών από εργαζόμενους των παραρτημάτων κοστίζει σαφώς λιγότερα απ'ό,τι αν τα ίδια έργα εκτελούνται από εργαζόμενους των κεντρικών υπηρεσιών, οι οποίοι θα αμείβονται και τα σαββατοκύριακα, χωρίς τις ημέρες αυτές να παράγουν έργο. Αντίθετα οι εργαζόμενοι των παραρτημάτων κάθε Παρασκευή, όπως είναι γνωστό, επιστρέφουν στη βάση τους, στο παράρτημα. 

Παραπέρα, τα μισθώματα των χώρων για γραφεία, εργαστήρια, αποθήκες, κλπ. είναι πολύ μικρότερα από τα αντίστοιχα των Αθηνών. 'Οσον αφορά την υποαπασχόληση μέρους του προσωπικού, την ευθύνη φέρουν οι εκάστοτε κυβερνήσεις και οι συντάκτες των κανονισμών κατάστασης του προσωπικού και λειτουργίας των έργων του ΙΓΜΕ, οι οποίες στη βάση των πελατειακών σχέσεων το φόρτωσαν με προσωπικό που δεν ανταποκρίνονταν στις ανάγκες του. Αξίζει να σημειωθεί ότι σε περιπτώσεις ανάγκης, όπως λόγου χάρη των χειριστών γεωτρυπάνων, ανάλογα με την περίπτωση, όταν τους είχαν ανάγκη, υπολογίζοντας τη δύναμη των κεντρικών διευθύνσεων. Και όταν δεν τους είχαν ανάγκη, τότε τους περνούσαν στη δύναμη των παραρτημάτων. Το ίδιο έγινε και με το μηχανολογικό εξοπλισμό. Επίσης περιορίστηκε το ερευνητικό αντικείμενο καθώς και οι δαπάνες των δημόσιων επενδύσεων. 

Τρίτον, τα παραδείγματα της παραγράφου 3, παρά το ότι συγκρίνονται με χώρες με διαφορετικό επίπεδο ανάπτυξης, διαφορετικές γεωμορφολογικές και γεωλογικές συνθήκες, καθώς και με διαφορετικό βαθμό εξερεύνησης του υπεδάφους τους, κάθε άλλο παρά ενισχύουν την πρόταση του σχεδίου νόμου. 

Επίσης, η επιχειρηματολογία που χρησιμοποιείται για την κατάργηση των παραρτημάτων του ΙΓΜΕ κάθε άλλο παρά πειστική είναι. Η μέχρι σήμερα δραστηριότητα του ΙΓΜΕ, που είχε κάποιο κοινωνικό χαρακτήρα, άρα και σαν στόχο την ποιότητα ζωής των ανθρώπων, θα τον χάσει αν στραφεί στη λεγόμενη αυτοχρηματοδότησή του και στη συνέχεια στο μεγαλύτερο κέρδος. 

Ποτέ, καμία από τις κυβερνήσεις δεν αξιοποίησε αξιοκρατικά το επιστημονικό προσωπικό του Ι.Γ.Μ.Ε. Και ούτε πρόκειται να το αξιοποιήσουν, αφού η ύπαρξή τους αποτελεί προπέτασμα καπνού για την κοινή γνώμη και όχι μοχλό για την ανάπτυξη της εθνικής οικονομίας. 

Μήπως δεν είναι αλήθεια ότι οι σημερινοί κυβερνώντες έχουν την ευθύνη για την ανοργάνωτη και απρογραμμάτιστη διόγκωση του προσωπικού, χωρίς τη διεύρυνση και του ερευνητικού αντικειμένου τού Ι.Γ.Μ.Ε., που αναμφισβήτητα υπάρχει στη χώρα μας; 

Είναι αντικειμενικά δυνατό να διασφαλισθεί κυρίως η ενίσχυση του επιστημονικού χαρακτήρα του Ι.Γ.Μ.Ε. με τη δραστική μείωση του επιστημονικού και τεχνικού του προσωπικού, με τη μείωση έως και την εξαφάνιση της υλικοτεχνικής του υποδομής και τη συρρίκνωση του ερευνητικού του αντικειμένου; 

'Ολα αυτά τα θεωρούμε υποκριτικά έως και δημαγωγικά. 

Τέταρτον, και η παράγραφος 5 της εισηγητικής έκθεσης χαρακτηρίζεται από ασάφεια, αντιφατικότητα και διαστρέβλωση της πραγματικότητας. Στοχεύει στην αποκέντρωση και στην πλήρη παράλυση του Ι.Γ.Μ.Ε., με πρόσχημα τη δήθεν αξιοποίησή του για το δημόσιο συμφέρον. Στην πράξη όμως, αποσκοπεί στην εξυπηρέτηση των συμφερόντων του ιδιωτικού κεφαλαίου. 

'Οσον αφορά την αναβάθμιση των παρεχόμενων υπηρεσιών, αυτό δεν ανταποκρίνεται στην αλήθεια. Γιατί δεν είναι δυνατό, τεμαχίζοντας έναν οργανισμό, να τον αναβαθμίσεις. Εάν η Κυβέρνηση ήθελε πραγματικά να αναβαθμίσει το έργο του Ι.Γ.Μ.Ε., θα έπρεπε να αξιοποιήσει το επιστημονικό, διοικητικό, και τεχνικό του δυναμικό με αξιοκρατικά και όχι άλλα, όπως ρουσφετολογικά και λοιπά κριτήρια. Και θα έπρεπε να βελτιώσει την υλικοτεχνική του υποδομή. 

Πέμπτον, με την παράγραφο 7, αυξάνονται τα μέλη του διοικητικού συμβούλιου από επτά, σε εννέα. Και αυτό, τη στιγμή κατά την οποία συρρικνώνεται το Ι.Γ.Μ.Ε. σε όλες του τις παραμέτρους: σε προσωπικό, υλικοτεχνική υποδομή, ερευνητικό αντικείμενο. Ενώ, η παρουσία ενός μέλους των εργαζόμενων, εκλεγμένου κατά τρόπο που να εκφράζει τις απόψεις των κυβερνήσεων, δεν αλλάζει τίποτε. 

'Ετσι, η παράγραφος 8, με την ασάφεια που τη χαρακτηρίζει, παρέχει τη δυνατότητα στους κυβερνώντες να νομιμοποιούν τις ρουσφετολογικές τους επιδιώξεις, βασισμένες στην αναξιοκρατία, κινούμενοι μεταξύ Ι.Γ.Μ.Ε. και περιφέρειας. 

'Εβδομον, με την παράγραφο 9, όπου αναφέρεται να παραχωρηθεί από το Ι.Γ.Μ.Ε. κινητός εξοπλισμός και ακίνητα, δίνεται ουσιαστικά η χαριστική βολή στο Ι.Γ.Μ.Ε., το οποίο τότε σίγουρα δεν θα είναι πλέον σε θέση να ανταγωνισθεί στο πεδίο της ελεύθερης αγοράς και άρα, να πετύχει τον με ιδιωτικοοικονομικά κριτήρια στόχο της ανταποδοτικότητας και της αυτοχρηματοδότησής του. 

Για το άρθρο 4 που αφορά τον Ε.Ο.Μ.Μ.Ε.Χ., θα ήθελα να πω ότι η κατάσταση, στην οποία βρίσκεται σήμερα ο Ε.Ο.Μ.Μ.Ε.Χ., οφείλεται στις πολιτικές που υποχρεώθηκε να εφαρμόσει από την ίδρυσή του μέχρι σήμερα. Τα προβλήματα, που υπήρχαν, μεγάλωσαν κυρίως προς το τέλος της δεκαετίας του 1980, γιατί: 

Πρώτον, οι ελληνικές κυβερνήσεις τον χρησιμοποίησαν για την προώθηση της πολιτικής της Ευρωπαϊκής 'Ενωσης, η οποία δήθεν ενδιαφέρεται για τις μικρομεσαίες επιχειρήσεις, αλλά στην ουσία, αποσκοπεί στη μείωσή τους και στην ενίσχυση των μεγάλων επιχειρήσεων. 

Δεύτερον, η Κυβέρνηση, όλο και πιο ανοιχτά, περνούσε στις θέσεις υποστήριξης των μεγάλων επιχειρήσεων. Και τα μέτρα που έπαιρνε, εξυπηρετούσαν αυτούς τους σκοπούς. 

Τρίτον, τα όποια κονδύλια προορίζονταν για τις μικρομεσαίες επιχειρήσεις, άρχισαν να τα διαχειρίζονται ισχυρά ιδιωτικά μελετητικά γραφεία, τα οποία ενδιαφέρονται για τη συρρίκνωση και τον αφανισμό του. 

Με ποιους τρόπους, με ποιες μορφές και πρακτικές εφαρμόστηκε αυτή η πολιτική: 

Πρώτον, μια σειρά δραστηριότητες που του εκχωρήθηκαν από το Υπουργείο Ανάπτυξης σταδιακά άρχισε ο περιορισμός τους, η αφαίρεσή τους. 

Δεύτερον, συνέπεια αυτής της αντιμετώπισης ήταν η υπολειτουργία, η αποδιοργάνωση και η απαξίωσή του. Πρακτικά αυτό συντελούνταν κυρίως μέσα από τις συχνές αλλαγές των διοικήσεων, τα διοικητικά κενά που εμφανίζονταν κλπ. 

Τρίτον, δεν υλοποιούνταν ακόμα και δεσμεύσεις που αναλάμβανε η ίδια η πολιτεία. Χαρακτηριστικό από την άποψη αυτή παράδειγμα αποτελεί το στρατηγικό και επιχειρησιακό σχέδιο 1994-1999. Δεν υλοποιήθηκε, παρά την συνυπογραφή του από το Υπουργείο Ανάπτυξης και από το Υπουργείο Εθνικής Οικονομίας, την Ευρωπαϊκή 'Ενωση και τον ΕΟΜΜΕΧ. Αντίθετα τα προγράμματα αυτά παραχωρούνταν σε άλλους φορείς, όπως παραδείγματος χάρη το ΚΕΠΑ στη Θεσσαλονίκη, που ελέγχεται από το Σύνδεσμο Βιομηχάνων Βόρειας Ελλάδας και έχει συγκεντρώσει τα πάντα σχεδόν στα χέρια του. 

Επίσης, αποφασιστικό ρόλο έπαιξαν οι ενδιάμεσοι φορείς. Σε όλη τη χώρα, αν δεν κάνω λάθος, υπάρχουν επτά τέτοια σχήματα, που έχουν το γενικό τίτλο "ενδιάμεσοι φορείς", κατά περίπτωση όμως εμφανίζονται με διαφορετικές επωνυμίες, στην Αθήνα παραδείγματος χάρη ως δίκτυο ανάπτυξης των μικρομεσαίων επιχειρήσεων, ενώ αλλού εμφανίζονται με άλλο όνομα. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

Οι φορείς αυτοί, τα σχήματα αυτά, είναι ετερογενείς. Αλλού συμμετέχουν τα επιμελητήρια, αλλού ο Σύνδεσμος Βιομηχάνων, αλλού οι τράπεζες και μόνο στην Αθήνα ο ΕΟΜΜΕΧ. Το τραγικό για την περίπτωση της Αθήνας είναι ότι το 80% του προσωπικού του ενδιάμεσου φορέα είναι δανεισμένο από τον ΕΟΜΜΕΧ. Επίσης, λειτουργεί σε γραφεία του ΕΟΜΜΕΧ που έχει νοικιάσει. Πρόκειται για έναν όροφο. 

Τα προγράμματα που διαχειρίστηκαν οι ενδιάμεσοι φορείς είχαν ετοιμαστεί για το επιχειρησιακό πρόγραμμα του Ε.Ο.Μ.ΜΕ.Χ. 1994-1999. Η αποκέντρωση που δήθεν επιδιώκεται με τους ενδιάμεσους φορείς, είναι φαινομενική γιατί στην πραγματικότητα ελέγχονται άμεσα από τα Υπουργεία Ανάπτυξης και Εθνικής Οικονομίας. 

Ο ασφυκτικός έλεγχος γίνεται με τους κανονισμούς, τα προεδρικά διατάγματα και λοιπά μέτρα στη βάση των οποίων λειτουργούν. Το σχέδιο νόμου, χωρίς να βαθαίνει στις αιτίες που δημιούργησαν τα προβλήματα, έρχεται και τα επικαλείται. Αντίθετα συγκαλύπτει τις ευθύνες εκείνων που τα δημιούργησαν. 

Είναι τυχαίο, ότι καταβάλετε προσπάθεια για τη συγκάλυψη αυτών των πολιτικών όταν είναι γνωστό ότι αυτές ασκήθηκαν σε μεγάλο βαθμό από την προηγούμενη Υπουργό Ανάπτυξης καθώς και την Υφυπουργό, που εισηγούνται αυτό το σχέδιο νόμου, το οποίο προσπαθεί τάχα να αντιμετωπίσει και να λύσει τα παραπάνω προβλήματα; Αν είναι δυνατόν να λυθούν τα προβλήματα του Ε.Ο.Μ.ΜΕ.Χ. με τη συνεχή συρρίκνωσή του. 

Με το σχέδιο νόμου πραγματοποιείται δραστικά η συρρίκνωσή του. Αυτό γίνεται με την κατάργηση της περιφερειακής του συγκρότησης, καθώς και με την αποφασιστική μείωσή του στο κέντρο. 

Σύμφωνα με τα όσα ελέχθησαν στη Διαρκή Επιτροπή, το προσωπικό του στο κέντρο μειώνεται από τριακόσια τριάντα άτομα σε διακόσια τριάντα άτομα. Η ειρωνεία είναι ότι η περιφερειακή δομή του Ε.Ο.Μ.ΜΕ.Χ. όσο και το μέγεθός του σε προσωπικό, έγιναν κατά κύριο λόγο την εποχή που πρόεδρός του ήταν η προηγούμενη Υπουργός Ανάπτυξης. Τότε που με μεγαλόστομες διακηρύξεις υποστήριζε ότι οι μικρομεσαίες επιχειρήσεις αποτελούν τη ραχοκοκαλιά της εθνικής οικονομίας και την ανάγκη της υποστήριξής τους. 

Το 70% του σημερινού προσωπικού προσελήφθη την εποχή που πρόεδρος του Ε.Ο.Μ.ΜΕ.Χ. ήταν η προηγούμενη Υπουργός Ανάπτυξης. 

Επίσης, η διόγκωση των περιφερειακών γραφείων, παραρτημάτων, κλαδικών ινστιτούτων κ.α. είναι προϊόν εκείνης της εποχής. 'Ολα αυτά σήμερα ανατρέπονται και μάλιστα μ' ένα τρόπο που θα έχει οδυνηρές συνέπειες στις μικρές επιχειρήσεις κυρίως όμως της περιφέρειας. Οι εργαζόμενοι ύστερα από δεκαπενταετή και πλέον υπηρεσία οι περισσότεροι υποχρεώνονται να σκορπίσουν σε άγνωστες υπηρεσίες. Η βαθιά και εξειδικευμένη γνώση του αντικειμένου και η τεράστια πείρα τους αχρηστεύονται, ενώ οι ίδιοι εισέρχονται σε εργασιακή περιπέτεια. 

Επιπλέον, μεταφέρονται στις διοικητικές περιφέρειες αρμοδιότητες για τις μικρομεσαίες επιχειρήσεις, χωρίς αυτές να υποστηρίζονται και από την αναγκαία οργανωτική δομή. Στην εισηγητική έκθεση εκφράζεται η ευχή οι περιφερειάρχες αν θέλουν να προχωρήσουν στη δημιουργία τμημάτων για τις μικρομεσαίες επιχειρήσεις. Δηλαδή, το μέλλον των μικρο-μεσαίων επιχειρήσεων, κυρίως στην ύπαιθρο όπου τα προβλήματα είναι πολύ μεγαλύτερα επαφίεται στον πατριωτισμό των περιφερειαρχών. 

Στο σχέδιο νόμου, όμως, πουθενά δεν προβλέπεται η ευχή να γίνει πράξη. Μόνο γενικά και αόριστα αναφέρεται ότι οι αρμοδιότητες θα διαχυθούν στις διευθύνσεις ανάπτυξης και σχεδιασμού των περιφερειών. 

'Οσον αφορά τις ειδικές εκκαθαρίσεις στο άρθρο 2 όλες οι προτεινόμενες ρυθμίσεις, ανεξάρτητα από τις προθέσεις του συντάκτη του σχεδίου νόμου, αντικειμενικά εξεταζόμενες, κινούνται στην κατεύθυνση της ενίσχυσης και νομοθετικής κατοχύρωσης της ασυδοσίας των ειδικών εκκαθαριστών, οι οποίοι, όπως είναι γνωστό, είναι εταιρείες ελεγχόμενες από ιδιώτες ή άλλες μητρικές εταιρείες, τράπεζες κλπ. και ήδη εξ ορισμού στερούνται εχεγγείων χρηστής και διάβλητης εκτέλεσης του έργου της εκκαθάρισης. Επομένως, μόνο ρυθμίσεις προς την κατεύθυνση του καλύτερου και αποτελεσματικότερου ελέγχου τους θα ήταν ορθό να προτείνονται και όχι όπως αυτές που προτείνονται με το παρόν σχέδιο νόμου. 

Ειδικά στην παράγραφο 1, άρθρο 2 του σχεδίου νόμου ο εισαγόμενος με την παράγραφο αυτή περιορισμός της δημοσιότητας της πρόσκλησης εκδήλωσης ενδιαφέροντος, για την αγορά της πωλούμενης επιχείρησης με μόνο το σκεπτικό της εξοικονόμησης δαπάνης είναι απαράδεκτος. Δεν είναι ορθό και προς το συμφέρον της εκποίησης να αποφασίζει τα της ευρύτητας της δημοσιότητας το 51% μόνο των πιστωτών της πωλούμενης επιχείρησης, αφού είναι κοινά γνωστό ότι πάντοτε η τήρηση της ευρύτερης δυνατής δημοσιότητας οδηγεί με μεγαλύτερη πιθανότητα στην επίτευξη καλύτερων όρων τιμήματος κλπ. της πώλησης. Παράγραφος 2, άρθρο 2 του σχεδίου νόμου: H τροποποίηση της παραγράφου 4 του άρθρου 46 Α του ν. 1892/1990 είναι ορθή. 

Παράγραφος 3. Η τροποποίηση που γίνεται εδώ είναι απαράδεκτη, γιατί στερεί από τους έχοντες έννομο συμφέρον τη δυνατότητα να ασκήσουν την ανακοπή σε πρώτο βαθμό, εν ονόματι της συντόμευσης της διαδικασίας. Αυτό όμως φαλκιδεύει βάναυσα την έκταση της παρεχόμενης έννομης προστασίας στους πιστωτές. Δεν είναι νοητό να τελεσιδικούν οι διενέξεις, όπως εισηγητικά σημειώνεται, μηχανιστικά, δηλαδή, λόγω στέρησης του πρώτου βαθμού της δικαιοδοσίας εκ του νόμου. Με αυτήν τη λογική θα μπορούσε να προταθεί και γενικότερα η αφαίρεση ύλης από τα πρωτοβάθμια δικαστήρια με θεσμοθέτηση της προσφυγής απευθείας στα δευτεροβάθμια, προς εξοικονόμηση χρόνου, αλλά αυτό αναμφισβήτητα θα ήταν σε βάρος της ποιότητας της παρεχόμενης από την πολιτεία έννομης προστασίας στους ενδιαφερόμενους πολίτες. 

Η θεραπεια του κακού δηλαδή της μακροχρόνιας διαδικασίας, θα έπρεπε να αναζητείται ενδεχόμενα στην καλύτερη και αρτιότερη οργάνωση των δικαστηρίων -αύξηση των δικαστών, των δικαστικών υπαλλήλων και λοιπής υποδομής τους- και όχι στην προχειρότητα και τη λειψή παροχή έννομης προστασίας στους ενδιαφερόμενους. 

Παράγραφος 4: Δεν είναι παραδεκτή η αφαίρεση με την τροποποίηση αυτή της αρμοδιότητας του εφετείου, γιατί; Γιατί δεν απαιτείται ποτέ μεγάλο χρονικό διάστημα για την έκδοση των αποφάσεων αυτών -δεν υπάρχει αντιδικία- και έτσι δεν υπάρχει ποτέ καθυστέρηση της διαδικασίας εκκαθάρισης απ'αυτήν την αιτία. 

Δεύτερον, η απόφαση για τμηματική πώληση δεν πρέπει να ανατίθεται στον εκκαθαριστή ανεξέλεγκτα, χωρίς την προηγούμενη έγκριση του δικαστηρίου, γιατί έτσι δεν υπάρχει κανένα εχέγγυο για την ορθότητα και το αδιάβλητό της. 

Παράγραφος 5 άρθρο 2. Η επέκταση του δικαιώματος ιδιόχρησης από το νέο φορέα και στις περιπτώσεις εκκαθάρισης επιχειρήσεων του ιδιωτικού τομέα, εισάγει απαράδεκτο προνόμιο υπέρ του νέου φορέα χωρίς καμία αιτιολογία και σκοπιμότητα. 

ΠΡΟΕΔΡΕΥΩΝ (Παναγιώτης Ν. Κρητικός): Ο ειδικός αγορητής του Συνασπισμού της Αριστεράς και της Πρόοδου κ. Ευάγγελος Αποστόλου, έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Υπουργέ, θα ήταν καλή αρχή για σας αν ως νέος Υπουργός Ανάπτυξης φέρνατε ένα νομοσχέδιο, που να ανταποκρινόταν στον τίτλο του νέου σας Υπουργείου. Αλλά απ'ό,τι φαίνεται οι διατάξεις του συζητούμενου νομοσχεδίου αν μη τι άλλο, ανάπτυξη δεν φέρνουν, όταν επιχειρείται, θεσμοθετείται η κατάργηση δύο Οργανισμών με τεράστια προσφορά στη μέχρι σήμερα οικονομική πορεία της χώρας μας. 

Αγαπητοί συνάδελφοι, επιπλέον το συζητούμενο νομοσχέδιο δεν έχει αρχή, γιατί έχει ως κύριο χαρακτηριστικό την αποσπασματικότητα και την προχειρότητα με την οποία αντιμετωπίζονται τα διάφορα θέματα του Υπουργείου Ανάπτυξης. Και γενικότερα αυτός είναι ένας τρόπος με τον οποίο νομοθετεί η σημερινή Κυβέρνηση, αφού υπάρχουν θέματα που δεν έχουν καμία συνάφεια μεταξύ τους και μάλιστα θέματα που θα μπορούσαν να αποτελέσουν χωριστά και μάλιστα πολύ σοβαρά νομοσχέδια. 

Υπάρχουν επιμέρους διατάξεις, όπως αυτές που αφορούν την Εταιρεία Αμοιβαίων Εγγυήσεων, όπως αυτές που αφορούν τη ρύθμιση, την τακτοποίηση μεγάλου μέρους των οφειλών των μικρομεσαίων προς τον Ε.Ο.Μ.ΜΕ.Χ., που όντως κινούνται προς τη θετική κατεύθυνση. 

Αλλά αγαπητοί συνάδελφοι, οι βασικές διατάξεις που αφορούν το ΙΓΜΕ και τον ΕΟΜΜΕΧ για μας θεωρούνται απαράδεκτες και καταστροφικές για την πορεία της χώρας μας. 

Αρχίζω απ'αυτούς τους δύο Οργανισμούς, αρχίζω από την τεράστια προσφορά του Ι.Γ.Μ.Ε. Νομίζω πως η στήριξη της μεταλλευτικής βιομηχανίας, η ενεργειακή αυτοδυναμία της χώρας μας, η υδροδότηση της χώρας μας είναι από τα σημεία εκείνα που ουσιαστικά το Ι.Γ.Μ.Ε. έχει προσφέρει τεράστιες υπηρεσίες. Και έρχεται σήμερα η Κυβέρνηση με την παρέμβασή της ουσιαστικά να διαλύσει ένα τέτοιο οργανισμό. 

Είναι χαρακτηριστικό ότι με βάση πόρισμα του ΚΕΠΕ, το Ι.Γ.Μ.Ε. καταγράφεται στους πρώτους φορείς του δημοσίου και του ιδιωτικού τομέα όσον αφορά την απορροφητικότητα του δεύτερου Κοινοτικού Πλαισίου Στήριξης. 

Και αντί να εντάξετε στην ανάπτυξη της περιφέρειας για να δώσετε μεγαλύτερο ρόλο στην περιφέρεια, τα παραρτήματα του Ι.Γ.Μ.Ε., ουσιαστικά τα καταργείτε. Εκχωρείτε αρμοδιότητες και δραστηριότητες στην περιφέρεια αλλά αυτό σημαίνει ταυτόχρονη αποδυνάμωση, ταυτόχρονη καταστροφική πορεία για το μέλλον του Ι.Γ.Μ.Ε.. Μεταφέρετε το περισσότερο προσωπικό του σε επισφαλείς θέσεις άλλων φορέων. Διαλύετε την περιφερειακή διάρθρωση και εξαφανίζετε την δυνατότητα για ερευνητική δραστηριότητα. 

Το ερώτημα είναι γιατί δείχνετε αυτήν τη συμπεριφορά απέναντι σ' έναν οργανισμό που είναι γνωστό, ότι ανακάλυψε και έδωσε στην ΔΕΗ τους λιγνίτες από τους οποίους κινείται το μεγαλύτερο μέρος του ηλεκτροπαραγωγικού δυναμικού της χώρας μας; Είναι δε χαρακτηριστική η περίπτωση της λειψυδρίας της Αθήνας το 1990. Η συμβολή του Ι.Γ.Μ.Ε. στην επίλυση του προβλήματος ήταν τεράστια. Γνωρίζουμε ότι το Ι.Γ.Μ.Ε. έχει χαρτογραφήσει όλη τη χώρα και όλα τα πετρώματα. 'Εχει κάνει σημαντικές μελέτες, για τα καταστροφικά φαινόμενα και κυρίως μελέτες που αν τις υιοθετούσε η Κυβέρνηση θα είχε τη δυνατότητα να αντιμετωπίσει σοβαρότατα προβλήματα περιβαλλοντικών επιπτώσεων, όπως είναι η περίπτωση της TVX στη Χαλκιδική, όπως είναι η περίπτωση του Ναντουδίου όπου ευρίσκονται οι επιχειρήσεις λευκολίθου. Αν η Κυβέρνηση είχε ακολουθήσει αυτές τις μελέτες σήμερα θα βρισκόμασταν σε διαφορετική κατάσταση από αυτήν στην οποία βρισκόμαστε σήμερα. 

Η κατάργηση των παραρτημάτων και η συρρίκνωση της εφαρμοσμένης εργοταξιακής έρευνας θα υπονομεύσει στο σύνολό του το Ι.Γ.Μ.Ε., αφού θα χάσει την επαφή του με τα περιφερειακά προγράμματα χρηματοδότησης και με την επιστημονική εμπειρία της υπαίθρου, που αποτελούσαν τα συγκριτικά πλεονεκτήματά του. 

Υπάρχει και ένας άλλος σοβαρός κίνδυνος. Με την εκχώρηση αρμοδιοτήτων του Ι.Γ.Μ.Ε. στην περιφέρεια είναι πολύ πιθανόν να διολισθήσουν βασικές ερευνητικές δραστηριότητες σε ιδιωτικά γραφεία, αμφιβόλων δραστηριοτήτων. Γεννάται το ερώτημα αν το Ι.Γ.Μ.Ε. ενοχλεί τα αναρίθμητα ιδιωτικά μελετητικά γραφεία που είναι γνωστό ότι αρμέγουν κοινοτικούς και κρατικούς πόρους. Μήπως στέκεται εμπόδιο στη διαπλεκόμενη ασυδοσία που υπάρχει μεταξύ εργολάβων μεταλλευτικών επιχειρήσεων και λοιπών; 

Για μας, κύριε Υπουργέ, δυστυχώς με τη συγκεκριμένη θεσμοθέτηση υποβαθμίζετε ένα τεχνικό σύμβουλο τον οποίο θα μπορούσατε να τον είχατε αξιοποιήσει και να τον αξιοποιείτε συνεχώς και για τα μικρά και για τα μεγάλα έργα. 

'Ερχομαι τώρα στο δεύτερο οργανισμό στον Ε.Ο.Μ.ΜΕ.Χ.. Τον Οκτώβριο του 1997 το Υπουργείο Ανάπτυξης σε μελέτη του για το μέλλον της ελληνικής βιομηχανίας "Δορυφορική Μελέτη 10, στρατηγικές ενίσχυσης μικρομεσαίων επιχειρήσεων" στη σελίδα 358 αναφέρει τα εξής: "'Ετσι νομίζουμε ότι έχουν ωριμάσει οι συνθήκες για τη δημιουργία ενός Υπουργείου, για τις μικρομεσαίες επιχειρήσεις το οποίο θα έχει την ευθύνη διαχείρισης συνολικά όλων των θεμάτων, που απασχολούν τις μικρομεσαίες επιχειρήσεις. Στην πραγματικότητα θα είναι ένα Υφυπουργείο στα πλαίσια του Υπουργείου Ανάπτυξης. Διοικητικά θα στηριχθεί στον Ε.Ο.Μ.ΜΕ.Χ. ο οποίος θα απορροφηθεί ως μηχανισμός από το Υπουργείο Ανάπτυξης". Αυτά λέγατε τον Οκτώβριο του 1997. Σήμερα ουσιαστικά θεσμοθετείτε την κατάργηση. Αυτά ξεχάστηκαν. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Είναι μία μελέτη του Υπουργείου και δεν είναι πολιτική του Υπουργείου. 

ΕΥΑΓΓΕΛΟΣ ΑΠΟΣΤΟΛΟΥ : Αυτό σας είπα. 

Απλώς, θέλω, να τονίσω, τι ήταν ο Ε.Ο.Μ.ΜΕ.Χ., για τους συνεργάτες σας, γι'αυτούς στους οποίους είχατε αναθέσει να σας κάνουν τις προτάσεις και τι είναι σήμερα. 

Θα συμφωνήσουμε, κύριοι συνάδελφοι, ότι ο Ε.Ο.Μ.ΜΕ.Χ. προσφέρει λίγα σήμερα, ενώ θα μπορούσε να προσφέρει πολύ περισσότερα, γιατί πραγματικά οι μικρομεσαίες επιχειρήσεις, έχουν μεγαλύτερες ανάγκες. Αυτό δεν σημαίνει ότι πρέπει να τον καταργήσουμε, σημαίνει ότι πρέπει να τον αναβαθμίσουμε και να τον οργανώσουμε προς τη σωστότερη κατεύθυνση. 

Με τις ρυθμίσεις του νομοσχεδίου διαλύεται η περιφερειακή διάρθρωση και συρρικνώνεται δραστικά η κεντρική δομή του Ε.Ο.Μ.ΜΕ.Χ., στερώντας τις μικρομεσαίες επιχειρήσεις, ιδιαίτερα της περιφέρειας από τις υπηρεσίες ενός εξειδικευμένου οργανισμού, με δημόσιο και κοινωνικό χαρακτήρα, ενώ αφήνει μετέωρο το θέμα των θυγατρικών εταιρειών του δημοσίου. Δεν καλύπτει ουσιαστικά με καμία συγκεκριμένη δομή, ειδικά ασχολουμένους με τις μικρομεσαίες επιχειρήσεις, το κενό που δημιουργείται με την κατάργηση των υπηρεσιών του Οργανισμού. Αφήνεται στην καλή διάθεση του κάθε γενικού γραμματέα της περιφέρειας να δημιουργήσει ειδικές υπηρεσίες για τις μικρομεσαίες επιχειρήσεις. Ακόμα και αν δημιουργηθούν αυτές οι υπηρεσίες, ο εναπομένων Ε.Ο.Μ.ΜΕ.Χ., δεν θα παίζει κανένα ρόλο, γιατί δεν θα έχει καμία λειτουργική σχέση μαζί τους. 

Και επειδή, αγαπητοί συνάδελφοι, μιλάμε για την ανάπτυξη της περιφέρειας θέλω να σταθώ σε ένα θέμα που το θεωρώ ιδιαίτερα ευαίσθητο. Κυρία Υπουργέ, καταργείτε ταπητουργικές σχολές της περιφέρειας που όχι μόνο συμβάλλουν στη διατήρηση και διάδοση της ταπητουργικής λαϊκής τέχνης, αλλά κυρίως αυτό που δεν έχετε αντιληφθεί, είναι ότι συμβάλλουν στη συγκράτηση του πληθυσμού στις ρίζες του και μάλιστα σε περιοχές που είναι εθνικά ευαίσθητες και όπου ένα ελάχιστο εισόδημα της τάξης των δύο έως τεσσάρων χιλιάδων δραχμών ημερησίως, είναι πολύ σημαντικό για να μείνουν αυτοί οι άνθρωποι στον τόπο τους. 

Και επειδή υπάρχει η αντίληψη για τις μικρομεσαίες επιχειρήσεις, ότι είναι δύσκολο να ανταγωνισθούν, έτσι όπως έχουν διαμορφωθεί οι συνθήκες σήμερα, εμείς έχουμε διαφορετική άποψη. Εξακολουθούμε να πιστεύουμε ότι είναι η βάση πάνω στην οποία μπορεί να στηριχθεί η οικονομική ζωή της περιφέρειας. Αυτό που δεν είχαν και δεν έχουν αυτές οι επιχειρήσεις, είναι η απαραίτητη στήριξη σε πληροφορίες, σε υπηρεσίες, αλλά κυρίως αυτό που τους ταλάνιζε και τους ταλανίζει, είναι το κόστος του χρήματος. 

Επιπλέον, με τη συζητούμενη ρύθμιση για τον Ε.Ο.Μ.ΜΕ.Χ., δεν παρέχεται και καμία διασφάλιση για τους μεταφερόμενους υπαλλήλους του Οργανισμού. Οι υπάλληλοι θα ενταχθούν σε άλλες υπηρεσίες και οδηγούνται με μία πρωτόγνωρη διαδικασία μεταφοράς και εντάξεων. Η συγκεκριμένη ρύθμιση τους εμπλέκει σε μία εργασιακή περιπέτεια και αυτό που φαίνεται είναι ότι το μέλλον τους, θα είναι αν όχι ανασφαλές, τουλάχιστον υποβιβασμένο. 

Μ'αυτές τις διατάξεις προωθείται μεγάλη μείωση στο προσωπικό, ένα προσωπικό που μέχρι σήμερα έχει παίξει μεγάλο ρόλο και έχει προσφέρει πολλά στις μικρομεσαίες επιχειρήσεις. 

'Eρχομαι στο θέμα που πραγματικά αφορά την απαλλαγή από τις οφειλές των μικρομεσαίων στον Ε.Ο.Μ.ΜΕ.Χ.. Είναι προς τη θετική κατεύθυνση. Το μόνο πρόβλημα που θα υπάρξει είναι όσον αφορά το ανώτατο όριο των σαράντα οκτώ μηνών. Θα μπορούσατε εκεί να έχετε ως ελάχιστο όριο τους σαράντα οκτώ μήνες μέχρι τους ογδόντα τέσσερις ή ενενήντα έξι, ανάλογα με το ύψος των οφειλών που υπολείπονται, ούτως ώστε να υπάρχει μία δυνατότητα, να μπορέσουν αυτοί οι άνθρωποι να ανταποκριθούν στις υπόλοιπες οφειλές. 

Αυτά βέβαια θα τα πούμε στην κατ' άρθρον συζήτηση. 

Αγαπητοί συνάδελφοι, έρχομαι στο θέμα της παράτασης προθεσμίας καθορισμού των λατομικών περιοχών. 

Κυρία Υπουργέ, πιστεύετε ότι ειδικά το περιβάλλον της Αττικής αντέχει άλλους βιασμούς; Γιατί να δοθεί ειδικά και άλλη παράταση στην Αττική; 'Η κι αν αυτή η παράταση δοθεί, πρέπει να έχει τόσο μεγάλο χρονικό ορίζοντα; 

Εμείς να συμφωνήσουμε ότι οι νομαρχιακές αυτοδιοικήσεις της περιφέρειας μπορεί να μην είχαν τη δυνατότητα να καθορίσουν έγκαιρα τις λατομικές ζώνες, αλλά όταν είναι γνωστό το περιβαλλοντικό πρόβλημα στην Αττική χρόνια και χρόνια, θα πρέπει αυτή η κατάσταση να διαιωνίζεται; Και αν οι νομαρχιακές αυτοδιοικήσεις δεν αναλαμβάνουν τις ευθύνες τους, δεν θα έπρεπε το κράτος τόσα χρόνια να επιληφθεί του συγκεκριμένου θέματος; Θα πρέπει, δηλαδή, να κρυβόμαστε πίσω από την αδυναμία των νομαρχιακών αυτοδιοικήσεων, να διαιωνίζουμε μία κατάσταση, που τουλάχιστον, επαναλαμβάνω, για την Αττική δεν έχει άλλα όρια; 

Εμείς δεν συμφωνούμε με τις συγκεκριμένες ρυθμίσεις. Επιτέλους, θα πρέπει από τη στιγμή που δεν αναγκάζονται οι νομαρχιακές αυτοδιοικήσεις να αναλάβουν τις ευθύνες τους, να τις αναλάβει το κράτος. Γιατί έτσι όπως λειτουργεί το σύστημα, θα διαιωνίσει αυτές τις καταστροφικές και μη αναστρέψιμες επεμβάσεις στο περιβάλλον. Επιτέλους, θα πρέπει συνέχεια, όσον αφορά τα θέματα του περιβάλλοντος, να κινούμαστε στα όρια των συνταγματικών διατάξεων, περνάει ή δεν περνάει το Συμβούλιο Επικρατείας, θα συμφωνήσει ή θα απορρίψει; Αυτή η διαδικασία δεν θα πρέπει κάποια στιγμή να τελειώσει; Η πολιτεία είναι υποχρεωμένη στα θέματα του περιβάλλοντος επαναλαμβάνω, στην Αττική, η οποία δεν έχει κανένα περιθώριο για περαιτέρω βιασμούς, να λύσει το συγκεκριμένο θέμα. 

Για μας αγαπητοί συνάδελφοι, όπως είπα και στην αρχή, η αποσπασματικότητα και η προχειρότητα των διατάξεων του συγκεκριμένου νομοσχεδίου και ειδικά στα θέματα που αφορούν δύο οργανισμούς με τεράστια προσφορά, μας οδηγεί στο να καταψηφίσουμε το συγκεκριμένο νομοσχέδιο. 

ΠΡΟΕΔΡΕΥΩΝ (Παναγιώτης Ν. Κρητικός): Ο ειδικός αγορητής του Δημοκρατικού Κοινωνικού Κινήματος κ. Γεώργιος Ρόκος, έχει το λόγο. 

ΓΕΩΡΓΙΟΣ ΡΟΚΟΣ: Κύριε Πρόεδρε, κυρίες και κύριοι συνάδελφοι, για μια ακόμη φορά ο ανεμοστρόβιλος του εκσυγχρονισμού φύσηξε δυνατά, κυρίως με τις μικρομεσαίες επιχειρήσεις, που είναι η αρχή και το τέλος -για όσους δεν το έχουν ακόμα καταλάβει- της δικής μας οικονομίας. Το 54% του ελληνικού πληθυσμού ασχολείται με τη μικρή και μεσαία επιχείρηση. Είναι γνωστά πια τα προβλήματα που αυτές οι επιχειρήσεις αντιμετωπίζουν κάθε χρόνο και περισσότερο. 'Ομως, εκεί που εστιάζονται τα προβλήματά τους, κωφεύουμε, κάνουμε έναν περίγυρο, αναζητούμε θέματα που τους αφορούν λίγο ή ίσως καθόλου, για να δείξουμε ότι ασχολούμαστε μαζί τους. 

Το χρηματοπιστωτικό σύστημα, όπως λειτουργεί γι'αυτές χρόνια τώρα με τη μορφή που έχει πάρει ιδιαίτερα τα τελευταία χρόνια με τα ζοφερά επιτόκια, που οδήγησαν και οδηγούν καθημερινά σε κλείσιμο επιχειρήσεις, δεν σώζονται ούτε με εταιρείες αμοιβαίων εγγυήσεων και αντεγγυήσεων, διότι αυτές οι λογικές είναι προσαρμοσμένες σε δεδομένα της Ευρωπαϊκής 'Ενωσης, όπου η δομή ανάπτυξης της μικρομεσαίας μεταποιητικής επιχείρησης είναι εντελώς διαφορετική. Εκεί υπάρχει μια άλλη διοίκηση με λιγότερα κενά πιο αποτελεσματική. Εκεί υπάρχει ένα χρηματοπιστωτικό σύστημα που σέβεται το κεφάλαιό του, αλλά και το μέλλον των επιχειρήσεων με μια δομή σύγχρονη και αποτελεσματική, με μελέτες που οι ίδιες οι τράπεζες παρακολουθούν από την αρχή και όσον αφορά την τεχνική πλευρά μιας νέας επιχείρησης και όσον αφορά την εμπορική της προοπτική και το μέλλον της, έτσι ώστε να χρειάζεται λιγότερο ή ίσως και καθόλου κεφάλαια εγγυήσεων και αντεγγυήσεων. 

Εμείς φανταστήκαμε πως επειδή πλησιάζουμε τύποις στην Ευρωπαϊκή 'Ενωση επί της ουσίας μπορούμε να εφαρμόζουμε διατάξεις και κανόνες που αφορούν λίγο ή καθόλου στην πράξη τις δικές μας επιχειρήσεις. Και σαν μην έφτανε αυτό, από έναν οργανισμό, τον Ε.Ο.Μ.Μ.Ε.Χ., που τουλάχιστον στην περιφέρεια είχε μια προσέγγιση θα έλεγα, γιατί δεν είχε μια αποτελεσματικότητα, των προβλημάτων, γιατί ήταν ένας φορέας που έζησε από κοντά τα προβλήματα της μικρής και μεσαίας επιχείρησης, διδάχτηκε. Και εκεί που διδάχτηκε και χρειαζόταν ανασυγκρότηση ή ίσως και στη δική σας φιλοσοφία μεταφορά, προσαρμογή στην περιφέρεια για να δέσει με τη λογική της αποκέντρωσης χωρίς να υπάρχει μια δομή βάσιμη η οποία θα υποδεχθεί τα στελέχη της, την παίρνει και αυτήν ο ανεμοστρόβιλος. 

Η συσσωρευμένη εμπειρία τόσων στελεχών θα χαθεί, θα σκορπίσει μέσα από προβλεπόμενες μετατάξεις που δεν έχουν ένα συγκεκριμένο σχέδιο, που δεν προσαρμόζονται ούτε καν στις προτάσεις αυτών που ξέρουν. Και αυτοί που ξέρουν είναι οι ίδιοι που έζησαν την εξέλιξη και τη μετεξέλιξη ή ίσως και την τελική αποτυχία του Ε.Ο.Μ.Μ.Ε.Χ. 

Χρειάζεται όμως έτσι κι αλλιώς ένας φορέας ο οποίος θα έσκυβε στα προβλήματα, ο οποίος θα συγκροτούσε όλους τους προβληματισμούς που βγήκαν στα χρόνια που πέρασαν, θα τους έκανε πράξη και στη συνέχεια, θα ερχόταν μια επόμενη φάση αν θέλαμε κάπως να αλλάξουμε τη δομή του Ε.Ο.Μ.Μ.Ε.Χ. να αξιοποιήσει τα στελέχη του. Η περιφέρεια δεν έχει δυστυχώς και δεν θα έχει, για αρκετά χρόνια στο άμεσο μέλλον, τη δυνατότητα αξιοποίησης αυτού του στελεχιακού δυναμικού. 

Αν πάει κανείς και επισκεφθεί σήμερα την περιφέρεια θα διαπιστώσει πως δεν μπορεί να βρει καν γραφείο που θα απαντάει στα προβλήματά του. Θα καταλάβει πως τελικά δεν υπάρχει κράτος, πως το μόνο που του μένει είναι να διακινδυνέψει το πιθανό δικό του κομπόδεμα να το ρίξει στην αγορά παραγωγής, όπου δεν θα υπάρχουν τα βασικά εργαλεία στήριξης. Δεν θα υπάρχει ένα φερέγγυο χρηματοπιστωτικό σύστημα για να δώσει πιθανότητες λειτουργίας τουλάχιστον στην πρώτη περίοδο μέχρι να μπορέσει να σταθεροποιήσει την παραγωγή, για να μπορέσει στη συνέχεια να κάνει την έρευνα, να κάνει την επέκταση, να ανταποκριθεί στις σύγχρονες ανάγκες της ίδιας της Ευρωπαϊκής 'Ενωσης. 

Και αυτό θα το καταλάβετε όταν ολοκληρώσετε αυτό το κυνήγι των μαγισσών και την ένταξη στην ΟΝΕ και όταν τότε θα διαπιστωθεί η δική μας αναποτελεσματικότητα, η δική μας μη παραγωγικότητα, η δική μας ανοργανωσιά. Μα, αλήθεια, σε συνδυασμό των δυο προηγουμένων εταιρειών εγγυήσεων και αντεγγυήσεων και χρηματοπιστωτικού συστήματος δεν καταλαβαίνουμε πού είναι πραγματικά το πρόβλημα; 

Οι τράπεζες σήμερα, χρηματοδοτούν αυτές τις επιχειρήσεις με επιτόκια κάθε μέρα μεγαλύτερα. Είναι ψευδές αυτό που λέγεται ότι πέφτουν τα επιτόκια. Μιλάτε συγκρίνοντας αριθμούς και όχι ουσία. Τα πραγματικά επιτόκια σε σχέση με την προηγούμενη πενταετία έχουν μεγαλώσει. Γιατί αν συγκρίνει κανείς το επιτόκιο του 1992-1993 όταν ο πληθωρισμός ήταν 18%-19% και ήταν 28%, θα έβλεπε ότι το πραγματικό επιτόκιο τότε, ήταν 8, 9 ή 10 μονάδες. Σήμερα, το πραγματικό επιτόκιο σε πολλές περιπτώσεις είναι 12, 14 μονάδες πάνω από τον πληθωρισμό. Αυτή είναι η αλήθεια. 

Και άλλη μια αλήθεια παραμένει πως οι τράπεζες αισχροκερδούν εκ του ασφαλούς. Σε κάθε περίπτωση έχουν δεδικασμένα και ισχυρή νομική προστασία και σε κάθε αντιδικία κερδίζουν. Είναι πολλά αυτά που έχει ζήσει ο κάθε μικρομεσαίος επιχειρηματίας, έμπορος, βιοτέχνης σε σχέση με το χρηματοπιστωτικό σύστημα. Την ίδια στιγμή, το ίδιο το χρηματοπιστωτικό σύστημα, δεν ξοδεύει, μόνο κερδίζει. Δεν έχει τις σχετικές τεχνικές υπηρεσίες, οι οποίες -είναι και υποχρέωσή της εξάλλου να διασφαλίζει τα χρήματά της- θα μπορούσαν από την αρχή να παρακολουθήσουν την επιχείρηση και στο τεχνικό κομμάτι και στο σχεδιασμό της παραγωγής και στην προοπτική διείσδυσης στην αγορά κάνοντας έλεγχο αγοράς κλπ., ούτως ώστε σαν συνέταιροι που είναι ουσιαστικά στις επιχειρήσεις, να έχουν και αυτοί τις δικές τους ευθύνες για την αποτελεσματικότητα. 

'Ενα άλλο θέμα είναι το Ι.Γ.Μ.Ε.. 'Ηλθα όπως είδατε με πέντε λεπτά καθυστέρηση. 'Ισα που πρόλαβα. 'Ερχομαι από μια περιπέτεια που τη ζήσαμε εδώ μέσα, από μια αίτηση που είχε γίνει για άρση ασυλίας. Δικαζόταν σήμερα, μιας και δεν μου δώσατε την άρση ασυλίας όπως την είχα ζητήσει, ο τότε Πρόεδρος της Κοινότητας και έζησα από κοντά όλη την αγωνία του και μαζί του είχα και εγώ τη δική του αγωνία. Και αυτή προέκυψε από αυτό το κενό που υπάρχει στους νόμους μας για τα λατομεία, αυτό το κενό που υπάρχει και πρέπει να συμπληρωθεί και ο μόνος φορέας που θα μπορούσε να το συμπληρώσει, είναι το Ι.Γ.Μ.Ε.. 'Εχει ξεκινήσει, έχει κάνει μια σοβαρή δουλειά, την είχε φθάσει μέχρις ενός σημείου και εκεί που τώρα τον χρειαζόμαστε, το διαλύουμε. Δηλαδή, γιατί χρόνια τώρα όργωνε τα βουνά και τα λαγκάδια στη χώρα μας; Για την αξιοποίηση του βιομηχανικού μας ορυκτού πλούτου, βιομηχανικά ορυκτά μεταλλεύματα, τα οποία έπρεπε αφού τα ανακαλύψει, να τα αξιολογήσει, να τα καταγράψει, να κάνει γεωλογικούς χάρτες και τελικά να καθορίσει λατομικές ζώνες. Γιατί μόνο αυτός ξέρει, γιατί αυτή είναι μια επιστημονική πλευρά και άποψη που θα κατατεθεί μόνο από τους επιστήμονες και όχι από τους πολιτικούς που διαχειρίζονται τα υπόλοιπα. 

Αν παραδείγματος χάριν εγώ, που παιδεύομαι δυόμισι χρόνια τώρα για να πάρω μια άδεια είχα ένα ολοκληρωμένο έργο από το Ι.Γ.Μ.Ε., που θα μπορούσε να ολοκληρώσει και ήταν σε σωστό δρόμο, θα μπορούσα να πάω σε μια συγκεκριμένη ζώνη και να μην κουβαλάω την αμαρτία των εβδομήντα υπογραφών. Πρέπει να γνωματεύσουν για ένα κουβά χώμα που θα χρειαστώ να κάνω έρευνα και ίσως μετά παραγωγή αν προκύψει, όλες οι υπηρεσίες του ελληνικού δημοσίου. Να κουβαλήσεις τους υπάλληλους της αρχαιολογίας, της Κτηματικής Υπηρεσίας, της Γεωγραφικής Υπηρεσίας, του ΕΟΤ, της ΔΕΗ μήπως υπάρχουν καλώδια υψηλής τάσης, του στρατού, μήπως υπάρχουν στρατιωτικά ενδιαφέροντα κλπ. 

Δεν θα έπρεπε άραγε αυτά να είναι αξιολογημένα, χαρακτηρισμένα, εντοπισμένα, για να ξέρει κανείς πού πρέπει να πάει και τι πρέπει να αναζητήσει; Θέλουμε να γίνουμε επιχειρηματίες και δεν μας αφήνετε. Δεν μας αφήνει το κράτος, μέσα από την αδυναμία του να ασκήσει διοίκηση ολοκληρωμένη, να σχεδιάσει νόμους που πραγματικά ανταποκρίνονται στην πραγματικότητα. Και γεννιούνται μέσα από τα κενά που έχουν αφεθεί έτσι βιομηχανίες αιτήσεων βιομηχανικών ορυκτών. 

Κυρίες και κύριοι συνάδελφοι, αφήσαμε να είναι όλη η Ελλάδα δηλωμένη σε αεριτζήδες. Στο Νομό Θεσσαλονίκης δεν υπάρχει ούτε ένα στρέμμα που δεν είναι δηλωμένο. 'Ετσι ο καθένας που θέλει να δραστηριοποιηθεί, δεν μπορεί να πάει να πάρει μια κουβαδιά χώμα, πουθενά. Είναι πενήντα χιλιάδες δραχμές το παράβολο και δέκα χιλιάδες στρέμματα για δικαίωμα έρευνας, την οποία πρέπει να την κάνει ο ιδιώτης, κατά την άποψη του Υπουργείου και όχι ένας συγκροτημένος φορέας. Ας την κάνει ο ιδιώτης, για να δούμε αν μπορεί να την κάνει ο ιδιώτης. 

Αυτές οι βιομηχανίες αιτήσεων που έχουν δεσμεύσει όλη την Ελλάδα, κρατούν τα χαρτιά τους σε επίπεδο έρευνας. Επειδή για να πάρεις την άδεια της έρευνας, χρειάζεσαι όλες τις υπηρεσίες που προανέφερα, καμία εικοσαριά σε επίπεδο νομού και αν δεν πας να τις πάρεις με το αυτοκίνητο ο ίδιος δεν έρχονται ποτέ, αφήνεις τεχνηέντως μια χωρίς να την κουβαλήσεις, χωρίς να πας να την πάρεις, δηλαδή, και όσο δεν θα έχει έρθει μια υπηρεσία να γνωματεύσει, ισχύει η αρχική αίτηση των πενήντα χιλιάδων δραχμών για δικαίωμα σε δέκα χιλιάδες στρέμματα. Και υπάρχει και δεδικασμένο, ότι αν δεν έχει ολοκληρωθεί ο φάκελος, δεν είναι υπαιτιότητα του αιτούντος. Κατά συνέπεια, θα μένει σε εκκρεμότητα για όσα χρόνια θέλουν. 

'Ετσι αυτές οι βιομηχανίες των αιτήσεων, κύριε Υπουργέ, σήμερα έχουν βγει στο σφυρί σε ξένες πολυεθνικές επιχειρήσεις. Θέλεις να πας να εκμεταλλευθείς τον τάδε χώρο για άστριο; 'Ελα από εδώ, ρίξε πενήντα εκατομμύρια, γιατί εγώ έδωσα πενήντα χιλιάδες. Τότε θα άρω την αίτησή μου και θα έχεις δικαίωμα εσύ να κάνεις αίτηση, για να ξαναρχίσεις από την αρχή. 

'Ολα αυτά τα οποία θα μπορούσε να έχει συγκροτήσει το ΙΓΜΕ με ένα νέο πλαίσιο νόμου, με μια στελέχωση από επιστημονικό προσωπικό που χρειάζεται, απορροφώνται, μεταφέρονται στις περιφέρειες και γίνεται και αυτό ένα κομμάτι του γραφειοκρατικού μηχανισμού της Δημόσιας Διοίκησης και η επιστημονική του γνώση μπαίνει στο ράφι. 

Το ΙΓΜΕ, που πέρα από το κενό και το παράπονο που ήταν και προσωπικό, απ' όσα ανέπτυξα μέχρι αυτήν τη στιγμή, σε μια χώρα σαν τη δική μας, με ιδιαιτερότητα, με πρωτοβουλία στον τουρισμό, θα έπρεπε πράγματι να λειτουργήσει και στην κατεύθυνση της προστασίας του περιβάλλοντος, της αξιολόγησης δυνατοτήτων, για να μπορεί πράγματι να είναι το μέλλον της χώρας μας προσδιορισμένο, χαρτογραφημένο, ελεγμένο, για να μη μπορεί να σκάβει ο καθένας όπου θέλει, αν αλλάξουν και εκεί οι επιμέρους διατάξεις, θα πρέπει να δέσει την ιστορία. Δεν του αφήνουμε περιθώρια. 

Λέμε ότι ζούμε και ότι μπαίνουμε στον αιώνα της έλλειψης υδάτων και ότι ο μεγάλος πόλεμος του αιώνα μας θα είναι τα νερά. Είναι αφηρημένο αυτό που προσδιορίζεται, ότι θα ασχοληθεί με αυτήν την έρευνα το ΙΓΜΕ, όταν παραμένουν κάποια γραφεία επιστημονικού προσωπικού χωρίς εργαλεία άσκησης πραγματικής, ουσιαστικής έρευνας. 

Λέτε ότι θα πάρουν πρωτοβουλίες οι τοπικές αυτοδιοικήσεις. Στο κλίμα της αποκέντρωσης που όλοι την επιδιώκουμε, χρειάζονται κάποιες αρμοδιότητες. Θα είχε πράγματι τη βούληση να το κάνει, αλλά μέχρι να του δώσετε τη δυνατότητα να το κάνει, που σημαίνει μια ολοκληρωμένη αυτοδιοίκηση, με πόρους και αρμοδιότητες, δεν μπορεί να κάνει και πολλά πράγματα. 

Μέχρι τότε το Ι.Γ.Μ.Ε. πρέπει να μείνει όπως είναι. Συγκρίνετε το Ι.Γ.Μ.Ε. με τα ανάλογα ινστιτούτα στις άλλες ευρωπαϊκές χώρες. Μα, είναι -θα το πω βαριά- αφελές. Αυτές οι χώρες έχουν έρευνα που κρατάει εκατό και εκατόν πενήντα χρόνια. Αυτό που θα ολοκληρώναμε εμείς πιθανόν, αν έμενε το Ι.Γ.Μ.Ε. έτσι και ενισχυόταν, σε δέκα-δεκαπέντε χρόνια ακόμα, εσείς το ανακόπτετε σήμερα λέγοντας ότι έχουν τελειώσει οι έρευνες, επειδή τις τελείωσε η Γερμανία και η Αγγλία. Μα, δεν είναι αλήθεια. 

Ο ορυκτός μας πλούτος -επειδή είναι αυτή η γεωφυσική κατάσταση της χώρας μας- είναι πολύ μεγάλος. Τώρα, εάν μέσα σε αυτό το μέγεθος των δυνατοτήτων έχετε πάρει επιλεκτικές αποφάσεις για αξιοποίηση συγκεκριμένων ορυκτών και ως προς τα υπόλοιπα "γαία πυρί μειχθήτω", κάνετε ένα ιστορικό έγκλημα. Αν νομίζετε ότι θα δημιουργήσετε ένα πλαίσιο τέτοιο που θα διευκολύνει αυτούς που θέλουν χρυσό -κάποιες ξένες καναδέζικες εταιρείες, χρεοκοπημένες, όπως ακούγεται- ή την αξιοποίηση του φυσικού αερίου που προκύπτει σαν δέσμευση σε σχέση με την αξιοποίηση και του γαιάνθρακα κλπ. -γιατί εκεί υπάρχει μία άλλη σύγκρουση συμφερόντων και πρέπει να βρούμε τον τρόπο να το βάλουμε στην άκρη- ή αν πρέπει να βάλουμε στην άκρη το Ι.Γ.Μ.Ε., διότι το Ι.Γ.Μ.Ε. στην περίπτωση της Χαλκιδικής αποφάνθηκε αρνητικά. Απειλήθηκαν οι υπάλληλοι και εκβιάστηκαν να αλλάξουν τις μελέτες και βγήκαν στη συνέχεια οι υπάλληλοι μαζί με τους πολίτες στις διαμαρτυρίες και αυτό σας ενόχλησε, γιατί αναπτύχθηκε μία δυναμική που σας τρομάζει. Θέλετε υποβαθμισμένα όργανα κάτω από διορισμένους περιφερειάρχες. 

Δεν προσφέρετε έργο. Γίνεσθε έτσι επικίνδυνοι. Και θα γίνεσθε κάθε μέρα επικίνδυνοι, όσο το παίζετε -χωρίς να είστε-τεχνοκράτες. Θεωρείτε τον εαυτό σας ότι έχει ολοκληρώσει μια πολιτική φιλοσοφία και ήλθε η στιγμή τεχνοκρατικά να την εκμεταλλευθείτε. Θέλετε και εργαλεία. Και εργαλεία σ' αυτήν την κατεύθυνση δεν βρίσκονται μέσα από πελατειακές σχέσεις. Αναζητούνται σε συνεργασία με αρμόδιους φορείς. 

'Επρεπε να είχατε παντρέψει το Ι.Γ.Μ.Ε. με το πανεπιστήμιο και το πανεπιστήμιο με το εργοστάσιο, κάτι που κάνει ο Ευρωπαίος, ο οποίος σήμερα κάνει τις δικές του διοικητικές παρεμβάσεις σαν αυτές που θέλετε να κάνετε εσείς. Αλλά, όπως είπα προηγούμενα, έχουν τη δομή, έχουν μία προεργασία. 'Εχει συνεργαστεί ήδη το πανεπιστήμιο με το Ι.Γ.Μ.Ε.. 'Εχει συνεργαστεί το Ι.Γ.Μ.Ε. με τον επιχειρηματία. 

Υπάρχουν προγράμματα της Ευρωπαϊκής 'Ενωσης που δόθηκαν στο Ι.Γ.Μ.Ε. και πρέπει να ολοκληρωθούν. Πώς θα ολοκληρωθούν, όταν ο υπάλληλος, ο μηχανικός, ο μεταλλειολόγος ζει κάτω από την απειλή της μετάταξης και υπολειτουργεί ήδη αυτήν τη στιγμή; 

Βεβαίως, αυτή ήταν μία προσέγγιση από καρδιάς, γιατί είναι θέματα, τα οποία με απασχολούν και προσωπικά, επαγγελματικά. 

Στην κατ' άρθρον συζήτηση θα προσπαθήσω -με την ελπίδα ότι ο άνεμος του εκσυγχρονισμού θα σταματήσει να φυσάει τόσο δυνατά, που παίρνει και τα μυαλά- να βρούμε μία επαφή σκέψης. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, θέλετε το λόγο, ή να προχωρήσουμε στον κατάλογο; 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Πρόεδρε, θέλω να πάρω το λόγο τώρα. 

ΠΡΟΕΔΡΕΥΩΝ (Παναγιώτης Ν. Κρητικός): Ο Υπουργός Ανάπτυξης κ. Βενιζέλος, έχει το λόγο. 

Του ευχόμαστε καλή επιτυχία στο καινούριο έργο του. 

ΘΕΟΔΩΡΟΣ ΓΕΩΡΓΙΑΔΗΣ: Εκφράζετε και εμάς, κύριε Πρόεδρε. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Σας ευχαριστώ πολύ, κύριε Πρόεδρε. 

Κυρίες και κύριοι συνάδελφοι, παρακολούθησα με μεγάλη προσοχή τις αγορεύσεις των εισηγητών της Πλειοψηφίας και της Αντιπολίτευσης και πρέπει να ομολογήσω, ότι με έκπληξη είδα να αναπτύσσεται μία πρόθεση αντιδικίας σε διατάξεις που είτε έχουν παρερμηνευτεί είτε έχουν παρεξηγηθεί, οι οποίες εξυπηρετούν πολύ συγκεκριμένες, εντοπισμένες σημειακές ανάγκες της λειτουργίας των επιμέρους τομέων του Υπουργείου Ανάπτυξης και οι οποίες συνδέονται πράγματι από ένα κοινό νήμα, υπακούουν σε μία αρχή, σε ένα κοινό παρανομαστή, που είναι η αντιμετώπιση επιτακτικών αναπτυξιακών προβλημάτων, τόσο στον τομέα της μεταποίησης, όσο και στον τομέα των υπηρεσιών. 

Βέβαια θ' αρκούσε και μόνο η πρόθεση για την οριζόντια αντιμετώπιση των θεμάτων του Υπουργείου Ανάπτυξης, προκειμένου ένα νομοσχέδιο του Υπουργείου αυτού να αποκτήσει εμφανή αρχή. Διότι τίποτα δεν είναι πιο υποστηριχτικό και πιο προωθητικό για τη γενική αναπτυξιακή πολιτική, από την οριζόντια θεώρηση των τομέων επί των οποίων ασκεί διοίκηση ή εποπτεία το Υπουργείο Ανάπτυξης, δηλαδή, επί της βιομηχανίας και γενικότερα της μεταποίησης, της ενέργειας, του εμπορίου, του τουρισμού και της έρευνας και τεχνολογίας, που είναι ίσως ο πιο κρίσιμος αναπτυξιακά τομέας του Υπουργείου Ανάπτυξης. 

Η αλήθεια βέβαια είναι, ότι κάθε φορά το ενδιαφέρον εστιάζεται εκεί όπου υπάρχει, είτε κάποιο πρόβλημα εργασιακό, που προκαλεί αντίστοιχη συνδικαλιστική αντίδραση είτε ένα ιδιαίτερο δημοσιογραφικό ενδιαφέρον, μία -ας το πω έτσι- επικοινωνιακή ευαισθησία. 

Η πρώτη μου παρατήρηση αντιστοιχεί στα όσα ειπώθηκαν για τον ΕΟΜΜΕΧ και το Ι.Γ.Μ.Ε.. Η δεύτερη παρατηρησή μου αντιστοιχεία στα όσα ειπώθηκαν για τα λατομεία και όλα τα συναφή προβλήματα. 

Θέλω, λοιπον, και εγώ οριζόντια, εν τάχει, να εξηγήσω το πώς αντιλαμβάνομαι τις επιμέρους ρυθμίσεις του νομοσχεδίου και να διασκεδάσω φόβους ή παρεξηγήσεις, λέγοντας εκ προοιμίου στον Κοινοβουλευτικό Εκπρόσωπο της Νέας Δημοκρατίας, ότι ο όγκος των τροπολογιών που έχουν κατατεθεί εμπροθέσμως ή εκπροθέσμως είναι μόνο φαινομενικός. Ουσιαστικά οι τροπολογίες που προτείνονται είναι ελάχιστες, απλώς επαναλαμβάνονται με διάφορες εκδοχές. 'Εχουμε μελετήσει όλες τις τροπολογίες, τις έχουμε λάβει όλες υπόψη και σε όλες θα δοθούν απαντήσεις, κατά τη διάρκεια της κατ' άρθρον συζήτηση . Σε όλες. Καμία δεν θα μείνει αναπάντητη. Πάρα πολλές δε, πρέπει να σας πω, ότι υπερκαλύπτονται από τις διατυπώσεις ή τις διευκρινίσεις που θα δώσω εγώ. 'Αρα, λοιπόν, αυτό διευκρινίζεται εκ προοιμίου, για να δείτε και το πνεύμα με το οποίο η Κυβέρνηση αντιμετωπίζει ένα τέτοιο νομοσχέδιο που είναι διαχειριστικό, αλλά κρίσιμο. 

Επίσης, με μια σχετική θλίψη παρατήρησα, ότι για μια διάταξη που υπηρετεί ένα ζωτικό θεσμό υποστήριξης των μικρομεσαίων επιχειρήσεων, που είναι το ταμείο αντεγγύησης, έτσι ώστε να επιτραπεί η λειτουργία, στην πράξη, των εταιρειών αμοιβαίων εγγυήσεων, δεν έγινε σχεδόν καμμία αναφορά Και όμως, μια από τις μεγάλες καινοτομίες του επιχειρησιακού προγράμματος βιομηχανίας είναι η ίδρυση αυτών των νέων χρηματοδοτικών οργανισμών, που έχουν, ως βασικό αντικείμενό τους, τις μικρομεσαίες επιχειρήσεις. 

Επειδή μάλιστα όλες αυτές οι πρωτοβουλίες έχουν και ένα συνεταιριστικό χαρακτήρα και επιτρέπουν την ανάπτυξη πρωτοβουλιών των ίδιων των μικρομεσαίων επιχειρήσεων, θα έπρεπε εδώ, να κάνουμε μία ιδιαίτερη επισήμανση και να ξαποστείλουμε ένα μήνυμα στις μικρομεσαίες επιχειρήσεις, που αποτελούν την ραχοκοκαλιά της ελληνικής οικονομίας. 

Αρχίζω, λοιπόν, από αυτήν την επισήμανση που είναι αυτονόητη, αλλά τίποτε δεν είναι τόσο κρίσιμο, όσο το αυτονόητο, σε σχέση με το ταμείο αντεγγυήσεων που προβλέπεται στο άρθρο 1, που διευθετείται με το άρθρο 1 του συζητουμένου σχεδίου νόμου. 

Είναι ήδη έτοιμες να λειτουργήσουν έξι περιφερειακές -θέλω να ελπίζω ισχυρές και αποτελεσματικές- εταιρείες αμοιβαίων εγγυήσεων, έτσι ώστε μαζί με όλους τους άλλους παλαιούς και νέους χρηματοδοτικούς μηχανισμούς, που υπάρχουν ειδικά γι' αυτον το χώρο, να έχουμε μία σύγκλιση, μία συνέργεια, να παραχθεί ένα αποτέλεσμα ακόμα πιο συγκεκριμένο και χειροπιαστό. 

Επίσης, οι προβλέψεις του άρθρου 2 δεν είναι τίποτε άλλο από μια ελαφρά απλούστευση της διαδικασίας εκκαθάρισης, χωρίς να παραβλάπτεται κανένα ουσιαστικό ή δικονομικό δικαίωμα, απλώς επιταχύνεται μια δίκη η οποία πρέπει, όπως έχει ειπωθεί κατά κόρον τις μέρες αυτές, να είναι μια δίκαιη δίκη και καμία δίκαιη δίκη δεν είναι δίκαιη, όταν παρατείνεται επ'άπειρον. Πρέπει όλα αυτά είτε είναι διαφορές είτε είναι υποθέσεις της εκουσίας δικαιοδοσίας, να επιλύονται στον ταχύτερο δυνατό χρόνο, με τη μεγαλύτερη δικονομική ευκολία, χωρίς να παραβλάπτονται ουσιαστικά δικαιώματα. Χαίρομαι άλλωστε γιατί πλην μιας εξαιρέσεως, που δεν αφορά τη ρύθμιση, αλλά το γενικό πρόβλημα των εκκαθαρίσεων, δεν έγινε καμία άλλη παρατήρηση από τους εισηγητές. 

'Ερχομαι τώρα στην επέμβαση που κάνει το νομοσχέδιο σε δύο μεγάλους οργανισμούς που ανήκουν στην εποπτεία του Υπουργείου Ανάπτυξης, στο Ι.Γ.Μ.Ε., και το Ε.Ο.Μ.Μ.Ε.Χ. Το γεγονός ότι το νομοσχέδιο ασχολείται ταυτόχρονα και με τους δύο, το εξήγησα προηγουμένως. 

Αρχίζω με τον Ε.Ο.Μ.Μ.Ε.Χ. που είναι, αν θέλετε, ο παραδοσιακός μηχανισμός υποστηρίξης των μικρομεσαίων επιχειρήσεων. Και αρχίζω από μια διευκρίνιση, η οποία είναι αναγκαία αν και αυτήν τη θεωρώ πράγματι, όπως είπα, αυτονόητη. Δεν πρόκειται φυσικά η Κυβέρνηση, η οποία θέλει να τονίζει τη σχέση της με τον κόσμο των μικρομεσαίων επιχειρήσεων, να κάνει καμία ενέργεια, η οποία θα μπορούσε να εκληφθεί ως μείωση ή υποβάθμιση του κυβερνητικού ενδιαφέροντος, για τους μικρομεσαίους. Ελπίζω όλοι να εκλαμβάνετε, πως η Κυβέρνηση έχει και ένστικτο αυτοσυντήρησης και έναν ορθολογισμό στη διαμόρφωση των προτάσεών της, νομοθετικών και άλλων. 'Οπως, λοιπόν, οριστικοποιείται το σχήμα που αφορά την τύχη και το μέλλον του Ε.Ο.Μ.Μ.Ε.Χ. και όπως θα προτείνω στην κατ'άρθρον συζήτηση, το νομοσχέδιο και στη συνέχεια ο νόμος θα προβλέπει την υποχρεωτική σύσταση σε κάθε περιφέρεια, που είναι ο βασικός αναπτυξιακός μοχλός πια υπηρεσιακής μονάδας είτε επιπέδου διεύθυνσης είτε επιπέδου τμήματος, ανάλογα με το προσωπικό που υπάρχει και τις ανάγκες που υπάρχουν. Υπηρεσιακής μονάδας, η οποία θα έχει ως αντικείμενο την υποστήριξη των μικρομεσαίων επιχειρήσεων και θα στελεχώνεται από το προσωπικό του Ε.Ο.Μ.Μ.Ε.Χ., που θα μεταφερθεί στην περιφέρεια. 

'Ετσι, όχι μόνο δεν χάνεται κάποια χρήσιμη μάζα στελεχών του Ε.Ο.Μ.Μ.Ε.Χ., αλλά επιπλέον αυτό το επιστημονικό δυναμικό, αυτό το υπαλληλικό δυναμικό, έρχεται σε επαφή με τον περιφερειάρχη και τις υπηρεσίες του, που κρατούν στα χέρια του τα σημαντικά εργαλεία ανάπτυξης και κυρίως τα περιφερειακά επιχειρησιακά προγράμματα, τα οποία ελπίζουμε υπό τη σκέπη του τρίτου Κοινοτικού Πλαισίου Στήριξης θα αποκτήσουν ακόμα πιο έντονες και σημαντικές διαστάσεις. 

'Αρα, λοιπόν, ο Ε.Ο.Μ.Μ.Ε.Χ. παραμένει βεβαίως ως θεσμός, αναπτύσσει τις επιτελικές του λειτουργίες, καλύπτει, αν θέλετε, για λόγους οικονομίας των κινήσεων και τις ανάγκες της Αττικής, αλλά η κάθε περιφέρεια αξιοποιεί πλέον ένα δυναμικό, το οποίο υπάρχει στον Ε.Ο.Μ.Μ.Ε.Χ. και το οποίο δεν παράγει το αποτέλεσμα, που όλοι θα θέλαμε. Και ένας από τους λόγους για τους οποίους δεν παράγεται το αποτέλεσμα αυτό, είναι η ελλιπής σύνδεση με την περιφέρεια, η οποία έχει όλα τα επιχειρήματα τα οικονομικά πια στα χέρια της. Και επιπλέον έχει και το σχεδιασμό της περιφερειακής ανάπτυξης, μέσα από τη λειτουργία του περιφερειακού συμβουλίου που συγκεφαλαιώνει και τις προτάσεις των νομαρχιακών συμβουλίων, της Νομαρχιακής Αυτοδιοίκησης, όλης της τοπικής κοινωνίας. 

Αυτό λύνει και τα υπηρεσιακά προβλήματα του προσωπικού του Ε.Ο.Μ.Μ.Ε.Χ. με τον καλύτερο τρόπο. 'Ολα δε τα άλλα ζητήματα, οι λεπτομέρειες που αφορούν τον τρόπο της μετακίνησης, την έδρα, την υπηρεσία στο νομό ή στο όμορο νομό, αυτά θα τα αντιμετωπίσουμε με τη μεγαλύτερη δυνατή κατανόηση. Σημασία έχει όμως, ο στόχος που θέτουμε ο οποίος πρέπει να είναι ευκρινής, αναπτυξιακός και να συνδέεται με το νέο ρόλο της περιφέρειας. 

Ως προς το Ι.Γ.Μ.Ε.; Το Ι.Γ.Μ.Ε. είναι ένας ερευνητικός οργανισμός με παράδοση, με καταξίωση, με εμπειρία. Βεβαίως, όπως περνούν τα χρόνια διαμορφώνονται διάφορες αδράνειες ή οργανωτικές αγκυλώσεις, οι οποίες έχουν την εξήγησή τους, για τις οποίες δεν φταίνε, φυσικά, οι εργαζόμενοι στο Ι.Γ.Μ.Ε. και οι οποίες πρέπει να αντιμετωπισθούν στο πλαίσιο μιας ορθολογικότερης προσέγγισης της γεωλογικής και μεταλλευτικής έρευνας, σε μια αγορά η οποία έχει γίνει ανταγωνιστική και στο πλαίσιο της οποίας οι αρμοδιότητες έρευνας του κράτους δεν μπορεί να είναι μονοπωλιακές. 

Η μεγάλη συμβολή του νομοσχεδίου η οποία έχει προκαλέσει βεβαίως την ελαφρά αντίδραση του Τεχνικού Επιμελητηρίου, για να είμαστε απολύτως ειλικρινείς στην περιγραφή που κάνουμε, είναι ο εφοδιασμός του Ι.Γ.Μ.Ε. με τη δυνατότητα να μετέχει πλέον σε μια αγορά και να αναλαμβάνει τη διενέργεια ερευνών. Διότι λειτουργεί ως ένα δημόσιο, ισχυρό, καλά στελεχωμένο και εξοπλισμένο μελετητικό γραφείο, το οποίο έχει και ένα συγκριτικό πλεονέκτημα. Αυτή είναι η καινοτομία του νομοσχεδίου, ότι μπαίει πλέον το Ι.Γ.Μ.Ε. σε μια άλλη δυνατότητα. 

ΒΑΣΙΛΗΣ ΚΕΔΙΚΟΓΛΟΥ: Ποιος θα εγγυάται την γνησιότητα των ερευνών; 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Δημοσία αρχή, κύριε Κεδίκογλου, πάντα υπάρχει. Κατ'αρχάς υπάρχει μία πιστοποίηση των μελετητικών γραφείων, η οποία ισχύει σε κάθε περίπτωση. Και η δημόσια αρχή είναι το Υπουργείο Ανάπτυξης. Αυτό το πρόβλημα με πολύ πιο έντονο τρόπο είχε παρουσιαστεί, όταν η ΔΕΠ-ΕΚΥ ενσωματώθηκε στα "Ελληνικά Πετρέλαια Α.Ε." και πολλές αρμοδιότητες, οι οποίες ήταν αρμοδιότητες δημοσίας αρχής, αρμοδιότητες μιας authority, τώρα ασκούνται από το Υπουργείο Ανάπτυξης. Και αύριο το ίδιο πρόβλημα θα έχουμε με την απελευθέρωση της αγοράς ηλεκτρικής ενέργειας, όταν πολλά καθήκοντα της ΔΕΗ πρέπει να ασκούνται πλέον -και θα ασκούνται- από το Υπουργείο Ανάπτυξης. 

Επίσης πρέπει να σας πω ότι η πιστοποίηση της ποιότητας τελικά είναι ένα επιστημονικό πρόβλημα στα θέματα αυτά. Τελικά η επιστημονική αγορά, η πιάτσα, η εγκυρότητα της μελέτης είναι αυτή που καταξιώνει τους φορείς. 

'Ερχομαι τώρα στις αιτιάσεις που ακούστηκαν. 'Ολα πηγάζουν από το φόβο της κατάργησης των περιφερειακών υπηρεσιών. Μα, δεν πρόκειται να καταργηθούν οι περιφερειακές υπηρεσίες που έχουν λόγο ύπαρξης. 'Αλλωστε το Ι.Γ.Μ.Ε. είναι οργανισμός που δρα επί του πεδίου. Δεν είναι οργανισμός που δρα στα γραφεία. Πρέπει, λοιπόν, να δρα εκεί που υπάρχουν ερευνητικές γεωλογικές, μεταλλευτικές, υδρολογικές και άλλες ανάγκες. Είναι ένας οργανισμός που παράγει υλικό έργο, που έχει υλικό αντικείμενο, που εφάπτεται με τη γεωλογική πραγματικότητα. 

'Αρα, πώς είναι δυνατόν να καταργηθούν τα περιφερειακά γραφεία, εκεί που υπάρχει ανάγκη; Τι εντοπίζουμε ως πρόβλημα εμείς; Εντοπίζουμε μια άνιση κατανομή κλάδων προσωπικού. Δηλαδή μια μεγαλύτερη απ'ότι πρέπει συγκέντρωση διοικητικών υπαλλήλων ή υποστηρικτικού προσωπικού, σε σχέση με το επιστημονικό προσωπικό. Χρειάζεται μία εκλογίκευση. Χρειάζεται ένας νέος οργανισμός. Ο νέος οργανισμός αφορά και την κεντρική υπηρεσία και τα περιφερειακά γραφεία. 

Επίσης πρέπει να μειωθεί σε λογικά πλαίσια το προσωπικό, όχι για να μειωθεί το αντικείμενο, αλλά ουσιαστικά για να γίνει πιο ορθολογική και πιο αποτελεσματική η αξιοποίηση του προσωπικού. Και αυτό θα γίνει με ενιαίο πίνακα. 

Προκύπτει αυτό από τις διατάξεις, αλλά θα το πούμε και ρητά με ειδικό εδάφιο, και αυτό γίνεται με ενιαίο πίνακα στον οποίο θα καταταγούν όλοι οι υπηρετούντες υπάλληλοι, είτε αυτοί υπηρετούν στην κεντρική υπηρεσία είτε στις περιφερειακές υπηρεσίες. 'Ολες δε οι αποφάσεις του διοικητικού συμβουλίου του Ι.Γ.Μ.Ε. για τη σύσταση ή κατάργηση περιφερειακών γραφείων θα τελούν υπό την έγκριση του Υπουργού, για να υπάρχει και πολιτική ευθύνη και τώρα και στο μέλλον ενώπιον της Βουλής, για να μπορεί να ασκηθεί και ένας αποτελεσματικός κοινοβουλευτικός έλεγχος. 

Επιπλέον δε, για να μην υπάρχει καμιά παρεξήγηση για τις περιφέρειες που έχουν ειδική χρησιμότητα γεωλογική ή άλλη, που είναι οι περιφέρειες Ανατολιτικής Μακεδονίας και Θράκης, της Δυτικής και της Κεντρικής Μεκεδονίας και της Κρήτης, στο νομοσχέδιο θα προβλέπεται ρητά, ότι σ'αυτές θα λειτουργούν περιφερειακά γραφεία και θα λειτουργούν και οπουδήποτε αλλού υπάρχει ερευνητικό ενδιαφέρον. 

ΘΕΟΔΩΡΟΣ ΔΑΜΙΑΝΟΣ: Γιατί δεν μας μοιράζετε τις τροποποιήσεις; Στον αέρα θα μιλάμε; 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Δαμιανέ, δεν ήσασταν από την αρχή, ούτε όταν έκανα την παρατήρηση στον κ. Νάκο ότι θα λάβω υπόψη μου όλες τις τροπολογίες. Και εν πάση περιπτώσει είχα την πρόνοια να λάβω το λόγο πριν τους ομιλητές που είναι εγγεγραμμένοι, για να λάβουν υπόψη αυτά που θα πω. Και εν πάση περιπτώσει δε λέω τίποτε καινούριο σε σχέση με αυτά που προέκυπταν από μία καλόπιστη συστηματική ανάγνωση του νομοσχεδίου. Αλλά από μία αποσπασματική και κακόπιστη ανάγνωση μπορεί να καταλήξει κανείς σε άλλα συμπεράσματα. Για να μην υπάρχουν παρεξηγήσει λοιπόν, ορισμένα κρίσιμα σημεία θα τα διατυπώσουμε ρητά με προσθήκες που θα γίνουν σε κάθε άρθρο. 

(Θόρυβος στην Αίθουσα) 

ΓΕΩΡΓΙΟΣ ΣΑΛΑΓΚΟΥΔΗΣ: Κύριε Υπουργέ, ... 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, μη διακόπτετε, δεν γίνεται διάλογος, κύριε Σαλαγκούδη. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Μη με διακόπτετε, θα σας προλάβω. Μειώνω τον κόπο σας, κύριε Σαλαγκούδη. Εάν, αντί να με διακόπτατε, κρατούσατε σημειώσεις, θα είχατε μία παραγωγικότερη νομοθετική διαδικασία. 

'Ερχομαι τώρα στη δέσμη των διατάξεων που αφορούν τα λατομεία, τα μεταλλεία και όλα τα συναφή προβλήματα. Πρέπει να σας πω, κυρίες και κύριοι συνάδελφοι, ότι έχω πλήρη επίγνωση των θεμάτων αυτών από τη θητεία μου, την πολύμηνη τελικώς, στο Υπουργείο Πολιτισμού το οποίο είναι αρμόδιο για τα θέματα αυτά από πλευράς αρχαιολογικού νόμου. Και θα έλεγα ότι τελικώς, εξ αποτελέσματος είναι και η υπάτη αρχή στα θέματα αυτά. Διότι ο αρχαιολογικός νόμος ισχύει και διότι το νέο σχέδιο του αρχαιολογικού νόμου που θα φέρει προς ψήφιση η κ. Παπαζώη έχει και αυτό διατάξεις περί λατομείων, ελπίζω δε ότι θα έχουμε προλάβει να φέρουμε και τη συνολική νομοθετική ρύθμιση για τα λατομεία. 

Τι συμβαίνει με τα λατομεία; Ο νομοθέτης πολύ συχνά σε προβλήματα που συνδέονται με το φυσικό και το δομημένο περιβάλλον, αναλαμβάνει πρωτοβουλίες οι οποίες είναι καλόπιστες, οι οποίες είναι προωθημένες, σύγχρονες, αλλά δεν υπάρχει η διοικητική υποδομή για να εξειδικευθούν και να εφαρμοστούν οι διατάξεις αυτές, με αποτέλεσμα να οδηγούμαστε σε ένα φαινόμενο αιχμαλωσίας της διοίκησης και του ίδιου του νομοθέτη, στις πολύ ωραίες και καλόπιστες εξαγγελίες που κάνει ο νομοθέτης. Δημιουργείται ένα νομοθετικό κεκτημένο το οποίο πολύ συχνά, ερμηνευτικά υψώνεται στην περιωπή συνταγματικής ρύθμισης μέσα από τη νομολογία και στη συνέχεια υποτασσόμαστε σε μία εξαγγελία, την οποία εμείς τη θέλαμε ως γενική αρχή, αλλά βλέπουμε να μετατρέπεται σε μία δέσμη εξειδικευμένων ρυθμίσεων που δεν την είχαμε υπόψη μας όταν νομοθετούσαμε. Αυτό λέει η εμπειρία σε σχέση με τα θέματα αυτά. Αυτό έχει συμβεί και σε σχέση με τη χωροθέτηση των λατομικών περιοχών. Η χωροθέτηση των λατομικών περιοχών είναι απολύτως αναγκαία. Επιπλέον δε, δεν θα υπάρξουν στο μέλλον λατομεία αδρανών υλικών χωρίς να γίνουν οι λατομικές περιοχές. Ξέρετε γιατί; Για τον εξής πάρα πολύ απλό λόγο. Διότι όταν κάθε περίπτωση κρίνεται ατομικά και μεμονωμένα, θα καταλήγει σε αρνητικό αποτέλεσμα, το δε άθροισμα όλων των ατομικών περιπτώσεων θα είναι μηδέν, δεν θα έχουμε κανένα νόμιμο λατομείο, ενώ όταν και ο δικαστής, μετά το νομοθέτη, βρεθεί αντιμέτωπος με μία χωροθέτηση η οποία αφορά όλη τη χώρα, κάθε περιφέρεια, κάθε νομό, θα αντιληφθεί και αυτός, ότι κάπου πρέπει να υπάρχουν λατομεία αδρανών υλικών. Δεν μπορεί να λέμε όχι για κάθε επιμέρους θέση. Αλλά εάν η κάθε επιμέρους θέση εξετάζεται μεμονωμένα και από τη διοίκηση και από το δικαστή, μπορεί να καταλήγουμε σε απόρριψη όλων των θέσεων και να μην έχουμε καμία δυνατότητα να λειτουργεί λατομείο αδρανών υλικών. 'Αρα είναι για λόγους και ορθολογικούς και θα έλεγα τελικώς πρακτικούς, απολύτως αναγκαίο να χωροθετηθούν οι λατομικές περιοχές των αδρανών υλικών, γιατί εκεί υπάρχουν πολλές δυνατότητες. Θεωρητικά σχεδόν παντού θα μπορούσε -σε κάθε βουνό, σε κάθε λόφο- να έχουμε ένα λατομείο αδρανών υλικών. Λοιπόν, στόχος μας είναι να κάνουμε τη χωροθέτηση αυτή. Αλλά για να την κάνουμε πρέπει να κινηθεί ένας μηχανισμός που αφορά τις κεντρικές υπηρεσίες αλλά κυρίως αφορά τη Νομαρχιακή Αυτοδιοίκηση. 

Η παράταση, λοιπόν, είναι απολύτως αναγκαία. Η παράταση, για να γίνει η χωροθέτηση. Δεν αλλάζει τίποτε άλλο στη νομοθεσία. Και προς αποφυγή παρεξηγήσεων και στη Διαρκή Επιτροπή κατά κόρο τονίστηκε το ζήτημα της έγκρισης των περιβαλλοντικών όρων. Και θα προσθέσω και στην Ολομέλεια περαιτέρω υπομνήσεις της ανάγκης να τηρούνται οι περιβαλλοντικοί όροι. Πρέπει όμως, να πιέσουμε τη Νομαρχιακή Αυτοδιοίκηση να προβεί στη χωροθέτηση και να δώσουμε τη δυνατότητα να γίνει η χωροθέτηση για τα αδρανή υλικά. 

Για τα λατομεία μαρμάρου και για τα μεταλλεία προφανώς υπάρχει μία παρεξήγηση, ενδεχομένως και από άλλους εκτός της Αιθούσης αυτής, όπως είναι η Επιστημονική Υπηρεσία της Βουλής. Εκεί δεν υπάρχει ζήτημα χωροθέτησης. Γιατί εκεί κάπου υπάρχει το μετάλλευμα, κάπου υπάρχει το μάρμαρο. Εκεί είναι και η περιοχή. Δεν είναι, όπως στα λατομεία αδρανών υλικών, όπου έχουμε άπειρες δυνατότητες. Εκεί η ίδια η φύση, ο γεωφυσικός χάρτης χωροθετεί τις περιοχές. Και άρα, η αντιμετώπιση είναι τελείως διαφορετική. Αλλά σε κάθε περίπτωση, ισχύουν οι περιβαλλοντικοί όροι, ισχύει η αρχαιολογική νομοθεσία, ισχύει η δασική νομοθεσία, ισχύει ένα πλέγμα φραγμών και εγγυήσεων. 

Αυτή είναι, πολύ συνοπτικά, η ρύθμιση του νομοσχεδίου σε σχέση με τα λατομεία και τα μεταλλεία και έτσι θα αντιμετωπισθεί μέχρι το τέλος της συζήτησης. Γιατί τα θέματα αυτά είναι πάρα πολύ λεπτά και συνδέονται με τη νομολογία του Συμβουλίου της Επικρατείας και με το γενικότερο νομοθετικό σχεδιασμό που έχουμε ως προς τα μεταλλεία, τα λατομεία και τα ορυχεία. 

Το νομοσχέδιο έχει και ορισμένες άλλες πολύ σημαντικές διατάξεις, τις οποίες θα ήθελα να τονίσω, γιατί ανάγονται και αυτές στη μέριμνα για τους μικρομεσαίους. 

Πρέπει, λοιπόν, να τονίσω τη διάταξη για τη διαγραφή των προσθέτων οφειλών, των τόκων και των προσαυξήσεων, για τα χρέη των μικρομεσαίων προς τον Ε.Ο.Μ.Μ.Ε.Χ., τα παλιά, που είναι μια πολύ σημαντική διάταξη. 

Επίσης, να σημειώσω τη διάταξη για το διακανονισμό των χρέων των κοινοτήτων προς τη Δ.Ε.Η., που νομίζω ότι είναι ικανοποιητικός. Γιατί η 

δοσοποίηση είναι πάρα πολύ χαλαρή, πάρα πολύ μακροχρόνια. Και λύνεται ένα πρόβλημα που θα εξυγιάνει τα οικονομικά κοινοτήτων, πολλές από τις οποίες έχουν συνενωθεί σε νέους δήμους και πρέπει να ξεκινήσουν με τη μεγαλύτερη δυνατή βοήθεια και με τους καλύτερους οιωνούς τη θητεία τους στο πλαίσιο του σχεδίου "ΚΑΠΟΔΙΣΤΡΙΑΣ". 

Πιστεύω ότι κατά τον τρόπο αυτόν ικανοποιούνται επιτακτικές ανάγκες των υπηρεσιών και των φορέων του Υπουργείου Ανάπτυξης. 'Οτι κατά τον τρόπο αυτόν, δίνουμε απάντηση σε ανησυχίες, οι οποίες διασκεδάζονται και οι οποίες εν πάση περιπτώσει είναι ευεξήγητες, αλλά δεν είναι θεμελιωμένες. Και νομίζω ότι αυτό το απόδειξα. 

Και κατά τον τρόπο αυτόν, δηλώνουμε και τη διάθεσή μας να κάνουμε μία κατ' άρθρο επεξεργασία η οποία θα είναι παραγωγική και θα επιβεβαιώνει αυτά που σας είπα προηγουμένως. 

Ευχαριστώ πολύ. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΕΥΩΝ (Παναγιώτης Ν. Κρητικός): Ο Κοινοβουλευτικός Εκπρόσωπος της Νέας Δημοκρατίας κ. Αθανάσιος Νάκος έχει το λόγο. 

ΑΘΑΝΑΣΙΟΣ ΝΑΚΟΣ: Κύριε Πρόεδρε, υπήρχε η απορία, η οποία λύθηκε βεβαίως ευτυχώς, εάν ο κύριος Υπουργός συμφωνούσε με το συζητούμενο σχέδιο νόμου, ιδίως μετά την αναβολή της συζήτησης του νομοσχεδίου για μία εβδομάδα. 

Ο κύριος Υπουργός μας ανέφερε βέβαια για την οριζόντια ανάπτυξη, προσπαθώντας να δικαιολογήσει το ότι δεν υπάρχει αρχή στο νομοσχέδιο. 

Πιθανώς διαγώνια και κάθετη. 

Ο κ. Αποστόλου πρότεινε να αποσυρθεί, προκειμένου να το ξαναδεί το νομοσχέδιο ως καινούριος Υπουργός ο οποίος φαίνεται να αίρει τις αμαρτίες του παρελθόντος και της προκατόχου. 

Φαίνεται όμως ότι ο κύριος Υπουργός έχει κάνει σκέψεις, οι οποίες όμως δεν αποτυπώνονται πουθενά, που ανατρέπουν το υπάρχον νομοσχέδιο, ιδίως όσον αφορά το Ι.Γ.Μ.Ε. 

Βασική διάταξη είναι ότι καταργούνται τα παραρτήματα του Ι.Γ.Μ.Ε. 

Ανέφερε προηγουμένως ότι δεν καταργούνται τα παραρτήματα του Ι.Γ.Μ.Ε., αντιθέτως διατηρούνται. 

Τελικά, τι συμβαίνει; Διατηρούνται ή καταργούνται; Γιατί εάν μεν διατηρούνται και διατηρείται και ο εξοπλισμός που υπάρχει και η υλικοτεχνική υποδομή, τότε πρόκειται για άλλο νομοσχέδιο και όχι γι' αυτό περί του οποίου συζητούμε. 

Θα τα πάρω όμως τα πράγματα από την αρχή. 

Είπε ο κύριος Υπουργός ότι δεν έγινε αναφορά στο Ταμείο Αντεγγύησης το οποίο θεσμοθετείται σήμερα και ότι έπρεπε να στείλουμε ένα μήνυμα συμπαράστασης προς τις μικρομεσαίες επιχειρήσεις. 

Πιστεύω ότι οι μικρομεσαίες επιχειρήσεις χόρτασαν από μηνύματα συμπαράστασης. Πραγματικά μέτρα όμως, αδυνατούν να δουν και βρίσκονται στην τραγική κατάσταση στην οποία έχουν περιέλθει, ευρισκόμενες "μεταξύ σφύρας και άκμονος", αντιμετωπίζοντας τις δυσκολίες που αντιμετωπίζουν και έχοντας τη φορολογική αρπάγη επί των κεφαλών των. 

Οι εταιρείες αμοιβαίων εγγυήσεων θεσμοθετήθηκαν το 1995 με το ν. 2367. Πέρασαν, κύριε Υπουργέ, από τότε τέσσερα χρόνια σχεδόν. Καμία εταιρεία αμοιβαίων εγγυήσεων δεν έγινε μέχρι σήμερα. Η αιτιολογία που πρόβαλε η τέως Υπουργός Ανάπτυξης κ. Παπανδρέου στη Διαρκή Κοινοβουλευτική Επιτροπή ήταν ότι ο ν. 2367 εξουσιοδοτούσε τον Υπουργό Ανάπτυξης -τότε Βιομηχανίας- να υλοποιήσει το θεσμό. Η εξουσιοδότηση όμως ήταν ανεπαρκής και παρά την προσπάθεια που καταβάλαμε με ειδικούς στο θέμα αυτό και με την Τράπεζα της Ελλάδας υπάρχουν νομικά και τεχνικά προβλήματα που δεν μπορούν να λυθούν και χρειάζεται η νομοθετική ρύθμιση που προτείνετε. 

Χρειάστηκαν δηλαδή τέσσερα χρόνια για να συνειδητοποιήσει το Υπουργείο ότι ήταν ανεπαρκές το θεσμικό πλαίσιο, ακατάλληλο προκειμένου να οδηγηθεί προς την κατεύθυνση αυτή και να θεραπεύσει το πρόβλημα που υπήρχε. Αλήθεια, εάν αυτή η ρύθμιση βοηθάει, όπως πιστεύει η Κυβέρνηση -και όπως ακούσαμε πιστεύετε και εσείς- στη λύση των προβλημάτων που αναγράφονται στην εισηγητική έκθεση, τόση είναι η στοργή και το ενδιαφέρον της Κυβέρνησης για τις μικρομεσαίες επιχειρήσεις που χρειάστηκαν τέσσερα χρόνια, ούτως ώστε να αποδειχθεί ότι το εργαλείο αυτό είναι αναποτελεσματικό; 

Εάν δε, ληφθεί υπόψη ότι σε τέσσερα χρόνια άλλα κράτη, όπως για παράδειγμα η Ιρλανδία, δημιούργησαν κοσμογονία στον τομέα των μικρομεσαίων επιχειρήσεων και κατάφεραν να έχουν τους ρυθμούς ανάπτυξης που εμφανίζονται στους πίνακες των ρυθμών ανάπτυξης των χωρών της Ευρωπαϊκής 'Ενωσης, αλήθεια για την Κυβέρνησή σας είναι ανεπαρκή τα τέσσερα χρόνια για να καθιερωθεί ένας θεσμός, τον οποίο θεωρείτε ότι θα βοηθήσει; 

Το ερώτημα είναι: Θα λειτουργήσει το Ταμείο Αντεγγύησης; Θα βγουν οι αποφάσεις οι οποίες ενεργοποιούν αυτό το Ταμείο; Πότε θα ρυθμιστούν οι λεπτομέρειες; Μήπως χρειάζονται άλλα τέσσερα χρόνια για να εκδοθούν οι υπουργικές αποφάσεις; Θα αποτελέσει αυτό το πλέγμα των εταιρειών αμοιβαίων εγγυήσεων και του Tαμείου Aντεγγύησης βοήθημα στον ταλαίπωρο μικρομεσαίο επιχειρηματία; Πολύ αμφιβάλλουμε. 

Γιατί δεν ακολουθούνται πρότυπα τα οποία ήδη υπάρχουν; Προσπαθεί η Κυβέρνηση να ανακαλύψει τη Βαβυλώνα, όταν υπάρχουν δοκιμασμένα πρότυπα. Oι ασφαλιστικές και αντασφαλιστικές εταιρείες είναι ένα σύστημα το οποίο λειτουργεί παγκόσμια και είναι επιτυχημένο. Γιατί δεν ακολουθήθηκε παραδείγματος χάρη αυτό το πρότυπο; Μήπως είναι ένας καινούριος οργανισμός που δημιουργείται, προκειμένου να εξυπηρετηθούν άλλοι σκοποί όμοιοι με αυτούς που έχουμε συνηθίσει ότι υπηρετεί το ΠΑ.ΣΟ.Κ., που στοχεύουν μόνο στη μεγαλύτερη εξάρτηση από την κεντρική εξουσία και την εξασφάλιση αυτού του ασφυκτικού εναγκαλισμού της ψηφοθηρίας; 

Θα αναφερθώ και στις ρυθμίσεις για την εκκαθάριση των προβληματικών επιχειρήσεων. Για πρώτη φορά ακούστηκε στη Διαρκή Κοινοβουλευτική Επιτροπή από τα χείλη της τέως Υπουργού -και είναι η πρώτη φορά που ομολογήθηκε- ότι τα έξοδα εκκαθάρισης και των φυλάκων που φυλάνε τα προς εκκαθάριση περιουσιακά στοιχεία τις πιο πολλές φορές είναι περισσότερα από την αξία των περιουσιακών στοιχείων που εκποιούνται, εάν εκποιούνται. 

Είναι γνωστή σε όλους μας η εικόνα των προς εκκαθάριση βιομηχανιών. Είναι όπως τα παρατημένα αυτοκίνητα όπου όποιος θέλει περνάει και παίρνει από ένα ανταλλακτικό και στο τέλος μένουν σε τάκους, χωρίς πόρτες, χωρίς τιμόνια, χωρίς λεβιέδες, χωρίς κουμπιά. Και για όλα αυτά υπάρχει στρατιά φυλάκων, εκκαθαριστών, ειδικών εκκαθαριστών και ειδικών συμβούλων. 

Αλήθεια, ποια μέτρα πάρθηκαν προς αυτήν την κατεύθυνση ούτως ώστε να μη φθάνουμε στα παράλογα συμπεράσματα το κόστος εκκαθάρισης να είναι μεγαλύτερο από την περιουσία των προς εκκαθάριση επιχειρήσεων; Λύνει το πρόβλημα η μη δημοσίευση σε μία εφημερίδα ή η κατάργηση ενός δικαστικού σταδίου; Αυτή ήταν η παρέμβαση που έπρεπε να γίνει; 'Η μήπως έπρεπε να γίνουν μηχανισμοί ελέγχου των εκκαθαριστών, να γίνει ένας κεντρικός μηχανισμός αξιολόγησης του πού πηγαίνει το πράγμα; 'Η μήπως θέλουμε να διατηρήσουμε τον ΟΑΕ ο οποίος εκκαθαριστής, γενικός εκκαθαριστής τελεί υπό εκκαθάριση; 

Μικραίνει ή μεγαλώνει το μεγάλο φαγοπότι, κύριε Υπουργέ, με αυτές τις ρυθμίσεις που κάνατε όταν αποφεύγετε να θέσετε το δάκτυλο επί τον τύπο των ήλων και να δείτε τα πραγματικά προβλήματα που ανακύπτουν; 

'Οσον αφορά το ΙΓΜΕ, βασικός στόχος του νομοσχεδίου είναι η κατάργηση των περιφερειακών τμημάτων και η αντικατάσταση αυτών υποτίθεται από τις διευθύνσεις ή τα τμήματα που θα δημιουργηθούν στην περιφέρεια. 

Δεν χρειάζεται, κύριοι συνάδελφοι, να αναφερθώ στην προσφορά του ΙΓΜΕ για λόγους οικονομίας χρόνου. Απ'όλους αναγνωρίσθηκε αυτό και μάλιστα όχι με την καθιερωμένη τελετή μνημοσύνου που όταν κάτι τελειώνει λένε και δυο καλές κουβέντες για το έργο που επιτελέσθηκε. Αναγνωρίστηκε απ'όλους ότι ο μεταλλευτικός χάρτης δημιουργήθηκε από το ΙΓΜΕ. 

Αναφέρεται στους στόχους του σχεδίου ο επαναπροσανατολισμός των στόχων του ΙΓΜΕ. Οι στόχοι οι καινούριοι μετά τον επαναπροσανατολισμό είναι οι εξής: Μεταλλευτική έρευνα σε Ανατολική Μακεδονία και Θράκη, έρευνα και διαχείριση υδάτινου δυναμικού, περιβάλλον, χώροι υγειονομικής ταφής απορριμμάτων και συμμετοχή στα τεχνικά έργα παίρνοντας τη μορφή της μελετητικής εταιρείας, ακολουθώντας δηλαδή τις διατάξεις του ν.716/77. 

Θα μπορούσε κανείς να συμφωνήσει με την πρώτη ανάγνωση, αλλά εάν μπει περισσότερο στη λεπτομέρεια του θέματος και ιδίως σταματήσει στην τοποθέτηση του καθηγητή κ. Δημοσθένη Μουντράκη, θα αρχίσει να προβληματίζεται εάν πράγματι είναι εφικτοί αυτοί οι στόχοι και ποιοι είναι οι λόγοι κατάργησης του ΙΓΜΕ. 

Ο μεν πρόεδρος των εργαζομένων στη Διαρκή Επιτροπή ενδιαφέρθηκε -και λογικό ήταν- για το μέλλον των εργαζομένων και τη διατήρηση των αυξημένων, όπως απεδείχθη, αποδοχών έναντι των άλλων δημοσίων υπαλλήλων. Ο δε πρόεδρος του ΙΓΜΕ συντεταγμένος προς τα κελεύσματα αυτού που τον διόρισε, ανεπιτυχώς εξύμνησε τις ρυθμίσεις. 

Τι είπε, λοιπόν, ο κ. Μουντράκης αλλά και τι αναφέρεται στην εισηγητική έκθεση: Αναλογία επιστημονικού προς λοιπό προσωπικό 1:4. Και διερωτάται ο κ. Μουντράκης: Φταίνε οι επιστήμονες; Αυτή η διαπίστωση γίνεται προς κάποιους οι οποίοι δημιούργησαν τις συνθήκες ούτως ώστε αυτή η απαράδεκτη αναλογία επιστημονικού προς λοιπό προσωπικό να είναι δεδομένη για την Κυβέρνηση του ΠΑ.ΣΟ.Κ.; 'Η είναι αυτό προκειμένου να ικανοποιήσει την πελατειακή σχέση, να δημιουργήσει την τεράστια ρουσφετολογία, που δημιούργησε όλα αυτά τα χρόνια; 'Εφθασε στο σημείο να διορίζει αυτό το ανειδίκευτο προσωπικό σε αναλογία μάλιστα τεσσάρων φορών περισσότερο από τους επιστήμονες. Φόρτωσε με αυτόν τον τρόπο τους οργανισμούς και τα ιδρύματα με πελάτες μιας ζωής. Αρκεί αυτή η διαπίστωση για να δοθεί συγχωροχάρτι; Λογική είναι η απορία. 

Τι άλλο είπε ο πρόεδρος, καθηγητής κ. Μουντράκης; 'Οτι συγκεντρώνονται στην Αθήνα αυτοί που το επιστημονικό τους έργο είναι να το παρέχουν στις επαρχίες. 

Κανένας έλεγχος των ερευνών από δω και πέρα, ξέφραγκο αμπέλι χωρίς να υπάρχει κεντρική διοίκηση όσον αφορά τη σκοπιμότητα και τη στρατηγική για τις μεταλλευτικές έρευνες. Υπάρχουν μάλιστα σε εξέλιξη έρευνες όπως για τη γεωθερμία, οι οποίες εγκαταλείπονται, όπως και αυτές για ειδικά μέταλλα. Και μάλιστα, εγκαταλείπονται τομείς οι οποίοι πρόσφατα έχουν αναδειχθεί λόγω της εξέλιξης που υπάρχει στην επιστήμη. 

Η γεωλογική εξειδίκευση πολύπλευρη από τη φύση της, θα μπορούσε να γίνει μόνο από ειδικευμένα ερευνητικά κέντρα, ειδικευμένες ιδιωτικές εταιρείες, διότι εμείς δεν είμαστε αντίθετοι προς ιδιωτικές εταιρείες και ιδιωτικά μελετητικά γραφεία, σε συνδυασμό όμως με τα ερευνητικά κέντρα των πανεπιστημίων, όπως γίνεται σε όλο τον κόσμο. 

Από τους στόχους επαναπροσανατολισμού, η μεταλλευτική έρευνα Μακεδονίας και Θράκης είναι εφικτή. Αλλά πέστε μου ειλικρινά αν υπάρχει κανείς σ'αυτήν την Αίθουσα που να πιστεύει ότι μπορεί το ΙΓΜΕ να κάνει διαχείριση του υδάτινου δυναμικού. Καταγραφή του υδάτινου δυναμικού μπορεί να γίνει. Διαχείριση του υδάτινου δυναμικού δεν μπορεί να γίνει, γιατί δεν μπορεί η Νομαρχιακή Αυτοδιοίκηση, δεν μπορούν οι περιφέρειες. 'Εχουν ξεσπάσει εμφύλιοι πόλεμοι. Θα σας αναφέρω ενδεικτικά στο Πήλιο όπου στην κοινότητα Πουρίου και το Δήμο Βόλου, υπάρχει εμφύλιος πόλεμος επί σειρά ετών. Παραλίγο να θρηνήσουμε και νεκρούς για τη διαχείριση των υδάτινων πόρων. Αυτή είναι η αρμοδιότητα που θα την κάνει το ΙΓΜΕ, και που δεν μπορεί η ελληνική πολιτεία; 

Χώροι υγειονομικής ταφής: Τι λέει το νομοσχέδιο; 'Οτι το ΙΓΜΕ θα αποφασίσει πού θα γίνουν οι υγειονομικές ταφές. Οι Υπουργοί δημοσίων έργων, δήμαρχοι, ΤΕΔΚΝΑ, δεν μπόρεσαν όλα αυτά τα χρόνια να βρουν τη λύση και θα τη βρει το ΙΓΜΕ μετά την ψήφιση αυτού του νομοσχεδίου. 

Συμμετοχή στα τεχνικά έργα: Ανέφερε ο κύριος Υπουργός ότι έχει κάποιες ψιλοαντιρρήσεις το Τεχνικό Επιμελητήριο για την εγγραφή στους καταλόγους των μελετητών του ΙΓΜΕ. Προφανώς αποκρύπτει την αλήθεια, γιατί δεν απαντά στα εξής ερωτήματα: Στις μελέτες -προς γνώσιν των συναδέλφων κύριε Πρόεδρε- υποβάλλουν οι κοινοπραξίες εκδηλώσεις ενδιαφέροντος. Οι μελέτες ανατίθενται μετά πρόσκλησης εκδήλωσης ενδιαφέροντος. Ποια, λοιπόν, ιδιωτική μελετητική εταιρεία θα κάνει κοινοπραξία με το ΙΓΜΕ που θα έχει το προνόμιο να έχει τουλάχιστον την καλή αποδοχή από τον Υπουργό που το δημιούργησε; Και ποια θα είναι η εταιρεία αυτή που θα έχει το προνόμιο να κοινοπρακτήσει με το ΙΓΜΕ και να διεκδικήσει δουλειά κατ'ανάθεση; Και όχι μετά από δημοπρασία. Διότι οι μελέτες δημοσίων έργων ανατίθενται. Δεν υπάρχει δημοπρασία ή άλλου είδους αξιολόγηση. 

Αυτό δεν θα δημιουργήσει συνθήκες αθέμιτου ανταγωνισμού; Και αν το ΙΓΜΕ δεν τα καταφέρει, τι θα γίνεται; Θα αφαιρείται το πτυχίο; Θα υπάρχουν οι ποινές, όπως υπάρχουν στις ιδιωτικές μελετητικές εταιρείες; Θα υπάρχουν εγγυητικές επιστολές που θα καταπίπτουν; 

Από τα παραπάνω και με δεδομένη την τραγική κατάσταση των πανεπιστημίων, που ξέρουμε όλοι, εγώ προσωπικά αδυνατώ να προσδιορίσω τον καινούριο ρόλο του ΙΓΜΕ όπως περιγράφεται στην εισηγητική έκθεση και όπως ο κύριος Υπουργός προσπάθησε, όσο ήξερε, να την ερμηνεύσει. 

Θα αποτελέσει συντονιστικό όργανο, όπως λέμε ότι θα μπορούσε, εποπτείας ελέγχου και ανάθεσης ειδικών μεταλλευτικών ερευνών ή ανεξέλεγκτα θα αρχίσει μία μεγαλύτερη διαπλοκή από αυτή που υπάρχει; 

Σε αυτά τα ερωτήματα, ουδεμία απάντηση έδωσε ο κύριος Υπουργός. Πιθανόν στη δευτερολογία του κάτι να μας πει. 

Διαβάζοντας την εισηγητική έκθεση για τον ΕΟΜΜΕΧ νομίζω ότι με δυσκολία κανείς συγκρατεί την αγανάκτησή του, μια που η συντάξασα την εισηγητική έκθεση είναι η τέως κυρία Υπουργός Ανάπτυξης, αυτή που έκανε για προσωπικούς κυρίως λόγους τον ΕΟΜΜΕΧ το τέρας που έγινε. Και τώρα αρκείται σε διαπιστώσεις. 

Με τους ν.1472 και 1479 θεσμοθετήθηκαν νέες δραστηριότητες χρηματοπιστωτικού χαρακτήρα. 'Εγινε ο ΕΟΜΜΕΧ υπερυπουργείο και εξαντλήθηκε σε δραστηριότητες. 

Να σας θυμίσω μερικές για να διακωμωδήσω την κατάσταση. Κατ'αρχήν η περίφημη ΠΡΟΜΕΤ διογκώθηκε τόσο ώστε η τέως Υπουργός Ανάπτυξης να επιτύχει στις πολιτικές της σκοπιμότητες και να δημιουργήσει ένα κατάστημα για ρουσφέτια για εξάρτηση, για συναλλαγή και διαφθορά με αποτέλεσμα σήμερα δεκαέξι δισεκατομμύρια (16.000.000.000) δραχμές να είναι οφειλές αυτών των ρουσφετολογικών ρυθμίσεων χωρίς τόκους και τόκους υπερημερίας. Εάν ιδιώτες είχαν δανειστεί δεκαέξι δισεκατομμύρια (16.000.000.000) δραχμές, ούτε διακόσια δισεκατομμύρια (200.000.000.000) δραχμές με τα πανωτόκια δεν θα έφθαναν σήμερα για να προσδιορίσουν το ύψος των οφειλών. 

'Ετσι, λοιπόν, ο ΕΟΜΜΕΧ δεν έπαιξε τον αναπτυξιακό ρόλο που του ανατέθηκε με τον ιδρυτικό νόμο 707/77. Αντί να παίξει το ρόλο της ουσιαστικής στήριξης των μικρομεσαίων επιχειρήσεων, της μεταποιητικής βιομηχανίας και της χειροτεχνίας, μετεξελίχθηκε σε υπεροργανισμό ούτως ώστε να ταιριάζει στις απαιτήσεις που προαναφέραμε. 

Και τώρα χύνονται κροκοδείλια δάκρυα για τα δεκαέξι δισεκατομμύρια και για την αναλογία επιστημονικού προς διοικητικό προσωπικό, λες και κάποιοι άλλοι δημιούργησαν τον ΕΟΜΜΕΧ. Βεβαίως ο ΕΟΜΜΕΧ θα μπορούσε να γίνει ένα επιτελικό όργανο που θα έκανε μελέτες ανάπτυξης μικρομεσαίων επιχειρήσεων και θα ήρε τα χιλιάδες αντικίνητρα που υπάρχουν για την ανάπτυξη των μικρομεσαίων επιχειρήσεων. Θα μπορούσε να προτείνει φορολογικές ρυθμίσεις αναπτυξιακού χαρακτήρα για τις μικρομεσαίες επιχειρήσεις και σε τελευταία ανάλυση να βοηθήσει στην απορρόφηση των προγραμμάτων για τις μικρομεσαίες επιχειρήσεις που είναι περίπου -είμαι σίγουρος ότι δεν το γνωρίζει ο κύριος Υπουργός- στο μηδέν τοις εκατό, όπως έχει παραδεχθεί η κ. Διαμαντοπούλου πριν από μερικές εβδομάδες κατά τη συζήτηση σχετικής επερώτησης. 

Τελειώνοντας θα αναφερθώ στα λατομεία. Για το ΚΑΠΕ θα μιλήσω στη δευτερολογία μου. Κύριε Υπουργέ, αποκρύπτετε την αλήθεια. Πιθανόν να μην καταλάβατε τι θεσμοθετείτε για τα λατομεία. Η κ. Παπανδρέου δήλωσε στη Διακρή Κοινοβουλευτική Επιτροπή ότι διαμορφώνει ένα νομοσχέδιο γι'αυτό το θέμα που θα το φέρει για συζήτηση στη Βουλή. Γιατί δεν έρχεται, λοιπόν, αυτό το νομοσχέδιο και να αποσύρετε το άρθρο 6; Τώρα δίνετε παράταση πέντε ετών προκειμένου να ρυθμιστεί το θέμα. 'Εχετε έτοιμη πρόταση, όπως ισχυρίστηκε η κ. Παπανδρέου, ή όχι; Εμείς μπορούμε να κάνουμε υπομονή και δέκα και δεκαπέντε μέρες και δύο μήνες. Μήπως η πενταετία θεσμοθετείται για να παραπεμφθεί στις ελληνικές καλλένδες το σχέδιο νόμου; Ψευδώς εδήλωσε η κ. Παπανδρέου στη Διαρκή Κοινοβουλευτική Επιτροπή ότι υπάρχει αυτό το νομοσχεδιο; 'Ηταν στάχτη στα μάτια; 

Σύμφωνα με το άρθρο 4 του ν. 2115 απαγορεύθηκε ο καθορισμός λατομικών περιοχών εντός του λεκανοπεδίου της Αττικής. Εδώ αυτή η απαγόρευση αίρετα προσωρινά για πέντε χρόνια. Μήπως είναι στόχος η κατασκευή των έργων που θα γίνουν για τους Ολυμπιακούς Αγώνες από τα ίδια λατομεία χωρίς άδειες λειτουργίας, χωρίς θεσμοθέτηση των λατομικών περιοχών; Η κ. Παπανδρέου στην εισηγητική έκθεση σε μία κρίση ειλικρίνειας είπε ότι πολύ αμφιβάλλει εάν θα βρεθεί περιοχή εντός της Αττικής που θα μπορεί να καθοριστεί στην λατομική περιοχή. Μιλάμε για την Αττική που έχει ιδιαίτερα βεβαρυμένο περιβάλλον, ένα περιβάλλον που δεν αντέχει σε άλλη επιβάρυνση. 

Και σε άλλες χώρες, κύριε Υπουργέ, κάνουν Ολυμπιακούς Αγώνες, κάνουν έργα, αλλά εκεί επικρατεί η πράσινη λογιστική, η λογιστική που έχει ισόρροπη ανάπτυξη και προστασία του περιβάλλοντος. Αυτά τα πράγματα τα έχετε ξεχάσει για να εξυπηρετήσετε συμφέροντα. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Πασσαλίδης έχει το λόγο. 

ΘΕΟΔΩΡΟΣ ΠΑΣΣΑΛΙΔΗΣ: Κύριε Πρόεδρε, το υπό συζήτηση σχέδιο νόμου παρουσιάζει μία πρωτοτυπία. Δεν έχει αρχή και επομένως μπορούμε να τοποθετηθούμε γενικά επί του νομοσχεδίου. Ρυθμίζονται θέματα που αφορούν το ΙΓΜΕ, τον ΕΟΜΜΕΧ, τα λατομεία και τη ΔΕΗ. 

Το πρώτο άρθρο του νομοσχεδίου αναφέρεται στις εταιρίες αμοιβαίων εγγυήσεων. Σύμφωνα με την εισηγητική έκθεση του νομοσχεδίου, ο θεσμός των εταιριών αμοιβαίων εγγυήσεων, εντάσσεται στα πλαίσια της πολιτικής ενίσχυσης των μικρομεσαίων επιχειρήσεων, με στόχο να διευκολυνθεί η πρόσβασή τους στη χρηματοδότηση από τα χρηματοδοτικά και πιστωτικά ιδρύματα. 

Οι εταιρίες αμοιβαίων εγγυήσεων λειτουργούν ύστερα από ειδική άδεια, που χορηγείται από την Τράπεζα της Ελλάδος. Η σωστή λειτουργία του θεσμού αυτού εξαρτάται από την ύπαρξη των αντεγγυητικών κεφαλαίων. 

Το ΙΓΜΕ είναι ένα νομικό πρόσωπο ιδιωτικού δικαίου και εποπτεύεται από το Υπουργείο Ανάπτυξης. Η λειτουργία του διέπεται από το ν.272/76. Το ΙΓΜΕ λειτουργεί σήμερα με είκοσι μία διευθύνσεις, υπηρεσίες και έξι περιφερειακά παραρτήματα, Θεσσαλονίκη, Ξάνθη, Κοζάνη, Πρέβεζα, Τρίπολη και Κρήτη. Συνολικά το ΙΓΜΕ απασχολεί χίλια εξήντα ένα άτομα, με μέση αναλογία επιστημονικού προς το υπόλοιπο προσωπικό ένα προς τρία, εκ των οποίων τετρακόσια είκοσι τρία άτομα εργάζονται στα περιφερειακά του παραρτήματα. Στο ΙΓΜΕ συνυπάρχει τόσο το απαραίτητο επιστημονικό, όσο και το αναγκαίο τεχνολογικό δυναμικό. Η προσφορά του ΙΓΜΕ είναι τεράστια στη χώρα μας, στη στήριξη της μεταλλευτικής βιομηχανίας, τους υδρογεωλογικούς χάρτες που έχουμε, τη μελέτη των πετρωμάτων. Η συμβολή του ΙΓΜΕ μπορεί να αποβεί ουσιαστική στον τομέα της εδαφομηχανικής και της εφαρμοσμένης τεχνικής της γεωλογίας. Δημιουργείται όμως ένα καταστροφικό ρήγμα στο ΙΓΜΕ με την κατάργηση των επαρχιακών παραρτημάτων. Το ΙΓΜΕ δεν μπορεί να λειτουργεί μόνο στην Αθήνα, πρέπει να υπάρχει και η στελέχωση η απαραίτητη στην περιφέρεια. Με την κατάργηση των περιφερειακών παραρτημάτων, η Κυβέρνηση ουσιαστικά διαλύει το Ινστιτούτο. Τα παραρτήματά του θα μπορούσαν να αναπτυχθούν λειτουργικά στην περιφέρεια. Με το νομοσχέδιο ουσιαστικά συρρικνώνεται το ΙΓΜΕ και οι ερευνητικές δραστηριότητές του ελαχιστοποιούνται. Το ερευνητικό ενδιαφέρον του ΙΓΜΕ είναι σε διάφορες περιοχές της χώρας. Εάν το προσωπικό στα επαρχιακά παραρτήματα είναι πλεονάζον, αυτό δεν πρέπει να αποτελέσει αιτία κατάργησής του. Απαραίτητος είναι ο εκσυγχρονισμός του ΙΓΜΕ, με τη βελτίωση του επιστημονικού προσωπικού. Είναι απαραίτητος ο αναπροσανατολισμός των στόχων του ΙΓΜΕ, με την επίτευξη καλύτερης ποιότητας ζωής για τη χώρα μας. Η συμβολή του μπορεί να αποβεί πολύ θετική στον καθορισμό των κατάλληλων χώρων υγειονομικής ταφής και απορριμμάτων. Το ερευνητικό ενδιαφέρον στην ύπαιθρο εξακολουθεί να υπάρχει. Εξάλλου, το κόστος λειτουργίας των γραφείων της Αθήνας, είναι ασυγκρίτως μεγαλύτερο απ' αυτό των επαρχιών. 

Με τη μείωση του επιστημονικού προσωπικού και την αντίστοιχη μείωση της υλικοτεχνικής υποδομής, που προέρχεται από την κατάργηση των επαρχιακών παραρτημάτων, προβλέπεται συρρίκνωση του ΙΓΜΕ στις μεταλλευτικές έρευνες και τις έρευνες του υδάτινου δυναμικού της χώρας. Η μεταλλευτική έρευνα επιβάλλεται να συνεχιστεί στην ανατολική Μακεδονία και Θράκη για βιομηχανικά ορυκτά και χρυσό, καθώς και στις άλλες περιοχές της χώρας. 

Την τελευταία δεκαετία οι δημόσιες επενδύσεις έχουν μηδενιστεί και αυτό αποτελεί το μεγαλύτερο ζήτημα του Ινστιτούτου, σχετικά με την ερευνητική του δραστηριότητα. Πώς η πρώην Υπουργός Ανάπτυξης είπε στην αρμόδια επιτροπή ότι το ΙΓΜΕ θα συνεχίσει και θα ολοκληρώσει τις μεταλλευτικές του έρευνες, χωρίς να προβλεφθεί σχετικό κονδύλι από τις δημόσιες επενδύσεις; 

Με το υπό συζήτηση νομοσχέδιο καταργούνται τα παραρτήματα του ΙΓΜΕ και θα παραμείνει στην Αθήνα η κεντρική υπηρεσία, χωρίς να έχει τις αναγκαίες πληροφορίες από τις διάφορες περιοχές της χώρας. 

Η αποκοπή των πληροφοριών αυτών δημιουργεί τις προϋποθέσεις ύπαρξης και αντικειμένου εργασιών του ΙΓΜΕ στην Αθήνα. 

Είναι πλέον βέβαιο, ότι το έμπειρο προσωπικό από την επαρχία δεν θα υπάρχει και η μεταφορά των μελετών δεν θα γίνεται. 'Ενα μεγάλο ποσοστό από το τρίτο Πακέτο Σαντέρ θα πάει στην περιφέρεια. Με την κατάργηση των περιφερειακών παραρτημάτων ΙΓΜΕ θα αποκοπεί η χρηματοδότηση. 

Είπε η πρώην Υπουργός Ανάπτυξης στην αρμόδια Κοινοβουλευτική Επιτροπή στις 13 Ιανουαρίου 1999 ότι, εάν επιθυμούν οι επιστήμονες του ΙΓΜΕ, μπορούν να τοποθετηθούν στις υπερεσίες της περιφέρειας ή του ερευνητικού δημόσιου τομέα που βρίσκονται στο συγκεκριμένο νομό. 'Αρα, η εξειδικευμένη επιστημονική τους γνώση δεν θα αξιοποιείται πλέον και θα βρεθούν εκτός αντικειμένου. 

'Ενα άλλο σημαντικό μειονέκτημα της κατάργησης των παραρτημάτων του ΙΓΜΕ είναι ότι δεν θα υπάρχει άμεση ενημέρωση και εξυπηρέτηση των πολιτών και θα αναγκάζονται εφεξής να παίρνουν τις αναγκαίες πληροφορίες από την Αθήνα. 

Αντί να οδηγήσουμε τους νέους επιστήμονες στην επαρχία, τους στέλνουμε στην Αθήνα και τους επιστήμονες των παραρτημάτων του ΙΓΜΕ τους κάνουμε διοικητικούς υπαλλήλους. 

Πολύ σωστά είπε στην επιτροπή ο κ.Δημοσθένης Μουτράκης, καθηγητής του Πανεπιστημίου Θεσσαλονίκης και Πρόεδρος της Ελληνικής Γεωλογικής Εταιρείας, για το θέμα των μετατάξεων, ότι οι ερευνητές δεν μετατάσσονται. Πουθενά στον κόσμο δεν υπάρχει μετάταξη ερευνητή. Υπάρχει μετάταξη δημοσίου υπαλλήλου, που θα κάνει την ίδια δουλειά σε μια άλλη θέση. 

Ο ΕΟΜΜΕΧ ιδρύθηκε ως νομικό πρόσωπο ιδιωτικού δικαίου με τον ν.707/77. Η ραγδαία ανάπτυξη του ΕΟΜΜΕΧ και η διεύρυνση των δραστηριοτήτων του σε πολλούς τομείς δράσης δημιούργησε σοβαρά λειτουργικά και οικονομικά προβλήματα στον Οργανισμό. 

Τα λειτουργικά προβλήματα οφείλονται στο μεγάλο όγκο εργασιών, στη δημιουργία πλήθους περιφερειακών και τοπικών παραρτημάτων. 

Τα οικονομικά προβλήματα εμφανίστηκαν στη δραστηριότητα δανειοδότησης των μικρομεσαίων επιχειρήσεων. 

Ο ΕΟΜΜΕΧ εκαλείτο να δανειοδοτεί τις μικρομεσαίες επιχειρήσεις από κεφάλαια που έπρεπε να εξευρεθούν στην ελεύθερη τραπεζική αγορά με χαμηλό κόστος. Σήμερα, ο ΕΟΜΜΕΧ απασχολεί συνολικά πεντακόσιους τριάντα οκτώ υπαλλήλους. 

Η Κυβέρνηση με τις προτεινόμενες διατάξεις επιχειρεί να αντιμετωπίσει με αποτελεσματικότερο τρόπο τα χρονίζοντα λειτουργικά και οικονομικά προβλήματα του ΕΟΜΜΕΧ Α.Ε., που δημιουργούν υπερβολικές επιβαρύνσεις στον κρατικό προϋπολογισμό σε σχέση με τις παρεχόμενες υπηρεσίες. 

Οι ανείσπρακτες απαιτήσεις του ΕΟΜΜΕΧ από τετρακόσιους πενήντα οφειλέτες δανείων που χορηγήθηκαν σε βιοτεχνικές επιχειρήσεις ανέρχονταν στις 30/9/97 στο ποσοστό των 15,6 δισεκατομμυρίων δραχμών περίπου. 

Με το νομοσχέδιο συρρικνώνεται ο ΕΟΜΜΕΧ που έχει προσφέρει πολλά στην εθνική οικονομία και διαλύεται η περιφερειακή του διάρθρωση. 

Σήμερα, το 95% των δανείων, που έχει εγγυηθεί μέχρι το 1999 ο ΕΟΜΜΕΧ, έχουν καταπέσει. Με τις οφειλές που έχει να εισπράξει σήμερα των 15,6 δισεκατομμυρίων δραχμών, δεν αποτελεί πλέον εγγύηση για τις μικρομεσαίες επιχειρήσεις. Σήμερα, όπως κατέληξε, δεν προσφέρει ούτε στα επαρχιακά ούτε στις κεντρικές υπηρεσίες. Θα μπορούσε ο ΕΟΜΜΕΧ να γίνει ένας επιτελικός φορέας, για να μπορέσουν ν'αναπτυχθούν οι μικρομεσαίες επιχειρήσεις. 

Ο ΕΟΜΜΕΧ έχει σήμερα οικονομικά προβλήματα. Υπήρχε πολιτική που είχε σκοπό να βοηθήσει με τα βιοτεχνικά δάνεια τις μικρομεσαίες επιχειρήσεις. Αυτά, όμως, τα δάνεια δεν υπήρχε μηχανισμός που θα τα εισέπραττε. 

Το πλεονάζον προσωπικό πρέπει να αντιμετωπιστεί προσεκτικά, γιατί έχουν εμπειρίες στις μικρομεσαίες επιχειρήσεις. Τα προβλήματα που αντιμετωπίζουν σήμερα οι μικρομεσαίες επιχειρήσεις, είναι ο έντονος ανταγωνισμός που υπόκεινται. 

'Ενα από τα βασικότερα θέματα που απασχολούν τον ΕΟΜΜΕΧ, είναι η ρύθμιση των χρεών. Αυτό οφείλεται στα δάνεια που δόθηκαν αλλά δεν έχουν εισπραχθεί. Πώς θα λειτουργήσει ο ΕΟΜΜΕΧ χωρίς αυτήν τη ρύθμιση; 

'Ενα άλλο θέμα, είναι το πλεονάζον προσωπικό. Δεν υπάρχει δουλειά για να εργασθούν, δεν υπάρχει αντικείμενο εργασίας. 

Σχετικά με τα λατομεία λίγες είναι οι περιοχές σε όλη τη χώρα που έχουν χωροθετηθεί λατομικές περιοχές. Η παράταση προθεσμίας καθορισμού λατομικών περιοχών για πέντε χρόνια, σύμφωνα με το άρθρο 6 του νομοσχεδίου είναι μεγάλη. Η πενταετής παράταση για τα λατομεία θα δημιουργήσει μεγάλα περιβαλλοντολογικά προβλήματα στην επαρχία και στο λεκανοπέδιο της Αττικής. Βεβαίως είναι αναγκαία τα αδρανή υλικά γιατί θα γίνουν μεγάλα έργα εν'όψει των Ολυμπιακών Αγώνων του 2004. Πρέπει όμως να ληφθούν υπόψη σοβαρά και οι επιπτώσεις από το μη καθορισμό των λατομικών ζωνών. Πρέπει να υπάρξει επίσπευση από τις Νομαρχιακές Αυτοδιοικήσεις για τον καθορισμό αυτών των ζωνών. 

Και παλαιότερα δόθηκε παράταση πενταετής. Λατομικές ζώνες όμως από τις νομαρχίες δεν καθορίστηκαν. Το ίδιο θα συμβεί και τώρα. 

(Στο σημείο αυτό, την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) 

Πρέπει το Υπουργείο να αναλάβει τις ευθύνες του για να μην υπάρχει συνέχεια της επιβάρυνσης του περιβάλλοντος από τα λατομεία που στις περισσότερες περιπτώσεις λειτουργούν κοντά στις πόλεις. 

Καταψηφίζω το υπό συζήτηση σχέδιο νόμου. 

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, ο Βουλευτής Επικρατείας κ. Ιωάννης Τζωάννος ζητεί άδεια ολιγοήμερης απουσίας του στο εξωτερικό. 

Εγκρίνει η Βουλή; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Νικόλαος Κατσαρός): Συνεπώς, η Βουλή ενέκρινε. 

Ο κ. Κηπουρός έχει το λόγο. 

ΧΡΗΣΤΟΣ ΚΗΠΟΥΡΟΣ: Κύριοι συνάδελφοι, επειδή λείπει η εισηγητική έκθεση, λείπει η αρχή στο νομοσχέδιο, θα βάλω εγώ κάποιες αρχές. 

Αυτός ο μεγαλύτερος ιστορικός και πολιτισμικός πόρος και συνείδηση που είναι οι ιστορικές μας περιφέρειες μπορούσε ιδιαίτερα στη σημερινή περίοδο, την εποχή της γεωοικονομίας και της γεωπολιτικής να μας οδηγήσει ακόμη και σε θαύματα, να είμαστε σε άλλα ύψη σαν χώρα. Αν αυτό δεν προχώρησε και δεν προχωράει, οφείλεται στην απουσία ενός άλλου εθνικού πόρου που διαθέτουν όλα τα ευρωπαϊκά και πολιτισμένα έθνη που όμως λείπει από τη δική μας χώρα και είναι η πολιτική τόσο σαν οικοδόμηση, όσο και σαν προσχεδιασμός. Την πολιτική εδώ τη βιώνουμε σαν αντιμετώπιση έκτακτων γεγονότων, σαν θεομηνία. 

Η υπαρκτή θλιβερή περιφερειακή πραγματικότητα αυτό δείχνει, αυτό έδειξε η ιστορία. Τώρα οι εκ των υστέρων φωνασκίες από διάφορες πλευρές και οι υποκρισίες, ούτε πείθουν ούτε αρκούν. 

Η αλήθεια είναι ότι όλες οι διευθύνουσες πολιτικές ομάδες, αυτό που λέμε δηλαδή επίσημη πολιτική Ελλάδα, έχουν την ίδια γραμμή για την περιφέρεια. 'Αργησαν πολύ να μιλήσουν για την Εγνατία. 'Ολα τα κόμματα στο πακέτο Ντελόρ, πήραν πακέτο. Σήμερα τρέχουν να φθάσουν, να αντιμετωπίσουν τις παρενέργειες για το 2004. Αυτές οι ιστορίες για τις λατομικές ζώνες τέτοια παρενέργεια είναι. Δεν έφεραν όμως έγκαιρα το ζήτημα της διεκδίκησης των Ολυμπιακών εδώ μέσα στο Κοινοβούλιο. 

Καλά, η Νέα Δημοκρατία ανέκαθεν από την ίδρυσή της ήταν ένα κόμμα αθηναϊκό. Εγώ δεν άκουσα το 1993, το 1994, το 1995, το 1996, το 1997, το 1998, τον Καραμανλή να μιλάει ποτέ για την Εγνατία. Τον άκουσα χθες το βράδυ να μιλάει για πολλές ελληνοτουρκικές διαφορές, στο CNN. 

'Ομως και η Αριστερά, δεν είχε έναν Γκράμσι να μιλήσει για το ζήτημα του ελληνικού νότου. Μήπως κατάλαβε το Βενιζέλο; 

Το δε ΠΑ.ΣΟ.Κ., αυτό που λέγεται ΠΑ.ΣΟ.Κ., γιατί στην ουσία δεν είναι, -αυτό έδειξε η πραγματικότητα- ενώ ξεκίνησε από ένα περιφερειακό κόμμα κατέληξε να είναι ένα κόμμα αθηναϊκό. Παράδοξο μεν, αλήθεια δε. 

Ποτέ δεν έγινε μια σοβαρή πολιτική συζήτηση εδώ μέσα ούτε καν μέσα στα πολιτικά κόμματα ούτε έξω απ' αυτά, αλλά ούτε και στα συνέδριά τους, αυτό δηλαδή που έγινε στην Ευρώπη τις προηγούμενες δεκαετίες για την περιφέρεια που είναι η άλλη όψη του εκσυγχρονισμού. Τα άλλα είναι φλύαρος ρητορισμός, φλύαρος προπαγανδισμός, φλύαρος νομικισμός. 'Ετσι σήμερα αντί για την ένωση και ενσωμάτωση των περιφερειών στον εθνικό κορμό παρατηρεί κανείς την απογύμνωση, την καταρράκωση και την ξανασταύρωση των ιστορικών μας περιφερειών με ταυτόχρονα βέβαια έναν αυτοχειριασμό της πρωτεύουσας κάτι που όμως έχει κατανοήσει πλέον ο δημοκρατικός αθηναϊκός λαός. Αυτό έδειξε η τρέχουσα πραγματικότητα, οι Αθηναίοι ξαναγίνονται κοινωνία πολιτών. 

Το ψευδοϋπερασπιστικό και λαϊκίστικο νόθο επιχείρημα ότι υπάρχουν πολιτικές στο όνομα των πέντε εκατομμυρίων πολιτών, έχει κάνει τον κύκλο του και κάηκε. Γιατί, αν θέλετε, η δημοκρατία σήμερα ταυτίζεται εκτός των άλλων και με την ισοτιμία των περιφερειών απέναντι στο αθηναϊκό κέντρο. Γι' αυτό το νομοσχέδιο αυτό, εκτός των άλλων, είναι και αντιδημοκρατικό, γιατί, όπως θα αποδείξω στη συνέχεια, οι ρυθμίσεις του αποβαίνουν εις βάρος της περιφέρειας. 

Μόνο κάποια γραφειοκρατικά στρώματα πια στηρίζουν παρόμοιες πολιτικές. Μια απ' αυτές αποτελεί το σημερινό νομοσχέδιο, στο οποίο, εκτός των άλλων, υπάρχουν και ψεύδη. 'Ετσι αναφέρεται ότι οι ταπητουργικές σχολές διατηρούνται, ενώ η αλήθεια είναι διαφορετική, αφού οκτώ σχολές στους Λειψούς Δωδεκανήσου, στην Ανδρίτσαινα Ηλείας, στον 'Αγιο Γεώργιο Πρεβέζης, στο Αιτωλικό Αιτωλοακαρνανίας το μοναδικό εν Ελλάδι κιλιμοποιείο στα 'Αβδηρα Ξάνθης, στην Καλλονή Τήνου και τη Νέα Καλή Ροδόπης, με απόφαση του διοικητικού συμβουλίου του ΕΟΜΜΕΧ, κατόπιν εντολής του Υπουργείου Ανάπτυξης έχουν ήδη κλείσει, ενώ οι υπόλοιπες είκοσι ταπητουρικές σχολές είναι και αυτές καταδικασμένες στο άμεσο μέλλον να έχουν την ίδια τύχη, αφού ο ίδιος ο ΕΟΜΜΕΧ δεν καταβάλει την ίδια συμμετοχή, για να εκταμιεύσει κοινοτικά κονδύλια. Εξ αιτίας μη υπαρχόντων κονδυλίων, λοιπόν, οδηγούνται με μαθηματική ακρίβεια στο κλείσιμο. 

Ποια είναι τα θύματα; Ο λόγος για τις εξακόσιες αυτήν τη στιγμή εναπομείνασες Ελληνίδες αγρότισσες υφάντριες, του Οργανισμού με μέσο μισθό πενήντα χιλιάδες το μήνα. 

Είναι ένα νομοσχέδιο όχι μόνο σε βάρος των γυναικών, αλλά και άνανδρο, καθώς και ανεργιοφόρο, όταν μάλιστα το οικονομικό άνοιγμα στον ΟΑΕΔ είναι δέκα περίπου χιλιάδες ανά θέση ανεργίας, ενώ το αντίστοιχο άνοιγμα στην ταπητουργία είναι χίλιες δραχμές ανά θέση εργασίας. 

Είναι ακόμη αντιϊστορικό και αντιπολιτισμικό και αντιμυθολογικό, αν θέλετε. Να τα βάλω σε μια άλλη σειρά; Πρόσφυγες της Μικράς Ασίας, Μίλητος και Πηνελόπη. Μέχρι εκεί πάει η ιστορία και η μυθολογία της ταπητουργίας. 

Ούτε βέβαια είναι ΠΑ.ΣΟ.Κ. η έξωση του ΕΟΜΜΕΧ από τον αναπτυξιακό νόμο, η αξιολόγηση επενδυτικών αιτήσεων με ταυτόχρονη εγκατάλειψη των εκατόν πενήντα χιλιάδων περίπου μικρομεσαίων επιχειρήσεων. 

Ούτε τέλος εξέλειπαν οι λόγοι ύπαρξης και συνέχειας των περιφερειακών παραρτημάτων του ΙΓΜΕ τα οποία και αυτά εφέροντο προς κατάργηση, εάν δεν επιμέναμε στην Επιτροπή Παραγωγής και Εμπορίου, με την απειλή καταψήφισης, ώστε να αναγκαστεί η κυρία Υπουργός να αντικαταστήσει τον όρο "ολιγομελή" με τον όρο "αναγκαίο", που ουσιαστικά ο όρος "ολιγομελή" σήμαινε κατάργηση. 

Οφείλει ο νέος Υπουργός να διαβεβαιώσει υπεύθυνα για τη διατήρηση των περιφερειακών αυτών παραρτημάτων με όνομα, επίθετο και αριθμό. Παραρτήματα, όχι γραφεία. Ταυτίζω την ψήφο μου με την τύχη και των είκοσι οκτώ ταπητουργικών σχολών από τους Μεταξάδες, τη Δοξιπάρεια, το Αλεποχώρι και το Παλιούρι του 'Εβρου, μέχρι το Δελβινάκι της Ηπείρου και μέχρι τους Λειψούς της Δωδεκανήσου και ζητώ να ανακληθεί η απόφαση για το κλείσιμο των οκτώ ταπητουργικών σχολών. Κύριε Υπουργέ, οφείλετε να τις ανοίξετε ξανά. 

Με την ευκαιρία αυτή, θέλω να προτείνω στην Κυβέρνηση, αλλά και σε όλες τις υπαρκτές πολιτικές διοικήσεις να αποδεχθείτε μία προ ημερησίας διατάξεως συζήτηση στη Βουλή για το ζήτημα της περιφέρειας, να αποκτήσει επιτέλους η χώρα μια σοβαρή και επεξεργασμένη πολιτική, που σήμερα στερείται όντας δεκαετίες πίσω από τις ευρωπαϊκές υπόλοιπες χώρες. 

Ακούω διάφορους που μιλούν εδώ μέσα για την αποκέντρωση. Αυτός ο όρος πλέον είναι καθυστερημένος, πρέπει να τον διαγράψουμε από το πολιτικό μας λεξιλόγιο, όπως επίσης και τον όρο επαρχία, που έχει πλέον ταυτιστεί με τον όρο ύβρις. 

Η πολυκεντρική Ελλάδα, που αποτελεί ένα νέο ελληνικό και ευρωπαϊκό πολιτισμικό πρότυπο, εθνικό, πολιτικοηθικό και νεοδομικό, να πάρει τη θέση της λεγόμενης αποκέντρωσης. Επιπλέον, η εθνική, κεντρική και πολύμορφη ανάπτυξη σε κάθε ιστορική περιφέρεια είναι το κλειδί. Δέκα ιστορικές περιφέρειες που αυτοκυβερνώνται, είναι το νέο μοντέλο. 

Και άλλες φορές σας έχουμε μιλήσει και σας έχουμε κάνει προτάσεις. Οι διοικήσεις τις υιοθετούν κατόπιν εορτής. Αυτό βέβαια δε συμβαίνει με τη μεγάλη πλειοψηφία των αγαπητών συναδέλφων, που προσυπέγραψαν την πρόταση του Μιχάλη Χαραλαμπίδη για τη Ρωμανία, διακόσιοι τέσσερις Βουλευτές, όπως επίσης και άλλες προτάσεις του ίδιου ανθρώπου. 

Σας ευχαριστώ πολύ. 

ΠΡΟΕΔΡΕΥΩΝ (Νικόλαος Κατσαρός): Ο κ. Βεζδρεβάνης έχει το λόγο. 

ΗΛΙΑΣ ΒΕΖΔΡΕΒΑΝΗΣ: Κυρίες και κύριοι συνάδελφοι, συζητούμε την αρχή του νομοσχεδίου, που φέρει τον τίτλο "Διάφορες ρυθμίσεις θεμάτων του Υπουργείου Ανάπτυξης". 

Μελετώντας το νομοσχέδιο, κύριε Υπουργέ, προσπάθησα να βρω αυτό που λέμε "αρχή", αλλά οφείλω να ομολογήσω ότι δεν βρήκα κάτι τέτοιο. Καμία αρχή και καμιά φιλοσοφία δεν υπάρχει στο συζητούμενο νομοσχέδιο. Στο νομοσχέδιο όμως υπάρχουν "διάφορα". Και τα "διάφορα" δεν μπορούν να συγκροτούν αρχή, δεν μπορούν να εκφράζουν φιλοσοφία. 

Στο νομοσχέδιο ρυθμίζονται διάφορα θέματα. Και επαναλαμβάνω τη λέξη "διάφορα", διότι ο τίτλος του νομοσχεδίου είναι "Διάφορα... " κλπ. Είναι θέματα αμοιβαίων εγγυήσεων, θέματα ειδικών εκκαθαρίσεων του ν.1892/90. Είναι θέματα του ΙΓΜΕ, θέματα του ΕΟΜΜΕΧ, θέματα των λατομείων, θέματα εκτελέσεως έργων υπό τάση, θέματα οφειλών προς τη ΔΕΗ, θέματα ανανεωσίμων πηγών ενεργείας. 

Σε αυτές τις κατηγορίες των θεμάτων που υπάρχουν στο νομοσχέδιο, αν όντως προστεθούν -όπως είναι βέβαιο- και κάποια άλλα θέματα, που θα προκύψουν από την πληθώρα των τροπολογιών που έχουν υποβληθεί, άλλωστε αυτό είναι ένα φαινόμενο που θα λέγαμε ότι "είθισται" πλέον, τελικά θα βγει ένας νόμος που θα δικαιολογεί τη γνωστή φράση "πλίνθοι, λίθοι και κέραμοι ατάκτως ερριμμένα". 

Σε ένα τέτοιο νομοσχέδιο, λοιπόν, κύριοι συνάδελφοι, όταν συζητείται η αρχή και δεν ανευρίσκεται, η συζήτηση είναι περιττή. Με όση, λοιπόν, μπορώ αντικειμενικότητα και ειλικρινά με διάθεση συμβολής, θα αναφερθώ στα θέματα που ρυθμίζονται με το συζητούμενο νομοσχέδιο, αδιαφορώντας για την αρχή του νομοσχεδίου. 

Πρώτον, τα θέματα των αμοιβαίων εγγυήσεων θα μπορούσαν να είχαν ρυθμισθεί με το ν.2367/95, αλλά η προχειρότης του τρόπου με τον οποίο νομοθετεί η Κυβέρνηση, είναι πλέον γνωστή και δεν επέτρεψε τη ρύθμιση τότε. 

Και ενοχλείσθε, κύριε Υπουργέ, και εσείς και οι συνάδελφοί σας, όταν από αυτό το Βήμα σας λέμε ότι προχείρως νομοθετείτε. Δικό σας είναι το νομοσχέδιο, προ τριετίας. 'Ερχεσθε να το τροποποιήσετε. Καλά κάνετε, ορθά κάνετε, αλλά γιατί δεν το κάνατε τότε, όταν από εκείνη την πλευρά σας επισημάναμε τι έπρεπε να κάνετε και δεν το κάνατε. 

Επιτέλους η αλαζονική συμπεριφορά κάποιων Υπουργών στην Αίθουσα πρέπει να σταματήσει, διότι είναι επί ζημία και των ιδίων και κυρίως του τόπου. 

'Ετσι σήμερα ερχόμαστε να τροποποιήσουμε αυτόν το νόμο που κατά τη γνώμη μας δεν θα λύσει το πρόβλημα. Νομίζουμε ότι το μοντέλο των ασφαλιστικών και των αντασφαλιστικών εταιρειών θα μπορούσε να δώσει καλύτερη λύση. Είναι άποψή μας. Δείτε τη, έστω και τώρα. 

Στο θέμα των εκκαθαρίσεων και διευκολύνσεων του ν.1892/90 μπορώ να πω ευθέως ότι βρίσκονται στη σωστή κατεύθυνση, αλλά σας καλούμε να δείτε και την τροπολογία την οποία σας κατέθεσε ο εκλεκτός εισηγητής μας ο κ. Σαλαγκούδης κατά την εισήγησή του. 

Για τις ρυθμίσεις του ΙΓΜΕ υπάρχουν πολλές ενστάσεις, κύριε Υπουργέ. Το ΙΓΜΕ προσέφερε πολλές υπηρεσίες στο κράτος και στον ελληνικό λαό. Μπορεί να μην έδωσε όσα περιμέναμε από τη λειτουργία του, αλλά κανείς δεν μπορεί να αγνοήσει το σημαντικό έργο το οποίο προσέφερε καθ'όλη τη διάρκεια της λειτουργίας του. Αυτό το έργο δεν περατώθηκε και χρειάζεται τις δραστηριότητες του ΙΓΜΕ. Με την ουσιαστική καθ'ημάς κατάργηση των παραρτημάτων του ΙΓΜΕ στην ελληνική περιφέρεια περιορίζονται οι δυνατότητες του ΙΓΜΕ. 

Δεν θα ήθελα να επεκταθώ περισσότερο. Περιοριζόμαστε στην τοποθέτησή μας αυτή και επιφυλασσόμαστε στην κατ'άρθρο συζήτηση, κύριε Υπουργέ, να επιμείνουμε σε κάποιες απόψεις, τις οποίες θα διατυπώσουμε και θα σας παρακαλέσουμε να τείνετε ευήκοον ους, διότι σας είπα από την αρχή της ομιλίας μου ότι με διάθεση συμβολής ανέρχομαι στο Βήμα και ομιλώ. 

Πάντως βλέπουμε τη ρύθμιση για το ΙΓΜΕ με μία νέα επίθεση του αθηνοκεντρικού κράτους κατά της ελληνικής περιφέρειας. Επιτέλους, πρέπει να καταλάβουν οι πάντες ότι η ελληνική περιφέρεια πρέπει να ζήσει. Αν νομίζετε ότι ζώντας η Αθήνα έχετε λύσει το πρόβλημα, κάνετε λάθος. Η Ελλάδα θα ζήσει αν θα υπάρχει ελληνική περιφέρεια. Η Αθήνα θα ζήσει αν θα υπάρχει ελληνική περιφέρεια. Και με τη συμπεριφορά που ακολουθεί η ελληνική Κυβέρνηση, την ελληνική περιφέρεια την εξουθενώνει και δεν αντιλαμβάνεται ότι κατ'αυτόν τον τρόπο σβήνει και τον κύριο στόχο της, που είναι η προστασία των αθηναϊκών συμφερόντων. 

Τέταρτο θέμα είναι οι ρυθμίσεις του νομοσχεδίου για τον ΕΟΜΜΕΧ. Αποτελούν αυτές οι ρυθμίσεις την επιβεβαίωση ότι, η σημερινή Κυβέρνηση με τη συμπεριφορά της αχρήστευσε ένα χρησιμότατο εργαλείο για τους μικρομεσαίους. Ο ΕΟΜΜΕΧ προσέφερε έργο και συνέβαλε στην ανάπτυξη των μικρομεσαίων επιχειρήσεων μέχρι την ώρα που δέχθηκε την επίθεση του κομματικού κράτους του κόμματός σας. Αν γίνει ένας απολογισμός από της ιδρύσεώς του μέχρι το 1984, ο ΕΟΜΜΕΧ θα βαθμολογηθεί με άριστα. Από το 1984 με την είσοδο των πελατειακών σχέσεων και κορωνίδα την ΠΡΟΜΕΤ -τη γνωστή αμαρτωλή ΠΡΟΜΕΤ- ασφαλώς και δεν έχει θετική πορεία. 

Οι προτεινόμενες ρυθμίσεις ασφαλώς, κύριε Υπουργέ, δεν μας βρίσκουν συμφώνους. Μετά τον περιορισμό των δραστηριοτήτων του ΕΟΜΜΕΧ, εκείνο που απομένει είναι να παραμείνει ένας οργανισμός επιτελικού χαρακτήρα για εκπόνηση κλαδικών μελετών. Θα είναι μία προσφορά, διαφορετικά, έτσι όπως τον καταντήσατε, θα είναι άχρηστος. 

Πέμπτο θέμα είναι οι ρυθμίσεις για τα λατομεία. Οι ρυθμίσεις, κύριε Υπουργέ, για τα λατομεία είναι εμβαλωματικές. Δεν αντιμετωπίζουν το πρόβλημα και πέραν του γεγονότος ότι, εγώ με ειλικρίνεια θα σας πω, δημιουργούνται και πολλά μα, πάρα πολλά ερωτηματικά; 

Εκείνο που χρειάζεται είναι να πάρουν τις αποφάσεις οι Νομαρχιακές Αυτοδιοικήσεις, με αντικειμενικά κριτήρια και να καθορίσουν τις λατομικές ζώνες, για να τελειώνει αυτή η ιστορία. 

Τι θα κάνετε, κύριε Υπουργέ, μετά από πέντε χρόνια -αν είσαστε εσείς, γιατί αυτό το θεωρώ αδιανόητο- που τους δίνετε την προθεσμία, αν ξαναέρθουν και σας πουν, δώστε μας άλλα πέντε χρόνια; Με την τακτική που ακολουθούμε, δεν ξέρω, όποια κυβέρνηση και αν είναι, μήπως βρεθεί κάτω από τις ίδιες συνθήκες, να κάνει πάλι το ίδιο. Δεν κάνετε, δηλαδή, σήμερα τις τομές που χρειάζονται. Πάρτε, λοιπόν, τις αποφάσεις που χρειάζονται. 

'Εκτο θέμα, είναι οι ρυθμίσεις για την εκτέλεση έργων υπό τάση. Δεν μπορώ να εκφράσω άποψη, γιατί δεν έχω ειδική γνώση, κύριοι συνάδελφοι. Από τις εγκυκλοπαιδικές, όμως γνώσεις, που διαθέτουμε όλοι μας, πιστεύω ότι θα πρέπει να υπάρξουν προδιαγραφές ασφαλείας για τις κατοικημένες περιοχές. Αν υπάρχουν, με βρίσκετε σύμφωνο. Αν δεν υπάρχουν, δεν το ξέρω, είναι θέμα, που το θέτω προς προβληματισμό και αν θέλετε, δείτε το. 

'Ενα έβδομο θέμα, κύριοι συνάδελφοι, είναι οι ρυθμίσεις για τις οφειλές της Δ.Ε.Η. Γιατί αυτή η διαφοροποίηση; Τι θα πει μεγάλα και μικρά ποσά; Κάντε μια ενιαία ρύθμιση και για εκείνους που χρωστούν πολλά και για εκείνους που χρωστούν λίγα, διότι και τα λίγα για εκείνον που δεν έχει, είναι πάρα πολλά. Βρείτε, λοιπόν, μια ενιαία ρύθμιση. 

Τέλος, είναι οι ρυθμίσεις για το κέντρο των ανανεωσίμων πηγών ενεργείας. Νομίζουμε, ότι ο επιτελικός χαρακτήρας θα διασπαστεί από τη διασπορά σε όλη την επικράτεια. Δεν αντιστοιχεί προς το Ι.Γ.Μ.Ε. και προς τον Ε.Ο.Μ.Μ.Ε.Χ. Είναι ένα επιστημονικό κέντρο και αφού δεν έχετε τη δυνατότητα να έχετε σωστή οργάνωση στο κέντρο, πολύ δε περισσότερο δεν θα έχετε τη δυνατότητα, αν θα αρχίσετε να κάνετε τη διασπορά. 

Αυτή είναι η θέση μας, κύριε Υπυργέ, στα διάφορα θέματα του νομοσχεδίου και αυτή θα είναι και η στάση μας, κατά τη συζήτηση επί των άρθρων. 

'Οσον αφορά την αρχή του νομοσχεδίου, αφού αυτή η ίδια μας αγνοεί, δεν μπορούμε, παρά να πράξουμε και εμείς το ίδιο, για την αρχή του νομοσχεδίου. Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ. Δαμιανός έχει το λόγο. 

ΘΕΟΔΩΡΟΣ ΔΑΜΙΑΝΟΣ: Κύριε Πρόεδρε, κυρίες και κύριοι συνάδελφοι, αυτό είναι πράγματι ένα περίεργο νομοσχέδιο, όπως διαμορφώθηκε. Ξεκινήσαμε με την πρωτοτυπία να μιλήσει πρώτος ο εισηγητής της Αξιωματικής Αντιπολίτευσης και μετά ο κυβερνητικός εισηγητής. Είδαμε έναν Υπουργό, ο οποίος μας έκανε μια έκθεση ιδεών, μας είπε τι περίπου θέλει να αλλάξει χωρίς όμως, να το ξέρουμε εμείς οι ίδιοι. 

Θα μιλήσουμε, λοιπόν, επί ενός νομοσχεδίου, το οποίο πιθανόν να αλλάξει σε πολλά πράγματα και αυτήν τη στιγμή το νομοσχέδιο υποστηρίζεται από έναν Υπουργό, ο οποίος είναι αναρμόδιος. Τον συγχαίρουμε επί τη αναλήψει των καινούριων καθηκόντων του, αλλά είναι εντελώς αναρμόδιος. 

ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): Η Κυβέρνηση είναι ενιαία. 

ΘΕΟΔΩΡΟΣ ΔΑΜΙΑΝΟΣ: Είναι ενιαία, κύριε Υπουργέ, αλλά δεν έχετε ιδέα για το νομοσχέδιο που συζητάμε, όπως δεν έχει ιδέα ο νυν Υπουργός Ανάπτυξης. Εσείς είσθε Υπουργός Εμπορίου και εύχομαι καλή επιτυχία στο έργο σας, αλλά δεν ξέρετε τίποτα και εμείς θα μιλήσουμε επί συγκεκριμένων θεμάτων, στα οποία δεν μπορείτε να μας απαντήσετε. 

ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): Θα πάρετε την απάντησή σας μετά. 

ΘΕΟΔΩΡΟΣ ΔΑΜΙΑΝΟΣ: Ακούσαμε, λοιπόν, τον κύριο Υπουργό, να αναφέρεται κατ'επανάληψη στις τροπολογίες και μάλιστα μας εμέμφθη, διότι δεν τον παρακολουθούμε -όπως λέει- καλά, για να σημειώνουμε. Εγώ, λοιπόν, σημείωσα. Είπε, ότι θα αλλάξουν ορισμένα πράγματα, αλλά προς ποίαν κατεύθυνση; Καμία απάντηση επ'αυτού. Θα διατηρηθούν, είπε, κάποια παραρτήματα. Με ποια μορφή θα διατηρηθούν και ποια θα διατηρηθούν; Με το σύνολο του προσωπικού τους, με διαφοροποιημένο το προσωπικό; 

Βέβαια το νομοσχέδιο, αυτό καθ'αυτό, στην ουσία έχει δύο βασικά θέματα και αυτά είναι κυρίως που νομίζω, ότι απασχολούν και το σύνολο των συναδέλφων, οι οποίοι ασχολήθηκαν και θα ασχοληθούν με αυτό. Αυτά είναι η συρρίκνωση του Ι.Γ.Μ.Ε. και η συρίκνωση του Ε.Ο.Μ.Μ.Ε.Χ. Γι'αυτά τα δύο, ο κύριος Υπουργός σε είκοσι λεπτά αφιέρωσε περίπου τα τρία. Μας είπε βέβαια -και δεν μπορούσε να πει και τίποτα διαφορετικά- ότι δεν μειώνεται το ενδιαφέρον της Κυβέρνησης για τις μικρομεσαίες επιχειρήσεις με τη συρρίκνωση του Ε.Ο.Μ.Μ.Ε.Χ. Βέβαια το νομοσχέδιο δεν δείχνει κάτι τέτοιο, δείχνει ακριβώς το αντίθετο. Μας είπε ότι, ούτε για το Ι.Γ.Μ.Ε. υπάρχει μείωση ενδιαφέροντος από την Κυβέρνηση, έστω και αν υπάρχει αυτή η σημαντική συρρίκνωση. 

Είπε βέβαια ότι δεν φταίνε οι εργαζόμενοι. Αυτό έλειπε να λέγαμε ότι φταίνε οι εργαζόμενοι, διότι οι πολιτικές οι οποίες ακολουθήθηκαν από τις διάφορες κυβερνήσεις, με προεξάρχουσα ευθύνη των κυβερνήσεων των δικών σας, κύριε Υπουργέ, και ιδιαίτερα της προκατόχου σας Υπουργού της κ. Παπανδρέου από προγενέστερες θέσεις της, οδήγησαν, εάν οδήγησαν σε αδιέξοδο τους οργανισμούς και ιδιαίτερα τον ΕΟΜΜΕΧ. 

Εδώ όμως υπάρχουν δεκάδες απορίες, οι οποίες χρειάζονται επεξήγηση. Κατ' αρχάς δεν έχει καμία σχέση η εισηγητική έκθεση -εσείς βέβαια δεν την έχετε διαβάσει, λογικό είναι- της κ. Παπανδρέου, διότι δεν είναι το αντικείμενό σας, κύριε Υπουργέ. 

ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): Μη λέτε τέτοια πράγματα. 

ΘΕΟΔΩΡΟΣ ΔΑΜΙΑΝΟΣ: Δεν σας μέμφομαι. 'Εχετε τόση ευθύνη στο Υπουργείο Εμπορίου, που δεν είναι δυνατόν να ασχολείσθε με τα λατομεία, με το ΙΓΜΕ και με τον ΕΟΜΜΕΧ, διότι δεν είναι το αντικείμενό σας. 

ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): Ασχοληθείτε με την ουσία. 

ΘΕΟΔΩΡΟΣ ΔΑΜΙΑΝΟΣ: Λέει, λοιπόν, ότι στόχος της Κυβέρνησης, είναι να μεταφέρει σημαντικές αρμοδιότητες στην περιφέρεια, που πλέον "γίνεται" κέντρο λήψεως αποφάσεων, ιδιαίτερα για τις μικρομεσαίες επιχειρήσεις και γι' αυτό μεταφέρει προσωπικό του ΕΟΜΜΕΧ, στην περιφέρεια. 

'Ομως, το ίδιο το νομοσχέδιο λέει ότι στην ουσία η μείωση αυτή γίνεται λόγω της δυσαναλογίας του προσωπικού, μεταξύ επιστημονικού και μη επιστημονικού και είναι βέβαιο ότι αυτοί οι οποίοι θα μετατεθούν κατά πλειοψηφία είναι το μη επιστημονικό προσωπικό. Τώρα, πώς αυτό το μη επιστημονικό προσωπικό θα αναβαθμίσει τόσο πολύ τις περιφέρειες, όπως εσείς προσπαθείτε να παρουσιάσετε μέσα στο νομοσχέδιο, αυτό είναι πράγμα που μόνο το ΠΑΣΟΚ θα μπορούσε να το φανταστεί, αλλά αμφιβάλλω αν μπορεί και αυτό ακόμη να το εξηγήσει. 

Λέει μέσα το νομοσχέδιο ότι το προσωπικό το οποίο εκ των πραγμάτων αποδεσμεύεται από τον ΕΟΜΜΕΧ και από το ΙΓΜΕ, θα μεταφερθεί σε θέσεις της περιφέρειας. 'Ομως θα πρέπει να γνωρίζετε ότι ιδιαίτερα στον ΕΟΜΜΕΧ, το προσωπικό υπηρετεί σε νομούς όχι σε έδρες της περιφέρειας, που σημαίνει ότι το προσωπικό αυτό θα το μεταφέρετε κατά τεκμήριο εκτός του νομού του. 'Αρα θα το μεταθέσετε χωρίς να το θέλει, διότι είναι σαφής η διάταξη. Λέει το άρθρο 5 παράγραφος 3 προς το τέλος "το πλεονάζον προσωπικό μεταφέρεται και εντάσσεται και χωρίς αίτησή του" δηλαδή υποχρεωτική μετάταξη. Και εδώ θα ανοίξω μια μικρή παρένθεση. Γι' αυτό το νομοσχέδιο ανακαλύψαμε και νέο όρο "μεταφορά". Η μετάταξη δεν μας έκανε, αυτό είναι καινούρια έννοια. "Μεταφορά". Ποια είναι η έννοια της λέξης "μεταφορά"; Δηλαδή πώς εξηγείται αυτό; Καταργείται ο οργανισμός, καταργείται η θέση του, μετατάσσεται ο άνθρωπος αυτός, εντάσσεται ο άνθρωπος αυτός; Το ότι "μεταφέρεται" είναι έννοια καινούρια του ΠΑΣΟΚικού λεξιλογίου. Δεν καταλαβαίνω βέβαια αν πιστεύετε ότι μπορείτε να διασκεδάσετε τις ανησυχίες και τις φοβίες του προσωπικού, το οποίο χάνει τη θέση την οποία σήμερα έχει για να βρει μια άλλη, αλλάζοντας την ονομασία από "μετάταξη" ή δεν ξέρω τι άλλο ταίριαζε σε "μεταφορά". 

Μεταθέτετε, λοιπόν, αυτό το προσωπικό σε θέσεις εκτός του νομού στον οποίο υπηρετούν, άρα εκτός της περιοχής συμφερόντων τους και μάλιστα χωρίς αίτησή τους, υποχρεωτικά. Και αυτό βέβαια όσο μπορούσατε το έχετε καλύψει. 

'Ενα ακόμη ερώτημα, τι γίνεται αλήθεια με τις θέσεις στην περιφέρεια, ακόμη εάν αυτές οι οποίες προβλέπονται για κάλυψη είναι λιγότερες από το προσωπικό το οποίο υπηρετεί στην περιφέρεια και πρόκειται να τις καλύψει. Αυτό το πλεονάζον προσωπικό πού θα πάει; Λέτε πώς θα γίνει η ρύθμιση του ποιος θα πάει πρώτος, αλλά το πλεονάζον προσωπικό πού θα πάει; 

Αν υποθέσουμε ότι μπορούμε να καλύψουμε δέκα θέσεις στην περιφέρεια και οι μετατασσόμενοι, οι μεταφερόμενοι κατά τη δική σας άποψη, εργαζόμενοι είναι δώδεκα, οι άλλοι δύο πού θα πάνε; Θα πάνε σε άλλη περιφέρεια; Δηλαδή, όχι μόνο σε άλλο νομό αλλά και σε άλλη περιφέρεια; 

Επίσης, λέτε και το εξής καταπληκτικό. "Πέραν της περιφερείας Αττικής". 

Κύριε Υπουργέ, προς ενημέρωσή σας σας λέγω ότι πληθώρα του προσωπικού των δύο αυτών οργανισμών υπηρετεί στην Αττική. 'Ενα μεγάλο μέρος, λοιπόν, των ατόμων τα οποία θα χάσουν στην ουσία τη θέση τους, με τους καινούριους οργανισμούς, είναι κάτοικοι Αττικής. Εργάζονται στην Αττική. Αυτοί που θα πάνε αφού εξαιρείται η περιφέρεια Αττικής; 

'Αρα, γι' αυτούς είναι υποχρεωτική η μεταφορά σε άλλη περιφέρεια, θέλουν δεν θέλουν. 

Είναι ρητή η διάταξη, όπως ρητή είναι η διάταξη του άρθρου 5, παράγραφος 1, που λέει ότι αυτοδικαίως καταργούνται τα παραρτήματα του ΕΟΜΜΕΧ παρά τη δήλωση εδώ του Υπουργού ότι δεν θα καταργηθούν. Είναι σαφής η διάταξη και αν πρόκειται να την αλλάξετε θα πρέπει να ξέρουμε εκ των προτέρων, πώς θα αλλάξει. Και αυτό είναι απάντηση για την "καλόπιστη ή κακόπιστη ανάγνωση". Είναι θέμα απλά καθαρών ελληνικών. 

Δόξα τω Θεώ τα ελληνικά μας είναι καλά, μπορεί βέβαια να μην είναι τόσο καλά όσο του κ. Βενιζέλου, που διακρίνεται για το χειρισμό της ελληνικής γλώσσας, αλλά αν μη τι άλλο λέξεις όπως "αυτοδικαίως", μπορεί ο κάθε 'Ελλην Βουλευτής να τις καταλάβει και να καταλάβει και τι σημαίνει. 

'Ερχομαι τώρα στο ΙΓΜΕ. 

Το ΙΓΜΕ είναι μια αμαρτωλή ιστορία ως προς το προσωπικό του και καλύτερα να μην την πολυσυζητάτε. Φθάσατε σήμερα να λέτε ότι χρειάζεται να μειωθεί αυτό το περίφημο προσωπικό που εσείς το διογκώσατε τόσο πολύ με αλλόγιστους διορισμούς. 

Κύριε Υπουργέ, είναι αποκαλυπτικότατη η εισηγητική έκθεση του νομοσχεδίου και για τον ΕΟΜΜΕΧ και για το ΙΓΜΕ. 

Σας υπενθυμίζω ότι η κ. Παπανδρέου ως Πρόεδρος, του ΕΟΜΜΕΧ τότε, έπαιρνε δάνεια πενταετούς διάρκειας και τα έδινε στους μικρομεσαίους με επταετή διάρκεια χάριτος και τα οποία βέβαια εν πολλοίς δεν γύρισαν πίσω. Και φθάσαμε, κύριε Υπουργέ -το έζησα προσωπικά ως Υπουργός και εύχομαι να μην το ζήσετε εσείς- να θυροκολλούνε στον ΕΟΜΜΕΧ κατάσχεση. Και αυτό το έκανε το Υπουργείο των Οικονομικών, μια άλλη υπηρεσία του ελληνικού δημοσίου. 

Το λέτε αυτό και μέσα στο νομοσχέδιο και γι' αυτόν το λόγο προσπαθείτε να κάνετε αυτήν την αναδιάρθρωση και όχι για να βελτιώσετε τις υπηρεσίες. 

Κάποτε, κύριε Υπουργέ, τα ελληνικά να τα λέμε όπως πρέπει. 

Επαναλαμβάνω λοιπόν για το ΙΓΜΕ, ότι έχει μία πολύ μεγάλη ιστορία στον ελληνικό χώρο και έχει μία τεράστια προσφορά που έχει αναγνωρισθεί από όλες τις πλευρές της Αίθουσας. 

Το πρόβλημα της λειψυδρίας στην ουσία επιλύθηκε χάρη στις προσπάθειες του προσωπικού του ΙΓΜΕ. Και το ΙΓΜΕ είναι ένα από τα πλέον επιστημονικά κέντρα, όχι από πλευράς μόνο αντικειμένου, αλλά και από πλευράς προσωπικού. Σε ελάχιστες υπηρεσίες του ελληνικού δημοσίου υπάρχει τέτοια συγκέντρωση ικανών και αξίων επιστημόνων όσο στο ΙΓΜΕ. 

Θα σας πω μάλιστα ότι το αστείο που κυκλοφορούσε και νομίζω ότι κυκλοφορεί ακόμα στο τέως Υπουργείο Βιομηχανίας και νυν Ανάπτυξης είναι ότι το ΙΓΜΕ αποτελούσε το τελευταίο σκαλοπάτι πριν από την καθηγητική έδρα. 

Διότι δεκάδες επιστήμονες του ΙΓΜΕ έγιναν καθηγητές στις πολυτεχνικές σχολές της χώρας μας στα αντίστοιχα αντικείμενα. Και δείχνει ακριβώς το επίπεδο αυτών των επιστημόνων. 

Αυτούς τους επιστήμονες, λοιπόν, τώρα δεν ξέρω πως θα τους χρησιμοποιήσετε διότι οι ανάγκες της περιφέρειας -κυρίως της περιφέρειας-είναι αυτές οι οποίες ακόμη δεν έχουν επιλυθεί. Η Αττική το μεγάλο πρόβλημα που μπορεί να αντιμετωπίσει αν και εν πολλοίς έχει λυθεί, είναι του νερού. Το έργο που έχει να αντιμετωπίσει το ΙΓΜΕ είναι στην περιφέρεια, κύριε Υπουργέ. Και εκεί στην περιφέρεια θα χρειαστεί εκ των πραγμάτων να δημιουργήσετε τα τμήματα αυτά τα οποία λέτε. Γιατί, λοιπόν, καταργείτε τα υπάρχοντα παραρτήματα για να δημιουργήσετε αύριο κάποια άλλα; Τι υποκρύπτετε εδώ πέρα; Ξεκαθάρισμα λογαριασμών; Μείωση προσωπικού; Προσπάθεια δημιουργίας νέων θέσεων για προσλήψεις; Διότι είναι σίγουρο -και θα το δείτε σε πολύ σύντομο χρονικό διάστημα- ότι όχι μόνο αυτά που καταργούνται αλλά και ορισμένα ίσως άλλα παραρτήματα θα δημιουργηθούν για τις πραγματικές ανάγκες του ερευνητικού έργου. 'Αρα είναι πραγματικά περίεργο και άδικο για το ΙΓΜΕ αυτό το οποίο γίνεται. 

Είναι βέβαιο ότι χρειάζεται κάποια αναδιοργάνωση των υπηρεσιών που ίσως θέλει κάποια βελτίωση στους τομείς τους οποίους ερευνά. Υπάρχουν νέες τεχνολογίες, έχουμε το επιστημονικό προσωπικό γι' αυτές αλλά αυτό δεν σημαίνει ότι πρέπει να υπάρξει η συρρίκνωση του μεγέθους που θέλετε, η οποία στο κάτω κάτω άμα θέλατε θα μπορούσε και να γίνει τουλάχιστον για το μη επιστημονικό προσωπικό, στην πορεία του χρόνου όπως το αφήσαμε κι έγινε εμείς επί κυβερνήσεως της Νέας Δημοκρατίας. Μειώθηκε το προσωπικό του ΙΓΜΕ διότι απλούστατα δεν προσλάβαμε καινούριους, κάτι το οποίο μπορείτε να κάνετε και σεις για τους μη επιστήμονες, ενώ τους επιστήμονες εκεί που υπάρχει ανάγκη θα τους χρησιμοποιήσετε. Και δεύτερον, τι θα κάνετε με τα θέματα του προσωπικού ιδιαίτερα του ΙΓΜΕ που έχουν ένα καυτό θέμα για να μην πω τα άλλα, έχουν αναφερθεί, τελειώνει και ο χρόνος. Το ασφαλιστικό είναι μία ιδιαιτερότητα. Το εφάπαξ τους δίνεται από έναν ασφαλιστικό οργανισμό. Αυτό θα το εξασφαλίσετε; Λέει μέσα κάπου ότι εξασφαλίζονται τα ασφαλιστικά τους δικαιώματα. Αλλά αλήθεια αν πει ο ασφαλιστικός φορέας ότι τα λεφτά τελειώσανε, τι θα κάνουν οι μεταφερθέντες σε άλλες υπηρεσίες υπάλληλοι; Θα πρέπει να προβλέψετε τι θα γίνει γι' αυτό. Και μάλιστα θα έλεγα ότι είναι καλό να προβλέψετε και ένα ποσό μέσα στον προϋπολογισμό. 

Κατά τα άλλα, την ανύπαρκτη αρχή, όπως πολύ σωστά είπε και ο συνάδελφος Ηλίας Βεζδρεβάνης, την καταψηφίζουμε. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος του ΠΑΣΟΚ κ. Γεωργακόπουλος έχει το λόγο. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, μίλησαν οι εισηγητές μίλησε ο Υπουργός, μίλησε ο Κοινοβουλευτικός Εκπρόσωπος της Νέας Δημοκρατίας και κάποιοι άλλοι συνάδελφοι και πιστεύω ότι πραγματικά σήμερα το νομοσχέδιο είναι ένα νομοσχέδιο το οποίο θα είχαμε την απαίτηση από το Υπουργείο όταν μας φέρνει νομοσχέδιο, να μας λέει και για ποιους λόγους έρχεται αυτό το νομοσχέδιο. Δυστυχώς σε αυτό το νομοσχέδιο δεν μας εξηγεί τους λόγους. Μπαίνει κατευθείαν, άρθρο 1, άρθρο 2, άρθρο 3. Τα είπα και στην κοινοβουλευτική επιτροπή αυτά, θα πρέπει να ξέρουμε ποια είναι η φιλοσοφία και γιατί συρρικνώνονται, αλλάζουν, τροποποιούνται κάποιοι οργανισμοί όπως είναι το ΙΓΜΕ, ο ΕΟΜΜΕΧ ή δημιουργείται η εταιρεία αντασφαλίσεων ή εταιρείες ασφαλίσεων. 

Θα πρέπει να δίνουμε στη Βουλή, να δίνουμε στους συναδέλφους Βουλευτές να καταλαβαίνουν για ποιο λόγο γίνονται ορισμένα βήματα τα οποία κάνει η Κυβέρνηση. 

Εμείς δεν διαφωνούμε με τα βήματα τα οποία κάνει η Κυβέρνηση αλλά θα πρέπει να είναι πιο σαφείς οι λόγοι για τους οποίους γίνονται. Μία παρατήρηση είναι αυτή. 

Δεύτερη παρατήρηση. Παρατηρώ ότι η Νέα Δημοκρατία υπεραμύνεται στη διαχείριση του κράτους. Μέχρι τώρα μας λένε ότι βασική τους φιλοσοφία είναι λιγότερο κράτος. Εγώ έχω ακούσει από τη Νέα Δημοκρατία ότι πρέπει να μειωθεί το κράτος. Δεν μπορεί να υπάρχουν τόσες πολλές δημόσιες υπηρεσίες. Και παραδόξως σήμερα παρακολουθώ ότι όλοι οι Βουλευτές της Νέας Δημοκρατίας υπεραμύνονται στο να διατηρηθούν αυτοί οι οργανισμοί, ΕΟΜΜΕΧ ΙΓΜΕ και κάποιοι άλλοι οργανισμοί οι οποίοι υπάρχουν. 

ΓΕΩΡΓΙΟΣ ΚΑΡΑΣΜΑΝΗΣ: Δεν το καταλάβατε. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Το κατάλαβα πάρα πολύ καλά και τώρα άκουσα τον κ. Δαμιανό. Θα πω όμως όσον αφορά την ανάγκη διατήρησης κάποιων παραρτημάτων στην επαρχία ιδιαίτερα του ΙΓΜΕ, ήταν και δική μας επισήμανση στη διαρκή κοινοβουλευτική επιτροπή μετ' επιτάσεως μάλιστα, που είχε ως αποτέλεσμα να έρθει η Υπουργός τότε στο άρθρο 5 και να προσθέσει ένα εδάφιο που λέει ότι με αποφάσεις του Διοικητικού Συμβουλίου του ΙΓΜΕ μπορεί να συστήνονται περιφερειακά γραφεία με το αναγκαίο προσωπικό και σκοπό και συβολή κλπ., να μη σας διαβάσω εδώ τη σχετική διάταξη. Μπήκε βεβαίως αυτή η διάταξη ακριβώς γιατί αναγνώρισε η τότε Υπουργός την αναγκαιότητα για να διατηρηθούν αυτά τα παραρτήματα στην επαρχία, λόγω ακριβώς του έργου το οποίο εκτελούν και όλοι οι Βουλευτές επεσήμαναν στην αρμόδια κοινοβουλευτική επιτροπή. 

Και έρχεται ο Υπουργός σήμερα και μας λέει, ναι αναγνωρίζουμε και εμείς το έργο και δεν θα το αφήσουμε αυτό στο διοικητικό συμβούλιο του ΙΓΜΕ αλλά θα το φέρουμε με αναδιατύπωση του άρθρου έτσι ώστε να φαίνεται μέσα στο νόμο. Και δεν συμφωνείτε ούτε σε αυτό. Ε τότε τι να καταλάβω; Πείτε ότι εφόσον η Βουλή μίλησε, η Βουλή έκανε την τοποθέτησή της, από όλα τα κόμματα και ο Υπουργός ανταποκρίθηκε και βεβαίως θα διατηρηθούν κάποια τμήματα εκεί που υπάρχουν, εκεί που πρέπει και θα αποδώσουν έργο. 

ΘΕΟΔΩΡΟΣ ΔΑΜΙΑΝΟΣ: Να το φέρει να δούμε. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Δαμιανέ νομίζω ότι εδώ μπορούμε να συνεννοούμαστε. Είπε ο Υπουργός πριν, όταν θα μπούμε στη συζήτηση των άρθρων, θα έλθει επαναδιατύπωση του άρθρου και θα λέει αυτά. Μας εξήγησε περίπου τι θα λέει το άρθρο. Ας περιμένουμε. Θα έχουμε την ευκαιρία όταν θα έρθει στην κατ' άρθρον συζήτηση να πούμε ότι, κύριε Υπουργέ, δεν συμφωνούμε έτσι όπως το λέτε, συμφωνούμε με μία άλλη διατύπωση. Αλλά ότι αλλάζει αυτό το οποίο απαιτούσαμε όλοι από την Κυβέρνηση, αλλάζει. 

ΘΕΟΔΩΡΟΣ ΔΑΜΙΑΝΟΣ: 'Αρα, δεν ακούσατε τι είπαμε. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Σας άκουσα και με μεγάλη προσοχή. 

Τώρα θέλω να πω δυο λόγια για τις οικονομικές ρυθμίσεις που γίνονται στον ΕΟΜΜΕΧ. Βεβαίως αυτό έχει ένα κόστος από ό,τι διάβασα από την εισηγητική έκθεση του Λογιστηρίου, η οποία λέει ότι είναι περίπου στα έντεκα δισεκατομμύρια (11.000.000.000). Αλλά θα υπάρξει και απώλεια εσόδων αν μέχρι τέλους, ενώ λέει ότι ο ΕΟΜΜΕΧ εκχωρεί τις απαιτήσεις που έχει από τις επιχειρήσεις και ως εκ τούτου το δημόσιο θα σβήσει τις απαιτήσεις που έχει το δημόσιο από τον ΕΟΜΜΕΧ, δεν είναι βέβαιο ότι θα πληρωθούν οι απαιτήσεις αυτές, τις οποίες εκχωρεί στο δημόσιο. Η μέχρι τώρα εμπειρία μας έχει δείξει ότι δεν θα πληρωθούν. 'Αρα ουσιαστικά οι απαιτήσεις του δημοσίου δεν ξέρω εάν θα πρέπει να αποσβεστούν τελείως απέναντι στον ΕΟΜΜΕΧ ή θα πρέπει να διατηρηθούν μέχρι του ποσού εκείνου, το οποίο δεν θα αποσβεστεί από τις εκχωρήσεις τις οποίες κάνει σήμερα ο ΕΟΜΜΕΧ με την εκχώρηση των οφειλών των μικρομεσαίων επιχειρήσεων που είχαν δανειστεί. 'Η πάμε σε μία γενναία απόφαση και λέμε, τα διαγράφουμε αυτά από τον ΕΟΜΜΕΧ, δεν θέλουμε να έχουμε κανένα μπέρδεμα από τον ΕΟΜΜΕΧ και αναλαμβάνει το δημόσιο αυτά και αν δεν πληρώσουν αυτοί που πρέπει να πληρώσουν το δημόσιο, τότε το δημόσιο θα πάρει όλα τα μέτρα τα οποία πρέπει να πάρει, σύμφωνα με τον κώδικα είσπραξης των δημοσίων εσόδων, που πραγματικά έτσι γίνεται. Γιατί επειδή ήταν με την εγγύηση του δημοσίου και έρχονταν μετά αυτά ως οφειλές στο δημόσιο, το δημόσιο έπαιρνε όλα αυτά τα μέτρα. 

Βεβαίως θα είναι λάθος από τους μικρομεσαίους να μην πάνε να πληρώσουν τώρα με τη γενναία αυτή ρύθμιση η οποία τους γίνεται. Γιατί γίνεται μία ρύθμιση πάρα πολύ γενναία. Σαράντα οκτώ δόσεις με μείον το 80% των τόκων υπερημερίας και των άλλων προσαυξήσεων, που σημαίνει και τις καθυστερήσεις που μπορεί να έχουν προς το δημόσιο που ήταν 3%, 2,5% και 2% το μήνα. 'Αρα είναι πολύ γενναία η ρύθμιση η οποία γίνεται στο νομοσχέδιο και θα πρέπει πάση θυσία να γίνει γνωστή σε όλους αυτούς οι οποίοι χρωστούν στο δημόσιο. Να κάνουν χρήση αυτής της διάταξης γιατί αν δεν κάνουν χρήση της διάταξης, το χρέος τους συνεχίζει να μένει στο ύψος το οποίο ήταν. 

Τώρα σε σχέση με τα λατομικά. 

Κύριε Υπουργέ, θα μου επιτρέψετε να σας πω το εξής: Βλέπω ότι αυτή η πενταετής παράταση των λατομείων να λειτουργούν εκτός λατομικών ζωνών, είναι υπερβολική. 

'Eχω την αίσθηση ότι το λατομικό λόμπι είναι πάρα πολύ ισχυρό. Γιατί, αν δεν κάνω λάθος και θυμάμαι καλά, είναι η τρίτη πενταετής παράταση, η οποία δίνεται. 'Ελεος! Πόσες παρατάσεις πρέπει να δώσουμε; Δεν ξέρω, αν οφείλεται σε αδυναμία των νομαρχιών, των περιφερειών, των υπηρεσιών ή σε οποιονδήποτε άλλον. Εάν οφείλεται στη Νομαρχιακή Αυτοδιοίκηση, βάλτε μία διάταξη που θα τους πείτε: "Εάν μέσα σε ένα χρόνο ή σε έξι μήνες, δεν καθορίσετε τις λατομικές ζώνες, κλείνουν όλα τα λατομεία στο νομό." 'Οταν θα καταλάβουν ότι θα κλείσουν όλα τα λατομεία, θα ορίσουν αυτές τις λατομικές ζώνες. 

'Ολοι κοπτόμεθα υπέρ του περιβάλλοντος, αλλά από την άλλη μεριά, αφήνουμε και ανοιχτές πόρτες κατά του περιβάλλοντος. 

Δεν είναι δυνατό, ιδιαίτερα στην Αττική και σε άλλες περιοχές, οι οποίες έχουν σοβαρά προβλήματα περιβάλλοντος, να αφήνουμε τα λατομεία να λειτουργούν έτσι. 

Και οι νομάρχες σήμερα -μη σας μένει καμία αμφιβολία- δεν πρόκειται να πάρουν απόφαση. Οι νομάρχες βλέπουν το μικροπολιτικό κόστος πολύ περισσότερο απ' ό,τι το υπολογίζει η Κυβέρνηση. Επειδή είναι κάθε μέρα μέσα στα πόδια τους αυτοί οι οποίοι εκμεταλλεύονται τα λατομεία, επειδή κάθε μέρα έχουν επαφές μαζί τους, δεν πρόκειται οι νομάρχες να πάρουν τέτοιες αποφάσεις. Απόδειξη, ότι δεν έχει δημιουργηθεί καμία λατομική ζώνη σε κανένα νομό της χώρας, όπου να υπάρχουν οργανωμένα λατομεία μέσα σε αυτές τις ζώνες με τις οποίες θα προστατεύεται και το περιβάλλον. 

Δώστε τους μία προθεσμία -όπως σας είπα- έξι μήνες, ένα χρόνο και πείτε τους: "Εάν δεν καθορίσετε μέσα σε αυτήν την προθεσμία, θα κλείσουν τα λατομεία μέσα στο νομό και θα πηγαίνετε να παίρνετε από τα λατομεία του άλλου νομού." Να δούμε, θα συμφέρει τότε και τους εργολάβους και τους λατόμους και τη νομαρχία, που δεν έχουν ορισθεί οι λατομικές ζώνες μέσα στο νομό ή στην περιφέρεια; Κανένα δεν θα συμφέρει. 

Ξέρετε, όμως, τι λένε: "Εφόσον δόθηκε πενταετής παράταση, εγώ σε πέντε χρόνια δεν θα είμαι νομάρχης." Αυτό λέει ο νομάρχης. "Γιατί να αναλάβω εγώ το κόστος και να τα βάλω με κάποιους οι οποίοι είτε δεν θέλουν τα λατομεία στην περιοχή τους" -υπάρχουν και αυτοί- "είτε δεν θέλουν να απομακρυνθούν τα λατομεία από εκεί πού είναι, γιατί το κόστος της μεταφοράς των αδρανών υλικών θα είναι μεγαλύτερο; 'Αφησέ τα όπως είναι." 

Και σας ομιλώ εκ πείρας. Γιατί καταστρέψαμε τον Αλφειό ποταμό στην Ηλεία από την αμμοχαλικολειψία, η οποία γινόταν, επειδή δεν υπήρχαν λατομεία αδρανών υλικών. Κατεστράφη ο Αλφειός! Κινδύνεψε το φράγμα του Αλφειού από αυτήν ακριβώς την αλόγιστη εκμετάλλευση, η οποία γινόταν στα λατομεία αυτά. 

Παρακαλώ, λοιπόν, να δείτε το θέμα των λατομείων. Και επαναλαμβάνω: Δώστε μια προθεσμία, αλλά η προθεσμία αυτή να είναι αποτρεπτική. Να μην τους δίνεται το δικαίωμα με τέτοιες μεγάλες παρατάσεις. 

Και τελειώνω με το άρθρο που έχετε τις ρυθμίσεις για τη Δ.Ε.Η. Πραγματικά, ιδιαίτερα οι κοινότητες και οι δήμοι οφείλουν στη Δ.Ε.Η. 'Ομως, για να μη μείνει πάλι αυτό το χρέος των δήμων και των κοινοτήτων προς τη Δ.Ε.Η., να γίνει μία ρύθμιση και το ποσό, το οποίο θα πρέπει να δίνουν, να παρακρατείται από τις απολαβές που έχουν να λαμβάνουν και να δίνεται στη Δ.Ε.Η. Γιατί, εάν τα παίρνουν τα χρήματα και παρά τη συμφωνία που έχουν, δεν τα δίνουν στη Δ.Ε.Η., μετά από λίγο θα έχουμε το ίδιο πρόβλημα. Γιατί έχουμε και τέτοιες περιπτώσεις, που δεν αφορούν μόνον δήμους και κοινότητες, που δεν πληρώνουν τη Δ.Ε.Η. 

Για παράδειγμα, βάζουν τους αγρότες να πουν: "Δεν έχουμε να ποτίσουμε. Πείτε στη Δ.Ε.Η. να μας δώσει ρεύμα." Η Δ.Ε.Η. αναγκάζεται τότε, για να μην καταστραφούν οι παραγωγοί, να δώσει ρεύμα. 'Ετσι, αυξάνεται το χρέος και δεν εξοφλείται ποτέ. 

'Η μπορεί να κόψει το ρεύμα στο αντλιοστάσιο, επειδή μία κοινότητα ή ο δήμος δεν πλήρωσε το ρεύμα και να μην έχει νερό η κοινότητα ή ο δήμος; 'Οχι. Η Δ.Ε.Η. δεν θα το κάνει αυτό. Απλά, θα εκβιάζει ο δήμος ή η κοινότητα. 

Γι'αυτό, λοιπόν, πρέπει να κάνετε αυτήν τη ρύθμιση, που πολύ σωστά την κάνετε, αλλά να τους βάλετε και όρους για την αποπληρωμή του χρέους προς τη Δ.Ε.Η. Γιατί, εάν δεν γίνει αυτό, τότε μπαίνουμε σε ένα φαύλο κύκλο: Η Δ.Ε.Η. έχει ελλείμματα. Η Δ.Ε.Η. λέει ότι χρωστάνε οι δήμοι, οι κοινότητες και το δημόσιο. Οι δήμοι και οι κοινότητες λένε ότι δεν τους δίνει το κράτος για να πληρώσουν τη Δ.Ε.Η. 

"Αυτήν τη ρύθμιση που σας κάνουμε, κύριοι, σας την κάνουμε υπό την προϋπόθεση ότι θα παρακρατεί η Δ.Ε.Η. στο εξάμηνο, στο χρόνο, στο μήνα τόσες χιλιάδες δραχμές, έτσι ώστε κατευθείαν να πηγαίνουν στο ταμείο της Δ.Ε.Η. για να αποπληρωθούν κάποτε και να μην επανέλθουμε πάλι". 

Θα έλεγα ότι οι ρυθμίσεις της Δ.Ε.Η. θα πρέπει να γίνουν κάποια στιγμή και προς άλλους καταναλωτές, οι οποίοι έχουν προβλήματα. Δεν θέλω να προσδιορίσω εγώ ποιοί θα είναι αυτοί, αλλά κάποια στιγμή θα πρέπει η Δ.Ε.Η. να μπορέσει να κάνει ένα πρόγραμμα αποπληρωμής των οφειλών που έχουν κάποιες επιχειρήσεις ή κάποια νοικοκυριά ή άλλοι -υπάρχουν πάρα πολλοί- για να μπει και η Δ.Ε.Η. σε ένα λογαριασμό χωρίς να έχει αυτό το μεγάλο χρέος. Και το δημόσιο ακόμα θα πρέπει να μπει σε μία ρύθμιση απέναντι στη Δ.Ε.Η. για να πάψει, όπως είπα, αυτός ο φαύλος κύκλος των χρεών που ανακυκλώνονται στο δημόσιο και συχνά μετριούνται στο δημόσιο χρέος δύο και τρεις φορές γιατί τα χρωστάει η επιχείρηση, τα χρωστάει το Υπουργείο Οικονομικών και αυτό τα χρωστάει σε κάποιους άλλους. 

Τελειώνοντας, κύριε Πρόεδρε, θέλω να πω ότι πιστεύω πως το νομοσχέδιο με τις τροποποιήσεις που θα έρθουν και για τον Ε.Ο.Μ.Μ.Ε.Χ. και για το Ι.Γ.Μ.Ε. και με τη συζήτηση που έγινε στην αρμόδια κοινοβουλευτική επιτροπή θα προσαρμοστεί καλύτερα στα σημερινά δεδομένα και θα είναι για την καλύτερη εξυπηρέτηση όχι μόνο των πολιτών, αλλά και την αποτελεσματικότερη λειτουργία των ίδιων των οργανισμών. 

ΠΡΟΕΔΡΕΥΩΝ (Νικόλαος Κατσαρός): Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, κυρία και κύριοι συνάδελφοι, το 1970 προς τους αγαπητούς συναδέλφους του Κ.Κ.Ε. ο Γκαροντί κραύγαζε "αλίμονο να μείνουμε αυτοί που είμαστε".'Ηταν μία κραυγή βαθιάς μεταρρύθμισης, βαθιάς αλλαγής. Το επικαλούμαι για να επαναλάβω στην Αίθουσα αυτήν, όπως πολλές φορές έχω πράξει, "αλίμονο να μείνει το πολιτικό μας σύστημα αυτό που είναι", "η κοινωνική νοοτροπία αλίμονο να μείνει αυτή που είναι". 

Τουτέστιν η προσαρμογή της πατρίδας μας στις με ταχείς ρυθμούς πραγματοποιούμενες και εναλλασσόμενες αλλαγές παγκοσμίως αποτελεί βασικότατο όρο επιβίωσης. 

'Ερχεται, λοιπόν, το νομοσχέδιο με τις λιτές του διατάξεις να προσαρμόσει -για τους χώρους που οι διατάξεις καλύπτουν- προς το καλύτερο, προς το ορθολογικότερο, προς το γονιμότερο, δοκιμασμένους θεσμούς, δοκιμασμένους οργανισμούς, να ρυθμίσει καταστάσεις που επιβάλλονται από τα πράγματα. 

Πολλές συζητήσεις έχουν γίνει στην Αίθουσα αυτή και είναι ένα σύμπτωμα καιρών δημόσιος, ιδιωτικός, περισσότερο δημόσιος, ολιγότερο ιδιωτικός ή το αντίθετο. Πιστεύω ότι για την πρόοδο της χώρας εκείνο που ενδιαφέρει είναι αν τούτος ή εκείνος είναι αποτελεσματικός, αν εξασφαλίζει προϋποθέσεις ανταγωνισμού, όταν η πατρίδα μας καλείται να επιβιώσει σε έναν "πέτρινο" ανταγωνισμό, σε ένα χώρο οικουμενικότερο. Εκείνο που θα παίξει τον τελευταίο ρόλο είναι η ικανότητα του Α' ή του Β' τομέα να πραγματώσει εκείνο που επιδιώκει, να πραγματοποιήσει τις επιδιώξεις του, τους στόχους του, να εξασφαλίσει θέσεις εργασίας, να εξασφαλίσει ένα λογικό ποσό κέρδους, να ανταγωνιστεί, να επιβιώσει. 

Η οικονομία είναι δυστυχώς ένα σημείο για το οποίο η πατρίδα μας δεν επέδειξε την επιμελημένη ως όφειλε προσοχή και ευθύνη ή γιατί οι συνθήκες δεν το επέβαλαν. Πάντοτε ισχύει στις δημοκρατικές χώρες "μέτρον πάντων χρημάτων εστί ο άνθρωπος". Αυτό λεγόταν από τους σοφιστές πριν δυόμισι χιλιάδες χρόνια. Καταλαβαίνετε, λοιπόν, σήμερα με ποια βελτιωτική εικόνα ή πρίσμα θα πρέπει να αντικρίζουμε την ευθύνη όλων μας και κυρίως του κράτους προς τον πολίτη, προς τον άνθρωπο. 

Δικαιολογημένα, λοιπόν, ελήφθησαν για κοινωνικούς λόγους μέτρα που αντιστρατεύονταν τους όρους της οικονομίας και δημιουργούσαν καθημερινά προβλήματα. 

Υπάρχει φιλοσοφία στο νομοσχέδιο; Κύριε Υπουργέ, με διεισδυτικότητα και ευφράδεια αναφερθήκατε στο σχέδιο νόμου που συζητάμε. Πότε προφθάσατε να ενημερωθείτε; Είναι και αυτό μία απόδειξη των ικανοτήτων σας και θα περιορισθώ λίγο σε αυτό. Δεν παρασύρομαι από το γεγονός ότι καταγόμαστε από την ίδια εκλογική περιφέρεια, ούτε από το γεγονός ότι όταν έγινα σωματάρχης -θα μου επιτρέψετε να το πω φανερά- ζήτησα ένα συνταγματολόγο από το Πανεπιστήμιο της Θεσσαλονίκης για να διδάξει Συνταγματικό Δίκαιο στους αξιωματικούς μας και μου έστειλαν εσάς. 

Οι 'Ενοπλες Δυνάμεις είναι μόριο της κοινωνίας, πρέπει να συμπορεύονται με την κοινωνία. Kαι η κοινωνία να μπορεί να νοιώσει το σφυγμό τους. Σε ό,τι αφορά τη λειτουργία προς την αξιοπρέπεια του ανθρώπου θα πρέπει να κτίζουν ναούς με την καθημερινή τους παράδοση μέσα στο στρατόπεδο, ώστε ο στρατιώτης αξιωματικός να νιώθει ότι προστατεύεται η αξιοπρέπειά του ως υπέρτατο νόμισμα. Γιατί; Κύριε Υπουργέ, εκείνο που στο χαράκωμα θα υπερβεί το ένστικτο της αυτοσυντήρησης είναι η αξιοπρέπεια και είναι ανάγκη -και γνωρίζω πόσο το κατανοείτε- να λέγεται για να το μεταφέρουμε όπου δει. Οφείλει η πολιτεία να καλλιεργεί καθημερινά με ευαίσθητη μέριμνα αυτήν την προς τις 'Ενοπλες Δυνάμεις υποχρέωση. Να βελτιώνουμε καθημερινά την αξιοπρέπειά τους -αυτή θα τους κρατήσει στο χαράκωμα- υπερβαίνοντας ως οφείλουν το ένστικτο της αυτοσυντήρησης. 

'Ηρθε, λοιπόν, ένας νεαρός συνταγματολόγος. Κύριε Υπουργέ, μου κακοφάνηκε γιατί μου έστειλαν ένα φοιτητή. Νόμιζα ότι ήσασταν φοιτητής. Κάθισα από ευγένεια να ακούσω το συνταγματολόγο. Λέω, φοιτητής θα είναι ο άνθρωπος. Και σαν λιτός πτυχιούχος νομικής μπορούσα να κρίνω τη συνταγματική αρτιότητα. 'Εμεινα με το στόμα ανοικτό. Είχα ακούσει καθηγητές και καθηγητές. Υπήρξα μαθητής του Μάνεση. Κύριε Υπουργέ, και σήμερα που σας άκουσα ένιωσα το ίδιο στην Αίθουσα. 

Με την ευρύτατη ανάλυση που κάνατε πιστεύω ότι καθορίσατε τη φιλοσοφία του νομοσχεδίου. Αλλά για τους νομικούς και για όλους τους συναδέλφους της Αίθουσας μία γραμματική ερμηνεία να κάνει κανείς στις διατάξεις του νομοσχεδίου καταλαβαίνει αμέσως τη φιλοσοφία του. Αυτό το πετυχαίνει ακόμη και η αξιολόγηση των σκοπών του νομοσχεδίου. 

Δεν είναι η φιλοσοφία του νομοσχεδίου; 'Αρα η κριτική είναι άδικη. 

Τι κάνει το νομοσχέδιο με τα δεκατέσσερα άρθρα; 'Ερχεται να ρυθμίσει διάφορες επείγουσες καταστάσεις. Και είναι επείγουσες, γιατί όσοι λειτουργούμε στο Κοινοβούλιο, θα έχουμε ακούσει εκατοντάκις να συζητάμε για το ΙΓΜΕ, για τον ΕΟΜΜΕΧ, για κάποιες ρυθμίσεις προβληματικών οργανισμών, για κακοδαιμονίες, για πληθώρα προσωπικού, για αντιοικονομική λειτουργία οργανισμών κλπ.κλπ. 

Πιστεύω ότι το νομοσχέδιο έρχεται με μία ευλυγισία -θα το εξηγήσω- που το διακρίνει να λύσει μερικά επείγοντα θέματα. Πρώτον, έρχεται να ενεργοποιήσει τον προ τετραετίας νόμο για τις εταιρείες αμοιβαίων εγγυήσεων, φτιάχνοντας το Ταμείο Εγγύησης με το άρθρο 1. 

Δεύτερον, έρχεται να ρυθμίσει εξελίξεις και εκκαθαρίσεις προβληματικών επιχειρήσεων. 

'Ερχεται να ρυθμίσει το πολύ σπουδαίο θέμα του ΙΓΜΕ. Και το ρυθμίζει με έναν τρόπο που όπως φάνηκε με την ομιλία του κυρίου Υπουργού είναι ο αρμονικότερος συνδυασμός. Αυτό επιβάλλει από τη μια μεριά η ανάγκη προώθησης του ΙΓΜΕ, ώστε να πραγματώνει το ρόλο του διευρυνόμενου και από την άλλη η διατήρηση της περιφερειακής του εικόνας -ήταν αναγκαίο, κύριε Υπουργέ- στις περιοχές που από την αποστολή του και από τις ανάγκες επιβαλλόταν. 

(Στο σημείο αυτο κτυπάει το κουδούνι λήξεως του χρόνου ομιλίας του κυρίου Βουλευτή) 

Για τον ΕΟΜΜΕΧ θα πω δύο τρία πράγματα. Μόνο θα πω ότι πραγμάτωσε το σκοπό του και μάλιστα με λίαν επιτυχή τρόπο. Από κάποιο σημείο και μετά, για διάφορους λόγους, αυτή η αποστολή μειώθηκε. Και για διάφορους άλλους λόγους ο ΕΟΜΜΕΧ βρέθηκε πίσω από τα πράγματα, ώστε να αναγκάσει την πολιτεία να κάνει τις σημερινές ρυθμίσεις. 

Το λατομικό μέρος του νομοσχεδίου είναι ένα θέμα που δεν άπτεται μόνο της οικονομικής, κοινωνικής πλευράς, αλλά έχει και άμεση σχέση με το περιβάλλον. Κύριε Υπουργέ, να γίνει ό,τι καλύτερο γιατί πράγματι η συντήρηση και ο σεβασμός του περιβάλλοντος είναι σεβασμός στην ίδια την ζωή. 

'Εχει και άλλες ρυθμίσεις με τη ΔΕΗ κλπ. Δεν θέλω να πω τίποτε. 'Εχουμε και αρμόδιους συναδέλφους εδώ. Είναι ένα πρόβλημα των δημοσίων επιχειρήσεων, που για πολλούς λόγους βρέθηκαν ξεκάρφωτες απέναντι στη συνείδηση του λαού. Και αυτό με ευθύνη της πολιτείας. 

(Στο σημείο αυτο κτυπάει το κουδούνι λήξεως του χρόνου ομιλίας του κυρίου Βουλευτή) 

Τελειώνω, κύριε Πρόεδρε, εξάλλου είμαστε πολύ λίγοι για να έχετε την υπομονή να μας ακούσετε. 

ΠΡΟΕΔΡΕΥΩΝ (Νικόλαος Κατσαρός): Δεν έχει καμία σημασία. Σας παρακαλώ τελειώνετε. 

ΚΥΡΙΑΚΟΣ ΣΠΥΡΙΟΥΝΗΣ: Ενδιαφέρον των συνδυασμών των διατάξεων είναι ο σεβασμός στο προσωπικό. Η έννοια της μονιμότητας δεν μπορεί να μείνει στατική, όπως ήταν, κύριε Υπουργέ. Η έννοια της μονιμότητας πρέπει να ακολουθεί και τη διεύρυνση της έννοιας του ανθρώπου. Και είναι κεκτημένο το δικαίωμα στην εργασία. Και δεν μιλούμε για την έννοια της μονιμότητας επειδή σταμάτησε η αντίστοιχη θέση. 

ΠΡΟΕΔΡΕΥΩΝ (Νικόλαος Κατσαρός): Παρακαλώ, τελειώνετε. 

ΚΥΡΙΑΚΟΣ ΣΠΥΡΙΟΥΝΗΣ: Είμαι ιδιαίτερα ικανοποιημένος γιατί όπου χρειαστεί να μεταφερθεί προσωπικό, το προβλέπει το νομοσχέδιο. 

Ψηφίζω επί της αρχής το νομοσχέδιο. 

Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ.Παπαδέλλης έχει το λόγο. 

ΦΡΑΓΚΛΙΝΟΣ ΠΑΠΑΔΕΛΛΗΣ: Κυρία και κύριοι συνάδελφοι, επειδή πιστεύω βαθύτατα πως "εν αρχή ην ο άνθρωπος", θα ήθελα να πω στον αγαπητό Υπουργό Ανάπτυξης που παρίσταται από βάθους καρδιάς, θερμά συγχαρητήρια για την ανάληψη της ευθύνης του Τομέα Ανάπτυξης και τη βεβαιότητά μου ότι στο κρίσιμο αυτό Υπουργείο για τη χώρα, για την Κυβέρνηση, για το κόμμα που κυβερνά, θα ανταποκριθεί με απόλυτη επιτυχία γιατί το έχει ανάγκη ο τόπος. 

Στη συνέχεια, θα ήθελα να πω, αγαπητέ στρατηγέ, μακάρι πολλοί από μας να μιλούν με κυρίαρχο το συναίσθημα και ύστερα με τη λογική της πολιτικής, γιατί τότε πραγματικά θα είμαστε άνθρωποι και επομένως το ενδιαφέρον μας για τα προβλήματα του ανθρώπου και της κοινωνίας μας θα είναι μέγιστο. 

Θεωρώ ότι αυτός ο χώρος, που λίγο ως πολύ είναι η μεταφορά της αρχαίας αγοράς της Αθηναϊκής Δημοκρατίας, είναι χώρος στον οποίο οφείλουμε όλοι μας πάνω απ' όλα να καταθέτουμε την ψυχή μας, να βουλευόμαστε με υπευθυνότητα. Με εξαίρεση δε ορισμένα, μεγάλης σημασίας θέματα, στα οποία επιβάλλεται να ακολουθεί κανείς μία συνολική τακτική, στα συντριπτικά περισσότερα θα πρέπει να έχουμε την ικανότητα και τη δυνατότητα να σκεπτόμαστε, να προβληματιζόμαστε και να τοποθετούμαστε ανάλογα. Δεν είναι δυνατόν να διαμορφώνουμε απόψεις κατ' εντολήν, που θα οφείλουμε να τις αναγιγνώσκουμε εδώ, όπως παρατήρησα πριν από λίγο, την προσπάθεια που έγινε, να αμφισβητηθεί η θέση του ΠΑΣΟΚ για την περιφερειακή αποκέντρωση. 

Το συγκεκριμένο νομοσχέδιο είναι βέβαια ρυθμιστικό. Κανείς δεν υπεστήριξε ότι αποτελεί θεσμικό πλαίσιο, το οποίο καθορίζει κάποιες πολιτικές κατευθύνσεις. Είναι ρυθμιστικό νομοσχέδιο στην προσπάθεια, που καταβάλλεται, προκειμένου να αξιοποιηθεί σ' αυτόν τον τομέα η περιφερειακή πολιτική της Κυβέρνησης σε επιμέρους θέματα. Το ΠΑΣΟΚ που διαμόρφωσε τις περιφέρειες, που διετύπωσε το μέγα σχέδιο "ΚΑΠΟΔΙΣΤΡΙΑΣ", το οποίο άλλαξε τη ροή των πραγμάτων στην Ελλάδα, δεν μπορεί παρά να φέρνει στην Αίθουσα ρυθμίσεις, που έχουν σχέση με την περιφερειακή αποκέντρωση. Δεν μπορεί, λοιπόν, να λέγεται το αντίθετο, εκτός αν κάποιοι νιώθουν ότι αυτό έχουν υποχρέωση να πουν. 

Κύριε Υπουργέ, θα επισημάνω τρία πράγματα, τα οποία απ' ό,τι πληροφορούμαι, μάλλον έχουν ληφθεί υπόψη. Το πρώτο αφορά τη διαγραφή των χρεών των οφειλετών των μικρομεσαίων επιχειρήσεων σε ποσοστό 85%. Η παράκληση η οποία υποβάλλεται από πολλούς, είναι να φθάσει αυτό στο 100%. Η επιχειρηματολογία επ' αυτού είναι ότι σχεδόν το 80% αυτών των επιχειρήσεων δεν λειτουργούν πλέον. Από το υπόλοιπο, το 15% είναι οικογενειακές επιχειρήσεις. Γι' αυτό νομίζω ότι πρέπει να ενισχυθούν. Μόλις ένα 2% έως 5% επιζούν με διαφόρους τρόπους και απασχολούν ένα εργαζόμενο δυναμικό, που κι αυτό θα πρέπει να βοηθηθεί. 

Εάν δε αφαιρέσουμε το 85% του χρέους αυτών των οφειλετών, που ήδη ρυθμίζεται, τότε το ποσό που απομένει να ρυθμιστεί είναι περίπου ενάμισι δισεκατομμύριο. Νομίζω ότι για ένα τέτοιο ποσό δεν αξίζει τον κόπο να δημιουργεί κανείς κοινωνικά προβλήματα. Εάν κάνετε αποδεκτή τη διαγραφή του 100% των τόκων και των τοκοχρεολυσίων, τότε οι εναπομένουσες οφειλές θα μπορούσαν να ρυθμιστούν για μεν οφειλές έως δέκα εκατομμύρια (10.000.000) με σαράντα οκτώ μηνιαίες δόσεις, ενώ όταν οι οφειλές είναι πάνω από δέκα εκατομμύρια (10.000.000), προτείνεται, για να μπορέσει να υπάρξει ανταπόκριση, η ρύθμιση να φτάσει στις ογδόντα τέσσερις μηνιαίες δόσεις, έτσι ώστε να μην απωλεσθεί κεφάλαιο για το δημόσιο. Διαφορετικά, φοβάμαι ότι θα έχουμε πάλι δημιουργία προβληματικών ατόμων και επιχειρήσεων. 

Το δεύτερο θέμα αφορά την κατάργηση των περιφερειακών γραφείων του ΙΓΜΕ. Θεωρώ ότι είναι κρίσιμης σημασίας για την εθνική μας ύπαρξη η εφαρμογή πολιτικής περιφερειακής αποκέντρωσης. 

Παίρνοντας αφορμή από το νομό τον οποίο προέρχομαι, θέλω να σας επισημάνω τα εξής τρία πράγματα. Η Λέσβος έχει, όπως και άλλες περιοχές, μείζον πρόβλημα υδάτινων πόρων και γίνεται ένα μεγάλο έργο με φράγματα και λιμνοδεξαμενές προκειμένου να ενισχυθεί ο υδροφόρος ορίζοντας. 'Αρα υπάρχει σε εξέλιξη μια μεγάλη δραστηριότητα με το θέμα αυτό. Υπάρχει ένα καίριο έργο στην περιοχή το οποίο εάν και εφόσον γίνει πράξη, που είναι το φράγμα Τσικνιά, τότε αλλάζει η ροή των πραγμάτων στο νησί μας. 

Το άλλο θέμα που αφορά τη Λέσβο, είναι οι πραγματοποιούμενες γεωτρήσεις για την αξιοποίηση της γεωθερμίας. Η Λέσβος λένε πολλοί ότι αποτελεί ένα γεωθερμικό πεδίο πρώτης γραμμής, εθνικού μεγέθους στο Αιγαίο. 

Οι γεωτρήσεις που φαίνεται ότι αποδίδουν, φέρνουν στην επιφάνεια ένα ενεργειακό δυναμικό, το οποίο μπορεί να αξιοποιηθεί τα μέγιστα τόσο για τη θέρμανση όσο και για τη λειτουργία εργοστασίου της ΔΕΗ, για την πραγματοποίηση αγροτικών καλλιεργειών κλπ. 'Αρα υπάρχει και άλλο αντικείμενο για το ΙΓΜΕ που είναι ιδιαίτερα σημαντικό. 

Το τρίτο ζήτημα είναι ότι για τη Λέσβο, ειδικά και για τη Λήμνο, ο άνεμος αποτελεί μια ανανεώσιμη φυσική δύναμη που χωρίς ρύπανση της ατμόσφαιρας μπορεί να αποδώσει τα μέγιστα και ήδη εξελίσσεται στην περιοχή ένα πρόγραμμα σημαντικό. 

Γι'αυτό, λοιπόν, όπως έχει προτείνει άλλωστε και η εισηγήτρια της πλειοψηφίας κ. Ζήση, επιβάλλεται να προωθηθούν, όπου είναι αναγκαίο, περιφερειακά γραφεία. Θα πρότεινα για το Αιγαίο πέλαγος ειδικά να ιδρυθεί γραφείο περιφερειακό για το Αιγαίο με έδρα τη Μυτιλήνη, επειδή τα αντικείμενα είναι πράγματι πάρα πολύ σημαντικά όπως συνοπτικά περιέγραψα. 

Δεν θέλω να μείνω ιδιαίτερα και στο τρίτο θέμα, των λατομείων. 'Ισως στα άρθρα μου δοθεί η δυνατότητα να πω λίγα λόγια παραπάνω. Θέλω όμως να επισημάνω ότι πολύ ορθά επιλέγετε τη δημιουργία οργάνων κεντρικών, στρατηγικής σημασίας για να κατευθύνουν αυτές τις δραστηριότητες, γιατί μόνο έτσι μπορούμε σε εθνικό επίπεδο να αναπτύξουμε τις δραστηριότητες που επιβάλλεται να αναπτυχθούν για την προστασία και της χώρας και του εθνικού πλούτου. 

Κυρίες και κύριοι, ήθελα κλείνοντας να υποστηρίξω και αισθάνομαι την ανάγκη να το πράξω, αν και φαίνεται σαν να μην έχει άμεση σχέση με το αντικείμενο, όμως θεωρώ ότι σαφώς έχει, πως αν αποδεικνυόταν από τα πράγματα ότι ήμουν υπεύθυνος για μια εθνική τραγωδία, το λιγότερο που θα είχα να κάνω ήταν να ντρεπόμουν να εμφανιστώ σ'αυτό το Βήμα, να πάρω το λόγο και να μιλώ για περιφερειακή αποκέντρωση και για την ανάδειξη των πλουτοπαραγωγικών πηγών της περιφέρειας! 

Λυπάμαι γιατί κάποιοι άνθρωποι, υπαίτιοι και υπεύθυνοι για την εθνική εμπλοκή της Χώρας, της οποίας τις συνέπειες δεν ξέρουμε ακόμη, είχαν το θράσος να μιλήσουν για την πολιτική που θα εφαρμόσει το Υπουργείο Ανάπτυξης στα θέματα του ΙΓΜΕ και του ΕΟΜΜΕΧ. Ευχαριστώ. 

(Χειροκροτήματα από την πτέρυγα του ΠΑΣΟΚ) 

ΠΡΟΕΔΡΕΥΩΝ (Νικόλαος Κατσαρός): Ο κ. Σταύρος Παπαδόπουλος έχει το λόγο. 

ΣΤΑΥΡΟΣ ΠΑΠΑΔΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, ειλικρινά λυπούμαι γιατί για άλλη μια φορά με ένα ψευδεπίγραφο σχέδιο νόμου η Κυβέρνηση του κ. Σημίτη, προωθεί την κατάργηση και συρρίκνωση ορισμένων οργανισμών και ιδρυμάτων που δραστηριοποιήθηκαν στην περιφέρεια, στην ύπαιθρο, στις παραμεθόριες περιοχές και πολλά προσέφεραν στην εθνική οικονομία της χώρας και την ανάπτυξή της, στηρίζοντας ιδιαίτερα την ενεργειακή πολιτική μας. 

Λυπούμαι ιδιαίτερα για τη συρρίκνωση του ΙΓΜΕ και κυρίως για την κατάργηση των παραρτημάτων του. Νομίζω όμως ότι τα ίδια συναισθήματα λύπης και απόγνωσης για την αχαρακτήριστη αυτή ενέργεια της κυβερνητικής πολιτικής έχει και όλος ο γεωλογικός κόσμος της χώρας. 

Κυρίες και κύριοι συνάδελφοι, είναι γνωστό σε όλους μας ότι το ΙΓΜΕ έχει προσφέρει πάρα πολλά σε αυτόν τον τόπο από τότε που ιδρύθηκε. Οι υδρογεωλογικοί χάρτες που έχουμε σήμερα, οι μεταλλευτικοί, καθώς και οι χάρτες των πετρωμάτων, αλλά και όλα τα σχετικά γεωλογικά στοιχεία οφείλονται στις έρευνες του ΙΓΜΕ και ιδιαίτερα των παραρτημάτων αυτού, που η Κυβέρνηση του Σημίτη με την αλλόγιστη πολιτική της προσπαθεί δυστυχώς να καταργήσει. 

Αυτό που χρειαζόταν αυτήν τη στιγμή το ΙΓΜΕ ήταν ο πραγματικός εκσυγχρονισμός, ούτως ώστε να μεγιστοποιηθεί η προσφορά του επιστημονικού προσωπικού και να αλλάξει η αναλογία μεταξύ επιστημονικού προσωπικού και των υπολοίπων εργαζομένων. 

Με τον τρόπο που παρεμβαίνουμε σήμερα στο ΙΓΜΕ με το παρόν νομοσχέδιο, εμποδίζουμε το ρόλο που έχει να διαδραματίσει και οφείλω να ομολογήσω και να τονίσω ιδιαίτερα ότι είναι σημαντικός για την ύπαιθρο, για τις παραμεθόριες περιοχές, για την πατρίδα μας. 

Μάλλον, όμως, η πολιτεία, κυρίες και κύριοι συνάδελφοι, φέρεται αχάριστα στους ανθρώπους του ΙΓΜΕ, που επί χρόνια με το μεράκι τους, τη φλόγα τους για έρευνα, το ζήλο και την αγάπη τους για την ύπαιθρο στήριξαν την ενεργειακή πολιτική της χώρας μας με τα εκατομμύρια τόνους λιγνίτη που ανακάλυψαν, αλλά και μελέτησαν στα διάφορα μέρη της πατρίδας μας. 

Είναι γνωστό πλέον σήμερα στην Ελλάδα ότι υπάρχει μία αλματώδη ανάπτυξη του κλάδου της γεωλογίας, ως νέας επιστήμης και ότι συνεχώς περισσότεροι επιστήμονες άλλων ειδικοτήτων ζητούν τη συνδρομή της γεωλογίας στη λύση των προβλημάτων για τεχνικά έργα που γίνονται στην ύπαιθρο. 

Εμείς με το παρόν σχέδιο νόμου, κυρίες και κύριοι συνάδελφοι, αυτήν τη συγκυρία ζητάμε να καταργήσουμε, δηλαδή να καταργήσουμε τα παραρτήματα του ΙΓΜΕ που τόσα προσφέρουν. 

Αν υπήρχαν γεωλογικές έρευνες όταν κατασκευαζόταν η εθνική οδός Αθηνών-Λαμίας-Θεσσαλονίκης στο ύψος της Μαλακάσας, δεν θα υπήρχαν οι καθιζήσεις με όλες τις ολέθριες συνέπειες για τη συγκοινωνία μας, για την εθνική μας οικονομία, για τη χώρα μας γενικότερα. 

Σε μια εποχή που η Κυβέρνηση του κ. Σημίτη μιλάει συνεχώς υποκριτικά για αποκέντρωση και ενίσχυση της υπαίθρου και ιδιαίτερα των παραμεθόριων περιοχών, ενεργεί τοις πράγμασι ακριβώς αντίθετα, ενισχύοντας όλο και περισσότερο το αθηνοκεντρικό κράτος περιφρονώντας τους ακρίτες 'Ελληνες που φυλάνε Θερμοπύλες. 

Αντί, λοιπόν, να ωθήσουμε νέους ανθρώπους να πάνε στην ύπαιθρο, να πάνε στην περιφέρεια, να πάνε στις παραμεθόριες περιοχές, όπου τους χρειάζονται για να δουλέψουν με μεράκι, με αγάπη και ζήλο, θέλουμε να τους φέρουμε πίσω στην Αθήνα. 

Συρρικνώνοντας, κυρίες και κύριοι συνάδελφοι, το ΙΓΜΕ και καταργώντας τα παραρτήματά του στην περιφέρεια, συρρικνώνουμε την ίδια την ψυχή του λαού μας, συρρικνώνουμε την Ελλάδα μας, συρρικνώνουμε το ελληνικό έθνος. Αλλά δεν είναι μόνο η Αθήνα και το αθηνοκεντρικό κράτος Ελλάδα. Ελλάδα είναι και το τελευταίο κομματάκι της Ελλάδος, η πιο μικρή βραχονησίδα της, η τελευταία πέτρα της Ηπείρου, της Θράκης και της Μακεδονίας μας. Και έχουμε ηθική υποχρέωση και το πιο απόμακρο λιθαράκι της Ελλάδος να το αγαπήσουμε, να το ενισχύσουμε και να το προστατεύσουμε, ενδυναμώνοντάς το ακόμη περισσότερο. Δυστυχώς, όμως κυρίες και κύριοι συνάδελφοι, καταργώντας τα παραρτήματα του ΙΓΜΕ διαπράττουμε έγκλημα σε βάρος της περιφέρειας, σε βάρος των παραμεθόριων περιοχών, σε βάρος της ίδιας της Ελλάδας μας. 

Χώρες παραδοσιακές στη φιλελεύθερη οικονομία, όπως είναι η Βρετανία και η Γαλλία, δεν καταργούν ούτε συρρικνώνουν τον επίσημο κρατικό φορέα γεωλογικών μελετών, αλλά τον ενισχύουν και τον ενδυναμώνουν, για να μπορεί να σταθεί στο ύψος του. Τα πετρέλαια της βόρειας θάλασσας, οι 'Αγγλοι τα έχουν ανακαλύψει με αυτόν τον κρατικό φορέα γεωλογικών μελετών. 

Υπάρχουν επιστήμονες που εργάζονται στα παραρτήματα ΙΓΜΕ Κοζάνης, Ξάνθης κλπ., που έδωσαν την ψυχή τους και έδειξαν ζήλο απαράμιλλο για να στηρίξουν την έρευνα στην ελληνική ύπαιθρο. Αυτούς, λοιπόν, τους ανθρώπους θα μεταφέρουμε στη νομαρχία, στην όποια νομαρχία, για να κάνουν διοικητική δουλειά; 

Υπάρχει στο παράρτημα του ΙΓΜΕ Ξάνθης νεαρός γεωλόγος που πήρε το βραβείο Ακαδημίας Τεχνών για την καλύτερη γεωλογική μελέτη στην Ελλάδα. Αυτόν, λοιπόν, το λαμπρό νέο, θα τον πάμε σε νομαρχία, κυρίες και κύριοι συνάδελφοι, για να τον κάνουμε διοικητικό υπάλληλο; Με τέτοια νοοτροπία δεν θα πάμε ποτέ μπροστά και συνεχώς θα συρρικνώνουμε την ύπαιθρο τόσο οικονομικά όσο και πληθυσμιακά. 

Κυρίες και κύριοι συνάδελφοι, εάν θέλουμε ανάπτυξη και εάν θέλουμε να βοηθήσουμε και να ενισχύσουμε τις μικρομεσαίες επιχειρήσεις, θα πρέπει να τις ενισχύσουμε με φθηνό χρήμα, για να μπορούν να παράγουν ομοειδή προϊόντα, ανταγωνίσιμα των άλλων κρατών - μελών της Ευρωπαϊκής 'Ενωσης. 

Στη χώρα μας όμως συμβαίνει ακριβώς το αντίθετο με ό,τι συμβαίνει στη χρηματοδότηση των μικρομεσαίων επιχειρήσεων των χωρών της Ευρωπαϊκής 'Ενωσης. Αλλιώς, αν θέλουμε να βοηθήσουμε τις μικρομεσαίες επιχειρήσεις να πάνε μπροστά και να έχουμε ανάπτυξη σ' αυτόν τον τόπο, θα πρέπει, κύριε Υπουργέ, να καταργήσουμε τα αντικειμενικά κριτήρια φορολόγησης αυτών των ανθρώπων, να καταργήσουμε αν θέλετε το 35% της φορολόγησης των προσωπικών εταιρειών, για να μπορέσουν κι αυτές οι μικρομεσαίες επιχειρήσεις να ανταπεξέλθουν στις δύσκολες οικονομικές καταστάσεις που περνά αυτή η χώρα και να είναι ανταγωνίσιμες άλλων ομοειδών επιχειρήσεων των άλλων ευρωπαϊκών χωρών. 

Αν θέλουμε ανάπτυξη στις παραμεθόριες περιοχές -και ιδιαίτερα στην πατρίδα μου, τη Δράμα, που είναι εντελώς απομονωμένη, η οποία είναι η μεγαλύτερη παραγωγός περιοχή μαρμάρου σε όλη τη χώρα- πέραν της φθηνής χρηματοδότησης, κύριε Υπουργέ, των επιχειρήσεων θα πρέπει να απλουστεύσουμε και τον τρόπο έκδοσης αδείας εκμετάλλευσης λατομείων μαρμάρου. Αυτήν τη στιγμή χρειάζονται περίπου εβδομήντα μία υπογραφές για την έκδοση άδειας και ο χρόνος που χρειάζεται για όλα αυτά τα πράγματα είναι τρία χρόνια περίπου. Πώς θα κάνουμε ανάπτυξη; 

Με αυτόν τον τρόπο, αν θέλετε, οι μεγάλοι μόνον έχουν τον τρόπο ή και τα μέσα, για να εκδώσουν άδεια σε μικρότερο χρόνο απ' ό,τι χρειάζεται ένας απλός λατόμος, ο οποίος έτυχε να γνωρίζει καλύτερα από οποιονδήποτε άλλον μία ωραία περιοχή που έχει μάρμαρο, για να μπορέσει να την εκμεταλλευθεί με ορισμένους φίλους του. Σ' αυτούς τους ανθρώπους δεν δίνεται ποτέ η ευκαιρία. Και αυτοί οι άνθρωποι μπορούν να κάνουν πραγματική ανάπτυξη. 

Θα πρέπει επιτέλους μέσα από το πνεύμα αποκέντρωσης να μεταβιβαστούν ορισμένες αρμοδιότητες της κεντρικής διοίκησης προς την Τοπική Αυτοδιοίκηση πρώτου και δευτέρου βαθμού, για να απαλλαγούμε από την γραφειοκρατία του αθηνοκεντρικού κράτους και να ενισχύσουμε την περιφέρεια και την περιφερειακή ανάπτυξη. 

Χρειάζεται τόλμη και αρετή, κύριε Υπουργέ, κυρίες και κύριοι συνάδελφοι, για να βοηθήσουμε την ύπαιθρο και τις παραμεθόριες περιοχές, που απερημώθηκαν σε εποχές δύσκολες για την πατρίδα μας, σε εποχές δύσκολες για την Ελλάδα. Χρειάζεται τόλμη και αρετή, για να προλάβουμε την Ελλάδα ζωντανή, κύριε Υπουργέ. 

Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Κύριε Πρόεδρε, έρχεται ένα νομοσχέδιο χωρίς εισηγητική έκθεση, που δεν έχει ούτε αρχή ούτε τέλος. 

Εν πάση περιπτώσει, καίτοι δεν έχει ούτε αρχή ούτε τέλος, καίτοι δεν προβλέπεται τίποτε ουσιαστικό, το παραλάβατε. Δεν το συντάξατε. Ως εκ τούτου θα έπρεπε να έχει αναβληθεί, να γίνει με δική σας παρέμβαση μια εισηγητική έκθεση, να λέμε, γιατί το ένα και γιατί το άλλο. Δεν μπορείτε όμως για άλλους λόγους κι έτσι αναγκάζεσθε και το συζητείτε. 

Η όλη υπόθεση είναι ότι καίτοι δεν υπάρχει αρχή, δεν υπάρχει τελολογική εξυπηρέτηση αυτού του νομοσχεδίου, δεν υπάρχει ο σκοπός για τον οποίο γίνεται, εκείνο το οποίο κατά κάποιο τρόπο θέλετε να αποτυπώσετε σ' αυτό είναι, όχι η περιφερειακή ανάπτυξη και η αποκέντρωση η περιφερειακή, αλλά η συμπύκνωση, δηλαδή είναι η συσσώρευση των πάντων στο κέντρο. Είναι δηλαδή ο φόβος σας μήπως από την κεντρική εξουσία αποσπαστούν εξουσίες, οι οποίες ενδεχομένως, λόγω και άλλων γεγονότων, μπορούν να σας δημιουργήσουν θέματα. Και αντί να κάνετε περιφερειακή ανάπτυξη, κάνετε συγκέντρωση τόσο πολύ μεγάλη, που δεν εξυπηρετεί τα συμφέροντα του έθνους ούτε αυτό το νομοσχέδιο είναι δυνατόν να εξυπηρετεί τα συμφέροντα του έθνους. 

Οι περιφερειάρχες και τα περιφερειακά μνημόσυνα, όλα αυτά που γίνονται, δεν εξυπηρετούν κανένα σκοπό. Οι περιφερειάρχες πρέπει να είναι πρόσωπα πολιτικά. Είπε ο Πρωθυπουργός, είπατε σεις ότι πρέπει να είναι κοντά στον πολίτη, να εξετάζουν τα προβλήματα και αντί να είναι πολιτικά πρόσωπα, είναι πληρωμένοι κοντυλοφόροι, υπάλληλοι, κομματικοί άνθρωποι δικοί σας, που δεν κάνουν τίποτα. 

'Ενα παράδειγμα: Προχθές είπε ότι θα έλθει ο Υπουργός Γεωργίας και μας κάλεσε στο συνεδριακό κέντρο της "ΑΧΑΙΑ CLAUS" όπου πήγαμε δεκαπέντε δήμαρχοι, δυο-τρεις Βουλευτές κλπ. και δεν μας ειδοποίησαν αν θα έρθει ο Υπουργός. Δηλαδή είναι για κατάντημα η υπόθεση της λειτουργίας της περιφέρειας. Είναι μια γραφειοκρατική πολιτική λειτουργία, δηλαδή υπαλληλική λειτουργία, η οποία δεν εξυπηρετεί κανέναν σκοπό. Δεν είναι πολιτικά πρόσωπα. 'Επρεπε είτε από το θεσμό της διαφάνειας είτε με λειτουργία διακομματικής πλέον κατάστασης να εκλέγονται πρόσωπα πολιτικά να ξέρουν τι είναι πολιτική να κάνουν πολιτική να παίρνουν αποφάσεις. Διορίσατε υπαλλήλους και περιμένετε να γίνει κάτι; 

Εν πάση περιπτώσει έτσι λειτουργούν οι θεσμοί στην Ελλάδα ιδίως με το δικομματισμό, ώστε μέσα από τη λειτουργία των μηχανισμών αυτών να παράγεται πολιτική και να παράγονται πολιτικά πρόσωπα και πολιτικά στελέχη όπως παρήχθη σαν πολιτικό στέλεχος και διεκδικεί και αρχηγία κόμματος η Βάσω Παπανδρέπου με τον ΕΟΜΜΕΧ και με τον ΠΡΟΜΕΤ. Από εκεί λειτούργησε από εκεί υπάρχει. Βρήκε το μηχάνημα για να φθάσει στη θέση που έχετε εσείς τώρα. Ενδεχομένως να έχει και άλλες ορέξεις. Δεν ξέρω αν θα επιτραπεί στο μέλλον με τη λειτουργία τέτοιων μηχανισμών να αναδεικνύονται πολιτικά στελέχη. 

Εδώ δεν δίνεται ζωή, πνοή και λειτουργία στον ΕΟΜΜΕΧ. Βέβαια δεν έχω χρόνο για να μιλήσω και γι' αυτό θα πω λίγα γιατί έχω και ένα άλλο θέμα να αναπτύξω. Δεν δίνετε, λοιπόν, πνοή στον ΕΟΜΜΕΧ. Εδώ αυτές τις μικρομεσαίες επιχειρήσεις που είναι η σπονδυλική στήλη του έθνους τις θάψατε και τις θαύετε συνεχώς. Εδώ λειτουργούν πολυκαταστήματα τεράστια το "ΜΑΚΡΟ" και άλλα σε όλη την Ελλάδα, τα οποία τις έχουν θάψει. Μπορούν να ανταγωνισθούν αυτές οι μικρομεσαίες επιχειρήσεις το "ΜΑΚΡ0" και τα άλλα πολυκαταστήματα που έχουν τιμές 30% και 40% κατώτερες; Για ποια ανταγωνιστικότητα μιλάτε; Ποιες προϋποθέσεις λειτουργίας ανταγωνιστικότητας δώσατε σεις στους μικρομεσαίους, ώστε να στηριχθούν στα πόδια τους; Μόνο με πυροσβεστικές εκδηλώσεις δήθεν, πάρε ένα δάνειο να κάνεις τη δουλειά σου, προσπαθήσατε να κάνετε κάτι το οποίο έγινε μπούμερανγκ. 

Και έρχομαι στο άρθρο 4, γιατί δεν μπορώ να επεκταθώ σε όλο το νομοσχέδιο, στην παράγραφο 5. Εδώ υπάρχουν υπομνήματα από τις περιοχές εκείνες που είναι αποβιομηχανισμένες, όπως είναι η Αχαϊα για παράδειγμα. Είναι μία περιοχή στην αποβιομηχάνιση και σεισμόπληκτη , περιοχή κάτω από το μηδέν, περιοχή με μεγάλο δείκτη ανεργίας, όπως είναι και άλλες τέτοιες περιοχές και παρά ταύτα επιμένετε στις σαράντα οκτώ δόσεις και στο 85% των προσαυξήσεων των πάσης φύσεως τόκων. Να γίνουν ογδόντα τέσσερις οι δόσεις και να γίνει 100% διαγραφή των τόκων και των προσαυξήσεων, για να μπορέσουν να επιβιώσουν, γιατί αυτοί είναι χιλιάδες και έχουν υπογράψει γι' αυτούς άλλοι άνθρωποι σαν τριτεγγυητές και θα τους βγάλουν τα σπίτια και τις περιουσίες στο"σφυρί". Σε αυτό το σημείο θα σας καταθέσω ένα υπόμνημα αυτών των ανθρώπων για τα Πρακτικά. 

(Στο σημείο αυτό ο κ. Γεώργιος Τσαφούλιας καταθέτει για τα Πρακτικά το προαναφερθέν υπόμνημα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Η πολιτική σας τους εξαθλίωσε τους θάψατε και θα τους θάψετε. Κάντε ογδόντα τέσσερις τις δόσεις για να μην τους θάψετε. Στη Θεσσαλονίκη που είναι η περιοχή σας κανονίσατε και χαρίσατε εννιά δισεκατομμύρια (9.000.000.000) δραχμές από τα δέκα δισεκατομμύρια (10.000.000.000) δραχμές στην ΠΑΕ ΠΑΟΚ και στην ΠΑΕ -ΑΡΗΣ. Λοιπόν, όπου σας συμφέρει κομματικά κάνατε τις δουλειές σας και τους μικρομεσαίους τους θάψατε και τους θάβετε. Επίσης κάνατε ρυθμίσεις στους γεωργικούς συνεταιρισμούς διακόσια δισεκατομμύρια (200.000.000.000) δραχμές και στον ΟΑΣΑ ρυθμίσατε το ΦΠΑ.'Ολα στη Θεσσαλονίκη. Αυτούς τους μικρομεσαίους, γιατί τους θάβετε; Κάντε τους ογδόντα τέσσερις δόσεις για να μπορέσουν να αναπνεύσουν. 

Αυτό, κύριε Υπουργέ, το περιμένω από εσάς. Αφήστε τα Υφυπουργεία και τη Βάσω. Κανονίστε τις δόσεις για να μην επαναλάβετε το θάψιμο της Βάσως. Είναι σαράντα οκτώ κάντε τις ογδόντα τέσσερις ή έστω εβδομήντα. Το ζητάμε από εσάς που έχετε κατανόηση και είστε Υπουργός, ο οποίος μπορείτε να δώσετε μία λύση γι' αυτούς διότι τη δική σας τη προσωπική λύση τη δώσατε στη Θεσσαλονίκη. Θα δώσετε, λοιπόν, και εδώ για να μην σας κατηγορούμε αύριο το πρωί για κομματικοποίηση και πελατειακές σχέσεις. Εδώ και τώρα δώστε τη λύση σ' αυτούς και ιδίως στις περιοχές που έχουν αποβιομηχάνιση και ανεργία και είναι και σεισμόπληκτες, όπως η Αχαϊα, η Κοζάνη και άλλες. Είναι τρεις-τέσσερις περιοχές. Γιατί δεν το κάνετε; Περιμένω απάντηση σ' αυτό. 

Περιμένω απάντηση. Αν ήταν ο Χριστοδουλάκης, θα ήξερα ότι δεν μου απαντάει, γιατί είναι μεγάλος ηγέτης, είναι ο Νέρων της εποχής ή άλλως θεωρεί τον εαυτό του Ναπολέοντα. 

Αλλά για σας κύριε Υπουργέ, ένα πνευματικό άνθρωπο, έχω οπωσδήποτε την πίστη ότι θα μου απαντήσετε. Θέλω να επιμείνετε σ'αυτό. Από 84 κάνετέ το 70, 72, 74, όχι κάτω από 70, για να μπορέσουν να ζήσουν. Και περιμένω να μου δώσετε την απάντηση, κύριε Υπουργέ. Πώς θα γίνει δηλαδή; Και να τους δώσετε και μία προκαταβολή, για να είναι και 100% το σβήσιμο των πανωτοκίων. Το περιμένω και ξέρω ότι θα μου απαντήσετε. 

(Σε αυτό το σημείο κτυπάει το κουδούνι λήξεως του χρόνου ομιλίας του κυρίου Βουλευτή.) 

ΠΡΟΕΔΡΕΥΩΝ (Νικόλαος Κατσαρός): Τελείωσε ο χρόνος σας, κύριε Τσαφούλια. 

ΓΕΩΡΓΙΟΣ ΤΣΑΦΟΥΛΙΑΣ: Μην εμπλακείτε, όμως, στα βραχιόλια της κ. Βάσως. 

ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, έχει εξαντληθεί ο κατάλογος των εγγεγραμμένων να μιλήσουν επί της αρχής. Αν θέλετε να προσθέσετε κάτι, έχετε το λόγο. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Ας δευτερολογήσουν οι κύριοι συνάδελφοι και μετά θα μιλήσω εγώ, αν και έχουν ειπωθεί τα πάντα. 

ΠΡΟΕΔΡΕΥΩΝ (Νικόλαος Κατσαρός): Η κ. Ζήση έχει το λόγο. 

ΡΟΔΟΥΛΑ ΖΗΣΗ: Κύριε Πρόεδρε, νομίζω ότι για τη διαδικασία γίνεται η δευτερολογία, γιατί οι τοποθετήσεις όλων των συναδέλφων εμπεριέχουν και τις αναζητήσεις και τα ερωτηματικά, αλλά και τις προτάσεις που έχουν γίνει και κατά τη διάρκεια της συζήτησης στην επιτροπή και στη σημερινή μας συζήτηση. 

Εξάλλου ο Υπουργός Ανάπτυξης έδωσε πάρα πολύ παραστατικά -και θα έλεγα και με αρκετές ελπίδες για όλους μας- την εντύπωση ότι και στη συζήτηση των άρθρων θα μπορέσουμε τελικά να υλοποιήσουμε και να συνθέσουμε, αν θέλετε, τις επιμέρους προτάσεις που έχουμε κάνει όλοι. 

Βεβαίως αναφέρομαι και στις τροπολογίες, οι οποίες έχουν κατατεθεί από συναδέλφους και αφορούν και στο προσωπικό και στις μετατάξεις του προσωπικού και βεβαίως στη διασφάλιση των καλύτερων όρων αυτής της μετακίνησης του προσωπικού, όπου θα μπαίνουν βέβαια και κάποια κριτήρια, που αφορούν στους ίδιους. 

Αυτό το τονίζω, γιατί η αξιολόγηση που θα γίνει βάσει των ικανοτήτων, θα πρέπει να εμπεριέχει και τις δυνατότητες του καθένα προσωπικά και δείξαμε ότι έχουμε μία τέτοια ευαισθησία. Βεβαίως υπάρχουν κάποια θέματα, τα οποία αφορούν στο χρόνο που δόθηκαν, γιατί υπάρχουν παρόμοιες τροπολογίες γι' αυτό το θέμα και ειπώθηκε εδώ, δηλαδή σχετικά με το χρόνο παράτασης για τα λατομεία. 

Αν νομίζουμε ότι μπορούμε να μειώσουμε αυτόν το χρόνο, σημαίνει ότι θα πρέπει -και είναι και δική μου πρόταση- να πιέσουμε τους νομάρχες, τη Νομαρχιακή Αυτοδιοίκηση να λειτουργήσουν πραγματικά τις αρμοδιότητες, που εδώ έχουμε ψηφίσει για εκείνους. Το ίδιο ισχύει και για τους πόρους. 

Δεν πειράζει, γιατί κάποιοι συνάδελφοι είπαν ότι δεν έχουν όλες τις αρμοδιότητες και τους πόρους. Μπορεί να μη χρειάζεται να τα έχουν όλα αυτά. Με τα ήδη κεκτημένα και νομοθετημένα, νομίζω ότι θα πρέπει να επιλέξουν και να βρουν αυτές τις λατομικές περιοχές, γιατί πέρα από τις πιέσεις που δέχονται, γνωρίζω ότι υπάρχουν και αντιπαραθέσεις των φορέων. Σε μία αποκεντρωμένη τέτοια διαδικασία θεσμών δεν θα υπήρχε, κατά την άποψή μου, κανένα πρόβλημα, αν μπορούσαμε να λειτουργήσουμε συντονισμένα και σωστά. 

Πιστεύω, λοιπόν, ότι αυτό θα πρέπει να το δούμε με μία ιδιαιτερότητα, γιατί και η δική μου ευαισθησία θα ήθελα να κατατεθεί εδώ για μία ακόμα φορά μετά την πρωτολογία μου, δηλαδή ότι το θέμα περιβάλλον και συνεργασία με το περιβάλλον είναι το πιο σημαντικό σε όλα τα βήματα και σε όλες τις προσθήκες και σε όλες τις διατάξεις που θα ρυθμίσουμε, γιατί χωρίς το περιβάλλον και την αρμονική συνεργασία όλων των παρεμβάσεων και δραστηριοτήτων, τα αποτελέσματα δεν θα είναι τα επιθυμητά. 

Πιστεύω, λοιπόν, ότι το νομοσχέδιο και οι διατάξεις του βρίσκονται σε μια καλή κατεύθυνση, αλλά εκείνο που ζητώ, είναι στα άρθρα να βρούμε εκείνα τα εδάφια και εκείνα τα σημεία, που πραγματικά θα ξεκαθαρίζουν κάποια ζητήματα, σύμφωνα και με τα αιτήματα των εργαζομένων, αλλά και με τα αιτήματα των Κοινοβουλευτικών Εκπροσώπων και των εισηγητών στο Σώμα. 

ΠΡΟΕΔΡΕΥΩΝ (Νικόλαος Κατσαρός): Ο κ. Σαλαγκούδης έχει το λόγο. Σας φθάνουν πέντε λεπτά, κύριε Σαλαγκούδη; 

ΓΕΩΡΓΙΟΣ ΣΑΛΑΓΚΟΥΔΗΣ: Δώστε μου το χρόνο που δικαιούμαι, κύριε Πρόεδρε, γιατί είναι γεγονός ότι για να απαντήσω σε τοποθέτηση τριάντα λεπτών ... 

ΠΡΟΕΔΡΕΥΩΝ (Νικόλαος Κατσαρός): Δεν χρειάζεται να δικαιολογείστε. 

ΓΕΩΡΓΙΟΣ ΣΑΛΑΓΚΟΥΔΗΣ: Θα είμαι σύντομος. Πιστεύω ότι δεν θα εξαντλήσω το χρόνο. 

ΠΡΟΕΔΡΕΥΩΝ (Νικόλαος Κατσαρός): Είναι από αυτά τα θέματα, που όταν τα δικαιούμεθα, δεν χρειάζεται να τα δικαιολογούμε. 

ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, ακούγοντας τον κύριο Υπουργό, υπέθεσα ότι αν δεν ήταν καινούριος ή μιλούσε για κάποιο άλλο νομοσχέδιο ή δεν είχε ενημερωθεί. 

Και εξηγούμαι. 'Ερχομαι στο πρώτο άρθρο, στην Εταιρεία Αμοιβαίων Εγγυήσεων. 

Κύριε Υπουργέ, αυτό το νομοσχέδιο έχει ψηφιστεί το 1995 και λέει ότι με απόφαση του Υπουργού γινόταν το Ταμείο Αντεγγύησης. Επομένως δεν χρειαζόταν τίποτα. Χρειάζονταν μια απόφαση του Υπουργού και τελείωνε. 

Η Υπουργός στη Διαρκή Επιτροπή μας είπε ότι υπάρχουν δύο έτοιμες Εταιρείες Αμοιβαίων Εγγυήσεων. Εσείς τώρα μας είπατε ότι υπάρχουν έξι. Και αναρωτιέμαι: Μετά την καθυστέρηση που έγινε από τη Διαρκή Επιτροπή μέχρι να συζητηθεί το νομοσχέδιο στη Βουλή, μήπως ενεργοποιήσατε και άλλους φίλους να έρθουν στην κατεύθυνση του να δημιουργήσουν τις επιχειρήσεις αμοιβαίων εγγυήσεων; Αυτό, δηλαδή, πάμε να φτιάξουμε; Κάτι παρόμοιο με ό,τι έγινε στον Ε.Ο.Μ.Μ.Ε.Χ. και διαλύθηκε; 'Ετσι όπως ρυθμίζεται το Ταμείο Αντεγγυήσεων, δεν υπάρχει λόγος να έρθει, αφού με απόφαση του Υπουργού μπορούσε να γίνει. Αλλά έρχεται νομοθετική ρύθμιση εδώ και όπως ετοιμάζεται, φυσικά αφορά ελάχιστες μικρομεσαίες επιχειρήσεις. Διότι -όπως προτείναμε και θα προτείνουμε στο άρθρο αναλυτικότερα- με το σύστημα των ασφαλιστικών και αντασφαλιστικών εταιρειών θα μπορούσαν να συμμετέχουν πολλοί περισσότεροι μικρομεσαίοι επιχειρηματίες για να μπορούν να παίρνουν δάνεια -γιατί αυτοί έχουν ανάγκη, διότι δεν έχουν εμπράγματες εξασφαλίσεις που θέλουν οι τράπεζες-δανειοδότηση και να μπορέσουμε να προκαλέσουμε ανάπτυξη και από τις μικρές αυτές επιχειρήσεις. 

Επομένως η ρύθμιση αυτή, όπως έρχεται, φοβάμαι ότι εξυπηρετεί μονάχα αυτές τις έξι που είπατε προηγουμένως ή και άλλες δύο-τρεις ενδεχόμενα, με φίλους Εταιρείες Αμοιβαίων Εγγυήσεων και δεν πρόκειται να εξυπηρετήσουν την ανάπτυξη, αλλά απλώς την πελατειακή σχέση. 

Φαίνεται ότι στην πρωτολογία μου δεν με έχετε ακούσει, γιατί αλλιώς δεν θα λέγατε για το άρθρο 2 στο οποίο κατέθεσα και μια τροπολογία, την οποία -βεβαίως εσείς δεν ξέρετε- την έχω καταθέσει και πριν από δύο χρόνια και η οποία λύνει το πρόβλημα των εκκαθαρίσεων και επιταχύνει τις εκκαθαρίσεις. Μάλιστα θα είχαμε απαλλαγεί και από τον Ο.Α.Ε. Την τροπολογία αυτή η κυρία Υπουργός τη μελέτησε κατά κάποιο τρόπο και είπε ότι είναι πράγματι προσεγμένη, αλλά εν πάση περιπτώσει, δεν λύνει κάποια νομικά προβλήματα. 

Ξέρετε πόσες τέτοιες τροπολογίες σαν και αυτή του άρθρου 2 έχουμε δει εδώ στη Βουλή; 'Εχουν έρθει επανειλημμένα και κάθε φορά γίνεται ένα δειλό βήμα. Και αυτό τώρα που γίνεται πάλι είναι δειλό βήμα και δεν οδηγεί τις εκκαθαρίσεις σε επιτάχυνση τέτοια που θέλουμε να απαλλαγούμε, επιτέλους, από αυτό τον εσμό που εξυπηρετεί μόνο -όπως και η Υπουργός είπε- ορισμένους ανθρώπους εκκαθαριστές, ορισμένους φύλακες αυτών των επιχειρήσεων, που τελικά παίρνουν περισσότερα χρήματα από όσο εισπράττει το δημόσιο από τις εκκαθαρίσεις. 

Και έρχομαι στο τρίτο θέμα για το Ι.Γ.Μ.Ε. Εκεί έμεινα κατάπληκτος, διότι προφανώς μιλάτε για άλλο νομοσχέδιο. Θα το περιμένουμε να δούμε την Πέμπτη και ελπίζω πράγματι, να είναι ένα διαφορετικό νομοσχέδιο με αυτήν τη ρύθμιση. 

Αλλά, κύριε Υπουργέ, δεν είδατε σ' αυτό το νομοσχέδιο ότι λέει ρητά ότι καταργούνται τα παραρτήματα του Ι.Γ.Μ.Ε. αυτοδικαίως; Και όταν μιλάμε για παραρτήματα του Ι.Γ.Μ.Ε., ξέρετε τι εννοούμε, κύριε Υπουργέ; Μιλήσατε για γραφεία Ι.Γ.Μ.Ε. Δεν είναι γραφεία Ι.Γ.Μ.Ε. 

Ξέρετε ότι στη Θεσσαλονίκη, στη δικιά μας περιοχή, το Ι.Γ.Μ.Ε. έχει εργαστήρια. Και έχει εργαστήρια ποιοτικής ανάλυσης ύδατος. Και ξέρετε ότι μέσα σ' αυτό το εργαστήριο έχει βρεθεί ότι τα νερά του πρώτου ποδιού της Χαλκιδικής είναι αρσενικούχα με περιεκτικότητα αρσενικού πολύ μεγαλύτερη από τα επιτρεπόμενα όρια; Αυτό δεν έχει βγει στη δημοσιότητα, γιατί θα προκαλέσει σάλο, κύριε Υπουργέ. Και αυτό το έχει ανακαλύψει το Ι.Γ.Μ.Ε. Το λέω σήμερα. Το ξέρω πολύ πιο πριν, αλλά σέβομαι και εγώ αυτό το σάλο που πρόκειται να προκαλέσει. Μετά την ευαισθησία που έχει επιδειχθεί από το πανεπιστήμιο όπου ανακαλύφθηκε αρσενικό στη Χαλάστρα, προχωρούμε πλέον σε συντονισμένες ενέργειες για να βρεθεί ταυτόχρονα και λύση. 

Αυτό, λοιπόν, το εργαστήριο, τι θα το κάνετε; Θα το πάτε στο πανεπιστήμιο; Θα καταργηθεί μαζί με τα υπόλοιπα εργαστήρια; 

Αλλά δεν είναι μόνο αυτό. Ξέρετε ότι στην Πρέβεζα έχει γίνει πρόσφατα ένα νεόδμητο κτίριο και έχει εξοπλιστεί με υπερσύγχρονα μηχανήματα; Και λέει ο νόμος ότι αυτά όλα θα πάνε σε πανεπιστημιακούς φορείς ή σε φορείς Τοπικής Αυτοδιοίκησης. Πού θα τα πάτε τα υπερσύγχρονα αυτά εργαστήρια; Στην Πρέβεζα δεν υπάρχει αντίστοιχο πανεπιστήμιο. Μήπως θα τα μεταφέρετε στο Πανεπιστήμιο Ιωαννίνων ή στο Πανεπιστήμιο Θεσσαλονίκης ή Αθηνών; 

Αν καταργήσουμε τα παραρτήματα, καταργούμε ταυτόχρονα όλες αυτές τις δαπάνες, τις οποίες κάναμε. Και δεν είναι μόνο οι δαπάνες, είναι και το έργο που επιτελούν και δεν έχει τελειώσει. 

Διότι, όπως είπα στην πρωτολογία μου, αν οι ορυκτές πρώτες ύλες σήμερα έχουν χαμηλή τιμή και ενδεχομένως δεν υπάρχει πολύ μεγάλο ενδιαφέρον προς αυτήν την κατεύθυνση, δεν θα γίνει αυτό αύριο. Και ξέρετε ότι οι τιμές των ορυκτών πρώτων υλών σκαμπανεβάζουν. 

Σήμερα βγήκαν με ντάπινγκ τιμές, όλες αυτές οι χώρες του ανατολικού μπλοκ που μέχρι τώρα φύλαγαν τους πόρους τους, αλλά στην προσπάθειά τους να λύσουν οικονομικά προβλήματα, ρίχνουν στην αγορά πολύ φθηνές πρώτες ύλες, με άμεσο αποτέλεσμα να έχουν πέσει όλες οι ορυκτές πρώτες ύλες. Αλλά αυτό δεν θα γίνεται συνεχώς. Και όταν θα έλθει η εποχή, που αυτές θα ακριβήνουν, τότε εμείς θα αρχίσουμε πάλι μια νέα διαδικασία, για να εξετάσουμε το υπέδαφος. 

'Αλλες χώρες που αναφέρονται στην εισηγητική έκθεση ότι έχουν καταργήσει το ΙΓΜΕ, είχαν πολύ πριν από εμάς -πάρα πολλά χρόνια εκατονταετίες- ερευνήσει το υπέδαφός τους. Είχαν φθάσει σε γεωλογικούς χάρτες. Είναι σε πολύ μικρή κλίμακα, τέτοιες που να είναι εύχρηστες και που δεν έχουμε φθάσει εδώ στο ΙΓΜΕ. 

Το ΙΓΜΕ αντίθετα πρέπει να ανδρωθεί αλλά, αφού προηγουμένως ορθολογικοποιηθεί το προσωπικό του, το οποίο με τις δικές σας πελατειακές σχέσεις έγινε με αναλογία ένα προς τέσσερα ή ένα προς τρία ή ένα προς τρεισήμισι, επιστημονικό προσωπικό, προς το υπόλοιπο προσωπικό. Βεβαίως αυτό να το κάνουμε όλοι μαζί. Εμείς συμφωνούμε σ' αυτό. Κάντε τις μετατάξεις και πάρτε νέο επιστημονικό προσωπικό που θα είναι ανεβασμένο με τις νέες και πιο σύγχρονες, ας πούμε απαιτήσεις, που απαιτεί η επιστήμη. 'Οχι, όμως, να καταργήσουμε τα παραρτήματα. 

Και δεν είναι μόνο αυτά τα δύο χαρακτηριστικά που σας ανέφερα είναι και το παράρτημα της Ξάνθης, της Κοζάνης, που πάρα πολλά έχει προσφέρει και που πλέον τώρα η περιοχή εκείνη όπου ανακαλύφθηκαν οι λιγνίτες -και το ΙΓΜΕ πρόσφερε πολλά- έχει σήμερα να αντιμετωπίσει πολλά από την πλευρά του περιβάλλοντος, γιατί γίνεται μια περιβαλλοντική παρέμβαση από τη χρησιμοποίηση των λιγνιτών πολύ σημαντική και το ΙΓΜΕ είναι αυτό που θα μας λύσει και θα δώσει λύσεις στα προβλήματα του περιβάλλοντος εκεί. 

Ακόμη, είπατε για τον ΕΟΜΜΕΧ κάποιες τροποποιήσεις. Θα περιμένουμε να τις δούμε και τότε οπωσδήποτε θα τις συζητήσουμε. Δεν θέλω να προχωρήσω περισσότερο σε άλλα, ας κάνω και οικονομία χρόνου. 

Προσέξτε, όμως, κύριε Υπουργέ, μιλώντας στην πρωτολογία μου, είπα ότι έχουμε καταντήσει τη Βουλή μια βιομηχανία παραγωγής κακών προϊόντων, χαμηλών ποιοτικά νομοθετημάτων που ερχόμαστε κάθε λίγο και λιγάκι, μετά από μερικούς μήνες, όχι χρόνια, να τροποποιούμε συνεχώς τους νόμους και μάλιστα με ένα τρόπο που ούτε κωδικοποίηση δεν γίνεται. Και απορώ και αναρωτιέμαι μερικές φορές, για ποιους ψηφίζουμε τους νόμους, κύριε Υπουργέ; Τους ψηφίζουμε για τους πολίτες, όπου δεν δικαιολογείται άγνοια νόμου όταν πας στο δικαστήριο ή τους ψηφίζουμε μόνο για μερικούς ειδικούς μανδαρίνους; Αν τους ψηφίζουμε για τους πολίτες, τότε πρέπει τουλάχιστον να μη φέρνουμε τέτοια νομοσχέδια που λένε ότι τροποποιείται ο νόμος τάδε, η παράγραφος τάδε του νόμου τάδε και στο τέλος δεν έχουμε καμία κωδικοποίηση. 

Ο πολίτης ο καημένος πηγαίνει, χωρίς να μπορεί ούτε ανάπτυξη να δημιουργήσει ούτε να κάνει κάποια δουλειά, αλλά επιπλέον σιδηροδέσμιος μερικές φορές στις φυλακές, επειδή άγνοια νόμου δεν δικαιολογείται και αυτούς τους νόμους δεν μπορεί να τους κατανοήσει, έτσι όπως τους ψηφίζουμε. 

Και επιπλέον, βιομηχανία νόμων. Με τη δαμόκλειο σπάθη του χρόνου. Και υπάρχει εξαιτίας αυτού και η μικρή συμμετοχή των Βουλευτών και τελικά η ελάχιστη επεξεργασία, γιατί στις Διαρκείς Επιτροπές λέμε τρεις συνεδριάσεις μόνο -και να καλέσουμε και τους φορείς σε μία συνεδρίαση, τι κάνουμε;- και από κει και πέρα εξαντλείται και το ενδιαφέρον των Βουλευτών και οι νόμοι, οι οποίοι βγαίνουν από δω, είναι νόμοι, όχι για τους πολίτες, αλλά ενδεχομένως για μερικούς ειδικούς μανδαρίνους, που στα χέρια αυτών γίνονται και εκμεταλλεύσιμοι νόμοι, εις βάρος των πολιτών και προς χάρη της διαφθοράς, η οποία ανθίζει σήμερα στην κοινωνία μας. 

Επιτέλους πρέπει να το σκεφθούμε και να αναθεωρήσουμε και τον τρόπο που νομοθετούμε. Προς Θεού, όχι με συρραφές τροπολογιών για να φτιάχνουμε ένα νομοσχέδιο, όπως αυτό σήμερα. 

ΠΡΟΕΔΡΕΥΩΝ (Νικόλαος Κατσαρός): Ο κ. Παναγιώτου έχει το λόγο. 

ΣΤΑΥΡΟΣ ΠΑΝΑΓΙΩΤΟΥ: Θα αξιοποιήσω το χρόνο της δευτερολογίας, για να τοποθετηθώ σε κάποια άρθρα που δεν πρόλαβα στην πρωτολογία. 

Θα σταθώ στο πρώτο άρθρο που αναφέρεται στις εταιρείες αμοιβαίων εγγυήσεων της ΕΑΕ. Ο θεσμός των ΕΑΕ εντάσσεται στα πλαίσια της πολιτικής ενίσχυσης των μικρομεσαίων επιχειρήσεων, με στόχο να διευκολυνθεί η πρόσβασή του στη χρηματοδότηση και τα χρηματοδοτικά και πιστωτικά ιδρύματα. 

Είναι γνωστό ότι οι μικρομεσαίες επιχειρήσεις αντιμετωπίζουν σήμερα τεράστια προβλήματα, εξαιτίας της ακολουθούμενης πολιτικής της Κυβέρνησης. Μεταξύ αυτών αναφέρονται και τα χρηματοδοτικά προβλήματα. Συνεπώς η χρηματοδότηση γενικά των μικρομεσαίων επιχειρήσεων δεν μπορεί να θεωρηθεί ένα μεμονωμένο πρόβλημα. 

Οι δυσκολίες ουσιαστικά υπάρχουν για εκείνες τις επιχειρήσεις, οι οποίες δεν μπορούν να αντιμετωπίσουν τη σημερινή δυσμενή κατάσταση, στην οποία βρίσκεται η ελληνική οικονομία, η οποία έχει επιφέρει σημαντικά προβλήματα για ένα μεγάλο εύρος επιχειρήσεων, κυρίως μικρομεσαίων, πάντα κατά την ελληνική πραγματικότητα, γιατί απ' ό,τι γνωρίζουμε, σύμφωνα με τα στοιχεία που υπάρχουν, το 90% περίπου των ελληνικών επιχειρήσεων είναι μικρές, κυρίως οικογενειακής μορφής με ένα έως δύο συνεταίρους, επιχειρήσεις αυτοαπασχολούμενων ή το πολύ να απασχολούν δύο έως τρεις εργαζόμενους. 

Ιδιαίτερα τα προβλήματα αυτά είναι απόρροια της ακολουθούμενης αντιπληθωριστικής πολιτικής και γενικά της δημοσιονομικής και νομισματικής πολιτικής που έχει σαν αποτέλεσμα από οικονομικής πλευράς την εξασθένηση των εισοδημάτων της συντριπτικής πλειοψηφίας του λαού, με αντίκτυπο στην πτώση της εγχώριας ζήτησης. Η πτώση αυτή έχει επιδράσει δυσμενώς στη βιωσιμότητα των μικρομεσαίων επιχειρήσεων, με αποτέλεσμα την αύξηση των πτωχεύσεων, των ακάλυπτων επιταγών, των απλήρωτων συναλλαγματικών κλπ. κατά την τελευταία πενταετία. 

Ο περιορισμός των πιστώσεων, δηλαδή της προσφοράς χρήματος που έχει επιβάλει η Τράπεζα της Ελλάδος συνέπεια της ακολουθούμενης πολιτικής από την Κυβέρνηση σε συνδυασμό με την οικτρή οικονομική κατάσταση της χώρας, έχει προκαλέσει οικονομική ασφυξία στις μικρομεσαίες επιχειρήσεις. 

Σύμφωνα με τα στοιχεία της Τράπεζας της Ελλάδος η πιστωτική επέκταση προς τη βιομηχανία από το ειδικό κεφάλαιο της Ν.Ε./197/78 το 1997 σημείωσε μία πτώση κατά 2,49% σε σχέση με το 1996 και κατά 4,61% το 1996 σε σχέση με το 1995, κάτι που συνδέεται τόσο με το υψηλό επίπεδο επιτοκίου όσο και με το υψηλότερο επίπεδο ασφάλισης που ζητούν οι Τράπεζες για να χορηγήσουν δάνεια και βεβαίως λόγω της επικρατούσας κατάστασης της ελληνικής οικονομίας. 

Η ίδρυση των Ε.Α.Ε. έχουν σκοπό αυτήν ακριβώς την παροχή εγγυήσεων ασφάλειας που ζητούσαν οι Τράπεζες και τα παντός είδους χρηματοπιστωτικά ιδρύματα. 

Με το υπό συζήτηση σχέδιο νόμου προβλέπεται η ενίσχυση του θεσμού των Ε.Α.Ε. κοινοτικής προέλευσης, συστήματα αμοιβαίων εγγυήσεων μέσα από τη δυνατότητα συμμετοχής σ' αυτές επιμελητηρίων, πιστωτικών και χρηματοδοτικών ιδρυμάτων, ασφαλιστικών εταιρειών και φορέων του δημόσιου τομέα. Οι Ε.Α.Ε. όπως αναφέρεται στην εισηγητική έκθεση λειτουργούν στη βάση της αρχής της συνυπευθυνότητας, η οποία υλοποιείται στα πλαίσια των Ε.Α.Ε. Με τη δημιουργία κεφαλαίου για την κάλυψη κινδύνων από καταπτώσεις εγγυήσεων, πέρα από τα όποια θετικά ή αρνητικά στοιχεία που περιέχει ο νέος θεσμός, δεν λύνει το βασικότερο πρόβλημα που αντιμετωπίζουν οι μικρομεσαίες επιχειρήσεις. Με το ύψος του επιτοκίου και γενικά με το υψηλό κόστος δανεισμού ο θεσμός των Ε.Α.Ε. εξαρτάται όπως αναφέρεται στην εισηγητική έκθεση του άρθρου 1 του σχέδιου νόμου από την ύπαρξη αντεγγυητικών κεφαλαίων, κάτι που προβλέπει και ο ν. 2367/95, άρθρο 3 με τη σύσταση ταμείων αντεγγύησης νομικών προσώσων ιδιωτικού δικαίου. 

Με το υπό συζήτηση σχέδιο νόμου αλλάζει η μορφή του ταμείου αντεγγύησης σε Α.Ε. με ό,τι αυτό συνεπάγεται. Το υπό συζήτηση σχέδιο νόμου δεν λύνει τα υπάρχοντα οικονομικά, χρηματοτικά προβλήματα των μικρομεσαίων επιχειρήσεων, τα οποία σε συνδυασμό και με τη φορολογική επιβάρυνση και την αύξηση του ανταγωνισμού στα πλαίσια που επιβάλλει η ΟΝΕ, οι μικρομεσαίες επιχειρήσεις δεν έχουν καμία ελπίδα επιβίωσης. 

Για την πραγματική ενίσχυση και αντιμετώπιση των αυξανόμενων προβλημάτων των μικρομεσαίων επιχειρήσεων και βιοτεχνιών, θα μπορούσαν να ληφθούν μέτρα, όπως το επιτόκιο να είναι στο ύψος του πληθωρισμού, να υπάρχει επιδότηση του επιτοκίου από το κράτος και την ύπαρξη ειδικών κεφαλαίων για τους βιοτέχνες από τις τράπεζες. 

Εκείνο που έχει σημασία είναι βέβαια ο αναπροσανατολισμός της οικονομικής πολιτικής σε φιλολαϊκή κατεύθυνση. 

Λίγα λόγια θα πω για τα άρθρα του αφορούν τα λατομεία. 

Εντελώς απροκάλυπτα επιχειρείται η νομιμοποίηση παρανομίας προς όφελος των μεγάλων συμφερόντων. 'Ετσι τινάζεται στον αέρα όλη η προσπάθεια του Συμβουλίου της Επικρατείας να θέσει φραγμούς στα μεγάλα οικονομικά συμφέροντα που λυμαίνονται το περιβάλλον, όπως άλλωστε και τους εργαζόμενους. Με το άρθρο παρατείνεται η ισχύς των αδειών εκμετάλλευσης. Το βασικό μας πρόβλημα δεν είναι τι ήθελε προκύψει μετά τη λήξη των αδειών, αλλά της αντιμετώπισης των παρανομιών. 

'Οπως είναι γνωστό οι λατομικές επιχειρήσεις και όταν είχαν τις άδειες πραγματοποιούσαν ληστρική εκμετάλλευση του προϊόντος, ειδικά τα λατομεία μαρμάρου που η λειτουργία των περισσότερων είναι παράνομη. Κανονικά με τη λήξη των αδειών τους χρειάζεται η υποβολή των απαραίτητων δικαιολογητικών από την αρχή. Τι σημαίνει αυτό; Νέα οικονομοτεχνική μελέτη και μελέτη περιβαλλοντικών επιπτώσεων. Η χορήγηση της άδειας πραγματοποιείται ύστερα από εξέταση του σχετικού φακέλου. Η επανυποβολή των δικαιολογητικών κρίνεται αναγκαία όταν είναι γνωστό ότι υπάρχουν σοβαρές παρανομίες, όπως ορίου λειτουργίας κλπ. 

Το γεγονός αυτό θεωρούμε ότι πρέπει να ληφθεί σοβαρά υπόψη προκειμένου να παραταθεί η άδεια. 

Θα ήθελα να τελειώσω με την έκθεση της διεύθυνσης επιστημονικών μελετών της Βουλής, στην οποία διαπιστώνεται ότι υπάρχουν σοβαρά προβλήματα συνταγματικότητας στα άρθρα 6 και 7 του σχεδίου νόμου. 'Ετσι στη σελίδα 2, στην τελευταία παράγραφο, αναφέρονται τα εξής: "Είναι δυνατόν να διατυπωθεί προβληματισμός ως προς το κατά πόσον το Συμβούλιο της Επικρατείας θα έκρινε εναρμονισμένη με τις διατάξεις του άρθρου 24 του Συντάγματος, την παράταση των προθεσμιών που προβλέπουν οι εξεταζόμενες διατάξεις". 

Στο άρθρο 7 επίσης, στην προτελευταία παράγραφο, αναφέρονται τα εξής: "Εν όψει αυτών είναι ίσως αμφίβολο εάν η νομολογία του Συμβουλίου της Επικρατείας θα κρίνει ότι οι διατάξεις της εξεταζόμενης ρύθμισης εναρμονίζονται προς τις συνταγματικές επιταγές του άρθρου 24σ', εφόσον μάλιστα δεν γίνεται διάκριση μεταξύ λατομείων που λειτουργούν μέσα ή έξω από περιοχές καθορισμένες ως λατομικές". 

Για τους ίδιους λόγους μπορούν να διατυπωθούν αντίστοιχες επιφυλάξεις και για τις ρυθμίσεις της παραγράφου 5 του άρθρου 7 του σχεδίου νόμου που προβλέπουν παράταση μέχρι τη συμπλήρωση σαράντα ετών στις μισθώσεις ή εισφορές του δικαιώματος εκμετάλλευσης βιομηχανικών ορυκτών ή μαρμάρων. 

Για όλους αυτούς τους λόγους εμείς καταψηφίζουμε το παρόν σχέδιο νόμου. 

ΠΡΟΕΔΡΕΥΩΝ (Νικόλαος Κατσαρός): Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Σας είχα πει, κύριε Υπουργέ, στην πρωτολογία μου ότι είναι ευκαιρία για σας, ξεκινώντας τη θητεία σας στο Υπουργείο Ανάπτυξης, να αποσύρετε διατάξεις από το νομοσχέδιο που αν μη τι άλλο, δεν έχουν καμία σχέση με την ανάπτυξη. Και εσείς στην τοποθέτησή σας ναι μεν είχατε ένα λόγο άριστο όσον αφορά την τεχνική του, αλλά επί της ουσίας ειλικρινά μας δημιουργήσατε περισσότερα ερωτήματα απ'αυτά που είχαμε θέσει. 

ΚΥΡΙΑΚΟΣ ΣΠΥΡΙΟΥΝΗΣ: Τα περιφερειακά μένουν. 

ΕΥΑΓΓΕΛΟΣ ΑΠΟΣΤΟΛΟΥ: Και ειλικρινά, συνάδελφε κύριε Σπυριούνη, αυτήν τη στιγμή δεν ξέρουμε εμείς τοποθετούμενοι, τι συμβαίνει. Αν διατηρούνται όλα τα περιφερειακά, τότε πολύ απλά αποσύρετε τις σχετικές διατάξεις και δεν υπάρχει κανένας λόγος. Αν δεν τηρούνται όλα τα περιφερειακά και τηρούνται ορισμένα, όπως αφήσατε να εννοηθεί, αυτό έγινε μετά από κάποια συζήτηση, μετά από κάποια τεκμηριωμένη τοποθέτηση με αυτούς που συζητήσατε, με τους φορείς, με τον ΕΟΜΜΕΧ, το ΙΓΜΕ. 'Η απλά πολύ φοβόμαστε, κύριε Υπουργέ, μήπως ήταν αποτέλεσμα θέσεων που έρχονται εν όψει ονομαστικών ψηφοφοριών, για να λέμε έτσι τα πράγματα με το όνομά τους. Μήπως τυχόν φοβόμαστε μία ονομαστική ψηφοφορία αύριο, τοποθετήσεις συναδέλφων Βουλευτών από την περιφέρεια; Αυτά τα πράγματα θα πρέπει να τα ξεκαθαρίσετε. Γιατί αν μπούμε σε αυτό το παζάρι, τότε αν μη τι άλλο η άποψή μας περί προχειρότητας και αποσπασματικότητας είναι πραγματικότητα. 

Γι' αυτό, λοιπόν, τουλάχιστον πριν μπούμε στη συζήτηση κατ' άρθρο θα πρέπει να μας πείτε συγκεκριμένα, διατηρούνται αυτά και αυτά τα γραφεία γι αυτούς και γι αυτούς τους λόγους. 

Αφήνω τους δύο οργανισμούς κι έρχομαι στο θέμα της ρύθμισης, της τακτοποίησης των οφειλών των μικρομεσαίων. Πραγματικά σας είπα ότι είναι θετική η διάταξη του ότι επιτέλους σε αυτούς τους ανθρώπους που πραγματικά έχουν υπερχρεωθεί για λόγους τους οποίους θα τοποθετηθούμε κατά τη συζήτηση κατ' άρθρον, το ότι απαλλάσσονται με το 85% των προσαυξήσεων. 

Θα είσαστε πάρα πολύ χρήσιμοι για το μέλλον των μικρομεσαίων επιχειρήσεων, δεν θα σας δημιουργήσει κανένα πρόβλημα, αν τις δόσεις τις βάλετε από σαράντα οκτώ μήνες ελάχιστο και πάνω. Να ανταποκρίνονται στη δυνατότητα αυτών των ανθρώπων να τακτοποιήσουν τις υπόλοιπες οφειλές. 

Και τελειώνοντας, όσον αφορά τις λατομικές ζώνες, να ξεκαθαρίσουμε ένα πράγμα, κύριε Υπουργέ, ειδικά όσον αφορά την Αττική. Να δεχθώ την καλή σας προαίρεση. Δεν βλέπετε όμως ότι όλα τα προηγούμενα χρόνια αυτή η προαίρεση που έδειξαν αντίστοιχα οι προηγούμενοι συνάδελφοί σας τι αποτέλεσμα έβγαλε; Απλώς διαιωνίζεται το πρόβλημα, διογκώνεται, το εκμεταλλεύονται -να το πούμε και ωμά- οι Νομαρχιακές Αυτοδιοικήσεις από την ώρα που τους δίνετε τη δυνατότητα των πέντε χρόνων να πουν το εξής απλό, "άσε θα έρθει η επόμενη να το λύσει". Και όταν έρχεται η επόμενη, επικαλείται το μικρό του χρονικού διαστήματος που είναι υποχρεωμένη να το τακτοποιήσει και ζητάει παράταση. Και αυτό γίνεται και τελικό αποτέλεσμα είναι ο βιασμός του περιβάλλοντος της Αττικής, επεμβάσεις, οι οποίες είναι αν μη τι άλλο καταδικαστέες για το περιβάλλον της Αττικής. Και επιτέλους, έστω βάλτε μία προθεσμία, σε ένα χρόνο. Διότι αυτά τα πέντε χρόνια, απλά θα διαιωνιστεί μία κατάσταση. 

Γι αυτό, λοιπόν, επιμένουμε και επιτέλους κάποια στιγμή θα πρέπει να κινούμαστε στα συνταγματικά όρια, να συζητάμε συνέχεια αν παραβιάζεται ή όχι το άρθρο 24 και έχουμε φτάσει στο σημείο τελικά ο προστάτης του περιβάλλοντος σε αυτήν τη χώρα να είναι το Συμβούλιο Επικρατείας; 

Γιατί, λοιπόν, δεν λύνουμε οριστικά αυτά τα προβλήματα; 

ΠΡΟΕΔΡΕΥΩΝ (Νικόλαος Κατσαρός): Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: 'Εμεινα με την εντύπωση και εγώ, κύριε Πρόεδρε, όπως ανέλυσε λεπτομερώς ο κύριος Υπουργός ότι, με βάση τις εκτιμήσεις που πηγάζουν από την αναγκαιότητα των περιφερειακών τμημάτων των Ι.Γ.Μ.Ε., τουλάχιστον για την περιφέρειά μου για τη Θεσσαλονίκη, κύριοι συνάδελφοι, -για την οποία ιδιαζόντως ενδιαφέρομαι για δύο λόγους, πρώτον από το λόγο του καθήκοντος προς την περιφέρεια από την οποία προέρχομαι και δεύτερον για το στρατηγικό ρόλο που καλείται από τα πράγματα να παίξει η Θεσσαλονίκη- επιβάλλεται ο εμπλουτισμός της με πρόσθετες -όχι να αφαιρέσουμε- υπηρεσίες. 

Το δεύτερο σημείο: Πιστεύω, κύριε Υπουργέ, πως ό,τι ουσία πλέον ενισχύει την αναπτυξιακή πλευρά, αυτό θα πρέπει να το κατοχυρώνουμε με όλους τους τρόπους και να το απαλλάσσουμε από τη φορτισμένη γραφειοκρατία πίσω από την οποία υποκρύπτεται και η γνωστή διαφθορά. 

Τρίτο σημείο: Η ανάγκη σεβασμού του περιβάλλοντος αναμφισβήτητα πρέπει να συντρέχει και τις προϋποθέσεις τις αναπτυξιακές. Πού θα αρμονίσουμε αυτούς τους δύο ουσιώδεις παράγοντες και θα συζεύξουμε τις λειτουργίες τους, ώστε ο συνδυασμός τους να δίνει το καλύτερο αποτέλεσμα, είναι θέμα ευφυϊας επιλογής. 

Πιστεύω, λοιπόν, ότι με την παράταση που δίνετε στα λατομεία εξυπηρετούνται δύο βασικοί λόγοι: 

Πρώτον, μια κατεστημένη κατάσταση που συνδέεται άμεσα με κοινωνικούς λόγους. 'Οταν η ανεργία κτυπάει τις πόρτες και είναι στο 10%-12% και σε ορισμένες περιοχές 17% και 20% και όταν αυτή επιμερίζεται, συντριπτικά δυσανάλογα, σε βάρος των νέων, δεν μπορούμε να κόβουμε οικονομικές δραστηριότητες που διευρύνουν την ελπίδα της απασχόλησης. 

Και ένα τελευταίο θέμα: Η προστασία του ατόμου αποτελεί στη δημοκρατία την υπέρτατη αξία. Ο εργαζόμενος, αν σταμάτησε κάποιος τομέας δραστηριότητας, κύριοι συνάδελφοι, δεν μπορεί να πετάται για κανένα λόγο. Με την επίκληση καμίας οικονομικής αρχής, δεν μπορεί να τίθεται σε δεύτερη μοίρα ο άνθρωπος. 

Επομένως καλά κάνει το κόμμα μας, καλά κάνει η Κυβέρνηση και έχει ιδιαίτερη ευαισθησία για τους εργαζόμενους. Και πιστεύω ότι εμπεριέχεται αυτή η ευαισθησία στις διατάξεις του νομοσχεδίου. Και όπου χρειάζεται να γίνει αποφόρτιση του προσωπικού που επιβάλλεται για την εύρυθμη και αποτελεσματική λειτουργία της υπηρεσίας ή από την ανάγκη της τροφοδότησης της υπηρεσίας με προσωπικό αναλόγων προσόντων, πρέπει να γίνεται. Αλλά να γίνεται, με τον τρόπο που προβλέπει το νομοσχέδιο, με τον τρόπο που δεν πληγώνεται η έννοια εργαζόμενος, η έννοια άνθρωπος. 

Ψηφίζω επί της αρχής το νομοσχέδιο. 

ΠΡΟΕΔΡΕΥΩΝ (Νικόλαος Κατσαρός): Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Κύριε Υπουργέ, είπατε ότι με αποφάσεις του Διοικητικού Συμβουλίου του Ι.Γ.Μ.Ε. μπορεί να συστήνονται περιφερειακά γραφεία. Είπατε προηγουμένως για περιφερειακά γραφεία. Επομένως η παράγραφος 1 του άρθρου 5 τι δουλειά έχει; Η παράγραφος αυτή λέει: "Τα παραρτήματα του Ι.Γ.Μ.Ε. και οι περιφερειακές διευθύνσεις, τα νομαρχιακά παραρτήματα... καταργούνται... κλπ." Δεν τα καταργείτε, αφού το είπατε. 

Τώρα, ξέρετε για μένα τι έχει γίνει; Απλούστατα, σας έφεραν εδώ με μία έτοιμη κατάσταση, χωρίς να σας ρωτήσουν και αποδεχθήκατε να συζητήσετε το νομοσχέδιο. 

Εν πάση περιπτώσει, καταργήστε το. Είπατε προηγουμένως ότι θα διατηρήσω εκεί και εκεί. Να τα διατηρήσετε όλα. Επομένως η διάταξη αυτή είναι περιττή. 

ΕΥΑΓΓΕΛΟΣ ΑΠΟΣΤΟΛΟΥ: Παζάρι δηλαδή! 

ΓΕΩΡΓΙΟΣ ΤΣΑΦΟΥΛΙΑΣ: 'Οχι, να μη γίνει παζάρι. Να απαλειφθεί αυτή η παράγραφος. Τελείωσε. 

'Οταν τα έκαναν αυτά, δεν τα βλέπατε εσείς. Αλλά τώρα που το είδατε, έχετε το θάρρος εσείς να πείτε ότι δεν υπάρχει το άρθρο 5. Είπατε προηγουμένως ότι θα τα διατηρήσετε. Επομένως έστω και τώρα που το είδατε, είναι προς τιμήν σας. Καταργήστε το άρθρο "να καθαρίσουμε". 

'Οσον αφορά την παράταση των λατομείων, όταν πήγαμε να πάρουμε την Ολυμπιάδα, ήξερε και ο Φούρας και οι άλλοι, που τους στείλατε εκεί -είχατε πάει κι εσείς στο διαγωνισμό βέβαια- ότι η διατήρηση της λειτουργίας των λατομείων καταστρέφει το περιβάλλον. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): 'Οχι εγώ... 

ΓΕΩΡΓΙΟΣ ΤΣΑΦΟΥΛΙΑΣ: Βέβαια αυτό δεν το ήξεραν οι ξένοι, που μας έδωσαν τότε τους Ολυμπιακούς Αγώνες. 'Ηξεραν ότι θα βρουν αδρανή υλικά. Τώρα για να μην κοροϊδευόμαστε, δεν πρόκειται να μειώσετε το χρόνο οπωσδήποτε, γιατί αν τον μειώσετε, δεν θα βρείτε αδρανή υλικά για τους Ολυμπιακούς Αγώνες. Μέχρι να καθοριστούν οι λατομικές ζώνες, οι νομαρχίες κλπ., θα έχει φύγει η τετραετία. Μέχρι τον Ιούνιο μπορεί να έχετε φύγει κι εσείς. Οπότε αν έχετε φύγει, τι δουλειά να κάνετε; 

Εάν λάβουμε υπόψη το γρήγορο χρόνο της αποπομπής σας από την Κυβέρνηση -γενικά όλοι σας που θα φύγετε- υποτίθεται ότι είναι άνευ αντικειμένου να πείτε ότι περιορίζετε το χρόνο. Δεν μπορείτε να τον περιορίσετε, διότι δεν θα λειτουργήσουν οι λατομικές ζώνες. 'Ημουν νομαρχιακός σύμβουλος και ξέρω ότι στην Αχαϊα σκοτώνεται ο κόσμος εκεί κάτω και λατομικές ζώνες δεν πρόκειται να λειτουργήσουν ούτε να χωροθετηθούν ούτε να γίνει τίποτα. 

Γι' αυτό πείτε καθαρά ή ότι φεύγετε και δεν προλαβαίνετε ή ότι δεν προλαβαίνετε από τις νομαρχίες και από τη λειτουργία των διαδικασιών της χωροταξίας. Δύο πράγματα υπάρχουν. Ξεκαθαρίστε τη θέση σας. Ξέρετε, γράφεται η ιστορία με την αλήθεια. Ιδίως λόγω της παρουσίας σας και της ιδιαιτέρας προσωπικότητας που διαθέτετε, γράφετε ιστορία με την παρουσία αυτήν των αληθινών, πραγματικών καταστάσεων, που θα τις αφαιρέσετε, θα τις "κόψετε με το μαχαίρι". Πείτε "δεν μπορώ" για να γράψετε ιστορία. 

Εγώ και να πείτε λιγότερο, δεν το πιστεύω. Θα φέρετε άλλο νομοσχέδιο, να δώσετε παράταση στις ζώνες των υφισταμένων λατομείων. Και ας καίγονται τα δάση, ας καίγεται η Αττική, ας καεί το περιβάλλον. Ο περιφερειάρχης, ο "πληρωμένος κοντυλοφόρος" ο Παπαδημητρίου στην Πάτρα, έδωσε άδεια στο Χάραδρο της Πάτρας, χωρίς μελέτη περιβαλλοντικών επιπτώσεων. 'Οταν του λέγαμε μετά "τι έκανες", δεν μίλαγε. Του έχω στείλει τέσσερα ή πέντε εξώδικα με fax για να μου απαντήσει. Ο Λαλιώτης εδώ μου είπε "κακώς κάνει που δεν σου απαντάει". "'Οποτε μου απαντήσει" του λέω. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

ΠΡΟΕΔΡΕΥΩΝ (Νικόλαος Κατσαρός): Τελειώστε, κύριε Τσαφούλια. 

ΓΕΩΡΓΙΟΣ ΤΣΑΦΟΥΛΙΑΣ: Με αυτά τα δεδομένα, λοιπόν, για να μη φαιδροποιούμε περισσότερο την ιστορία νομοθετικών διαταγμάτων, που έρχονται εν απουσία σας, πάρτε θέση υπερήφανη, για να μπορέσουμε να εξηγηθούμε. 

ΠΡΟΕΔΡΕΥΩΝ (Νικόλαος Κατσαρός): Ο κ. Κηπουρός έχει το λόγο. 

ΧΡΗΣΤΟΣ ΚΗΠΟΥΡΟΣ: Κύριε Πρόεδρε, ακούσατε την ομιλία μου, όπως την άκουσαν και όλοι οι συνάδελφοι, που ήταν παρόντες. 

Εγώ είχα την εντύπωση και συνεχίζω να την έχω ότι συμφωνούσαν οι συνάδελφοί μου από μέσα τους -το έβλεπα αυτό στα μάτια τους- με τα όσα είπα, πλην ενός... 

ΠΡΟΕΔΡΕΥΩΝ (Νικόλαος Κατσαρός): Φαίνεται ότι είσαστε καλός ψυχολόγος. 

ΧΡΗΣΤΟΣ ΚΗΠΟΥΡΟΣ: ...ο οποίος εζήλωσε δόξαν εκπροσώπου νεοφασιστικού ρεύματος και είπε λόγια, για τα οποία έπρεπε να ντρέπεται. 

Επιπλέον, επειδή εγώ ήμουν αυτός που χαρακτήρισα ως παρενέργεια τις λατομικές ζώνες του 2004, καλά θα κάνουν όσοι συνάδελφοι στη συνέχεια χρησιμοποιούν αυτούς τους συσχετισμούς, να αναφέρονται σε ονόματα. Διαφορετικά, ασκούν λαθρεμπόριο ιδεών. 

ΠΡΟΕΔΡΕΥΩΝ (Νικόλαος Κατσαρός): Ο κ. Νάκος έχει το λόγο. 

ΑΘΑΝΑΣΙΟΣ ΝΑΚΟΣ: Πριν πάρει το λόγο ο κύριος Υπουργός, πιστεύω ότι είναι απαραίτητη μία διευκρίνιση για το τι λέει το άρθρο 6, που αφορά τις λατομικές περιοχές για τα αδρανή υλικά. Από τους συναδέλφους που πήραν το λόγο, κατάλαβα ότι ή εγώ δεν έχω καταλάβει το άρθρο ή έχει γίνει κάποια παρανόηση. Για την υπόλοιπη Ελλάδα πλην Αττικής, με απόφαση του νομάρχη μπορεί να παρατείνεται μέχρι πέντε ακόμη έτη. 

Για την Αττική με το άρθρο 4 του ν.2115 απαγορευόταν η οριοθέτηση λατομικών περιοχών. Τώρα επιτρέπεται ξανά με την παράγραφο 2 του άρθρου 6. Δεν ομιλούμε περί παρατάσεως στην Αττική, αλλά περί επαναθεσμοθετήσεως λατομικών περιοχών. 

Σημειωτέον, κύριε Υπουργέ, ότι ο ν.2115 δίνει το δικαίωμα σε ειδικά έργα να δημιουργείται επιτόπου λατομείο για το συγκεκριμένο έργο, το οποίο μετά να καταργείται. 

'Αρα σε περιπτώσεις ειδικών αναγκών, διότι την πραγματικότητα δεν πρέπει να την παραβλέψουμε, θα μπορούσε να χρησιμοποιηθεί αιτιολογημένα αυτή η διάταξη. Σε κάθε περίπτωση ή η κ. Παπανδρέου μας έλεγε ψέματα ότι έχει μελετήσει και στα συρτάρια της έχει νομοσχέδιο, όπως μας είπε στη Διαρκή Επιτροπή, για τη ρύθμιση αυτών των πραγμάτων και είναι θέμα λίγου χρόνου να δει το φως της δημοσιότητας και να συζητηθεί στην Ολομέλεια ή εψεύδετο. Σ'αυτό εμείς αδυνατούμε να απαντήσουμε. 

Εάν υπάρχει τέτοιο σχέδιο νόμου φέρτε το τον άλλο μήνα, δεν έπεσε η ζάχαρη στο νερό, για να δοθεί μια οριστική λύση και να μην έχουμε αυτό το φαινόμενο των προσθηκών επί προσθηκών που παραπέμπουν σε δεκαπέντε νόμους και που πρέπει να κάνεις τον Σέρλοκ Χολμς για να καταλάβεις τι ακριβώς διάταξη περνάει με την παράγραφο 2 του άρθρου 6. Εφευρίσκετε δηλαδή έναν κομψό τρόπο για όλη αυτήν την ιστορία. Εκτός αν μας πείτε ευθέως ότι σας κορόιδευε, κύριοι συνάδελφοι, η κ. Παπανδρέου όταν τα έλεγε αυτά. 

Θα αναφερθώ σε άλλα δυο πράγματα, γιατί δεν πρόλαβα στην πρωτολογία μου. Πρώτον, όσον αφορά το ΚΑΠΕ. 

Ο κύριος Υπουργός διατηρεί το απυρόβλητο ακόμη προκειμένου να ενημερωθεί, παρ'ότι στον τομέα του υπάρχουν σε εξέλιξη τεράστια θέματα, φυσικό αέριο, απελευθέρωση αγοράς ηλεκτρικής ενέργειας και αστοχίες της Κυβέρνησης τρομερές που θα οδηγήσουν σε αδιέξοδα. 'Εκανε νύξη για την απελευθέρωση της αγοράς ηλεκτρικής ενέργειας με αφορμή το άρθρο για το Κέντρο Ανανεώσιμων Πηγών Ενέργειας, το λεγόμενο ΚΑΠΕ, το οποίο με τον παρόντα νόμο, πέραν του συντονισμού των ενεργειακών κέντρων της χώρας που αφορούν τις ανανεώσιμες πηγές ενέργειας, επεκτείνεται στις θεσμοθετημένες με το προεδρικό διάταγμα 375/87 δραστηριότητες, δηλαδή δραστηριότητες που αφορούν εξοικονόμηση ενέργειας και την ορθολογική χρήση αυτών. Νομίζω ότι μπαίνει επιτακτικότερη ανάγκη υιοθέτησης της πρότασης της Νέας Δημοκρατίας που είναι η θεσμοθέτηση της Εθνικής Επιτροπής Ενέργειας. Μιας επιτροπής, η οποία θα λειτουργεί ως ανεξάρτητη διοικητική αρχή και η οποία θα άρει τις δυσλειτουργίες που υπάρχουν. 

Θέλω ένα λεπτό ακόμη, κύριε Πρόεδρε, εκ του δικαιωμένου πενταλέπτου. 

ΠΡΟΕΔΡΕΥΩΝ (Νικόλαος Κατσαρός): Δικαιούσθε δέκα λεπτά. Απλώς, προσπάθησα βάζοντας πέντε λεπτά, μήπως και σας καταφέρω να μιλήσετε λιγότερο!! 

ΑΘΑΝΑΣΙΟΣ ΝΑΚΟΣ: Πιστεύω, λοιπόν, ότι έφθασε η ώρα να παραδεχθεί η Κυβέρνηση την Εθνική Επιτροπή Ενέργειας διά του καινούριου Υπουργού της, -ο οποίος δεν έχει και δεσμεύσεις από εναντίωση σε προτάσεις της Νέας Δημοκρατίας- για να αρθούν οι δυσλειτουργίες που υπάρχουν. 'Αλλη τιμή για τα πετρέλαια κανονίζει άλλο κέντρο αποφάσεων, άλλη τιμή για το φυσικό αέριο, άλλη τιμή για τη μεταφορά της ηλεκτρικής ενέργειας, άλλη τιμή για την πώληση ηλεκτρισμού παραγόμενο από αιολική ενέργεια. Και όλα αυτά είναι ασύνδετα, χωρίς να υπάρχει μια κεντρική στρατηγική, η οποία να ρυθμίζει αυτές τις μεταβλητές, ούτως ώστε η συνολική εξίσωση να οδηγεί σε έργο. Αυτό δεν το λέω με καμία διάθεση αντιπολιτευτικής κριτικής, κύριε Υπουργέ. Θα αντιμετωπίσετε το μεγαλύτερο πρόβλημα που έχει υπάρξει ποτέ, με την απελευθέρωση της αγοράς ηλεκτρικής ενέργειας και με το συσχετισμό των τιμών των παραγόντων που επιδρούν για τη δημιουργία ενέργειας. 

Είτε πετρέλαιο είναι αυτό είτε λιγνίτης είτε φυσικό αέριο είτε αιολική ενέργεια είτε γεωθερμία, αυτά όλα είναι ασύνδετα και καθένας τραβάει το βιολί του. Γι' αυτό το άρθρο για το ΚΑΠΕ, αν συμφωνήσετε στη λογική και στην ανάγκη θεσμοθέτησης αυτού του ρυθμιστικού οργάνου που υπάρχει στα κράτη, δεν χρειάζεται. Γιατί το ΚΑΠΕ δεν θα ήταν παρά ένα τμήμα της Εθνικής Επιτροπής Ενέργειας και θα λειτουργούσε με τη λογική αυτή. 

Τέλος θα ήθελα να διευκρινίσω αυτά που είπε ο κ. Γεωργακόπουλος σε σχέση με τη Νέα Δημοκρατία, μια που υπερασπίστηκαν συνάδελφοι τα παραρτήματα του ΙΓΜΕ. Τελικά εμείς τι θέλουμε; Περισσότερο ή λιγότερο κράτος; 'Εθεσε αυτό το ψευτοδίλημμα. Βεβαίως θέλουμε μικρότερο κράτος και θέλουμε κανόνες λειτουργίας, σκοπούς, στόχους του κράτους, ελεγκτικούς μηχανισμούς, αξιολόγησης μηχανισμούς, παρακολούθησης μηχανισμούς. Αυτά δεν προκύπτουν ούτε για το ΙΓΜΕ ούτε για τον ΕΟΜΜΕΧ. Δεν διαφαίνεται -όπως απέδειξα και προηγουμένως- ποιος είναι ο στόχος, τι θα κάνουν. Δεν περιγράφεται ο σκοπός που θα υπηρετούν λειτουργώντας από εδώ και πέρα. 

Περισσότερα, όμως, θα πούμε στη συζήτηση των άρθρων. Αν θέλει ο κύριος Υπουργός, απαντά σε αυτά τα ερωτήματα. Δεν πρόκειται να τριτολογήσω. 

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Πρόεδρε, ο διάλογος είναι δύσκολη υπόθεση, διότι προϋποθέτει μια ετοιμότητα. 'Οταν κάποιος είναι έτοιμος να αντιμετωπίσει μια κατάσταση και η κατάσταση αυτήν ελαφρώς μεταβάλλεται και απαιτεί μια άλλη αντίδραση και δεν αναπτύσσει αυτή την άλλη αντίδραση, αλλά παραμένει στην παλιά του προετοιμασία, τότε παθαίνει αυτό που λέγεται "διαφορά φάσης". Διότι εγώ στην αγόρευσή μου επί της αρχής δήλωσα με πολύ μεγάλη σαφήνεια πως αντιμετωπίζω όλες τις επιμέρους ρυθμίσεις του νομοσχεδίου. Δυστυχώς όμως πολλοί συνάδελφοι δεν έλαβον καθόλου υπόψη τους τα όσα είπα. Και τα είπα αυτά, τονίζοντας πως οι όποιες διευκρινίσεις γίνονται τώρα κατά τρόπο ρητό, συνάγονται ερμηνευτικά, αν το νομοσχέδιο αναγνωστεί καλόπιστα και συστηματικά. Φυσικά αν αναγνωστεί κατά τρόπο αποσπασματικό και κακόπιστο, μπορεί κανείς να θεμελιώσει έναν αντιπολιτευτικό λόγο παλαιάς κοπής. Διότι περί παλαιάς κοπής επιχειρημάτων πρόκειται. 

Για να μην τα πολυλογώ τώρα, επειδή θα έχουμε τη δυνατότητα στη συζήτηση επί των άρθρων να πούμε λεπτομέρειες, επί τροχάδην επαναλαμβάνω: Ως προς το ταμείο αντεγγυήσεων δεν υπάρχει αντίρρηση. Ως προς την ελαφρά δικονομική απλούστευση διαδικασίας εκκαθάρισης, ουσιαστική αντίρρηση δεν άκουσα. Εν πάση περιπτώσει η δέσμευση της Κυβέρνησης για την κατάργηση του Οργανισμού Ανασυγκρότησης Επιχειρήσεων ισχύει. Ελπίζω ότι μέχρι το τέλος αυτής της Συνόδου θα έχει ψηφιστεί το σχετικό νομοσχέδιο και θα έχει ενοποιηθεί η εκκαθάριση σε έναν φορέα. 

Ως προς τον ΕΟΜΜΕΧ,η ιδέα πάνω στην οποία βασίζεται το σχέδιο νόμου, είναι όχι να απομειωθεί η περιφερειακή παρουσία του ΕΟΜΜΕΧ, αλλά να συνδεθεί το δυναμικό που τώρα έχει ο ΕΟΜΜΕΧ με τις περιφέρειες, μια που οι περιφέρειες είναι ο μοχλός της περιφερειακής ανάπτυξης. Και ανακοίνωσα ότι -όπως θα πω λεπτομερέστερα στο σχετικό άρθρο- το νομοσχέδιο θα προβλέψει τη δημιουργία οργανικής μονάδας, υπηρεσιακής μονάδας είτε επιπέδου διεύθυνσης είτε τουλάχιστον τμήματος σε όσες περιφέρειες έχουν λιγότερο όγκο δουλειάς για τα θέματα αυτά και λιγότερο προσωπικό. Και οι μονάδες αυτές θα στελεχωθούν από το προσωπικό που θα μεταταχθεί από τον ΕΟΜΜΕΧ. Και είναι απολύτως εξειδικευμένο, έτσι ώστε να μην έχουμε απώλεια ούτε προσωπικού ούτε τεχνογνωσίας ούτε αν θέλετε κεκτημένης ταχύτητας γύρω από τα θέματα αυτά. Πιστεύω ότι αυτές οι διευθύνσεις θα γίνουν πραγματικά μηχανισμοί εξυπηρέτησης των μικρομεσαίων. 

Πρέπει να τονίσω εδώ, γιατί άκουσα πολλά, ότι την έννοια του μικρομεσαίου στην ελληνική πολιτική συζήτηση, στο λεξιλόγιο, την έχει εισαγάγει το ΠΑ.ΣΟ.Κ., ο Ανδρέας Παπανδρέου. 

Πριν δεν υπήρχε ούτε ως φιγούρα ο μικρομεσαίος στον ελληνικό δημόσιο λόγο. 'Οταν μιλάμε για μικρομεσαίους, επειδή καμία φορά γίνεται σύγχυση με την ευρωπαϊκή πραγματικότητα και ορολογία, εμείς εννοούμε κατ' ακριβολογία τις μικρές επιχειρήσεις, μικρές βιοτεχνίες, μικρούς επαγγελματίες, επιτηδευματίες. 'Οχι μικρομεσαίες επιχειρήσεις, γιατί οι μεγάλες ελληνικές επιχειρήσεις, με τα ευρωπαϊκά δεδομένα είναι μικρομεσαίες. Αυτό βεβαίως αφορά και το διακανονισμό των χρεών. 'Ολοι οι μηχανισμοί εξυπηρέτησης των μικρομεσαίων έχουν ως μήτρα έμπνευσης την πολιτική του ΠΑ.ΣΟ.Κ. 

Το νομοσχέδιο είναι τελείως επικουρικό. Το βασικό είναι η μακροοικονομική σταθερότητα που έχει επέλθει σ' αυτόν τον τόπο, η πτώση του πληθωρισμού σε πρωτοφανή επίπεδα και η πτώση των επιτοκίων, δηλαδή η πτώση του κόστους του χρήματος σε πρωτοφανή επίπεδα. 'Ετσι στηρίζονται οι επιχειρήσεις, ιδίως οι μικρομεσαίες και οι μικρές. 'Ολα τα άλλα που λέμε τώρα είναι λεπτομέρειες. Αυτά τα κατάφερε η πολιτική του ΠΑ.ΣΟ.Κ. 

Ως προς το ΙΓΜΕ, δεν σας καταλαβαίνω. Η Αντιπολίτευση κήδεται του ΙΓΜΕ και η Κυβέρνηση κάτι απεργάζεται εναντίον του; Μήπως έχει γίνει κάποια παρεξήγηση; Το ΙΓΜΕ είναι ένας φορέας που έχει ανδρωθεί στη δεκαετία του 1980. Διαβάζουν ορισμένοι την παράγραφο 1 και μάλιστα το εδάφιο α', χωρίς να διαβάζουν ούτε το εδάφιο β' ούτε την παράγραφο 3. 'Ομως η φιλοσοφία του νομοσχεδίου είναι ότι χρειάζεται μία νέα ορθολογική οργάνωση του ΙΓΜΕ για να εξυπηρετηθεί η νέα του αποστολή και κυρίως η λειτουργία του ως μεγάλου μελετητικού γραφείου. Χρειάζεται νέος οργανισμός που να καταγράφει τις ανάγκες σε προσωπικό. Το προσωπικό αυτό είναι λιγότερο, γιατί πρέπει να είναι καλύτερα διατεταγμένο. Αξιολογείται όλο το προσωπικό είτε υπηρετεί στο κέντρο είτε υπηρετεί στην περιφέρεια. Μετακινείται αυτό που περισσεύει. 'Οχι το επιστημονικό προσωπικό. Είναι λογικό και αναγκαίο να προκύψουν ανάγκες για νέο επιστημονικό προσωπικό, μικρότερο σε ηλικία, πιο νεωτερικά εκπαιδευμένο. 

Οι περιφερειακές υπηρεσίες έχουν προκύψει ιστορικά. Το ΙΓΜΕ χωρίς περιφερειακές υπηρεσίες δεν υπάρχει. Το ποιες θα είναι οι περιφερειακές υπηρεσίες θα το ορίζει ο οργανισμός και θα το αποφασίζει το διοικητικό συμβούλιο υπό τον έλεγχο και την έγκριση του Υπουργού. 'Αρα αυτές που υπάρχουν με την αναδιοργάνωση καταργούνται, αλλά επανασυστήνονται νέες. 

Και για να μην υπάρχει παρεξήγηση, σας λέω ότι εκεί που υπάρχουν δεδομένες ανάγκες, εκεί που δεν υπάρχει ερωτηματικό για το αν θα παραμείνει ή όχι η ανάγκη κι εκεί όπου υπάρχουν μεγάλες υποδομές, όπως π.χ. το χημείο της Ξάνθης, είπαμε εκ του νόμου να αποσαφηνιστεί ότι θα υπάρχουν οπωσδήποτε περιφερειακά γραφεία. Μνημονεύσαμε δε τις κρίσιμες περιφέρειες: Τις τρεις του βορείου χώρου, γιατί και ιστορικά ανέπτυξε εκεί ιδιαίτερη δράση το ΙΓΜΕ, δηλαδή η κεντρική Μακεδονία, η δυτική Μακεδονία, η Θράκη. Προσθέτω και την Κρήτη για λόγους που συνδέονται με μια σειρά από σημερινές έρευνες του ΙΓΜΕ. Θα συσταθούν και άλλα γραφεία. Πρέπει να υπάρχει ευελιξία. 'Ετσι ερμηνεύεται συστηματικά η διάταξη. Επειδή όμως φαίνεται ότι δεν μπορούν ορισμένοι να τη διαβάσουν, σας λέω ρητά ότι θα τεθεί προσθήκη στο τρίτο εδάφιο της παραγράφου 3 και στη δεύτερη υποπαράγραφο της παραγράφου 1 στο τέλος. Θα τα ανακοινώσω αυτά στην κατ' άρθρο συζήτηση. 

Ως προς τις λατομικές περιοχές, πρέπει να πω ότι ούτως ή άλλως θα ήταν ματαιοπονία να μεταβληθεί ένα νομοθετικό κεκτημένο, διότι η νέα ρύθμιση θα κριθεί ως αντισυνταγματική. Η οριοθέτηση λατομικών περιοχών για τα αδρανή υλικά είναι αναγκαία, διότι μόνο έτσι μπορούν και ο νομοθέτης και η διοίκηση και ο δικαστής να ελέγξουν συστηματικά μία αποτύπωση, η οποία πρέπει να έχει μέσα μία ισορροπία. Δηλαδή κάπου πρέπει να υπάρχουν λατομικές περιοχές. Διότι αν δεν κάνουμε τη χωροθέτηση, εάν δεν οριστούν οι λατομικές περιοχές, τότε κινδυνεύουν όλες οι επιμέρους άδειες να κρίνονται παράνομες ως αντισυνταγματικές. 'Οταν κανείς καταλήξει σε ένα αδιέξοδο συμπέρασμα, μέσα από την αποσπασματική εξέταση επιμέρους περιπτώσεων, τότε βλέπει ότι είναι αναγκαίο να γίνουν οι χωροθετήσεις. Για να γίνουν όμως πρέπει να υπάρξει ένας χρόνος, ο οποίος φαίνεται μακρύς, αλλά δεν είναι με βάση τους ρυθμούς. 

Ως τώρα δεν έχουν γίνει. Θα ήταν πραγματικά εσφαλμένο και θα έλεγα και όχι σοβαρό, να έρθει ο νομοθέτης μετά από λίγο, να δώσει άλλη παράταση. Θέλω να ελπίζω ότι αυτή θα ειναι η τελευταία. 

Είναι όμως λάθος να συνδέεται, όλο αυτό, με το 2004. Από πού ως πού, προέκυψε το επιχείρημα αυτό; Ο κ. Κηπουρός είπε, ναι, εγώ το είπα και μπράβο σας, γιατί με μιμείσθε, χωρίς να με μνημονεύετε. Κακώς το είπε και κακώς το επαναλαμβάνουν, όποιοι το επαναλαμβάνουν. Δεν καταλαβαίνω τι έργα οικοδομικά, τι έργα πολιτικού μηχανικού έχει το 2004, ώστε να αλλάξει η ροή της οικονομίας και κυρίως των κατασκευών; Το Ολυμπιακό Χωριό σε σχέση με την αγορά κατοικίας στην Ελλάδα, επηρεάζει κατά ποσοστό 2%. Η Αττική είναι η μισή Ελλάδα. Την επηρεάζει, λοιπόν, κατά 3,5%. Ποιο είναι το κατασκευαστικό έργο; Οι φερτές κατασκευές που θα γίνουν για τα μικρά αθλήματα. Πώς σχηματίστηκε η εντύπωση στη Βουλή και σε ορισμένα έντυπα ότι θα υπάρξει τέτοιος οργασμός έργων πολιτικού μηχανικού και υπάρχει έντονη ανάγκη αδρανών υλικών για το 2004; Δεν υπήρξε για το αεροδρόμιο, δεν υπάρχουν για την Σταυρού-Ελευσίνας, για το Ρίο-Αντίρριο και υπάρχουν για το 2004; Θα καλλιεργήσουμε και αντιολυμπιακή υστερία τώρα, μέσα σε όλα τα άλλα; Σας παρακαλώ πολύ να είμαστε όλοι προσεκτικότεροι γενικώς για το τι λέμε. 

Ως προς τα λατομεία μαρμάρων κλπ. εξηγώ ότι εκεί η γεωλογία προσδιορίζει τη χωροθέτηση. Αυτό λέμε. 

ΑΘΑΝΑΣΙΟΣ ΝΑΚΟΣ: Δεν μίλησε κανένας γι' αυτό. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Δεν μίλησε κανείς για το ένα, δεν μίλησε κανείς για το άλλο, κύριε Νάκο, αλλά υπάρχουν Βουλευτές του κόμματός σας, οι οποίοι έχουν κατατεθειμένες τροπολογίες, εμπρόθεσμες και εκπρόθεσμες, όχι απλώς για την παράταση του χρόνου χωροθέτησης των λατομικών περιοχών, αλλά για την παράταση αδειών στην Αττική. Παρακαλώ να συνεννοηθείτε μεταξύ σας. 

ΑΘΑΝΑΣΙΟΣ ΝΑΚΟΣ: Κάνετε λάθος. Να συνεννοηθείτε εσείς. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Να υπάρξει μια υπεύθυνη στάση ενός κόμματος. Επίσης πρέπει να σας πω ότι οι παρατάσεις υπόκεινται στον έλεγχο τελικώς του ακυρωτικού δικαστή. Γι' αυτό και θα δείτε στο άρθρο 7, την κατά κόρον μνεία της ανάγκης να υπάρχουν εγκεκριμένοι περιβαλλοντικοί όροι που συνεπάγονται μελέτες. Διότι μια ακυρωτική δίκη πολύ εύκολα μέσα από την παράλειψη της διοίκησης μπορεί να εγκαθιδρυθεί. Αν κάποιος ζητάει ανάκληση αδειών ή διακοπή λειτουργίας και αυτή δεν γίνεται από τη διοίκηση, συντελείται παράλειψη και στη συνέχεια μπορεί να προσφύγει στο δικαστή. 

Μετά όμως έρχεσθε και διαμορφώνετε μια επαμφοτερίζουσα σχέση με αυτό που λέγεται δικαιοσύνη και κάποια στιγμή πρέπει να ξεκαθαρίσουμε πως αντιλαμβανόμαστε τη λειτουργία του συστήματος ελέγχου της συνταγματικότητας. Τι από τα δύο ισχύει; 'Οποτε μας συμφέρει είναι καλό και όποτε δεν μας συμφέρει, δεν είναι καλό; Ας σκεφθούμε, λοιπόν, με τρόπο ισορροπημένο και υπεύθυνο. 'Ολα αυτά σας τα εξηγώ για δεύτερη φορά. Θα τα εξηγήσω και στα άρθρα κατά τρόπο αναλυτικότερο, όπου θα γίνουν και τροποποιήσεις, οι οποίες είναι ελαχιστότατες. Στο κείμενο του νόμου οι τροποποιήσεις είναι ελαχιστότατες και είναι διευκρινιστικού χαρακτήρα. 

Μια τελευταία παρατήρηση γιατί ο κ. Νάκος αναφέρθηκε στην ενεργειακή πολιτική. Θα τα ξαναπούμε αυτά, άλλη ώρα για να γίνονται αντιληπτά και από τα μέσα ενημέρωσης. 

Βεβαίως και το Υπουργείο Ανάπτυξης έχει ως στόχο να διαμορφώνεται μια συστηματική και οριζόντια ενεργειακή πολιτική και άρα πολιτική τιμών στην ενέργεια. Αυτά τα θέματα τα συζήτησα κατά κόρον και χθες στο Γενικό Συμβούλιο του ΣΕΒ και την Τετάρτη στο τέως Υπουργείο Εμπορίου, με τον κ. Χαραλάμπους, όπου είδαμε όλους σχεδόν τους κρίσιμους παραγωγικούς φορείς. Τέθηκαν, λοιπόν, τα θέματα και έχουμε δώσει απαντήσεις. Αν παρακολουθούσατε την ειδησεογραφία, μετά τις συναντήσεις μου με τους φορείς, θα ξέρατε ότι έχουν τεθεί τα θέματα αυτά και έχω κάνει σχετικές προαναγγελίες. Θα τα πούμε όταν έρθει η ώρα. 

ΧΡΗΣΤΟΣ ΚΗΠΟΥΡΟΣ: Κύριε Πρόεδρε, θα ήθελα το λόγο επί προσωπικού. 

ΠΡΟΕΔΡΕΥΩΝ (Νικόλαος Κατσαρός): Πείτε μας σε τι συνίσταται το προσωπικό σας, κύριε Κηπουρέ. 

ΧΡΗΣΤΟΣ ΚΗΠΟΥΡΟΣ: Ο κύριος Υπουργός στη δευτερολογία του -μια και στην πρωτολογία τη δική μου δεν με άκουσε- αναφέρθηκε προσωπικά σε εμένα, κατά τη γνώμη μου επιτιμητικά. Θα ήθελα, λοιπόν, ένα λεπτό, για να αναπτύξω τους λόγους... 

ΠΡΟΕΔΡΕΥΩΝ (Νικόλαος Κατσαρός): Ναι. Τι φράση χρησιμοποίησε, για να κρίνουμε αν δημιουργήθηκε προσωπικό θέμα; 

ΧΡΗΣΤΟΣ ΚΗΠΟΥΡΟΣ: Είπε ότι εγώ καλλιεργώ αντιολυμπιακή υστερία, εκτός των άλλων. 

ΠΡΟΕΔΡΕΥΩΝ (Νικόλαος Κατσαρός): Αγγίζει κάπως τα όρια του προσωπικού. 

ΧΡΗΣΤΟΣ ΚΗΠΟΥΡΟΣ: Επιτρέψτε μου να πω κάτι για ένα λεπτό. 

ΠΡΟΕΔΡΕΥΩΝ (Νικόλαος Κατσαρός): 'Εχετε δύο λεπτά, για να πείτε ό,τι θέλετε. 

ΧΡΗΣΤΟΣ ΚΗΠΟΥΡΟΣ: Κύριε Υπουργέ, ξέρετε ότι η παρουσία μου στην Αίθουσα αυτή ταυτίστηκε με τα δίκαια της περιφέρειας και με το μοντέλο της πολυκεντρικής Ελλάδας. Εσείς επιλέξατε άλλο δρόμο. Τώρα μόλις πρόσφατα επιβεβαιώσατε ότι είσθε ένας από τους υποστηρικτές του αθηναϊσμού. Νομίζω ότι με αυτό που κάνατε, εσείς ζημιώνεσθε, γιατί θα χάσετε ψήφους στη Θεσσαλονίκη! 

ΠΡΟΕΔΡΕΥΩΝ (Νικόλαος Κατσαρός): Είναι φανερό, ότι δεν υπήρχε προσωπικό, κύριε Κηπουρέ! 

Κύριοι συνάδελφοι, κηρύσσεται περαιωμένη η συζήτηση επί της αρχής του νομοσχεδίου του Υπουργείου Ανάπτυξης: "Διάφορες ρυθμίσεις θεμάτων αρμοδιότητας Υπουργείου Ανάπτυξης". 

Ερωτάται το Σώμα: Γίνεται δεκτό το νομοσχέδιο επί της αρχής; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΘΕΟΔΩΡΟΣ ΔΑΜΙΑΝΟΣ: Κατά πλειοψηφία. 

ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία. 

ΠΡΟΕΔΡΕΥΩΝ (Νικόλαος Κατσαρός): Συνεπώς το νομοσχέδιο του Υπουργείου Ανάπτυξης: "Διάφορες ρυθμίσεις θεμάτων αρμοδιότητας Υπουργείου Ανάπτυξης" έγινε δεκτό κατά πλειοψηφία επί της αρχής. 

Κύριοι συνάδελφοι, έχω την τιμή να ανακοινώσω στο Σώμα ότι ο Υπουργός Δικαιοσύνης διαβίβασε στη Βουλή αίτηση της εισαγγελικής αρχής για την άρση της ασυλίας του Βουλευτή κ. Σωτηρίου Κούβελα. 

Παραπέμπεται στην αρμόδια Διαρκή Επιτροπή. 

'Εχουν διανεμηθεί τα Πρακτικά της Τετάρτης 24 Φεβρουαρίου 1999 και ερωτάται το Σώμα αν τα επικυρώνει. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Νικόλαος Κατσαρός): Συνεπώς τα Πρακτικά της Τετάρτης 24 Φεβρουαρίου 1999 επεκυρώθησαν. 

Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 00.15' λύεται η συνεδρίαση για σήμερα Τετάρτη 10 Μαρτίου 1999 και ώρα 18.00' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομικών: "Αναπροσαρμογή συντάξεων συνταξιούχων μελών ΔΕΠ των ΑΕΙ, ΕΠ των ΤΕΙ, γιατρών ΕΣΥ και διπλωματικών υπαλλήλων, ρύθμιση συνταξιοδοτικών θεμάτων και άλλες διατάξεις". 

O ΠΡΟΕΔΡΟΣ                                                                                ΟΙ ΓΡΑΜΜΑΤΕΙΣ

































































