(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
Η’ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ’
ΣΥΝΟΔΟΣ A’ 
ΣΥΝΕΔΡΙΑΣΗ ΡΚΑ’
Τρίτη 8 Απριλίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας των Βουλευτών κ. Α. Διαμαντοπούλου και Ε. Κεφαλογιάννη, σελ.
3. Ανακοινώνεται ότι τη συνεδρίαση παρακολουθούν μαθητές από το Γυμνάσιο Καλανακίου Πρέβεζας, το 6ο Γυμνάσιο Άρτας και Αμερικανοί φοιτητές, σελ.
4. Επί Διαδικαστικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση αναφορών και ερωτήσεων.
α) Προς τον Υπουργό Αγροτικής Ανάπτυξης και Τροφίμων, i) σχετικά με τη στήριξη του εισοδήματος των ελαιοπαραγωγών και τη μείωση του κόστους παραγωγής, σελ.
ii) σχετικά με τη λήψη μέτρων μείωσης του κόστους των λιπασμάτων, σελ.
β) Προς τον Υπουργό Οικονομίας και Οικονομικών, σχετικά με την απώλεια χρημάτων από ιδιώτες στο Χρηματιστήριο και τον καταλογισμό ευθυνών, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση και ψήφιση επί του συνόλου του σχεδίου νόμου του Υπουργείου Πολιτισμού: «Μέτρα για την Προστασία της Πολιτικής Κληρονομιάς και άλλες διατάξεις», σελ.
2. Συζήτηση επί της αρχής του σχεδίου νόμου του Υπουργείου  Οικονομίας και Οικονομικών: «Συνταξιοδοτικές ρυθμίσεις για τους αποχωρούντες από την υπηρεσία δικαστικούς λειτουργούς και άλλες διατάξεις», σελ.

ΟΜΙΛΗΤΕΣ
Α. Επί Διαδικαστικού θέματος:
ΛΕΓΚΑΣ Ν., σελ.
ΠΑΓΚΑΛΟΣ Θ., σελ.
ΠΕΤΣΑΛΝΙΚΟΣ Φ., σελ.

Β. Επί των αναφορών και ερωτήσεων:
ΑΪΒΑΛΙΩΤΗΣ Κ., σελ.
ΒΑΡΒΑΡΙΓΟΣ Δ., σελ.
ΚΕΓΚΕΡΟΓΛΟΥ Β., σελ.
ΚΟΝΤΟΣ Α., σελ.
ΛΕΓΚΑΣ Ν., σελ.

Γ. Επί του σχεδίου νόμου του Υπουργείου Πολιτισμού:
ΛΕΓΚΑΣ Ν., σελ.

Δ. Επί του σχεδίου νόμου του Υπουργείου Οικονομίας και Οικονομικών:
ΑΓΟΡΑΣΤΟΣ Κ., σελ.
ΒΟΡΙΔΗΣ Μ., σελ.
ΓΕΙΤΟΝΑΣ Κ., σελ.
ΕΞΑΡΧΟΣ Β., σελ.
ΚΟΥΤΜΕΡΙΔΗΣ Ε., σελ.
ΛΕΓΚΑΣ Ν., σελ.
ΜΑΓΚΡΙΩΤΗΣ Ι., σελ.
ΜΑΡΚΟΓΙΑΝΝΑΚΗΣ Χ., σελ.
ΝΤΟΛΙΟΣ Γ., σελ.
ΠΑΓΚΑΛΟΣ Θ., σελ.
ΠΟΛΑΤΙΔΗΣ Η., σελ.
ΡΟΝΤΟΥΛΗΣ Α., σελ.
ΣΓΟΥΡΙΔΗΣ Π., σελ.
ΣΚΡΑΦΝΑΚΗ Μ., σελ.
ΣΠΗΛΙΟΠΟΥΛΟΣ Κ., σελ.
ΣΤΑΪΚΟΥΡΑΣ Χ., σελ.
ΤΣΟΥΚΑΛΗΣ Ν., σελ.



      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΚΑ΄
      Τρίτη 8 Απριλίου 2008
      Αθήνα, σήμερα στις 8 Απριλίου 2008, ημέρα Τρίτη και ώρα 18.00΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Βασίλειο Κεγκέρογλου, Βουλευτή Ηρακλείου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία οι καθηγητές των Τ.Ε.Ε. Νοσηλευτικής του Νομού Ηρακλείου Κρήτης, ζητούν να συμπεριληφθεί η ειδικότητα των βοηθών Νοσηλευτών στα ΕΠΑ.Λ..
      2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο κ. Ροδανάκης Μανώλης, ζητεί την παροχή των υπηρεσιών της κρατικής ραδιοφωνίας και τηλεόρασης στους κατοίκους της ευρύτερης περιοχής του Δήμου Ιτάνου Νομού Λασιθίου.
      3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο κ. Ζαμπετάκης Λεωνίδας, ζητεί να του δοθούν διευκρινήσεις, σχετικά με τις υποχρεώσεις των υπαλλήλων που τελούν σε άδεια υπηρεσιακής εκπαίδευσης.
      4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία  ζητεί την αναγνώριση από το δημόσιο του χρόνου ασφάλισης στο Ι.Κ.Α., εθελοντή μακράς θητείας.
      5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας, στο οποίο ζητείται η δημιουργία δρόμου, για την πρόσβαση στο Βιοτεχνικό Πάρκο Αγίου Νοκολάου Κρήτης.
      6) Η Βουλευτής Κερκύρας κ. ΑΓΓΕΛΙΚΗ ΓΚΕΡΕΚΟΥ κατέθεσε αναφορά, με την οποία ο Σύλλογος Πρατηριούχων Υγρών Καυσίμων Νομού Κέρκυρας, διαμαρτύρεται για την ένταξη του επικουρικού ταμείου των βενζινοπωλών στον Ο.Α.Ε.Ε..
      7) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε δημοσίευμα εφημερίδας, το οποίο αναφέρεται στα αιτήματα των τεχνικών του Τ.Α.Σ. Αχαΐας, με κυριότερο αυτό της άμεσης καταβολής των οφειλουμένων αποζημιώσεων.
      8) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε δημοσίευμα εφημερίδας, το οποίο αναφέρεται στις ανεκπλήρωτες οικονομικές υποχρεώσεις της κατασκευάστριας εταιρείας του φράγματος Πείρου-Παράπειρου, προς τους κατοίκους του οικισμού Τόσκες.
      9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο κ. Καραβίας Γεράσιμος, πρόεδρος της Ένωσης Συντακτών Αθηναϊκού Τύπου, ζητεί την ποινική δίωξη του δημοσιογράφου Δημήτρη Καπράνου, προέδρου του Τ.Σ.Π.Ε.Α.Θ..
      10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία η Ένωση Αγροτικών Συνεταιρισμών Επαρχίας Λασιθίου, ζητεί την απορρόφηση από την εγχώρια αγορά, του αδιάθετου προϊόντος της βρώσιμης πατάτας, που παράγεται στο Οροπέδιο Λασιθίου Κρήτης.
      11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας, το οποίο αναφέρεται, στην ανάγκη να λειτουργήσει στην Κρήτη υπηρεσία της ΕΛ.ΑΣ., αρμόδια για την πάταξη της αρχαιοκαπηλίας.
      12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία η Πανελλήνια Ένωση Αποφοίτων Ωδείων και Μουσικών Δημόσιας Εκπαίδευσης, ζητεί τη μονιμοποίηση των αναπληρωτών και ωρομίσθιων καθηγητών μουσικής.
      13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας, το οποίο αναφέρεται στην ανεπαρκή αστυνόμευση και την παράνομη αλιεία, που παρατηρούνται στο Νομό Λασιθίου.
      14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας, το οποίο αναφέρεται στις ανεπαρκείς χρηματοδοτήσεις, για τις υποδομές δασικής προστασίας στο Νομό Λασιθίου.
      15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Πανελλήνιος Επιστημονικός Σύλλογος Θεατρολόγων, ζητεί την πλήρωση των οργανικών θέσεων για τον κλάδο θεατρικών σπουδών στη Δευτεροβάθμια Εκπαίδευση. 
      16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο κ. Καρτσιδήμας Ιωάννης, ζητεί να του χορηγηθεί γονική άδεια ανατροφής τέκνου.
      17) Ο Βουλευτής Αργολίδος κ. ΙΩΑΝΝΗΣ ΜΑΝΙΑΤΗΣ κατέθεσε αναφορά, με την οποία Ομάδες Παραγωγών Αργολίδας, ζητούν την επιστροφή του Ειδικού Φόρου Πετρελαίου Αντιπαγετικών Ανεμιστήρων.
      18) Ο Βουλευτής Αργολίδος κ. ΙΩΑΝΝΗΣ ΜΑΝΙΑΤΗΣ κατέθεσε αναφορά, με την οποία ο Πανελλήνιος Επιστημονικός Σύλλογος Θεατρολόγων, ζητεί την πλήρωση των κενών θέσεων θεατρολόγων, στη δευτεροβάθμια εκπαίδευση.
      19) Ο Βουλευτής Β΄ Αθηνών κ. ΜΙΧΑΛΗΣ ΧΡΥΣΟΧΟΪΔΗΣ κατέθεσε αναφορά, με την οποία η Ελεύθερη Δημοτική Παράταξη «Αναβάθμιση-Καματερού», ζητεί την απομάκρυνση των κεραιών κινητής τηλεφωνίας από την πόλη του Καματερού Αττικής.
      20) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ κατέθεσε αναφορά, με την οποία ο Δήμος Ιστιαίας Ευβοίας, ζητεί χρηματοδότηση για κάλυψη αναγκών δασοπυρόσβεσης.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 4294/11-1-08 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Δ6/Β/οικ/2500/4-2-08 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση του πρώτου σκέλους της ερώτησης, θέτουμε υπόψη σας ότι στη χώρα μας έχουν αναληφθεί συγκεκριμένες δράσεις για την' εναρμόνιση της οδηγίας 2006/32/EK για την ενεργειακή απόδοση κατά την τελική χρήση και τις ενεργειακές υπηρεσίες και ήδη η κατάστρωση του εθνικού Σχεδίου Δράσης Ενεργειακής Απόδοσης (ΣΔΕΑ) βρίσκεται σε προχωρημένο στάδιο.
     Συγκεκριμένα, με την απόφαση Φ1.3.1.1/23119/1379/21-11-2006 του Υπουργού Ανάπτυξης συγκροτήθηκε επιτροπή για τη διενέργεια διαπραγματεύσεων, σύμφωνα με τις διατάξεις του ΠΔ 327/1995, προκειμένου να ανατεθεί μελέτη με τίτλο «Σχέδιο Δράσης Ενεργειακής Απόδοσης» στο Κέντρο Ανανεώσιμων Πηγών Ενέργειας. Με την ολοκλήρωση της εν λόγω διαδικασίας εκδόθηκε η απόφαση ανάθεσης Φ1.3.1.1/5622/266/12-3-2007 και υπογράφηκε η σχετική σύμβαση.
     Τα παραδοτέα της μελέτης έχουν υποβληθεί και εξετάζονται από την τριμελή Επιτροπή Παρακολούθησης και Παραλαβής που συγκροτήθηκε με την απόφαση Υπουργού Ανάπτυξης Α.Π. Φ1.3.1.1/9838/430/10.05.2007. Στις άμεσες προθέσεις του Υπουργείου είναι η αποστολή στην Ευρωπαϊκή Επιτροπή των αναγκαίων στοιχείων (στόχοι, μέτρα) του Σχεδίου Δράσης Ενεργειακής Απόδοσης.
     Σχετικά με το δεύτερο σκέλος της ερώτησης, παραπέμπουμε στην απάντηση στην υπ' αριθμ. 3046/7-12-2007 ερώτησή σας, στην οποία αναφέρονται λεπτομερώς οι πολιτικές και τα μέτρα που έχει λάβει το Υπουργείο Ανάπτυξης για την αντιμετώπιση των περιβαλλοντικών προβλημάτων από την κλιματική αλλαγή. Οι πολιτικές αυτές εντάσσονται στο πλαίσιο της στρατηγικής του υπό διαμόρφωση στα αρμόδια Κοινοτικά όργανα νέου ενεργειακού πακέτου, κατά το μέρος που αφορά την προώθηση της χρήσης ανανεώσιμων πηγών ενέργειας και τη βελτίωση της ενεργειακής απόδοσης.
     Ο Υπουργός
     ΧΡΗΣΤΟΣ ΦΩΛΙΑΣ»
      2. Στην με αριθμό 3932/8-1-08 ερώτηση του Βουλευτή κ. Κωνσταντίνου Αϊβαλιώτη δόθηκε με το υπ’ αριθμ. Δ15/Γ/οικ.2402/1-2-08 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της ανωτέρω ερώτησης που κατέθεσε στη Βουλή των Ελλήνων ο Βουλευτής κ. Κ. Αϊβαλιώτης, σας πληροφορούμε τα εξής:
     Η ΕΥΔ-ΕΠΑΝ, ως ειδική υπηρεσία του Υπουργείου Ανάπτυξης διαχειρίζεται το Επιχειρησιακό Πρόγραμμα «Ανταγωνιστικότητα». Στην τελευταία αίτηση πληρωμής προς την Ε.Ε. τον Δεκέμβριο του 2007 οι δηλωμένες και ελεγμένες δαπάνες των έργων του προγράμματος που αφορούν στο ταμείο του ΕΤΠΑ ήταν 2.220,6 εκ. ευρώ, ενώ για τα έργα του ΕΚΤ ήταν 138,3 εκ. ευρώ. Σύνολο δαπανών και για τα δύο ταμεία 2.358,9 εκ. ευρώ. Και ποσοστό απορρόφησης 78,29% του εγκεκριμένου προϋπολογισμού του προγράμματος.
     Επισημαίνεται ότι τον Μάρτιο του 2004, 4 και πλέον έτη από την έναρξη της προγραμματικής περιόδου, η απορρόφηση βρισκόταν μόλις στο 15% και έκτοτε, σε λιγότερο από τέσσερα χρόνια υπερπενταπλασιάστηκε.
     Ο Υπουργός
     ΧΡΗΣΤΟΣ ΦΩΛΙΑΣ»
      3. Στην με αριθμό 5152/28-1-08 ερώτηση του Βουλευτή κ. Γιάννη Κουτσούκου δόθηκε με το υπ’ αριθμ. Β13-64/22-2-08 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Ι. Κουτσούκος, με θέμα «Να γίνει υποχρεωτική η ένδειξη "100% Ελληνικό Γάλα" στα γαλακτοκομικά προϊόντα», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ.Εμπορίου - Γ.Γ. Καταναλωτή σας γνωστοποιούμε τα ακόλουθα:
     Σχετικά με την προστασία των κτηνοτρόφων και των καταναλωτών από τη χρήση προϊόντων Τρίτων Χωρών και γενικά από την χρήση παραπλανητικών μεθόδων, σε ισχύ ευρίσκεται το άρθρο 30 (παράγραφος 7) του Αγορανομικού Κώδικα όπου σύμφωνα με αυτό προβλέπεται φυλάκιση ή χρηματική ποινή ή και οι δύο αυτές ποινές για τη διάπραξη του ποινικού αδικήματος της παραπλάνησης (συμπεριλαμβανομένης και της διάθεσης εισαγόμενου γάλακτος και προϊόντων αυτού, ως ελληνικών, καθώς και της παραγωγής γάλακτος, που διατίθεται, ως εγχώριο, ενώ η πρώτη ύλη είναι εισαγόμενη).
     Σε ισχύ ευρίσκεται το άρθρο 35 της Αγορανομικής Διάταξης 14/89, σύμφωνα με το οποίο επί της συσκευασίας γάλακτος ή γαλακτοκομικών προϊόντων, προοριζομένων για τον καταναλωτή, αναγράφονται μεταξύ των άλλων τα συστατικά του είδους αλλά και ο τόπος παραγωγής και προέλευσης του, εφόσον βέβαια η παράλειψη αυτή μπορεί να οδηγήσει τον καταναλωτή σε πλάνη ως προς τον τόπο παραγωγής και προέλευσης.
     Επίσης σε ισχύ ευρίσκεται το άρθρο 35 (παράγραφος 1) του Αγορανομικού Κώδικα, όπου σύμφωνα με αυτό η προέλευση του προϊόντος επί των τιμολογίων είναι υποχρεωτική, διαφορετικά για τον παραβάτη επιβάλλεται η ποινή φυλάκισης ή χρηματικής ποινής, λόγω του ποινικού χαρακτήρα του αδικήματος.
     Από το 1992 και μετά, δυνάμει της Α.Δ. 16/92, οι τιμές γάλακτος και γαλακτοκομικών προϊόντων διαμορφώνονται ελεύθερα (προσφορά, ζήτηση, υγιής ανταγωνισμός), σε όλα τα επίπεδα εμπορίας του είδους (παραγωγή, βιομηχανία, βιοτεχνία, εισαγωγέας, χονδρέμπορος, λιανοπωλητής). Σε μία λοιπόν απελευθερωμένη αγορά ο κτηνοτρόφος παραγωγός γάλακτος- γαλακτοκομικών προϊόντων, κατά τις συναλλαγές του με το εμπόριο διαπραγματεύεται ελεύθερα την τιμή πώλησης της παραγωγής του, με στόχο την επίτευξη της συμφέρουσας γι' αυτόν τιμής.
     Επιπλέον στο πλαίσιο των μέτρων για την ομαλή λειτουργία της αγοράς που ανακοίνωσαν την Πέμπτη 21-02-08 ο Υπουργός Ανάπτυξης κ. Φώλιας και ο Υφυπουργός κ. Βλάχος εξήγγειλαν την καθιέρωση της υποχρεωτικής αναγραφής χώρας και χρόνου παραγωγής και εισαγωγής για τα διατιθέμενα στην αγορά προϊόντα.
     Επίσης, σας επισυνάπτουμε το με αριθμ. πρωτ. 2034/19-02-08 σχετικό έγγραφο του Ενιαίου Φορέα Ελέγχου Τροφίμων (Ε.Φ.Ε.Τ.).
     Ο Υφυπουργός
     ΓΕΩΡΓΙΟΣ ΒΛΑΧΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 5711/5-2-08 ερώτηση του Βουλευτή κ. Γεωργίου Πεταλωτή δόθηκε με το υπ’ αριθμ. Δ1/Α/οικ/4244/21-2-08 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της ανωτέρω ερώτησης που κατέθεσε στη Βουλή ο Βουλευτής Ν. Ροδόπης κ. Γεώργιος Πεταλωτής επισυνάπτεται η επιστολή της Δημόσιας Επιχείρησης Αερίου ΔΕΠΑ ΑΕ, η οποία καλύπτει σχετικά το θέμα.
     Ο Υπουργός
     ΧΡΗΣΤΟΣ ΦΩΛΙΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 5436/1-2-08 ερώτηση του Βουλευτή κ. Απόστολου Κατσιφάρα δόθηκε με το υπ’ αριθμ. Β13-73/22-2-08 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Α. Κατσιφάρας, με θέμα «Κατάθεση στοιχείων ελέγχων για ελληνοποιήσεις γαλλικής πατάτας», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ.Εμπορίου - Γ.Γ. Καταναλωτή του Υπουργείου Ανάπτυξης σας γνωστοποιούμε τα ακόλουθα:
     Ο Υφυπουργός Ανάπτυξης κ. Γιώργος Βλάχος παρέδωσε την Τετάρτη 20-01-08 στον εισαγγελέα του Αρείου Πάγου κ. Γ. Σανιδά φάκελο με στοιχεία για σωρεία παραβάσεων στη διακίνηση εισαγόμενων οπωρολαχανικών, ώστε πλέον η δικαιοσύνη, λόγω της σοβαρότητας της υπόθεσης, να επιληφθεί προχωρώντας σε περαιτέρω έρευνα.
     Αξίζει να σημειωθεί ότι ο έλεγχος κράτησε περίπου 3 μήνες, έγινε από τις υπηρεσίες του Υπουργείου Ανάπτυξης με τη βοήθεια της Υπηρεσίας Ειδικών Ελέγχων και του Υπουργείου Αγροτικής Ανάπτυξης και Τροφίμων, ενώ συνεχίζεται προς κάθε κατεύθυνση.
     Επισημαίνεται ότι στο πλαίσιο διασφάλισης των συμφερόντων του καταναλωτικού κοινού και -προστασίας των παραγωγών εγχώριας πατάτας, ισχύουν τα ακόλουθα αγορανομικά μέτρα:
     α) Το άρθρο 30 (παράγρ. 7) του Ν.Δ. 136/46 «περί Αγορανομικού Κώδικος», που τιμωρεί ποινικά (φυλάκιση ή χρηματική ποινή ή και οι δύο ποινές) κάθε αθέμιτη εμπορική πρακτική περί εμπορίας- διακίνησης- διάθεσης εισαγομένων πατατών ως εγχωρίων.
     β) Το άρθρο 35 (παράγρ. 1) του Αγορανομικού Κώδικα που τιμωρεί ποινικά (φυλάκιση ή χρηματική ποινή) το αδίκημα της μη αναγραφής της προέλευσης της πατάτας στα τιμολόγια αγοραπωλησίας.
     γ) Το άρθρο 38 (παράγρ. 2) του Αγορανομικού Κώδικα, όπως τροποποιήθηκε με το άρθρο 24 του Ν.3190103, που τιμωρεί με χρηματικό πρόστιμο άμεσης βεβαίωσης 350 ευρώ το αδίκημα της μη αναγραφής της προέλευσης των προϊόντων (και της πατάτας) επί των πινακίδων, τιμοκαταλόγων κ.λπ..
     Σημειώνουμε ότι βρίσκεται σε ισχύ και η παράγραφος 10 του άρθρου 7 του Ν. 2323/95, όπως τροποποιήθηκε με τα άρθρο 4 του Ν. 3377/05, που εφαρμόζεται, ως ειδική διάταξη στο χώρο των Λαϊκών Αγορών και τιμωρεί με χρηματικό πρόστιμο άμεσης βεβαίωσης 300 ευρώ το αδίκημα της μη αναγραφής της προέλευσης των προϊόντων (συμπεριλαμβανομένης και της πατάτας) στις πινακίδες.
     Επίσης στην περίπτωση της μη αναγραφής της αληθούς προέλευσης στις πινακίδες αυτές, πέρα του ανωτέρω χρηματικού προστίμου επιβάλλονται και οι σχετικές ποινικές κυρώσεις σύμφωνα με τον Αγορανομικό Κώδικα.
     Όσον αφορά στον χώρο του υπαίθριου και στάσιμου εμπορίου, ισχύει η παράγραφος 1 του άρθρου 5 του Ν. 2323/95, όπως τροποποιήθηκε με τον Ν. 3377/05 και τιμωρεί με χρηματικό πρόστιμο άμεσης βεβαίωσης 300 ευρώ το αδίκημα της μη αναγραφής της προέλευσης των προϊόντων (συμπεριλαμβανομένης και της πατάτας) στις πινακίδες.
     Στην περίπτωση της μη αναγραφής της αληθούς προέλευσης στις πινακίδες αυτές, πέρα του ανωτέρω χρηματικού προστίμου επιβάλλονται και οι σχετικές ποινικές κυρώσεις σύμφωνα με τον Αγορανομικό Κώδικα.
     Όσον αφορά στη διαμόρφωση της τιμής της πατάτας σημειώνουμε τα ακόλουθα:
     Το είδος υπάγεται στην κατηγορία των διατιμημένων ή ελεγχομένου κέρδους και η τιμή πώλησης διαμορφώνεται με βάση προκαθορισμένα ποσοστά μικτού κέρδους που ορίζονται στο άρθρο 3 της Α.Δ. 14/89 και αφορούν στον εισαγωγέα-χονδρέμπορο, χονδρέμπορο και λιανοπωλητή.
     Κατά συνέπεια η τιμή πώλησης ελέγχεται με βάση τα στοιχεία κόστους που ορίζουν οι Αγορανομικές διατάξεις και το καθορισμένο ποσοστό κέρδους.
     Επί τούτου εφόσον καταδειχθεί ότι η εισαγόμενη πατάτα διατέθηκε ως εγχώρια αυτομάτως τίθεται θέμα είσπραξης αθέμιτης τιμής πώλησης και αθεμίτου ποσοστού κέρδους, αδικήματα που τιμωρούνται και ποινικά με τον Αγορανομικό Κώδικα αλλά και με χρηματικά πρόστιμα κατά τις διαδικασίες του Νόμου 1401/83.
     Επίσης σύμφωνα με την παράγραφο 1 του άρθρου 290 της Α.Δ. 14/89, όπως αντικαταστάθηκε και ισχύει με την πρόσφατα εκδοθείσα Α.Δ. 3/2008 και προκειμένου για οπωρολαχανικά, κατά την εμπορία-διακίνηση διάθεση αυτών ορίζονται μεταξύ άλλων τα ακόλουθα:
     α) Απαγορεύεται για οποιονδήποτε λόγο και με οποιονδήποτε τρόπο η ανάμειξη των ανωτέρω προϊόντων με ομοειδή προϊόντα διαφορετικών ποιοτικών κατηγοριών, ποικιλιών και χωρών προέλευσης ή τόπων παραγωγής.
     β) Απαγορεύεται στους εισαγωγείς-χονδρεμπόρους, χονδρεμπόρους και λιανοπωλητές να προβαίνουν με οποιονδήποτε τρόπο στην ανασυσκευασία των ανωτέρω προϊόντων.
     γ) Η εμπορία - διακίνηση - διάθεση οπωρολαχανικών από εισαγωγείς- χονδρεμπόρους και χονδρεμπόρους διενεργείται υποχρεωτικά από τις αρχικές συσκευασίες εισαγωγής ή προμήθειας.
     δ) Απαγορεύεται στους εισαγωγείς-χονδρεμπόρους, χονδρεμπόρους και λιανοπωλητές να αποστέλλουν προς ανασυσκευασία οπωρολαχανικά σε επιχειρήσεις-τυποποιητήρια. Η ευθύνη για την εφαρμογή της διάταξης αυτής βαρύνει και τα τυποποιητήρια.
     Ο έλεγχος για την εφαρμογή των διατάξεων του Αγορανομικού Κώδικα και των κατ' εξουσιοδότηση αυτού ισχυουσών Αγορανομικών Διατάξεων εντάσσεται μέσα στα ημερήσια καθήκοντα των Αρχών που ασκούν αγορανομικούς ελέγχους και όπου διαπιστώνονται παραβάσεις από τους υπόχρεους εφαρμογής των διατάξεων αυτών, κινούνται οι διαδικασίες εφαρμογής των νομίμων κατά των παραβατών.
     Ο Υφυπουργός
     ΓΕΩΡΓΙΟΣ ΒΛΑΧΟΣ»
      6. Στην με αριθμό 4740/18-1-08 ερώτηση του Βουλευτή κ. Άδωνι Γεωργιάδη δόθηκε με το υπ’ αριθμ. 8278/ΙΗ/6.2.08 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 4740/18-1-08, την οποία κατέθεσε ο Βουλευτής κ. Σπυρίδων - ΄Αδωνις Γεωργιάδης σχετικά με τα ναρκωτικά, και στα θέματα της αρμοδιότητάς μας, σας γνωρίζουμε τα ακόλουθα:
      Το ΥΠ.Ε.Π.Θ., μέσω των προγραμμάτων Αγωγής Υγείας, που υλοποιούνται από τους Υπεύθυνους Αγωγής Υγείας και Συμβουλευτικών Σταθμών Νέων, περιέλαβε παρεμβάσεις σε μαθητές Πρωτοβάθμιας και Δευτεροβάθμιας Εκπαίδευσης της χώρας, αναφορικά με την πρόληψη της ουσιοεξάρτησης.
      Στόχος των προγραμμάτων είναι το σχολείο να συμβάλλει, μέσα από την ενεργητική και βιωματική μάθηση, στην αλλαγή στάσης και συμπεριφοράς των μαθητών, με σκοπό την ενίσχυση της υπευθυνότητας, της αυτοεκτίμησης και την ευαισθητοποίησή τους για την υιοθέτηση θετικών τρόπων και στάσεων ζωής.
      Στην Πρωτοβάθμια Εκπαίδευση, κατά τη διάρκεια του σχολικού έτους 2004-2005, σε παρεμβάσεις πρόληψης συμμετείχαν συνολικά 1.134 εκπαιδευτικοί και 17.703 μαθητές, σε 581 σχολεία Πρωτοβάθμιας Εκπαίδευσης.
      Στη Δευτεροβάθμια Εκπαίδευση, κατά τη διάρκεια του σχολικού έτους 2004-2005, σε παρεμβάσεις πρόληψης συμμετείχαν συνολικά 2.238 εκπαιδευτικοί και 35.165 μαθητές, σε 166 σχολεία Δευτεροβάθμιας Εκπαίδευσης.
      Τα τελευταία χρόνια η πρόληψη έχει επεκταθεί και στα Νηπιαγωγεία. Έχουν υλοποιηθεί από φορείς πρόληψης εκπαιδευτικά σεμινάρια για Νηπιαγωγούς, με παιδιά προσχολικής ηλικίας, καθώς και σχετικά με την ψυχοσυναισθηματική ανάπτυξη των παιδιών. Κατά τη διάρκεια του σχολικού έτους 2004-2005, συμμετείχαν σε σεμινάρια 137 νηπιαγωγοί και εκπαιδεύτηκαν 120 παιδιά προσχολικής ηλικίας, σε 6 νηπιαγωγεία.
      Επιπλέον, στα σχολεία Π/θμιας και Δ/θμιας Εκπ/σης εφαρμόζονται προγράμματα πρόληψης χρήσης εξαρτησιογόνων ουσιών στο πλαίσιο της Αγωγής Υγείας και καταλαμβάνουν δύο βασικούς άξονες, τον άξονα «Ψυχική Υγεία - Διαπροσωπικές Σχέσεις) και τον άξονα « Πρόληψη χρήσης εξαρτησιογόνων ουσιών».
      Σκοπός των προγραμμάτων αυτών είναι η ανάπτυξη προσωπικών και κοινωνικών δεξιοτήτων για επιλογές που προασπίζουν και προάγουν την ψυχική, σωματική και κοινωνική υγεία των μαθητών, με την υιοθέτηση θετικών στάσεων και συμπεριφορών.
      Για τα θέματα αυτά έχει παραχθεί από το ΥΠΕΠΘ εκπαιδευτικό υλικό με θέμα «Ψυχική Υγεία - Διαπροσωπικές Σχέσεις» και έχει αγοραστεί το εκπαιδευτικό πακέτο «Στηρίζομαι στα πόδια μου» του ΟΚΑΝΑ-ΕΠΙΨΥ, τα οποία έχουν εγκριθεί από το Παιδαγωγικό Ινστιτούτο ως εργαλεία στήριξης των εκπαιδευτικών και των μαθητών που συμμετέχουν σε προγράμματα πρόληψης. Επίσης, τα θέματα πρόληψης χρήσης εξαρτησιογόνων ουσιών έχουν συμπεριληφθεί και εγκριθεί με τις Πράξεις 17/4-12-2001 του Τμήματος Π/θμιας Εκπ/σης, 21/24-09-2001 του Τμήματος Δ/θμιας Εκπ/σης και 24/6-09-2001 του Τμήματος ΤΕΕ του Π.Ι. στα Προγράμματα Σπουδών Π/θμιας και Δ/θμιας Εκπαίδευσης όλων των βαθμίδων και στο Διαθεματικό Ενιαίο Πλαίσιο Προγραμμάτων Σπουδών, τα οποία έχουν διαβιβαστεί στα σχολεία με τα αριθμ. Φ11.2/818/78436/Γ1/25-7 -2002, Γ2/6006/7-11-2001, Γ2/43520/25-4-2002 (ΦΕΚ 543/τ.Β/1-5-2002), Γ2/21072β (ΦΕΚ 304/13-03-2003 τ.Β).
      Τα κύρια σημεία του πλαισίου δράσης του ΥΠ.Ε.Π.Θ., για την αντιμετώπιση των ναρκωτικών, είναι τα ακόλουθα:
      1. Η πλήρης ανάπτυξη του δικτύου των Συμβουλευτικών Σταθμών Νέων (Σ.Σ.Ν.). Από το ΥΠ.Ε.Π.Θ. έχουν ιδρυθεί 43 νέοι Σ.Σ.Ν., έτσι ώστε το δίκτυο των 60 Σταθμών να καλύψει όλες τις Νομαρχίες της χώρας. Ταυτόχρονα το δίκτυο των Σ.Σ.Ν. θα επεκταθεί και στην Πρωτοβάθμια Εκπαίδευση.
      2. Η δημιουργία έντυπου και οπτικοακουστικού υλικού (φυλλάδια και σποτς στην τηλεόραση σχετικά με τις συνέπειες χρήσης του αλκοόλ, του τσιγάρου και των ναρκωτικών). Δημιουργία σχετικών εκπομπών με τη μορφή ελκυστικών τηλεοπτικών παιχνιδιών, στο πλαίσιο της εκπαιδευτικής τηλεόρασης.
      3. Η πρόταση προς τα Πανεπιστημιακά Ιδρύματα για τη δημιουργία γραφείων στήριξης των φοιτητών σε κάθε σχολή.
      4. Η βελτίωση του περιεχομένου του Μνημονίου Συνεργασίας του ΥΠ.Ε.Π.Θ., του Υ.Υ.Κ.Α. και του Ο.ΚΑ.ΝΑ., με στόχο την οριοθέτηση των ρόλων των εμπλεκομένων φορέων και τη διαμόρφωση σαφούς πλαισίου συνεργασίας, έτσι ώστε να επιτευχθεί το μέγιστο δυνατό όφελος.
      Ο Υφυπουργός
      ΑΝΔΡΕΑΣ Θ. ΛΥΚΟΥΡΕΝΤΖΟΣ»
      7. Στην με αριθμό 2569/28-11-07 ερώτηση του Βουλευτή κ. Μιχάλη Παντούλα δόθηκε με το υπ’ αριθμ. 900/22/5552/106/7-3-08 έγγραφο από την Υπουργό Απασχόλησης και Κοινωνικής Αλληλεγγύης η ακόλουθη απάντηση:
      «Απαντώντας στην υπ' αριθ. πρωτ. 2569/28.11.07 ερώτηση, που κατέθεσε στη Βουλή ο Βουλευτής Ν. Ιωαννίνων, Μιχάλης Παντούλας και η οποία μας διαβιβάστηκε από το Υπουργείο Αγροτικής Ανάπτυξης & Τροφίμων (αριθ. πρωτ. 441/22-2-2008), λόγω αρμοδιότητας, σας γνωστοποιούμε τα ακόλουθα, σχετικά με το αναφερόμενο θέμα.
      Ως γνωστό, σύμφωνα με τις διατάξεις του άρθρου 1, του Ν.1296/82, όπως τροποποιήθηκε και ισχύει με τις διατάξεις του άρθρου 11 της παραγρ.1 του Ν.1745/87, του άρθρου 20 της παραγρ.13 του Ν.2556/97 και του άρθρου 48 τηςπαραγρ.8 του Ν.2084/92, από τον Ειδικό Λογαριασμό συνταξιοδότησης ανασφάλιστων υπερηλίκων, που έχει συσταθεί στον Ο.Γ.Α, ως οικονομικά ανεξάρτητος κλάδος, χορηγείται κάθε μήνα σύνταξη και υγειονομική περίθαλψη σε Έλληνες υπηκόους και ομογενείς που μένουν μόνιμα στην Ελλάδα και κατ' επέκταση βάσει της αρχής της ίσης μεταχείρισης, που προβλέπει ο Κανονισμός (Ε.Ο.Κ.) 1408/71, σε πρόσωπα ανεξαρτήτως υπηκοότητας, στα οποία ο εν λόγω κανονισμός έχει εφαρμογή και μένουν μόνιμα και αυτά στην Ελλάδα.
      Τα πρόσωπα αυτά για να δικαιούνται τις παροχές αυτές του Ο.Γ.Α, θα πρέπει να πληρούν τις ειδικότερες προϋποθέσεις ορίου ηλικίας και εισοδηματικών κριτηρίων που ορίζονται από το νόμο.
      Κατ' εφαρμογή των αναφερόμενων διατάξεων, στους ομογενείς Βορειοηπειρώτες που διαμένουν μόνιμα στην Ελλάδα και πληρούν τις προβλεπόμενες προϋποθέσεις, χορηγείται από τον Ο.Γ.Α η σύνταξη του υπερήλικα ανασφάλιστου και υγειονομική περίθαλψη.
      Ο Ο.Γ.Α, ως εντολοδόχος Οργανισμός για τη χορήγηση των παροχών αυτών, έχει το δικαίωμα και την υποχρέωση να ζητά το ειδικό δελτίο ταυτότητας ομογενούς, καθώς και κάθε πρόσφορο στοιχείο που να πιστοποιείται η διαμονή του ομογενούς στην Ελλάδα, άλλως συντρέχει λόγος καταστρατήγησης του νόμου.
      Η τροποποίηση των σχετικών διατάξεων του νόμου με σκοπό την εξάλειψη του στοιχείου της μόνιμης διαμονής στην Ελλάδα, προκειμένου να χορηγείται σύνταξη στους ομογενείς Βορειοηπειρώτες, διαμένοντες στην Ελλάδα μόνιμα ή μη, είναι θέμα που χρήζει ιδιαίτερης μελέτης και αντιμετώπισης, λόγω των οικονομικών συνεπειών και προεκτάσεων που ενδέχεται να έχει και σε άλλες κατηγορίες ομογενών, δεδομένου ότι με την καταβολή των παροχών αυτών του Κλάδου Ανασφάλιστων Υπερήλικων, επιβαρύνεται αποκλειστικά και μόνο ο Κρατικός Προϋπολογισμός.
      Η Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
	8. Στην με αριθμό 4488/16-1-08 ερώτηση του Βουλευτή κ. Σπυρίδωνα -  Άδωνι Γεωργιάδη δόθηκε με το υπ’ αριθμ. ΥΠΠΟ/ΓΡ.ΥΠ./ΚΕ/339/7-2-08 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 4488/16.1.08 ερώτησης του Βουλευτή κ. Σπυρίδωνα - Άδωνι Γεωργιάδη και σύμφωνα με τα στοιχεία που έθεσαν υπόψη μας οι αρμόδιες υπηρεσίες του Υπουργείου Πολιτισμού, σας γνωρίζουμε τα εξής:
      Για την προστασία του Αρχαιολογικού Χώρου Δελφών και του ευρύτερου Δελφικού Τοπίου ισχύουν οι Υπουργικές Αποφάσεις ΥΠΠΟ/ΓΔΑΠΚ/ΑΡΧ/Α1/Φ10/13624/725/27.3.1991Υ.Α.(ΦΕΚ259/Β'/25.4.1991) περί «Καθορισμού ζωνών προστασίας αρχαιολογικού χώρου Δελφών και ευρύτερου Δελφικού Τοπίου», καθορίστηκε Ζώνη Α' Προστασίας του Αρχαιολογικού Χώρου Δελφών και οριοθετήθηκε Ζώνη Β' Προστασίας και ΥΠΠΟ/ΓΔΑΠΚ/ΑΡΧ/Α1/Φ43/16921/835/27-3-2007 (ΦΕΚ 141/19-4-07) για την αναοριοθέτηση του κηρυγμένου αρχαιολογικού χώρου Δελφών και του ευρύτερου Δελφικού Τοπίου. Δι' αυτής εφεξής προσδιορίζεται επακριβώς η θέση οριακών αγροτεμαχίων εντός της Ζώνης Β' Προστασίας. Μέχρις ότου ολοκληρωθεί η διοικητική διαδικασία, που ορίζει το άρθρ013 του Ν.3028/02, η Ζώνη Β' Προστασίας του Δελφικού Τοπίου, σύμφωνα με την υπ' αριθμ. 736/1997 Απόφαση του ΣτΕ, υπάγεται σε ειδικό περιοριστικό καθεστώς και επιβάλλεται η εφαρμογή του Αρχαιολογικού Νόμου.
      Σε ό,τι αφορά την ερώτηση του κ. Βουλευτή σας ενημερώνουμε ότι:
      Το 2003 η Ι' Ε.Π.Κ.Α. με έγγραφό της εγνώρισε στην κα Κονδυλία Λυδία Καλτσή, σε απάντηση σχετικής αίτησής της ότι τμήμα του αγροκτήματός της στη θέση «Κορομηλιά» της ευρύτερης περιοχής Αλαφόκαστρο, Δήμου Δελφών επιφάνειας 4.163,88 τ.μ. βρίσκεται, σύμφωνα με τις εκτιμήσεις της, μέσα στα όρια της Ζώνης Β' Προστασίας του Δελφικού Τοπίου, ενώ το υπόλοιπο τμήμα της ίδιας ιδιοκτησίας επιφάνειας 20.050,111 τ.μ. βρίσκεται εκτός των ορίων της Ζώνης Β' Προστασίας. Επιπλέον, καθιστούσε σαφές ότι δεν θα επέτρεπε στον ιδιοκτήτη να κτίσει στα 4.163,889 τ.μ., τα οποία βρίσκονται εντός της Ζώνης Β' προστασίας του Δελφικού Τοπίου, αλλά εκτός αυτής. Σημειώνετε ότι σε περίπτωση οριακής ιδιοκτησίας (μεταξύ ζωνών) η αρτιότητα υπολογίζεται στο σύνολο της επιφάνειάς της, αλλά ο ιδιοκτήτης ανεγείρει την οικοδομή στο τμήμα στο οποίο ισχύουν οι ευνοϊκότεροι όροι δόμησης. Επομένως, στη συγκεκριμένη περίπτωση η Εφορεία και, εφόσον είχε θέσει σαφώς όρο στον ιδιώτη να κατασκευάσει το κτίσμα εκτός της Ζώνης Β' Προστασίας, ενέκρινε και τη σχετική αρχιτεκτονική μελέτη στο νέο ιδιοκτήτη με μεταγενέστερα έγγραφά της, δεδομένου ότι εφόσον δεν υπήρχαν αρχαιότητες και δεν ετίθετο θέμα άμεσης βλάβης επ' αυτών, δεν υπήρχε κανένας περιορισμός για τη χρήση του κτίσματος στην εκτός Ζώνης Β' Προστασίας και επομένως στην εκτός Δελφικού Τοπίου περιοχή.
      Επισημαίνεται ότι η Υπηρεσία θα προβεί στο σχετικό έλεγχο της ακριβούς ένταξης του συνόλου του αγροτεμαχίου και των κτισμάτων του, σε σχέση με τη Ζώνη Β', σύμφωνα με τα θεσμοθετημένα σημεία και συντεταγμένες της, δια της αρμοδίας Διευθύνσεως Τοπογραφήσεως και Φωτογραμμετρίας της ΓΔΑΜΤΕ, προκειμένου να διαπιστωθεί, εάν υπάρχει πρόβλημα από πλευράς αρχαιολογικού Νόμου, δεδομένου ότι δεν τίθεται θέμα άμεσης βλάβης επί αρχαιοτήτων.
       Επισημαίνεται τέλος, ότι η Αρχαιολογική Υπηρεσία πέραν της υποχρέωσής της ως προς τα αρχαιολογικής φύσεως θέματα, δηλαδή τις ενδεχόμενες επιπτώσεις του κτίσματος σύμφωνα με το άρθρο 10 του Ν. 3028/2002 στη διατήρηση, προβολή ή και προστασία συγκεκριμένου ενδεχομένως μνημείου ή αρχαιοτήτων, δεν ελέγχει και τη νομική κατάσταση του ακινήτου, δεδομένου, ότι η χορήγηση άδειας από πλευράς Αρχαιολογικού Νόμου δεν σημαίνει αναγνώριση τίτλου ιδιοκτησίας και δεν αντικαθίσταται από καμία άλλη που απαιτείται από Συναρμόδια Αρχή (π.χ Πολεοδομία). Εξάλλου θέματα σχετικά με την αγοραπωλησία ακινήτων, τη σύνταξη συμβολαίων και την εκτιμητική αξία ακινήτων δεν υπάγονται στην αρμοδιότητα του ΥΠ.ΠΟ.
Ο Υπουργός
ΜΙΧΑΛΗΣ ΛΙΑΠΗΣ»
      9. Στην με αριθμό 4479/16-1-08 ερώτηση του Βουλευτή κ. Φώτη Κουβέλη δόθηκε με το υπ’ αριθμ. ΥΠΠΟ/ΓΡ.ΥΠ.ΚΕ/336/7-2-08 έγγραφο από τον Υπουργό Πολιτισμού η ακόλουθη απάντηση:
      «Σε απάντnση της με αριθμ. πρωτοκόλλου 4479/16.1.08 ερώτησης του Βουλευτή κ. Φώτη Κουβέλη σύμφωνα με τα στοιχεία που έθεσαν υπόψη μας οι αρμόδιες υπηρεσίες του Υπουργείου Πολιτισμού, σας γνωρίζουμε τα εξής:
      Η Αρχαιολογική Υπηρεσία πέραν της υποχρέωσής της ως προς τα αρχαιολογικής φύσεως θέματα, τα οποία, δυνάμει των διατάξεων του Ν. 3028/2002 «Για την προστασία των Αρχαιοτήτων και εν γένει της Πολιτιστικής Κληρονομιάς», αφορούν στην προστασία, διατήρηση, ανάδειξη και προστασία των αρχαιοτήτων, δεν έχει αρμοδιότητα ελέγχου της νομικής κατάστασης των ακινήτων, δεδομένου ότι η χορήγηση άδειας από πλευράς Αρχαιολογικής Νομοθεσίας δε σημαίνει αναγνώριση τίτλου ιδιοκτησίας και δεν αντικαθίσταται από καμία άλλη που απαιτείται από Συναρμόδια Αρχή. Νομικές διαδικασίες αναφορικά με τη σύνταξη συμβολαίων, τις αγοραπωλησίες και την εκτίμηση της αξίας των ακινήτων δεν υπάγονται στις αρμοδιότητες του Υπουργείου Πολιτισμού.
      Το έτος 1999 η αρμόδια Διεύθυνση Ετοιμόρροπων της Πολεοδομίας Αθηνών, έκρινε αμετακλήτως κατεδαφιστέα, λόγω επικινδυνότητας, νεώτερα κτίσματα στο Ο.Τ. που ορίζεται από τις οδούς Αρδηπού, Θωμοπούλου, Κεφάλου και Κούτουλα στο Μετς. Συνακόλουθα οι ιδιοκτήτες των ακινήτων ειδοποιήθηκαν εγγράφως ότι όφειλαν να προχωρήσουν στην κατεδάφιση των κτισμάτων τους.
      Το ακίνητο στο Ο.Τ που ορίζεται από τις οδούς Αρδηπού, Θωμοπουλου, Κεφάλου και Κούτουλα, κηρύχθηκε από το ΥΠΠΟ δυο φορές ως απαλλοτριωτέο κατά τα έτη 1995 και 2002. Η διαδικασία απαλλοτριώσεως δεν τελεσφόρησε λόγω της υψηλής αξίας του ακινήτου.
      Το έτος 2005 και ύστερα από αίτημα των ιδιοκτητών και αφού δεν τελεσφόρησε η διαδικασία απαλλοτρίωσης, το θέμα της καθαίρεσης των ετοιμόρροπων κτισμάτων επανεξετάστηκε από το ΚΑΣ, ακολούθως, εκδόθηκε η Υ.Α. ΥΠΠΟ/ΓΔΑΠΚ/ΑΡΧ/Α1/Φ03/88473/4359/31-10-2005, η οποία προβλέπει διενέργεια ανασκαφικής έρευνας στο ακίνητο, αφού καθαιρεθούν με χρηματοδότηση του ΥΠ.ΠΟ. τα υφιστάμενα νεώτερα κτίρια, τα οποία είχαν κριθεί κατεδαφιστέα λόγω της επικινδυνότητάς τους. Μέσω της διενέργειας ανασκαφικής έρευνας είναι δυνατή η διαμόρφωση μιας τελικής εικόνας σχετικά με την έκταση και το βαθμό διατήρησης των αρχαιοτήτων προκειμένου να ληφθεί οριστική απόφαση για την τύχη του ακινήτου, όσον αφορά την απαλλοτρίωσή του.
      Επισημαίνεται ότι τα μέχρι τώρα αρχαιολογικά δεδομένα καταδεικνύουν ότι ο ναός της Αρτέμιδος Αγροτέρας δεν διασώζεται. Τα δεδομένα βεβαιώνουν ότι ο ναός καταστρέφεται ολοσχερώς το 1778, από τον Βοεβόδα των Αθηνών Χατζή Αλή Χασεκή. Ο πρώτος ανασκαφέας αποκάλυψε το 1897 ελάχιστους από τους κατώτατους λίθους του κρηπιδώματος του πρόναου του Ναού, καθώς και συστάδα υστερορρωμαϊκών τάφων στο ακίνητο επί της οδού Αρδηττού 22, οι οποίοι έχουν διατηρηθεί μέχρι σήμερα. Στη συνέχεια τα ελάχιστα κατάλοιπα του ναού στη ΒΔ γωνία του οικοδομικού τετραγώνου καταστράφηκαν μαζί με μεγάλο τμήμα του βραχώδους υποβάθρου από α) τη θεμελίωση των μεταγενέστερων της ανασκαφής παλαιών και ετοιμόρροπων σήμερα, κατοικιών, β) την διάνοιξη της παλαιάς οδού Αρδηττού και γ) τη διάνοιξη της οδού Κούτουλα. Συνεπώς, είναι απίθανη κάθε διατήρηση της υποθεμελίωσης του ναού σήμερα.
      Η καθαίρεση των ετοιμόρροπων κτισμάτων έχει ήδη ξεκινήσει και έχουν καθαιρεθεί με τα χέρια 3 από τα 5 κτίσματα με χρηματοδότηση του ΥΠΠΟ. Περισυνελλέγησαν από την αρμόδια Γ ΕΠΚΑ ελάχιστα αρχαία θραύσματα αρχιτεκτονικού υλικού, ανάμεσα στα μπάζα μετά από τη διάλυση των τοίχων. Τα θραύσματα μεταφέρθηκαν προς φύλαξη στις αποθήκες της Γ΄ ΕΠΚΑ.
      Η διαδικασία κατεδάφισης των υπολοίπων κτιρίων θα ολοκληρωθεί μετά από την απαιτούμενη έγκριση της αρμόδιας Διεύθυνσης της Πολεοδομίας, υπό την εποπτεία εντεταλμένων εκπροσώπων της Γ΄ ΕΠΚΑ.
      Ο Υπουργός
      ΜΙΧΑΛΗΣ ΛΙΑΠΗΣ»
      10. Στις με αριθμό 4479/16.1.08 και 5158/28.1.08 ερώτησεις του Βουλευτή κ. Φώτη Κουβέλη και Σπυρίδωνα-Άδωνι Γεωργιάδη δόθηκε με το υπ’ αριθμ. 957Β-1084Β/7.2.08 έγγραφο από τον Yφυπουργό ΠΕ.ΧΩ.Δ.Ε. η ακόλουθη απάντηση:
      «Στην απάντηση της παραπάνω σχετικής ερώτησης, σας ενημερώνουμε τα ακόλουθα:
      Στην Δ/νση Πολεοδομικού Σχεδιασμού/ΥΠΕΧΩΔΕ διαβιβάστηκε φάκελος από την Πολεοδομία του δήμου Αθηναίων προκειμένου να εξετασθεί αίτημα κατεδάφισης κτισμάτων, επί της οδού Αρδηττού 26, (στ. 53013).
      Από τα στοιχεία του φακέλου και λοιπά δικαιολογητικά, διαπιστώθηκε ότι:
      Η ΕΠΑΕ – Δ/νσης Πολεοδομίας Αθήνας- με το υπ' αριθ. 71/6-12-07 πρακτικό της γνωμοδότησε ότι: συνεκτιμώντας την με αρ. πρωτ. 5634/4-11-05 Απόφαση της Δ/νσης Προϊστορικών και Κλασσικών Αρχαιοτήτων του ΥΠΠΟ, θα συνηγορούσε με την κατεδάφιση των κτισμάτων, λόγω όμως της μορφής και της περιοχής στην οποία βρίσκονται, αποστέλλει τον φάκελο στο ΥΠΕΧΩΔΕ, Δ!νση Πολικού Σχεδιασμού και για τις δικές του απόψεις"
      Το Υπουργείο Πολιτισμού, με την υπ’ αριθ. ΥΠΠΟ/ΔIΠΑΠ/Γ2180/49331/20-9-01 Απόφασή του γνωμοδότησε ως εξής:
      «Δεν χαρακτηρίζουμε ως ιστορικά διατηρητέα μνημεία τα κτίσματα στο Ο.Τ. που περικλείεται από τις οδούς Αρδηττού, Κουταλά, Κεφάλου και Θωμοπούλου, στην περιοχή Μέτς στην Αθήνα, διότι δεν πληρούν τις απαραίτητες προϋποθέσεις που ορίζουν οι διατάξεις των Ν. 1469/50 και 2039/92".
      Επιπλέον το Υπουργείο Πολιτισμού με την υπ' αριθ. ΓΔΑΠΚ/ΑΡΧ/Α1/Φ3/88473/4359/2005 Απόφασή του, γνωμοδότησε ότι:
      «Εγκρίνουμε την διενέργεια ανασκαφικής έρευνας, αφού καθαιρεθούν τα υφιστάμενα κτίσματα, στο σ-Τ. που περιβάλλεται από τις οδούς Αρδηττού, Κουταλά, Κεφάλου και Θωμοπούλου, στην περιοχή Μέτς στην Αθήνα, με τους εξής όρους:
      . Θα δοθεί η γραπτή συγκατάθεση των φερομένων ιδιοκτητών των εν λόγω ακινήτων για να γίνει η καθαίρεση των κτιρίων και η ανασκαφική έρευνα.
      . Οι παραπάνω ενέργειες θα καλυφθούν με δαπάνη του ΥΠΠΟ.
      . Η καθαίρεση των κτισμάτων και η ανασκαφική έρευνα στη συνέχεια θα διεξαχθεί από την αρμόδια Γ΄ Εφορεία Προϊστορικών και Κλασσικών Αρχαιοτήτων, παρουσία Πολιτικού Μηχανικού της Δ/νσης Αναστήλωσης Αρχαίων Μνημείων.
      · Θα περισυλΛεγεί τυχόν αρχαίο οικοδομικό υλικό εντοιχισμένο στα υπό καθαίρεση κτίρια.
      . Το θέμα θα επανέλθει στο ΚΑΣ μετά το πέρας της ανασκαφικής έρευνας.
      Συνεκτιμώντας τα παραπάνω, συνάγεται ότι τα συγκεκριμένα κτίσματα μπορούν να κατεδαφιστούν, δεδομένου ότι ,πέραν των όσων προαναφέρθηκαν, δεν συντρέχουν οι προϋποθέσεις του άρθρου 4 του Ν. 1577/85, όπως τροποποιήθηκε και ισχύει, με το άρθρο 3 του Ν. 2831/2000 (ΦΕΚ 140/ΑΊ2000).
      Εκτός των προαναφερομένων σας διευκρινίζουμε τα εξής
      Το ΥΠΕΧΩΔΕ χορηγεί έγκριση κατεδάφισης κτιρίου, σε κάθε περίπτωση που διαβιβάζεται αντίστοιχος φάκελος από την Πολεοδομική Υπηρεσία, με σχετική γνωμοδότησή της αρμόδιας ΕΠΑΕ, εφ' όσον, κρίνει ότι δεν συντρέχει λόγος να κινηθεί η διαδικασία χαρακτηρισμού του κτιρίου ως διατηρητέου.
      Στη συνέχεια αρμόδια για την έκδοση της σχετικής άδειας κατεδάφισης είναι η Πολεοδομική Υπηρεσία, εφόσον συντρέχουν οι νόμιμες προϋποθέσεις.
      Στην προκειμένη περίπτωση, η Πολεοδομική Υπηρεσία, θα πρέπει να λάβει υπόψη και τις δεσμεύσεις που θέτει το ΥΠΠΟ με την υπ. αρ. πρωτ. ΓΔΑΠΚ/ΑΡΧΙΑ/Φ3/88473/4359/2005 Απόφασή του.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
     11. Στην με αριθμό 4481/16.1.08 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 576/7.2.08  έγγραφο από τον Υπουργό Εσωτερικών, η ακόλουθη απάντηση:
      «Σε απάντηση της ερώτησης με αριθμό 4481/16.1.2008, την οποία κατέθεσε στη Βουλή των Ελλήνων ο Βουλεuτής του ΠΑΣΟΚ Κ. Γεώργιος Παπαδημητρίου, αναφορικά με τη διατύπωση από την Εθνική Επιτροπή για τα Δικαιώματα του Ανθρώπου γνώμης για τα σχέδια νόμου που προωθούνται από την Κυβέρνηση στη Βουλή, σας γνωρίζουμε, στο πλαίσιο των αρμοδιοτήτων μας, τα εξής:
      Το Υπουργείο Εσωτερικών έχει τακτική συνεργασία με την Εθνική Επιτροπή για τα Δικαιώματα του Ανθρώπου για όλα τα θέματα που αφορούν την προστασία των Δικαιωμάτων του Ανθρώπου. Άλλωστε, δύο εκπρόσωποι του ενιαίου πλέον Υπουργείου Εσωτερικών (ένας από το πρώην Υπουργείο Εσωτερικών, Δημόσιας Διοίκησης και Αποκέντρωσης και ένας από το πρώην Υπουργείο Δημόσιας Τάξης) είναι τακτικά μέλη της Επιτροπής και την ενημερώνουν για όλα τα ζητήματα αρμοδιότητας του Υπουργείου μας που εμπίπτουν στην αποστολή της. Στο πλαίσιο αυτό την ενημερώνουμε εγγράφως για την πορεία εφαρμογής δράσεων, όπως είναι η κοινωνική ένταξη των Ελλήνων τσιγγάνων.
      Αλλά και περαιτέρω, αναφέρουμε ενδεικτικά ότι έχουμε αποστείλει στην Επιτροπή, προς γνωμοδότηση, σχέδια νόμου, των οποίων το κύριο αντικείμενο αφορά την Εθνική Επιτροπή για τα Δικαιώματα του Ανθρώπου, όπως ο ν. 3386/2005 για τη μεταναστευτική πολιτική.
      Τέλος, το Υπουργείο μας, σύμφωνα με το άρθρο 6 του ν. 2667/1998, αποστέλλει με συνέπεια την προβλεπόμενη ετήσια έκθεση με τις παρατηρήσεις του για την προστασία των Δικαιωμάτων του Ανθρώπου στον τομέα ευθύνης του.
      Ο Υπουργός
      ΠΡΟΚΟΠΗΣ ΠΑΥΛΟΠΟΥΛΟΣ»
     12. Στην με αριθμό 4427/15.1.08 ερώτηση του Βουλευτή κ. Θεόδωρου Καράογλου δόθηκε με το υπ’ αριθμ. 8015/7.2.08 έγγραφο από τον Yφυπουργό Εσωτερικών, η ακόλουθη απάντηση:
      Σε απάvτηση της υπ’ αριθ 4427/15.1.08 ερώτησης, που κατέθεσε ο Βουλευτής κ. Θεόδωρος Καράογλου, σχετικά με την παραχώρηση και αξιοποίηση των εκτάσεων των πρώην στρατοπέδων εντός του πολεοδομικού συγκροτήματος της Θεσσαλονίκης, σας γνωρίζουμε κατά λόγο αρμοδιότητάς μας, τα ακόλουθα:
      Από τα στοιχεία που ετέθησαν υπ' όψιν μας από τους ενδιαφερόμενους Δήμους, προκύπτει ότι ήδη έχουν προβεί στην κατ' αρχήν επεξεργασία και διατύπωση ενός συνόλου προτάσεων για την αξιοποίηση των εκτάσεων των πρώην στρατοπέδων. Για ειδικότερη ενημέρωσή σας επισυνάπτουμε αντίγραφα των σχετικών απαντητικών εγγράφων των Δήμων Σταυρούπολης, Αμπελοκήπων και Ελευθερίου - Κορδελιού.
      Παράλληλα, η Τοπική Ένωση Δήμων & Κοινοτήτων Ν. Θεσσαλονίκης σε σχετικό ψήφισμά της, επισημαίνει την ανάγκη παραχώρησης στους οικείους Δήμους, των εκτάσεων των πρώην στρατοπέδων, θεωρώντας ότι έτσι προωθείται κατά τον καλύτερο τρόπο η δυνατότητα αξιοποίησης και μετατροπής τους σε χώρους πρασίνου, πάρκων, χώρων αναψυχής ανοικτών αθλητικών κέντρων κ-α. μέσα σε ένα ήδη πυκνοδομημένο και κυκλοφοριακά βεβαρημένο αστικό περιβάλλον.
      Σε ότι αφορά τα υπόλoιπα ζητήματα που τίθενται στην ερώτηση, καθ’ ύλην αρμόδια να σας απαντήσουν είναι τα συνερωτώμενα Υπουργεία Εθνικής Άμυνας, Οικονομίας & Οικονομικών και ΠΕ.ΧΩ.Δ.Ε.
      Ο Υφυπουργός
      ΘΑΝΑΣΗΣ ΝΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κεγκέρογλου. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των 
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Πρώτη είναι η με αριθμό 5277/29-1-2008 ερώτηση πρώτου κύκλου του Βουλευτή του Πανελλήνιου Σοσιαλιστικού Κινήματος κ. Βασίλειου Κεγκέρογλου προς τον Υπουργό Αγροτικής Ανάπτυξης και Τροφίμων, σχετικά με τη στήριξη του εισοδήματος των ελαιοπαραγωγών και τη μείωση του κόστους παραγωγής. 
      Αναλυτικότερα η ερώτηση του κ. Κεγκέρογλου έχει ως εξής:
      «Με μεγάλη αγανάκτηση οι ελαιοκαλλιεργητές βλέπουν τις τιμές ελαιολάδου να κατρακυλούν την ίδια ώρα που το κόστος παραγωγής (λιπάσματα, πετρέλαιο κ.λπ.) ανεβαίνει κατακόρυφα. 
      Οι συνεταιριστικές οργανώσεις προσπαθούν, με την παρεμβατική δυνατότητα που έχουν, να συγκρατήσουν τις τιμές, αλλά τα ευρύτερα και ισχυρότερα επιχειρηματικά παιχνίδια συμπιέζουν τις τιμές παραγωγού προς τα κάτω.
      Επειδή η συμπίεση αυτή των τιμών παραγωγού του ελαιολάδου δεν φαίνεται να οφείλεται στην ύπαρξη πεδίου υγιούς ανταγωνισμού, αφού είναι γνωστό ότι τη φετινή ελαιοκομική περίοδο η ζήτηση είναι εντονότερη από την προσφορά λόγω της μικρής παραγωγής, αλλά φαίνεται να είναι περισσότερο  αποτέλεσμα «συνεννοήσεων» των μεγαλοεξαγωγέων και κερδοσκοπικών παιχνιδιών με εισαγωγές ελαιολάδου από τρίτες χώρες,
      Ερωτώνται οι κ.κ. Υπουργοί:
      Αν προτίθενται να ενεργοποιήσουν τους μηχανισμούς, που διαθέτει η πολιτεία προκειμένου να ελεγχθούν τα κυκλώματα που συμπιέζουν προς τα κάτω τις τιμές παραγωγού ως και αυτά που ανεβάζουν το κόστος παραγωγής, προκειμένου να παταχθούν τα κερδοσκοπικά φαινόμενα εις βάρος των παραγωγών».
      Στην ερώτηση του κ. Κεγκέρογλου θα απαντήσει ο Υπουργός Αγροτικής Ανάπτυξης και Τροφίμων κ. Κοντός.
      Κύριε Υπουργέ, έχετε το λόγο. 
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κύριε 	Πρόεδρε, κύριοι συνάδελφοι, ο ελαιοκομικός τομέας στη χώρα μας είναι ένας πολύ σημαντικός τομέας. Διακόσια πενήντα εκατομμύρια ευρώ, διατίθενται μέσω κοινοτικών προγραμμάτων από το Υπουργείο Αγροτικής Ανάπτυξης και Τροφίμων για τη στήριξη του τομέα αυτού. 
      Ο κύριος συνάδελφος αναφέρεται στη διαμόρφωση των τιμών του ελαιολάδου. Είναι γνωστό όμως ότι όσον αφορά τη διαμόρφωση των τιμών, οι δυνατότητες παρέμβασης που έχουμε είναι σημαντικά περιορισμένες και σε πολύ μεγάλο ποσοστό οι τιμές διαμορφώνονται από την ευρωπαϊκή, τη διεθνή προσφορά και τη ζήτηση. Όταν σ’ άλλες χώρες έχουμε μεγάλη παραγωγή, έχουμε καλύτερες τιμές. Όταν έχουμε μικρότερη παραγωγή, τότε οι τιμές αυξάνονται και στη χώρα μας. 
      Το δυστύχημα στο ελαιόλαδο είναι ότι επί είκοσι χρόνια δεν έγινε από τις κυβερνήσεις του ΠΑ.ΣΟ.Κ. καμμία προσπάθεια, έτσι ώστε το ελληνικό ελαιόλαδο να εξάγεται σ’ ένα μεγάλο ποσοστό τυποποιημένο. 
      Και φτάσαμε σ’ ένα σημείο, δυστυχώς, μόνο το 10% της ελληνικής παραγωγής ελαιολάδου να εξάγεται τυποποιημένο, ένα ποσοστό βέβαια, που τα τελευταία χρόνια με την Κυβέρνηση της Νέας Δημοκρατίας αυξάνεται, δεδομένου ότι έχουν ενταχθεί στα μέτρα του Υπουργείου Αγροτικής Ανάπτυξης και Τροφίμων πολλά προγράμματα, όσον αφορά τη μεταποίηση του ελαιολάδου και δεδομένου ότι για πρώτη φορά ενεργοποιούμε μέτρα από την Ευρωπαϊκή Ένωση, όπως είναι το μέτρο 4.3, έτσι ώστε να προβάλλεται και να προωθείται το ελληνικό ελαιόλαδο.
      Για τη φετινή χρονιά θέλω να σας πω ότι υπάρχει μεγάλη παραγωγή σε ανταγωνίστριες χώρες και αυτός είναι ο κύριος λόγος, που το ελαιόλαδο το δικό μας διατίθεται σε χαμηλή τιμή. Όσες περιπτώσεις υπέπεσαν στην αντίληψή μας πιθανής ελληνοποίησης ελαιολάδων, θέλω να σας πω ότι αμέσως επιληφθήκαμε. Δεν μείναμε αδρανείς, στείλαμε επιστολές στις Νομαρχιακές Αυτοδιοικήσεις, που έχουν και την ευθύνη των ελέγχων για τη νοθεία του ελαιολάδου. Ασκούμε πιέσεις μέσω της Υπηρεσίας Ειδικών Ελέγχων του Υπουργείου Οικονομίας και Οικονομικών. 
      Αποτέλεσμα αυτής της προσπάθειας, αποτελεί το γεγονός ότι το ελαιόλαδο ξεκίνησε με μια τιμή περίπου 2,5 ευρώ, έχει φτάσει στα 2,90 ευρώ και οι τιμές του ελαιολάδου αυξάνονται.
      Όσον αφορά το κόστος παραγωγής, θέλω να σας πω, πρώτον, ότι για μεν το πετρέλαιο έχουμε τη διεθνή αύξηση της τιμής του πετρελαίου, όμως, πλέον με το Υπουργείο Οικονομίας και Οικονομικών και σε συνεργασία με την ΠΑ.Σ.Ε.ΓΕ.Σ. υπολογίζουμε έναν νέο τρόπο επιστροφής του ειδικού φόρου κατανάλωσης καυσίμων, έτσι ώστε να μειώσουμε όσο μπορούμε το κόστος παραγωγής, όσον αφορά το πετρέλαιο.
      Δεύτερον, όσον αφορά τα φυτοφάρμακα, οι αυξήσεις κυμάνθηκαν σε πολύ χαμηλά επίπεδα σε σχέση με τις προηγούμενες χρονιές. Έχουμε πρόβλημα στον τομέα των λιπασμάτων, λόγω της διεθνούς αύξησης των πρώτων υλών για λιπάσματα. Ασκούμε πιέσεις και στη Βιομηχανία Φωσφορικών Λιπασμάτων και στις ιδιωτικές εταιρείες, έτσι ώστε να μπορέσουμε να κρατήσουμε όσο γίνεται τις τιμές των λιπασμάτων.
      Εκτός από αυτό, θέλω να σας πω ότι είμαστε σε συνεχή επαφή με τις οργανώσεις των αγροτών, είτε μιλούμε για ελαιοκομικούς φορείς είτε μιλούμε για ενώσεις αγροτικών συνεταιρισμών, έτσι ώστε μέσα από συλλογικές διαπραγματεύσεις να πετυχαίνονται καλύτερες τιμές, όσον αφορά τις τιμές του ελαιολάδου και ικανοποιητικότερες τιμές, όσον αφορά τις τιμές των εφοδίων.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Ο ερωτών συνάδελφος κ. Κεγκέρογλου έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε.
      Κύριε Υπουργέ, η δραματική μείωση του αγροτικού εισοδήματος είναι ασφαλώς συνδυασμός της πτώσης των τιμών και της αύξησης του κόστους παραγωγής. 
      Πετρέλαιο, λιπάσματα, εφόδια και για την κτηνοτροφία οι ζωοτροφές: δεν αναφέρθηκαν όμως από εσάς τώρα, αλλά και από συναδέλφους του Υπουργείου Ανάπτυξης σε καμμία ερώτησή μας συγκεκριμένα μέτρα για την πάταξη της κερδοσκοπίας σε σχέση με το πετρέλαιο, σε σχέση με τα λιπάσματα, σε σχέση με τις ζωοτροφές.
      Επιπλέον θέλω να σας πω ότι το κράτος, η Κυβέρνησή σας με τις αποφάσεις της βάζει τους αγρότες να προπληρώνουν το πετρέλαιο. Βλέποντας όλα αυτά ο αγρότης έρχεται πραγματικά σε αβεβαιότητα και ανασφάλεια για το αύριο, γιατί χωρίς καμμία στήριξη, έρχεται να αντιμετωπίσει τα προβλήματα μόνος του. 
      Αναφέρομαι σε συγκεκριμένα θέματα. Αγροτικοί σύμβουλοι, κέντρα αγροτικής ανάπτυξης: τρία χρόνια αργούν, κύριε Υπουργέ. Το εθνικό απόθεμα διανέμεται με πολλά παράπονα. Δημοσιοποιείστε τα στοιχεία. Η επιδότηση για την ποιοτική παραγωγή καθυστερεί πάρα πολύ. Το κόστος για την ενιαία ενίσχυση το πληρώνουν οι ίδιοι οι αγρότες.
      Και τελευταία ακούσαμε αυτό το πολύ παράξενο, ότι θα μειωθεί κατά 50% η εξισωτική αποζημίωση, αν είναι αλήθεια. Δώστε εξήγηση, γιατί, πραγματικά, είναι ανάστατος ο αγροτικός κόσμος στις μειονεκτικές ορεινές και ημιορεινές περιοχές γιατί –προς Θεού- δεν λύθηκαν τα προβλήματα. Αυτοί που νομίζουν ότι λύθηκαν, κάνουν λάθος.
      Για την κατρακύλα της τιμής του ελαιολάδου, έχω να πω ότι είναι το κυρίαρχο θέμα για τους αγρότες, για την τοπική οικονομία, για τον τοπικό Τύπο. Και θα σας καταθέσω πρωτοσέλιδα εφημερίδων που αφορούν αυτό το θέμα, μόνο αυτό το θέμα! Είναι το κυρίαρχο, γιατί πραγματικά η πορεία είναι αντίστροφη από αυτή που είπατε. Ξεκίνησε με 3 ευρώ, με 2,90 ευρώ, έπεσε στα 2,50 ευρώ, ανέβηκε στα 2,7 ευρώ, αλλά δεν υπάρχει αυτήν τη στιγμή ανάλογη αντιμετώπιση σε ένα προϊόν που –όπως πολύ σωστά είπατε- είναι εθνικό προϊόν. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε.
      Θεωρώ, λοιπόν, ότι με τις απαντήσεις που δίνονται από την Επιτροπή Ανταγωνισμού -όταν μιλάμε εμείς για έλεγχο των καρτέλ- η οποία μας λέει την 1η Φεβρουαρίου: «Όταν αποκτήσω προσωπικό, θα ελέγξω, γιατί δεν έχω προσωπικό» και μετά από επτά μέρες μας λέει ότι μάλλον, οι χαμηλές τιμές οφείλονται στη διεθνή αγορά και στη μεγάλη προσφορά από την Ισπανία, δεν φαίνεται να αντιμετωπίζεται σοβαρά το ζήτημα των εναρμονισμένων πρακτικών.
      Η κερδοσκοπία δεν αφορά την τοπική οικονομία και δύο-τρεις μικροεμπόρους. Αφορά το συνολικό κύκλωμα που εμπορεύεται το ελαιόλαδο, όχι μόνο για τη χώρα μας, αλλά γενικά για την Ευρώπη και παίζει το ρόλο του μεσάζοντα στις μεγάλες αγορές.
      Και -προς Θεού!- μη μας ξαναπείτε τα στοιχεία για την αύξηση των εξαγωγών του τυποποιημένου ελαιολάδου. Ξέρετε πολύ καλά ότι από το 2004 μέχρι το 2006, το τυποποιημένο ελαιόλαδο για Αμερική, Αυστραλία και για άλλες βασικές χώρες-αγορές μειώθηκε. Το έξτρα παρθένο μειώθηκε.
      Και πρέπει, πραγματικά, μέσα από το σχέδιο «ΑΛΕΞΑΝΔΡΟΣ ΜΠΑΛΤΑΤΖΗΣ» που έχετε εκπονήσει, να ενισχυθούν οι προσπάθειες που έχουν να κάνουν με το ποιοτικό ελαιόλαδο, προκειμένου να υπάρξει μια μορφή στήριξης στον αγρότη.
      Ευχαριστώ κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε συνάδελφε.
      Κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κύριοι συνάδελφοι, ξέρετε ποιο είναι το κύριο πρόβλημα του ελαιολάδου και άλλων αγροτικών προϊόντων; Ότι για πάρα πολλά χρόνια, όλη η λογική της αγροτικής μας παραγωγής ήταν οι επιδοτήσεις. Ξέρετε, μάλιστα, ότι οι επιδοτήσεις για το συγκεκριμένο προϊόν, επί των ημερών των κυβερνήσεων του ΠΑ.ΣΟ.Κ., δίνονταν με αδιαφανείς διαδικασίες και με καθαρά κομματικά κριτήρια. Και δεν θέλω να αναφερθώ στις περιπτώσεις, τις οποίες δημοσιοποιήσαμε, όπου πεθαμένοι εισέπρατταν επιδοτήσεις για το ελαιόλαδο.
      Κατά συνέπεια, τιμητές για το θέμα αυτό δεν πρέπει να είστε. Και μόνο το γεγονός ότι για πολλά χρόνια δεν κατορθώσατε παρά μόνο ένα πολύ μικρό ποσοστό ελαιολάδου να εξάγεται τυποποιημένο, σημαίνει ότι έχετε βαρύτατες ευθύνες. Και μόνο το γεγονός ότι για πάρα πολλά χρόνια δεν κατορθώσατε να διακινείται η μεγαλύτερη ποσότητα ελαιολάδου μέσα από συλλογικούς φορείς -ομάδες παραγωγών και ενώσεις- σημαίνει ότι έχετε βαρύτατες ευθύνες.
      Αγώνα και προσπάθεια κάνουμε, έτσι ώστε αυτός ο κλάδος να μπει επιτέλους σε μια σειρά, έτσι ώστε ενισχύσεις να εισπράττουν αυτοί που δικαιούνται και έτσι ώστε όλο και μεγαλύτερες ποσότητες ελαιολάδου να εξάγονται κάτω από τυποποιημένη μορφή. Διότι δεν είναι δυνατόν, να συνεχιστεί αυτή η κατάσταση, οι Ισπανοί και οι Ιταλοί να αγοράζουν ελληνικό ελαιόλαδο, να αναβαθμίζουν το δικό τους λάδι με το δικό μας, εξαιρετικής ποιότητος λάδι -το αγοράζουν χύμα- και να καρπούνται αυτήν την υπεραξία.
      Γίνεται, λοιπόν, μια σημαντική προσπάθεια μέσα από τα προγράμματα Αγροτικής Ανάπτυξης και Τροφίμων και ιδιαίτερα μέσα από αυτό που αναφέρατε, το Πρόγραμμα Αγροτικής Ανάπτυξης «ΑΛΕΞΑΝΔΡΟΣ ΜΠΑΛΤΑΤΖΗΣ», έτσι ώστε να ενισχυθεί η μεταποίηση, να ενισχυθεί η τυποποίηση, να ενισχυθεί η ποιοτική αναβάθμιση, η προβολή και η προώθηση των ελαιολάδων.
      Όσον αφορά τη χρονιά που διανύουμε, θέλω να σας πω ότι γίνονται συστηματικότατοι έλεγχοι και από το Υπουργείο Αγροτικής Ανάπτυξης και Τροφίμων και από τις Νομαρχιακές Αυτοδιοικήσεις, έτσι ώστε να μην έχουμε ελληνοποιήσεις, έτσι ώστε να μην έχουμε νοθείες, έτσι ώστε να διαμορφωθούν καλύτερες τιμές για τους Έλληνες ελαιοπαραγωγούς.
      ΠΡΟΕΔΡΕΥΩΝ (Γεώργιος Σούρλας): Θα παρακαλούσα τόσο ο συνάδελφος, ο κ. Αϊβαλιώτης, όσο και ο παριστάμενος Υφυπουργός, ο κ. Λέγκας, να δεχθούν να προηγηθεί η ερώτηση, που απευθύνεται στον κύριο Υπουργό, στον κ. Κοντό.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Συμφωνούμε, κύριε Πρόεδρε.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Συμφωνούμε, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Συμφωνείτε.
      Επομένως, προχωράμε στη συζήτηση της με αριθμό 5500/290/1-2-2008 ερώτηση και αίτηση κατάθεσης εγγράφων δεύτερου κύκλου του Βουλευτή του Πανελλήνιου Σοσιαλιστικού Κινήματος κ. Δημητρίου Βαρβαρίγου προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων μείωσης του κόστους των λιπασμάτων.
      Ο κ. Βαρβαρίγος στην ερώτησή του αναλυτικότερα αναφέρει:
      «Οι Ζακυνθινοί αγρότες, μαζί με το σύνολο των Ελλήνων αγροτών, βρίσκονται πια σε απελπιστική οικονομική κατάσταση. Οι τιμές των προϊόντων τους κατρακυλούν σε σημείο απαγορευτικό για να συνεχίσουν την καλλιέργεια, ενώ οι καταναλωτές αγοράζουν όλο και ακριβότερα τα αγροτικά προϊόντα.
      Στη Ζάκυνθο, η τιμή του ελαιόλαδου είναι χαμηλότερη από αυτήν του περασμένου Ιανουαρίου (2,5 ευρώ το έξτρα παρθένο). Στον καταναλωτή η τιμή ανέρχεται στα 7,5 ευρώ. Η ροή των κοινοτικών ενισχύσεων, γίνεται με πλήρη αδιαφάνεια. Έχουμε ζητήσει να κατατεθούν στη Βουλή τα στοιχεία για τη διάθεση του ποιοτικού παρακρατήματος και του εθνικού αποθέματος, αλλά η Κυβέρνηση αρνείται να δώσει τα στοιχεία, παραβιάζοντας τον Κανονισμό της Βουλής, καταργώντας τον κοινοβουλευτικό έλεγχο και την ίδια τη δημοκρατία.
      Πέραν, όμως, αυτών των προβλημάτων, οι αγρότες μας τώρα αντιμετωπίζουν μια νέα δοκιμασία: τη δραματική αύξηση του κόστους παραγωγής, μέσα από την αύξηση των κάθε λογής γεωργικών εφοδίων, όπως τα λιπάσματα, που αυξήθηκαν κατά τη ΓΕ.Σ.Α.Σ.Ε., δηλαδή, τη Γενική Συνομοσπονδία Αγροτικών Συλλόγων Ελλάδος, έως 94%.
      Ερωτάται ο κύριος Υπουργός:
      1. Ποιες άμεσες, μεσοπρόθεσμες και μακροπρόθεσμες δράσεις δεσμεύεται να αναλάβει για την αντιμετώπιση του διπλασιασμού του κόστους των γεωργικών εφοδίων και ειδικά των λιπασμάτων, την ίδια στιγμή που οι τιμές παραγωγού παραμένουν στάσιμες ή υποχωρούν;
      2. Να κατατεθούν τα στοιχεία που αφορούν τη διάθεση του ποιοτικού παρακρατήματος και του εθνικού αποθέματος στο Νομό Ζακύνθου. Πόσοι, ποιοι και τι ποσά πήραν από κάθε κατηγορία;»
      Το λόγο έχει ο Υπουργός Αγροτικής Ανάπτυξης και Τροφίμων κ. Κοντός. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, επανειλημμένα έχουμε ζητήσει από τους συναδέλφους να μας καταγγείλουν μια περίπτωση, που με αδιαφάνεια έχει κατανεμηθεί το εθνικό απόθεμα –επαναλαμβάνω, μία περίπτωση- και δεν μας έχουν κάνει καμμία καταγγελία. 
      Μάλιστα, θέλω να πω ότι στον Οργανισμό Πληρωμών, όλα γίνονται με απόλυτη διαφάνεια και θα μπορούν να πάρουν πληροφορίες, δεδομένου ότι η συντριπτική πλειοψηφία των εργαζομένων ανήκουν στο χώρο του ΠΑ.ΣΟ.Κ.. Σας λέω για παράδειγμα ότι στο διοικητικό συμβούλιο του σωματείου, δεν υπάρχει ούτε ένας που να ανήκει στο χώρο της Νέας Δημοκρατίας. Καταγγείλτε μας μία περίπτωση -γιατί άκουσα και τον κ. Κεγκέρογλου να το λέει προηγουμένως- που με αδιαφάνεια γίνεται η κατανομή του εθνικού αποθέματος. 
      ΒΑΣΙΛΕΙΟΣ ΚΕΓΚΕΡΟΓΛΟΥ: ...(δεν ακούστηκε)
      ΠΡΟΕΔΡΕΥΩΝ (Γεώργιος Σούρλας): Μη διακόπτετε, κύριε Κεγκέρογλου, παρακαλώ. Δεν απευθύνεται σ’ εσάς πρώτα-πρώτα ο κύριος Υπουργός. Αγαπητέ συνάδελφε, δεν είναι σωστό αυτό. Σας παρακαλώ πολύ. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Πείτε μου μία περίπτωση. Ούτε μία περίπτωση δεν έχει καταγγελθεί. Τα λέμε, ρίχνουμε πυροβολισμούς με άσφαιρα πυρά. Αυτά είναι πυροβολισμοί με άσφαιρα πυρά. Να καταγγείλετε έστω και μία περίπτωση. 
      Για δε το Νομό Ζακύνθου, θέλω να σας πω ότι κατανεμήθησαν σε ενενήντα οκτώ παραγωγούς, επιπλέον των αρχικά χορηγηθέντων οριστικών τους δικαιωμάτων, πεντακόσια εξήντα έξι δικαιώματα αξίας 424.000 ευρώ κατά τη δεύτερη φάση κατανομής, επιπλέον σε είκοσι οκτώ παραγωγούς του νομού ενενήντα εννέα δικαιώματα αξίας 74.000 ευρώ και κατά την τρίτη φάση κατανομής σε εξήντα τέσσερις επιπλέον παραγωγούς, εκατόν σαράντα έξι δικαιώματα αξίας 109.000 ευρώ. 
      Όσον αφορά τις τιμές που είπατε, προφανώς αναφέρεστε μόνο στο ελαιόλαδο, που και εκεί δεν είναι 2,5 ευρώ. Πήγε 2,90 ευρώ. Διότι η συντριπτική πλειοψηφία των αγροτικών προϊόντων της χώρας μας τη χρονιά που πέρασε, το 2007…
      ΔΗΜΗΤΡΙΟΣ ΒΑΡΒΑΡΙΓΟΣ: …(δεν ακούστηκε)
      ΠΡΟΕΔΡΕΥΩΝ (Γεώργιος Σούρλας): Κύριε Βαρβαρίγο, σας παρακαλώ. Θα πάρετε το λόγο σε λίγο. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): …είχαν πολύ μεγάλες αυξήσεις στις τιμές τους. Διπλασιάστηκαν οι τιμές των δημητριακών. Είχαμε 30% αύξηση στην τιμή του βαμβακιού, 50% στην τιμή του ρυζιού, στα φρούτα αυξήθηκαν οι τιμές. Στα περισσότερα αγροτικά προϊόντα αυξήθηκαν οι τιμές. 
      Και βέβαια, αυτό είχε σαν επακόλουθο, αφού σ’ όλη την Ευρωπαϊκή Ένωση και σ’ όλο τον κόσμο, επιχειρείται αύξηση της παραγωγής προϊόντων φυτικής προέλευσης, να ανεβούν και οι τιμές των εφοδίων. Οι αυξήσεις των τιμών, όμως, κυμάνθηκαν σε τέτοια επίπεδα, που υπερκαλύπτουν τις όποιες αυξήσεις στις εισροές των αγροτικών προϊόντων, στο κόστος παραγωγής των αγροτικών προϊόντων και κατά συνέπεια -και παρ’ ότι ασκούμε σημαντικές πιέσεις, έτσι ώστε οι αυξήσεις αυτές να κυμανθούν σε χαμηλά επίπεδα- να καλύπτεται ο παραγωγός και να έχει ένα σημαντικό περιθώριο κέρδους. 
      Θέλω να σας πω ότι στη χώρα μας -και στην Ευρωπαϊκή Ένωση- επιχειρούμε να αυξήσουμε όλες τις παραγωγές μας. Σε επίπεδο Ευρωπαϊκής Ένωσης καταργήθηκε η αγρανάπαυση, που σημαίνει 20% μεγαλύτερες παραγωγές. 
      Θέλω, επίσης, να πω ότι, όσον αφορά τη φυτική παραγωγή, οι συνθήκες που διαμορφώνονται για τις τιμές και τη χρονιά που διανύουμε, προβλέπεται ότι θα είναι αρκετά ικανοποιητικές. 
      Σωστά αναφέρθηκε ότι υπάρχει πρόβλημα στην κτηνοτροφία, όμως και εκεί παίρνουμε σημαντικά μέτρα για να στηρίξουμε τους κτηνοτρόφους, έτσι ώστε και αυτοί να μπορέσουν να ξεπεράσουν τις δυσκολίες και να αντιμετωπίσουν την κατάσταση με μεγαλύτερη, αν θέλετε, εμπιστοσύνη, όσον αφορά τη μελλοντική εξέλιξη του κλάδου. 
      ΠΡΟΕΔΡΕΥΩΝ (Γεώργιος Σούρλας): Κύριε Βαρβαρίγο, έχετε το λόγο τώρα για να πείτε όσα θέλατε και σκεφτόσασταν να πείτε. Να μη βιάζεστε, όμως, άλλη φορά. 
      ΔΗΜΗΤΡΙΟΣ ΒΑΡΒΑΡΙΓΟΣ: Ευχαριστώ, κύριε Πρόεδρε. 
      Κύριε Υπουργέ, κατ’ αρχάς, εγώ έκανα μια ερώτηση εδώ και δυο μήνες και δεν μου απαντήσατε και υποχρεωθήκατε με βάση τον Κανονισμό, να έρθετε στη Βουλή. Ζήτησα τα στοιχεία και δεν μου τα δώσατε και τώρα αναφερθήκατε σε μερικά στοιχεία για το ποιοτικό παρακράτημα και το εθνικό απόθεμα.
      Αν, λοιπόν, δεν φοβάστε να δώσετε τα στοιχεία και ισχυρίζεστε για διαφάνεια, γιατί τόσον καιρό που τα ζητάμε, με επανειλημμένες ερωτήσεις, δεν τα έχετε καταθέσει; Γιατί η Επίτροπος της Ευρωπαϊκής Ένωσης, η κ. Μποέλ σας απειλεί και σας λέει «δώστε τα στοιχεία, γιατί θα σας κόψουμε τις επιδοτήσεις, θα σας βάλουμε πρόστιμα»; Και λέει: «Δεν τα δίνετε εσείς; Θα τα δώσουμε εμείς τουλάχιστον το 2009». Δεν έχετε να φοβηθείτε τίποτα. Δώστε τα, λοιπόν, ονομαστικά. Πείτε ποιοι, με ποια κριτήρια πήραν το εθνικό απόθεμα και το ποιοτικό παρακράτημα. 
      Σ’ ό,τι αφορά την κατάσταση των αγροτών, τα στοιχεία μιλάνε από μόνα τους. Ρωτήστε και τους αγρότες. Η Εθνική Στατιστική Υπηρεσία βεβαιώνει ότι για πρώτη φορά τα δύο τελευταία χρόνια έχει μειωθεί ο αριθμός των αγροτών κατά τριάντα πέντε χιλιάδες άτομα και για πρώτη φορά έχουμε κάτω από πεντακόσιες χιλιάδες αγρότες.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Το εισόδημα έχει μειωθεί ραγδαία. «Η ΚΑΘΗΜΕΡΙΝΗ» –δική σας εφημερίδα είναι- στις αρχές Μαρτίου λέει ότι έχουμε μείωση 24%.
      Θα το καταθέσω για τα Πρακτικά.
      Όσον αφορά τα αγροτικά εφόδια και τα λιπάσματα, πότε έγινε ξανά, κύριε Υπουργέ, να έχουμε αυτές τις τερατώδεις αυξήσεις κατά 100%; Υπάρχει άλλο προηγούμενο, άλλη ιστορική περίοδος, μ’ αυτές τις αυξήσεις; Το ίδιο και στις ζωοτροφές;
      Η ΓΕ.Σ.Α.Σ.Ε. το έχει καταγγείλει με δελτίο της και αναφέρει ότι σ’ όλη την Ευρωπαϊκή Ένωση –γιατί επικαλείσθε και εσείς και οι άλλοι τις αυξήσεις στις τιμές του πετρελαίου και στις πρώτες ύλες- έχουμε μονοψήφιες αυξήσεις 8%, 9% το πολύ. Εδώ έχουμε 100%. Πώς ερμηνεύετε αυτό το γεγονός; Ζήτησα να υπάρξει έλεγχος. Δεν μου απαντήσατε. Μου απάντησε η Επιτροπή Ανταγωνισμού και ξέρετε τι μου είπε; Ότι δεν έχει προσωπικό.
      Θα καταθέσω την απάντηση στα Πρακτικά.
      Δεν έχει προσωπικό να κάνει έλεγχο στις καταγγελίες; Οι αγρότες μας, από τις Σέρρες και από τη βόρεια Ελλάδα πάνε στη Βουλγαρία και ψωνίζουν λιπάσματα και φυτοφάρμακα σε πολύ χαμηλότερες τιμές.
      Για την τιμή του λαδιού, κύριε Υπουργέ, έχω κάνει επανειλημμένα ερωτήσεις εδώ και πολύ καιρό. Προηγουμένως, απαντώντας στον κύριο συνάδελφο, σημείωσα ότι είπατε ότι η τιμή καθορίζεται από την προσφορά και τη ζήτηση στην Ευρώπη. Ξέρετε τι μου είπε το Υπουργείο Ανάπτυξης το 2006; Ότι είναι δέκα οκτώ οι παράγοντες που επιβαρύνουν το κόστος από τον παραγωγό στον καταναλωτή. Είναι έντεκα για τη βιομηχανία, τρεις για το χονδρέμπορο και τέσσερις για το λιανοπωλητή.
      Να σας τις δώσω να ενημερωθείτε. Μου λέει ότι υφίστανται κοστολογικοί παράγοντες, που βαρύνουν την τιμή πώλησης του είδους μέχρι τον τελικό καταναλωτή, οι οποίοι δεν είναι δυνατόν να παραγνωριστούν. Και είναι δέκα οκτώ αυτοί οι παράγοντες που επιβαρύνουν το κόστος από τον παραγωγό μέχρι να φτάσει στον καταναλωτή. Και το πουλάει 2,5 ευρώ, γιατί 2,5 ευρώ έχει. 
      Και αν θέλετε, να κάνουμε και συμφωνία. Ελάτε να πάρετε από τη Ζάκυνθο με 2,90 ευρώ, κύριε Υπουργέ. Γιατί αυτό μας είπατε. Ελάτε να πάρετε όσο θέλετε με 2,90 ευρώ. Να συμφωνήσουμε εδώ δημόσια. Είναι τρία χρόνια 2,5 ευρώ και οι καταναλωτές το παίρνουν 7,5 ευρώ, δηλαδή τρεις φορές επάνω. Πώς εξηγείται; Και όταν ζητούμε έλεγχο –από το 2005 έχω ζητήσει- μου λέτε ότι θα κάνετε βάση δεδομένων και μετά θα κάνετε ελέγχους. Το 2006 μου απαντάει η Επιτροπή Ανταγωνισμού ότι δεν έχουν ακόμα ολοκληρωθεί οι έλεγχοι. Το 2006! Και το 2008 μου λέει ότι δεν έχει προσωπικό για να κάνει ελέγχους. 
      Πώς θα προστατευθούν, λοιπόν, οι αγρότες; Πώς θα συνεχίσουν να παράγουν; Πώς θα μείνουν στο επάγγελμα; Πώς θα προστατευτούν οι καταναλωτές; Έχουμε μια τεράστια εισαγωγή αγροτικών προϊόντων, που ελληνοποιούνται και αυτό είναι καταστροφικό. Εξαπατώνται οι καταναλωτές, εξαφανίζονται οι παραγωγοί, τα καρτέλ οργιάζουν και εσείς δηλώνετε ότι δεν μπορείτε να κάνετε τίποτα. 
      Εδώ, έχω επίσημα έγγραφα. Οι αρμόδιες κρατικές αρχές λένε ότι δεν έχουν προσωπικό. Ποιος θα προστατεύσει, τελικά, τον παραγωγό; Ποιος θα προστατεύσει τον καταναλωτή; Ποιος ο ρόλος του Υπουργείου; Απαντήστε μας. Αυτά τα ερωτήματα βάζω. 
      ΠΡΟΕΔΡΕΥΩΝ (Γεώργιος Σούρλας): Κύριε Βαρβαρίγο, θα απαντήσει ο Υπουργός. Σας έδωσα παραπάνω χρόνο για να  μην τον διακόψετε. 
      Κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κατ’ αρχάς, όσον αφορά το αγροτικό εισόδημα, δεν είστε καλά πληροφορημένοι. Το 2002-2003, η συνολική μείωση είναι 3,5%, σύμφωνα με την Εθνική Στατιστική Υπηρεσία και τη EUROSTAT. Το 2005-2006 έχουμε αύξηση 1,2%. Το 2007 δεν έχουμε ούτε μείωση ούτε αύξηση.
      Αυτά είναι τα επίσημα στοιχεία της Εθνικής Στατιστικής Υπηρεσίας και της EUROSTAT. Δεν έχουμε ούτε 14% ούτε 24%. Αυτά τα οποία λέτε είναι εξωπραγματικά.
      Δεύτερον, όσον αφορά τα καρτέλ, θέλω να πω το εξής: Η λέξη «καρτέλ» πρέπει να καταλάβετε ότι δεν υπήρχε στο λεξιλόγιο επί των ημερών των κυβερνήσεων του ΠΑ.ΣΟ.Κ.. Έλεγε ο κ. Τζουμάκας στην κ. Παπανδρέου για τα καρτέλ και απαντούσε η κ. Παπανδρέου ότι δεν τίθεται τέτοιο θέμα, ότι δεν υπάρχει τέτοιο θέμα. 
      Τα καρτέλ, για πρώτη φορά βγήκαν στην επιφάνεια επί των ημερών της Κυβέρνησης της Νέας Δημοκρατίας. Εμείς δώσαμε όλα τα στοιχεία για το καρτέλ του γάλακτος στην Επιτροπή Ανταγωνισμού και επεβλήθη βαρύτατο πρόστιμο ύψους 78.000.000 ευρώ. Και δίνουμε στοιχεία και για το αιγοπρόβειο γάλα και για πάρα πολλά άλλα αγροτικά προϊόντα, έτσι ώστε αν υπάρχουν εναρμονισμένες πρακτικές, να επιβληθούν οι κυρώσεις που αναλογούν.
      Δεύτερον, λέτε ότι υπάρχει ψαλίδα μεταξύ των τιμών του παραγωγού και του καταναλωτή. Μία είναι η λύση. Η λύση για να κλείσει αυτή η ψαλίδα, είναι να υπάρχει ένα συνεταιριστικό κίνημα, που θα λειτουργεί κανονικά. 
      Μα το διαλύσατε και το κομματικοποιήσατε το συνεταιριστικό κίνημα. Δεν αφήσατε τίποτα όρθιο. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Εσείς με την πολιτική σας… 
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Μα τι είναι αυτά που λέτε;
      ΔΗΜΗΤΡΙΟΣ ΒΑΡΒΑΡΙΓΟΣ: …(Δεν ακούστηκε)
      ΒΑΣΙΛΕΙΟΣ ΚΕΓΚΕΡΟΓΛΟΥ: …(Δεν ακούστηκε)
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Μα τι είναι αυτά που λέτε; Όσον αφορά τις συλλογικές δράσεις των αγροτών, κύριε Κεγκέρογλου, για να μη σας φέρω και παραδείγματα –και σας το λέω για να το ξέρετε- η συντριπτική πλειοψηφία των αγροτικών προϊόντων σ’ όλη την Ευρωπαϊκή Ένωση, διακινείται μέσα από συνεταιρισμούς.
      Δυστυχώς εδώ στη χώρα μας, οι ιδιωτικές επιχειρήσεις είναι αυτές που διακινούν την πλειοψηφία των αγροτικών προϊόντων. Αυτή είναι η κατάσταση! 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Όσον αφορά δε το άλλο θέμα που είπατε και το οποίο αφορά τις ελληνοποιήσεις, θέλω να σας πω ότι η ουσιαστική προσπάθεια, έτσι ώστε να μην έχουμε ελληνοποιήσεις, γίνεται τώρα και ξεκίνησε επί των ημερών της Κυβέρνησης της Νέας Δημοκρατίας, όταν αναλάβαμε ενάμιση εκατομμύριο αμνοερίφια, τα οποία έμπαιναν και βαπτίζονταν ελληνικά. 
      Και το πρώτο ουσιαστικό χτύπημα, δόθηκε επί των ημερών της δικής μας Κυβέρνησης. Ογδόντα χιλιάδες τόνοι πατάτας έρχονταν από την Αίγυπτο, βαπτίζονταν ελληνικές και πωλούνταν ως ελληνικές. Και πήραμε σημαντικά μέτρα, έτσι ώστε να μη γίνονται ελληνοποιήσεις και έτσι ώστε τα ελληνικά προϊόντα να διατίθενται ως ελληνικά και τα εισαγόμενα ως εισαγόμενα. 
      Δείκτης για το αν πάει καλά η αγροτική οικονομία, δεν είναι το ότι μειώνεται ο αγροτικός πληθυσμός, διότι έχουμε ένα πολύ μεγάλο ποσοστό του αγροτικού πληθυσμού κοντά σε ηλικία συνταξιοδότησης. Δυστυχώς οι αγρότες μας είναι μεγάλης ηλικίας. Δείκτης είναι αν η ελληνική αγροτική οικονομία εκσυγχρονίζεται, αν γίνεται πιο μοντέρνα, αν έχουμε βιώσιμες εκμεταλλεύσεις, αν τυποποιούμε τα προϊόντα, αν τα συσκευάζουμε, αν τα προβάλλουμε και αν τα προωθούμε στο εξωτερικό.
      Και θέλω να σας πω ότι σε όλους αυτούς τους τομείς και την προηγούμενη τετραετία και τώρα, γίνεται μια ουσιαστική προσπάθεια, έτσι ώστε η ελληνική αγροτική οικονομία να πάρει τον δρόμο της –και μπορεί να τον πάρει- στην ελληνική και διεθνή αγορά. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Επόμενη είναι η δεύτερη με αριθμό 3902/8-1-2008 ερώτηση πρώτου κύκλου του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς τον Υπουργό Οικονομίας και Οικονομικών, σχετικά με την απώλεια χρημάτων από ιδιώτες στο Χρηματιστήριο και τον καταλογισμό ευθυνών. 
      Ο κ. Αϊβαλιώτης στην εξαιρετικά σύντομη ερώτησή του αναφέρει τα εξής:
      «Το έγκλημα του Χρηματιστηρίου μένει ατιμώρητο, αν και σήμανε την απώλεια 35.000.000.000 δραχμών για πάνω από ενάμισι εκατομμύριο Έλληνες πολίτες, καθώς και τεράστια οφέλη για τα μεγάλα συμφέροντα. 
      Ερωτάται ο κ. Υπουργός το εξής:
      Εκτιμά η Κυβέρνηση ότι δεν υπάρχει καμμία πιθανότητα, να ανιχνευθούν και να καταλογιστούν πλήρως και προς πάσα κατεύθυνση, οι ευθύνες γι’ αυτό το τεράστιο σκάνδαλο;»
      Στην ερώτηση του κ. Αϊβαλιώτη θα απαντήσει ο Υφυπουργός Οικονομίας και Οικονομικών κ. Λέγκας.
      Κύριε Υπουργέ, έχετε το λόγο.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε Πρόεδρε, θα επιχειρήσω να είμαι ανάλογα σύντομος με το κείμενο της ερώτησης.
      Κύριοι συνάδελφοι, είναι κοινά αποδεκτό και ριζωμένο στη συνείδηση του λαού ότι το σκάνδαλο του Χρηματιστηρίου, αποτέλεσε την πιο μαζική κλοπή. Πράγματι, ενάμισι εκατομμύριο Ελλήνων πολιτών έχασε τις περιουσίες του. Εκατοντάδες εκατομμύρια δραχμές άλλαξαν χέρια και φυσικά οι ευθύνες του ΠΑ.ΣΟ.Κ. είναι αδιαμφισβήτητες.
      Δυστυχώς το ΠΑ.ΣΟ.Κ., δεν ευθύνεται μόνο για το σκηνικό που διαμόρφωσε ή για το σκηνικό που διαμορφώθηκε. Ευθύνεται και για τη συγκάλυψη των εγκλημάτων. Οι νομοθετικές του πρωτοβουλίες, στόχευαν στην προστασία του θύτη και όχι του θύματος. Στόχευαν στη θεσμική κατοχύρωση της αυθαιρεσίας. Στόχευαν και στη δημιουργία ενός πεδίου, πρόσφορου στους νομικίστικους ελιγμούς, όπως αυτών της παραγραφής.
      Είναι λογικό, κύριοι συνάδελφοι, η κοινή γνώμη σήμερα να είναι δυσαρεστημένη απ’ αυτήν την εξέλιξη και βεβαίως, δεν είναι υποχρεωμένη να γνωρίζει τις οποιεσδήποτε δικονομικές εξελίξεις. Δικαίως έχει απαιτήσεις και δικαίως δικαιούται να ζητά διαφάνεια και απονομή δικαιοσύνης. 
      Και εμείς πρωτίστως, κύριε συνάδελφε, έχουμε απαιτήσεις και ίσως πολύ περισσότερες από πολλούς. Όμως, απονομή άμεσης δικαιοσύνης στο νομικό μας πολιτισμό, δεν χωρεί. Όπως γνωρίζετε, κύριε συνάδελφε, η υπόθεση βρίσκεται στη δικαιοσύνη και συγκεκριμένα στην ολομέλεια του Αρείου Πάγου. 
      Στο ερώτημά σας, λοιπόν, αν υπάρχει κάποια πιθανότητα να ανιχνευθούν, όπως λέτε, και να καταλογισθούν πλήρως οι ευθύνες, θα σας απαντούσα ότι αυτά τα ερωτήματα δεν απαντώνται ούτε πιθανολογικά ούτε με ποσοστά. Απαντώνται μόνο με την εμπιστοσύνη που πρέπει να δείχνουμε στους θεσμούς και πρωτίστως στη δικαιοσύνη, η οποία έχει επιληφθεί επί ευαίσθητων νομικών ζητημάτων, καθαρά τεχνικής φύσεως. 
      Και εμείς, βεβαίως, περιβάλουμε τη δικαιοσύνη με απόλυτη εμπιστοσύνη με το λόγο, την πράξη και τη γενικότερη στάση. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Αϊβαλιώτης.
	ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κύριε Πρόεδρε. 
	Κυρίες και κύριοι Βουλευτές, θυμάμαι μια πολύ πετυχημένη παρλάτα του Χάρρυ Κλυν ο οποίος σατίριζε τα δύο κόμματα εξουσίας για τη συμπεριφορά τους έναντι των Ελλήνων πολιτών, συμπεριφορά που δημιουργούσε διεθνώς την εικόνα ότι η Ελλάδα είναι η μοναδική χώρα της Αφρικής με λευκούς κατοίκους. 
	Φυσικά, ούτε αφρικανική χώρα είμαστε, όπως υπαινίσσεται ο Χάρρυ Κλυν, ούτε και το εθνικό μας φαγητό είναι οι λωτοί. Δεν είμαστε λωτοφάγοι! Έχουμε μνήμη και κρίση και, φυσικά, δεν ξεχνάμε το έγκλημα του Χρηματιστηρίου. Σ’ αυτό, λοιπόν, το έγκλημα χάθηκαν 35.000.000.000.000 δραχμές.
	Ήθελα απλώς, αγαπητέ κύριε Υφυπουργέ, να έχω τη γνώμη της Κυβέρνησης αν υπάρχει έστω και μία περίπτωση κάποιου ενόχου, ο οποίος να οδηγήθηκε στη δικαιοσύνη, να τιμωρήθηκε και να πήρε πίσω τα λεφτά του, γιατί αυτό είναι το ζητούμενο: τα κλεμμένα λεφτά αυτού που υπέστη την κλοπή. Γιατί εδώ μιλάμε για θύματα, για ενάμισι εκατομμύριο μεροκαματιάρηδες, ανθρώπους της φαμίλιας και της δουλειάς. 
      Ακούσαμε τις διακηρύξεις του ΠΑ.ΣΟ.Κ. ότι θα πάει επτά χιλιάδες μονάδες ο δείκτης κι όλα αυτά. Θυμόμαστε και τις προεκλογικές αφίσες κ.λπ.. 
	ΚΩΝΣΤΑΝΤΙΝΟΣ ΓΕΙΤΟΝΑΣ: Μα, κύριε συνάδελφε! 
	ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Τα θυμόμαστε, κύριε Γείτονα. Όλοι τα θυμόμαστε. 
	ΚΩΝΣΤΑΝΤΙΝΟΣ ΓΕΙΤΟΝΑΣ: Τι λέτε, κύριε συνάδελφε! 
	ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Βέβαια, οι άνθρωποι έπαιξαν τα λεφτά τους στο Χρηματιστήριο, με αποτέλεσμα να τα χάσουν. 
	ΚΩΝΣΤΑΝΤΙΝΟΣ ΓΕΙΤΟΝΑΣ: Δεν έγινε τέτοια διακήρυξη, κύριε συνάδελφε!
	ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ηρεμήστε, κύριε Γείτονα! Σας παρακαλώ! 
	ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε συνάδελφε, διαπιστώνω να σας πλημμυρίζουν αντιπασοκικά σύνδρομα! 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Αυτό έγινε, κύριε Γείτονα. Βγάζατε και αφίσες στις εκλογές. 
	Μου κάνει,  βέβαια, εντύπωση η συμπεριφορά της Νέας Δημοκρατίας, που δείχνει πάντα προς το ΠΑ.ΣΟ.Κ.. Έχουν, δηλαδή, 8.000.000.000 ευρώ κέρδη οι τράπεζες; Το ΠΑ.ΣΟ.Κ. φταίει που δημιούργησε αυτό το διαφανές σκηνικό. 
	Πράγματι, το ΠΑ.ΣΟ.Κ. χαϊδολογιόταν τόσα χρόνια με τις τράπεζες. Όμως, εσείς είστε Κυβέρνηση εδώ και τέσσερα χρόνια. Μου κάνει εντύπωση ότι κάθε φορά που έρχεται ένας Υπουργός –δεν αναφέρομαι σε εσάς, κύριε Λέγκα- απαντά ως εξής: 
      Παραδείγματος χάρη, για το θέμα των ταυτοτήτων λέει: «Τι να κάνουμε; Δεν μπορούμε να επαναφέρουμε την αναγραφή του θρησκεύματος στις ταυτότητες. Φταίει το ΠΑ.ΣΟ.Κ..»
       «Τι να κάνουμε για την κομματικοποίηση, που έχει βουλιάξει το δημόσιο απ’ όλους αυτούς που μπήκαν από το παράθυρο κατά τη διάρκεια της διακυβέρνησης των είκοσι ετών του ΠΑ.ΣΟ.Κ.;» Πάλι θα διαμαρτυρηθεί ο κ. Γείτονας, αλλά δεν πειράζει. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τίποτα, λοιπόν, η Νέα Δημοκρατία δεν μπορεί να κάνει, γιατί τα έκανε το ΠΑ.ΣΟ.Κ.. Δηλαδή σαν να σας ψήφισε ο κόσμος, για να συνεχίσετε αυτά που έκανε το ΠΑ.ΣΟ.Κ.. 
      Είναι περίεργη συμπεριφορά και είμαι σίγουρος, κύριε Λέγκα, επειδή είστε αξιοπρεπής πολιτικός, ότι αν επί ΠΑ.ΣΟ.Κ., ως αντιπολιτευόμενος Βουλευτής, λαμβάνατε αυτήν την επιστολή από τη Δ.Ε.Η. για τις διακοπές του ρεύματος, σίγουρα θα εξαγριωνόσασταν. 
      Ακούστε τι μου απαντάει ο κ. Αθανασόπουλος της Δ.Ε.Η.: «Είναι προφανές ότι δεν υφίσταται υπαιτιότητα της Δ.Ε.Η. για τις όποιες συνέπειες από τις διακοπές ρεύματος στους καταναλωτές, δεδομένου ότι οι διακοπές αυτές υπαγορεύονται από τη μειωμένη διαθεσιμότητα ηλεκτροπαραγωγικού δυναμικού, λόγω απεργίας εργαζομένων στη Δ.Ε.Η..» 
      Είναι, δηλαδή, δυνατόν να έχουν καταστραφεί ηλεκτρικές συσκευές, να έχουν χαθεί ηλεκτρονικές συσκευές, να έχει υποφέρει ο κόσμος που ήταν άρρωστος και χρειαζόταν ιατρικά μηχανήματα και να λέει η Δ.Ε.Η. ότι δεν έχει καμμία υπαιτιότητα! 
      Θέλω να πω ότι μου θυμίζετε ένα μπλε ΠΑ.ΣΟ.Κ.. Και μιλάμε για ενάμισι εκατομμύριο κόσμο ο οποίος υπέστη στο Χρηματιστήριο κλεψιές και βρισκόμαστε εκεί ακριβώς που βρισκόμασταν το 2001. 
      Ήθελα απλώς να ρωτήσω: Τα έχασαν οριστικά; Να το πάρει απόφαση ο κόσμος; Χάθηκαν 35.000.000.000.000 δραχμές; Ανελήφθησαν στους ουρανούς; Τελείωσε; Πότε θα υπάρξει έστω και μία περίπτωση –και τελειώνω μ’ αυτό, κύριε Πρόεδρε- ενός ανθρώπου που θα πάρει πίσω τα κλεμμένα λεφτά του; 
      Ευχαριστώ. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Τι είναι αυτά που λέτε, κύριε συνάδελφε; 
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε συνάδελφε! 
      Κύριε Γείτονα, έτσι δεν είστε καθόλου καλός γείτονας! Κάθεστε δίπλα στον κ. Αϊβαλιώτη, αλλά δεν είστε καλός γείτονας.
      Ορίστε, κύριε Υπουργέ, έχετε το λόγο. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε Πρόεδρε, εξήγησα και στην πρωτολογία μου ότι η Κυβέρνηση οφείλει να έχει εμπιστοσύνη στους θεσμούς, γιατί οφείλει ως υπεύθυνη Κυβέρνηση να πολιτεύεται έτσι. 
      Έχει και δείχνει εμπιστοσύνη στη δικαιοσύνη, ακόμη και όταν η τροπή του δικαστικού αγώνα δεν είναι αυτή που θα προσδοκούσαμε. Και μάλιστα προσδοκούσαμε όχι μόνο εμείς, αλλά η συντριπτική πλειοψηφία του ελληνικού λαού. Αυτό, βεβαίως, μας χαρακτηρίζει σταθερά και όχι επιλεκτικά. Γι’ αυτό και λέμε ότι την ώρα που η υπόθεση του Χρηματιστηρίου έχει δικαστική εξέλιξη, εμείς για ακόμη μια φορά, αυτήν τη στιγμή, δηλώνουμε την εμπιστοσύνη μας στη δικαιοσύνη. 
      Όμως, κύριε συνάδελφε, μια κυβέρνηση δεν κρίνεται μόνο από την εμπιστοσύνη της στους θεσμούς. Κρίνεται πιο πολύ από τις νομοθετικές της παρεμβάσεις και πρωτοβουλίες που έχει αναλάβει στον πράγματι πολύπαθο χώρο των χρηματιστηριακών συναλλαγών. Γιατί είναι γεγονός ότι βάλαμε τάξη σ’ αυτόν το χώρο. Γιατί είναι γεγονός ότι πατάξαμε τη λογική του τυχοδιωκτισμού. Γιατί είναι γεγονός ότι βάλαμε κανόνες, ότι θωρακίσαμε τις διαδικασίες με εννέα νομοθετικές πρωτοβουλίες και –αυτό είναι το πιο σημαντικό- αλλάξαμε την τραυματισμένη σκέψη που υπήρχε ανάμεσα στον πολίτη και στο συναλλασσόμενο με τον επενδυτή. Και το πιο βασικό: δημιουργήσαμε συνθήκες αξιοπιστίας σ’ έναν ευαίσθητο χώρο από πολιτικές αντιπαραθέσεις. 
      Δεν θα αναφέρω τις δηλώσεις του παρελθόντος. Δεν θα κάνω συγκρίσεις με τη στάση μας σήμερα. Όμως, νομίζω ότι η διαφορά είναι ευδιάκριτη. Και αυτό τουλάχιστον οφείλετε με κοινοβουλευτική γενναιότητα να το αναγνωρίσετε. 
      Ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Υπουργέ.
     Ολοκληρώθηκε η συζήτηση των αναφορών και ερωτήσεων.
     Κυρίες και κύριοι συνάδελφοι, εισερχόμαστε στην ημερήσια διάταξη της
     ΝΟΜΟΘΕΤΙΚΗΣ ΕΡΓΑΣΙΑΣ
     Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
     Υπουργείου Πολιτισμού
     Ψήφιση στο σύνολο του σχεδίου νόμου: «Μέτρα για την Προστασία των Πολιτιστικών Αγαθών και άλλες διατάξεις».
     Το νομοσχέδιο θα ψηφιστεί στο σύνολο στη συνέχεια.
     Υπουργείου Οικονομίας και Οικονομικών
     Μόνη συζήτηση επί της αρχής, των άρθρων και του συνόλου του σχεδίου νόμου: «Συνταξιοδοτικές ρυθμίσεις για τους αποχωρούντες από την υπηρεσία δικαστικούς λειτουργούς και άλλες διατάξεις».
     Το νομοσχέδιο θα συζητηθεί κατά τη σημερινή συνεδρίαση.
     Κυρίες και κύριοι συνάδελφοι, επανερχόμαστε στο νομοσχέδιο του Υπουργείου Πολιτισμού.
     Κύριε Υπουργέ, έχετε να κάνετε κάποιες παρατηρήσεις;
    ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε Πρόεδρε, θα ήθελα να κάνω μια νομοτεχνική βελτίωση στο νομοσχέδιο «Μέτρα για την Προστασία των Πολιτιστικών Αγαθών και άλλες διατάξεις»
     Στον τίτλο του άρθρου 5 αντικαθίσταται η λέξη «Απόσπαση» από τη λέξη «Διάθεση».
     Την καταθέτω για τα Πρακτικά.
     (Στο σημείο αυτό ο Υφυπουργός Οικονομίας και Οικονομικών κ. Ν. Λέγκας καταθέτει για τα Πρακτικά την προαναφερθείσα βελτίωση, η οποία έχει ως εξής:
     «Νομοτεχνική Βελτίωση στο Σ/Ν «Μέτρα για την Προστασία των Πολιτιστικών Αγαθών και άλλες διατάξεις»
     Στον τίτλο του άρθρου 5 αντικαθίσταται η λέξη «Απόσπαση» από τη λέξη «Διάθεση».)
     ΠΡΟΕΔΡΕΥΩΝ (Γεώργιος Σούρλας): Ερωτάται το Σώμα: Γίνεται δεκτό το νομοσχέδιο και στο σύνολο με τη νομοτεχνική βελτίωση του κυρίου Υπουργού;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΛΙΛΑ ΚΑΦΑΝΤΑΡΗ: Κατά πλειοψηφία.
     ΑΝΝΑ ΦΙΛΙΝΗ:  Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Το νομοσχέδιο έγινε δεκτό και στο σύνολο κατά πλειοψηφία με τη νομοτεχνική βελτίωση του κυρίου Υπουργού.
     Συνεπώς, το νομοσχέδιο του Υπουργείου Πολιτισμού: «Μέτρα για την Προστασία των Πολιτιστικών Αγαθών και άλλες διατάξεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Το Σώμα παρέσχε τη ζητηθείσα εξουσιοδότηση.
     Επανερχόμεθα στο νομοσχέδιο του Υπουργείου Οικονομίας και Οικονομικών.
     Μόνη συζήτηση επί της αρχής, των άρθρων και του συνόλου του σχεδίου νόμου: «Συνταξιοδοτικές ρυθμίσεις για τους αποχωρούντες από την υπηρεσία δικαστικούς λειτουργούς και άλλες διατάξεις».
     Το λόγο έχει ο εισηγητής της Πλειοψηφίας κ. Χρήστος Σταϊκούρας.
     ΧΡΗΣΤΟΣ ΣΤΑΪΚΟΥΡΑΣ: Κυρίες και κύριοι συνάδελφοι, με το υποβαλλόμενο προς συζήτηση σχέδιο νόμου ρυθμίζονται τα συνταξιοδοτικά θέματα που θα ανακύψουν από την πρόωρη αποχώρηση από την υπηρεσία δικαστικών λειτουργών, οι οποίοι πληρούν τις προϋποθέσεις και κάνουν χρήση των διατάξεων του ν.3630/2008 περί αποχώρησης από τη λειτουργία δικαστικών λειτουργών.
     Υπενθυμίζω ότι σύμφωνα με το συγκεκριμένο νόμο δικαστικοί λειτουργοί της πολιτικής και ποινικής δικαιοσύνης, οι οποίοι έχουν συμπληρώσει κατά το χρόνο υποβολής της αίτησής τους δώδεκα χρόνια πραγματικής δικαστικής υπηρεσίας και αδυνατούν να συνεχίσουν να ανταποκρίνονται στα δικαστικά τους καθήκοντα ή δεν είναι κατάλληλοι για την άσκηση δικαστικών καθηκόντων εξαιτίας προβλημάτων υγείας ή οποιωνδήποτε άλλων λόγων, μπορούν να ζητήσουν την έξοδό τους από την υπηρεσία.
     Πιο συγκεκριμένα, σύμφωνα με το παρόν σχέδιο νόμου:
     Πρώτον, αναγνωρίζεται δικαίωμα σύνταξης από το δημόσιο στους δικαστικούς λειτουργούς, οι οποίοι θα εξέλθουν από την υπηρεσία κατ’ εφαρμογή των διατάξεων του ν.3630/2008, έστω κι αν δεν πληρούν τις προϋποθέσεις χρόνου υπηρεσίας και ηλικίας τις οποίες θέτουν οι ισχύουσες συνταξιοδοτικές διατάξεις. Η πραγματική συντάξιμη υπηρεσία προσαυξάνεται με πέντε, έξι ή επτά έτη πλασματικής υπηρεσίας ανάλογα με τα έτη της πραγματικής υπηρεσίας και μέχρι τη συμπλήρωση τριάντα τριών ετών συνολικής συντάξιμης υπηρεσίας.
     Δεύτερον, αναγνωρίζεται στους ανωτέρω δικαστικούς λειτουργούς δικαίωμα σύνταξης από Ταμείο Νομικών και το Ταμείο Επικουρικής Ασφάλισης Δημοσίων Υπαλλήλων καθώς και εφάπαξ βοηθήματος από το Ταμείο Πρόνοιας Δημοσίων Υπαλλήλων, ασχέτως χρόνου ασφάλισής τους στα ταμεία αυτά.
     Τρίτον, προβλέπεται για τους δικαστικούς λειτουργούς αλλά και για το κύριο προσωπικό του Νομικού Συμβουλίου του Κράτους, σύμφωνα με την τελευταία σχετική τροπολογία, η αναγνώριση ως συντάξιμου και η προσμέτρηση στη λοιπή συντάξιμη υπηρεσία, χρόνου προϋπηρεσίας τους μέχρι τριών ετών ως δικηγόρων.
	Σύμφωνα και με την εισηγητική έκθεση, οι ρυθμίσεις του άρθρου αυτού κρίθηκαν επιβεβλημένες γιατί η θέσπιση υψηλών ορίων ηλικίας εισόδου στο Δικαστικό Σώμα, η υποχρέωση αποχώρησης απ’ αυτό χωρίς να συνδέεται η αποχώρηση με την ύπαρξη ελαχίστου χρόνου προϋπηρεσίας και η αναγνώριση μόνο συντάξιμης της δικηγορικής προϋπηρεσίας που απαιτήθηκε ως προσόν διορισμού και που δεν υπερέβαινε τα δύο έτη ή σε πολλές περιπτώσεις δεν απαιτείτο, λειτουργούν ως αντικίνητρα προσέλκυσης αξιόλογων και έμπειρων δικηγόρων στο Δικαστικό Σώμα.
	Κυρίες και κύριοι συνάδελφοι, το παρόν σχέδιο νόμου ως συνέχεια του ν. 3630/2008 αποβλέπει στην εύρυθμη λειτουργία της δικαιοσύνης, στοχεύει στην εξυγίανση και τον εκσυγχρονισμό της, στην ενίσχυση του κύρους και της ανεξαρτησίας της, στην απρόσκοπτη, αποτελεσματική, ταχεία και ορθή απονομή της. Όμως σε κάποιες τοποθετήσεις συναδέλφων κατά τη διάρκεια της συζήτησης επί του νομοσχεδίου στη Διαρκή Επιτροπή Οικονομικών Υποθέσεων χρησιμοποιήθηκαν ακραίες –εκτιμώ- εκφράσεις όπως εκκαθαρίσεις και διώξεις δικαστών με προσωπικά ή κομματικά κριτήρια, αυθαιρεσία της Κυβέρνησης, πλήρης κομματισμός στη Δημόσια Διοίκηση, παρεμβάσεις στο χώρο της δικαιοσύνης, εύνοιες και μεροληπτικές συμπεριφορές μέσα στο Δικαστικό Σώμα. 
	Κυρίες και κύριοι συνάδελφοι, νομίζω ότι αδικείτε την Κυβέρνηση. Το σχέδιο νόμου αποτελείται από παρεμφερείς, σχεδόν πανομοιότυπες διατάξεις με το ν. 1391/1983, όταν και έγινε η τελευταία νομοθετική προσπάθεια εθελούσιας εξόδου δικαστικών λειτουργών της πολιτικής και ποινικής δικαιοσύνης. Θα καταθέσω στα Πρακτικά τη σχετική εισηγητική έκθεση. Όπου διαφέρει, διαφοροποιείται επί το αυστηρότερο. Συνεπώς δεν θεωρώ ότι ο νόμος που ψηφίστηκε πριν από είκοσι πέντε χρόνια είχε ως στόχο αντίστοιχες τότε κομματικές εκκαθαρίσεις.
	Συμπερασματικά πιστεύω ότι το παρόν σχέδιο νόμου περιλαμβάνει θετικές διατάξεις των οποίων η εφαρμογή σε συνδυασμό με την πληρέστερη λειτουργία του θεσμού της επιθεώρησης θα οδηγήσει στην επίτευξη των επιδιωκόμενων στόχων, εκτίμηση που επιβεβαίωσε και ο κύριος Πρόεδρος της Ένωσης Δικαστών και Εισαγγελέων κατά την ακρόαση των φορέων στην επιτροπή.
	Κυρίες και κύριοι συνάδελφοι, το παρόν σχέδιο νόμου επίσης προβλέπει το μόνιμο προσωπικό των Οργανισμών Τοπικής Αυτοδιοίκησης που υπάγεται στη συνταξιοδοτική προστασία του δημοσίου και απασχολείται σε ιδιαίτερα βαριές και ανθυγιεινές εργασίες να θεμελιώνει δικαίωμα σύνταξης με τη συμπλήρωση του πεντηκοστού όγδοου έτους της ηλικίας για τους άνδρες και του πεντηκοστού τρίτου για τις γυναίκες. Οι κατηγορίες των υπαλλήλων που υπάγονται στο προαναφερόμενο καθεστώς είναι διευρυμένες σε σχέση μ’ αυτές των διατάξεων του ν. 2703/1999. Απαραίτητη προϋπόθεση για να ισχύσει η ανωτέρω ρύθμιση είναι να έχουν συμπληρώσει οι υπάλληλοι αυτοί δεκαπέντε συντάξιμα έτη από τα οποία δώδεκα έτη αποκλειστικά στις θέσεις αυτές εκ των οποίων τα τρία από τα τελευταία δεκατρία έτη πριν από τη συμπλήρωση του ανωτέρου ορίου ηλικίας.
	Με την υπό ψήφιση τροπολογία υλοποιείται ακόμα μία δέσμευση της Κυβέρνησης της Νέας Δημοκρατίας, ικανοποιείται ένα ακόμα αίτημα των εργαζομένων στους Ο.Τ.Α., ένα αίτημα που κι αυτό επί χρόνια παρέμενε σε εκκρεμότητα. Θα μου επιτρέψετε να καταθέσω στα Πρακτικά κατάλογο από τριάντα ένα αιτήματα της Πανελλήνιας Ομοσπονδίας Εργαζομένων στους Ο.Τ.Α. τα οποία και ικανοποίησε η Κυβέρνηση τα τελευταία τέσσερα χρόνια.
	Κυρίες και κύριοι συνάδελφοι, με το παρόν σχέδιο νόμου επίσης ρυθμίζεται το θέμα τεσσεράμισι χιλιάδων περίπου αγωγών οι οποίες έχουν κατατεθεί από δικαστικούς λειτουργούς και μέλη του Νομικού Συμβουλίου του Κράτους εν ενεργεία και συνταξιούχους και παραμένουν εκκρεμείς. Αντικείμενο των αγωγών αυτών είναι η βελτίωση των αποδοχών ή της σύνταξής τους. Προτείνεται η αρχειοθέτηση των αγωγών αυτών για όσους έχουν παραιτηθεί των σχετικών αξιώσεών τους. Με τη ρύθμιση αυτή θα αποδεσμευτούν τα πινάκια του ειδικού δικαστηρίου έτσι ώστε να μπορέσει το δικαστήριο να εκδικάσει άλλες εκκρεμείς υποθέσεις της δικαιοδοσίας του. 
      Επίσης με ρύθμιση του παρόντος σχεδίου νόμου παρέχεται η δυνατότητα στο Διοικητικό Συμβούλιο του Ειδικού Ταμείου Αντιμετώπισης Έκτακτων Αναγκών να επιχορηγεί φορείς που εκτελούν προγράμματα αποκατάστασης ζημιών.
      Έτσι, απλουστεύονται οι διαδικασίες και υλοποιούνται ταχύτερα οι στόχοι του ταμείου. 
      Κυρίες και κύριοι συνάδελφοι, τα τελευταία άρθρα του νομοσχεδίου αφορούν τη λειτουργία των εργοστασίων της Ελληνικής Βιομηχανίας Ζάχαρης. Με βάση τις αποφάσεις του Παγκόσμιου Οργανισμού Εμπορίου, το 2004, όπου το κυρίαρχο πνεύμα ήταν οι ανοικτές και οι ελεύθερες αγορές, διαμορφώθηκε μία νέα κατάσταση, στην οποία έπρεπε η Ευρωπαϊκή Ένωση να εναρμονιστεί. Η τελευταία έθεσε ως βασικό στόχο της στρατηγικής της τη συρρίκνωση της παραγωγής της ευρωπαϊκής ζάχαρης. Παρά τη σθεναρή αντίδραση μίας ομάδας χωρών και ιδιαίτερα του ελληνικού Υπουργείου Αγροτικής Ανάπτυξης και Τροφίμων, κυριάρχησε τελικά η άποψη ότι ο ενδεδειγμένος τρόπος για την επίτευξη του στόχου αυτού ήταν μία σκληρή αναθεώρηση της κοινής οργάνωσης της ζάχαρης. Αυτή η σθεναρή αντίδραση της χώρας  μας, όμως, είχε σαν αποτέλεσμα να γίνει το 2007 τροποποίηση της πολιτικής συμφωνίας για τη μεταρρύθμιση του τομέα της ζάχαρης. 
      Έτσι, για όσους αποχώρησαν από την καλλιέργεια τεύτλου, πρώτον, εξασφαλίστηκε εφάπαξ αποζημίωση από το Ταμείο Αναδιάρθρωσης, η οποία, ενώ αρχικά ήταν 13,5 ευρώ ο τόνος, διαμορφώθηκε στα 38 ευρώ τον τόνο. Έτσι, με δεδομένο ότι η μέση παραγωγή κατά την περίοδο αναφοράς 2001-2006 ήταν 6,4 τόνοι ανά στρέμμα -άρα το συνολικό αποτέλεσμα ήταν 86,4 ευρώ ανά στρέμμα- διαμορφώθηκε τώρα στα 243 ευρώ το στρέμμα. Το 40% της αποζημίωσης θα αποδοθεί τον Ιούνιο του 2008 και το υπόλοιπο 60% αυτής το Φεβρουάριο του 2009.
      Δεύτερον, θα υπάρξει ταυτόχρονα με την πρώτη δόση της εφάπαξ ενίσχυσης από το Ταμείο Αναδιάρθρωσης, δηλαδή τον Ιούνιο του 2008, εφάπαξ απευθείας ενίσχυση των παραγωγών μέσα από την πρόσθετη διαφοροποίηση της τάξεως των 9 ευρώ ανά τόνο τεύτλων ή 58 ευρώ ανά στρέμμα.
      Τρίτον, θα υπάρξουν μέσω των δράσεων του κανονισμού 1698/2005 ενισχύσεις της τάξεως των 17,3 εκατομμυρίων ευρώ για εκσυγχρονισμό των εκμεταλλεύσεων στις περιοχής που εθίγησαν.
      Και τέταρτον, υπάρχουν και τα δικαιώματα τα οποία συνοδεύουν τους παραγωγούς και ξεκίνησαν από 40 ευρώ ανά στρέμμα για το 2006, τον πρώτο χρόνο, για να διαμορφωθούν στα 65 ευρώ ανά στρέμμα τον τέταρτο χρόνο, το 2009, ποσό που θα διατηρηθεί μέχρι το 2013. Αυτή, όμως, η αναθεώρηση της κοινής οργάνωσης αγοράς για τη  ζάχαρη ανάγκασε αρκετές χώρες να προβούν σε παύση λειτουργίας των εργοστασίων και ορισμένες απ’ αυτές στην απόσυρση ποσοστών ζάχαρης. Θα καταθέσω στα Πρακτικά τις αντίστοιχες κινήσεις που έχουν προβεί άλλες χώρες της Ευρωπαϊκής Ένωσης. 
      Όπως ήταν φυσικό, αυτές οι συνθήκες που διαμορφώθηκαν στα πλαίσια των  νέων κανονισμών επηρέασαν και την ελληνική Βιομηχανία Ζάχαρης. Παράλληλα,  όμως, η ίδια η πορεία της εταιρείας δεν ήταν ικανοποιητική. Η εταιρεία παρουσίαζε χαμηλή βιομηχανική απόδοση, σε σύγκριση με τις βιομηχανίες ανταγωνιστικών χωρών, 80% σε σχέση με 88% μέσο όρο της πενταετίας 2000-2001 έως 2004-2005 για την Ευρωπαϊκή Ένωση. Θα καταθέσω στα Πρακτικά τον αντίστοιχο πίνακα.
      Η παραγωγή ζάχαρης ανά εργοστάσιο και εργαζόμενο την ίδια περίοδο 2001-2004 ήταν σε σημαντικά χαμηλότερο επίπεδο από τις χώρες της Δυτικής Ευρώπης. Θα καταθέσω στα Πρακτικά τον αντίστοιχο πίνακα.
      Τα ίδια τα οικονομικά αποτελέσματα της εταιρείας, όπως αποτυπώνονται στις ετήσιες, με βάση τα ελληνικά λογιστικά πρότυπα, καταστάσεις αποτελεσμάτων χρήσης των περιόδων αναφοράς 1-7-2001 έως 30-6-2004 επιβεβαιώνουν την άσχημη πορεία της επιχείρησης. Θα καταθέσω στα Πρακτικά τις αντίστοιχες καταστάσεις αποτελεσμάτων χρήσεως. 
      Η Ελληνική Βιομηχανία Ζάχαρης, συνεπώς, δεν ακολούθησε το δρόμο των πιο ανταγωνιστικών βιομηχανιών ζαχάρεως της Ευρωπαϊκής Ένωσης προς την αξιοποίηση της υψηλής κερδοφορίας που απολάμβανε επί δεκαετίες, όταν και λειτουργούσε ως μονοπώλιο στην ελληνική αγορά υπό την προστασία του καθεστώτος ζάχαρης της Ευρωπαϊκής Ένωσης. Αυτές οι ενδογενείς, συνεπώς, αδυναμίες και οι εξωγενείς μεταβολές επέβαλαν στην Ελληνική Βιομηχανία Ζάχαρης να προβεί σε επιχειρησιακό πρόγραμμα αναδιάρθρωσής της.
    Βασικός πυλώνας του προγράμματος είναι η μετατροπή των εργοστασίων ζάχαρης Λάρισας και Ξάνθης σε εργοστάσια παραγωγής αιθυλικής αλκοόλης, δηλαδή βιοαιθανόλης, χρησιμοποιώντας ως πρώτες ύλες τεύτλα και σιτηρά. 
    Η χρήση πρώτων υλών εγχώριας προέλευσης εξασφαλίζει στο μέγιστο βαθμό –και εξασφαλίζεται- από το ν. 3325/2005 για τα βιοκαύσιμα και το θεσμικό πλαίσιο για τη βιοαιθανόλη που ψηφίστηκε πρόσφατα. Ένα νέο θεσμικό πλαίσιο το οποίο εξασφαλίζει επιπλέον την πλήρη απορρόφηση και διαθεσιμότητα της παραγόμενης βιοαιθανόλης στην κατανάλωση και έμμεσα συνεισφέρει στην βιωσιμότητα των μονάδων. 
    Στόχος του προγράμματος είναι: πρώτον, η συνέχιση της καλλιέργειας τεύτλου στην Ελλάδα αφού θα απαιτηθούν μεγάλες εγχώριες ποσότητες στα εν λόγω εργοστάσια. 
    Δεύτερον, η ενίσχυση της βιομηχανοποιημένης γεωργίας και του οικονομικού ιστού των ευρύτερων περιοχών Θράκης και Θεσσαλίας. 
    Τρίτον, η αναδιάρθρωση της παραγωγής ζάχαρης ώστε η εταιρεία κάτω από τις νέες συνθήκες κατάργησης οποιασδήποτε προστασίας τιμής της ζάχαρης να είναι βιώσιμη. 
    Σχετική τεχνικο-οικονομική μελέτη σκοπιμότητας γερμανικού οίκου συγκλίνει σ’ αυτήν την εκτίμηση. 
    Με τις διατάξεις του εν λόγω σχεδίου νόμου προωθείται υπαγωγή εργαζομένων που πρόκειται να συνταξιοδοτηθούν εντός πενταετίας σε πρόγραμμα ειδικής επιδότησης ανεργίας. Παράλληλα προβλέπεται η δυνατότητα μετατάξεων του πλεονάζοντος προσωπικού. 
    Κυρίες και κύριοι συνάδελφοι, το παρόν σχέδιο νόμου περιλαμβάνει διάταξη που ρυθμίζει την επικείμενη εισαγωγή και στη χώρα μας του νέου ευρωπαϊκού συστήματος πληρωμών TARGET 2. Η χώρα μας περιλαμβάνεται στην τρίτη ομάδα χωρών, στο τρίτο παράθυρο μετάπτωσης όπως καλείται, στο νέο σύστημα πληρωμών από τις 19 Μαΐου 2008. Ήδη η πρώτη ομάδα μετάπτωσης μπήκε στο νέο πρόγραμμα από 19 Νοεμβρίου 2007, η δεύτερη από 18 Φεβρουαρίου 2008 και την τρίτη ομάδα χωρών, που είμαστε και εμείς μεταξύ αυτών, αναμένεται να μπει στις 19 Μαΐου 2008. Θα το καταθέσω κι αυτό στα Πρακτικά.
    Η αιτιολογική βάση της επικείμενης αλλαγής του συστήματος συνίσταται αφ’ ενός μεν στην περαιτέρω ολοκλήρωση της ευρωπαϊκής τραπεζικής αγοράς αφ’ ετέρου δε στην αύξηση της αποδοτικότητας, αποτελεσματικότητας του συστήματος. Παρά το γεγονός ότι το νέο σύστημα θα έχει συγκεντρωτικό και ομογενοποιημένο χαρακτήρα οι κεντρικές τράπεζες διατηρούν το σημερινό τους ρόλο. Ρόλο άσκησης της νομισματικής πολιτικής και προληπτικής εποπτείας του τραπεζικού συστήματος. 
    Το νέο σύστημα πληρωμών θα αναπτυχθεί σε συμμόρφωση με τα αιτήματα πολιτικής και επιχειρηματικών αναγκών των χρηστών του συστήματος, την αρχή της αποκέντρωσης αναφορικά με τις λειτουργίες των κεντρικών τραπεζών, την ανάπτυξη εξελιγμένων συστημάτων για τη διασφάλιση της λειτουργικής βιωσιμότητας σε ακραίες συνθήκες και την αρχή της ουδετερότητας. 
    Το νέο σύστημα πληρωμών για τις τράπεζες που θα το υιοθετήσουν εγγυάται ταχύτητα στις συναλλαγές, χαμηλότερο και ίσο κόστος στις συναλλαγές των κεφαλαιαγορών όλης της Ευρώπης, διαφάνεια στις συναλλαγές με τη δυνατότητα εντοπισμού της πορείας μιας συναλλαγής. Καλύτερη και αποτελεσματικότερη διαχείριση της ρευστότητας των κεντρικών τραπεζών και διασφάλιση της χρηματοοικονομικής σταθερότητας και εύρυθμης λειτουργίας των κεντρικών τραπεζών σε περιόδους κρίσεων με την άμεση παροχή ρευστότητας.
    Κυρίες και κύριοι με βάση τα ανωτέρω προτείνω την υπερψήφιση του εν λόγω σχεδίου νόμου και των συνοδευτικών ρυθμίσεων αυτού. 
    Σας ευχαριστώ πολύ.
    (Στο σημείο αυτό ο Βουλευτής κ. Χρήστος Σταϊκούρας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σταϊκούρα. 
     Ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς, κ. Αλαβάνος,  για τη σημερινή συνεδρίαση ορίζει ως ειδικό αγορητή τον κ. Τσούκαλη. 
     Ο Κοινοβουλευτικός Εκπρόσωπος του Λαϊκού Ορθόδοξου Συναγερμού, κ. Ροντούλης, για τη σημερινή συνεδρίαση ορίζει ειδικό αγορητή τον κ. Βορίδη. 
     Το λόγο έχει ο εισηγητής του ΠΑ.ΣΟ.Κ., κ. Κουτμερίδης. 
     ΕΥΣΤΑΘΙΟΣ ΚΟΥΤΜΕΡΙΔΗΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, το νομοσχέδιο που συζητούμε σήμερα «συνταξιοδοτικές ρυθμίσεις για τους αποχωρούντες δικαστικούς λειτουργούς» κατ’ αρχάς είναι ένα μικρό νομοσχέδιο και είναι ένα νομοσχέδιο συμπλήρωμα ή αν θέλετε ακολουθεί το νομοσχέδιο που ψηφίστηκε πρόσφατα στην Βουλή το ν. 3630. Σε εκείνο το νομοσχέδιο δίνεται η δυνατότητα αποχώρησης δικαστικών λειτουργών από την υπηρεσία. 
      Είναι ένα νομοσχέδιο το οποίο πραγματικά προετοιμάστηκε πριν από δύο, τρία περίπου χρόνια από την προηγούμενη πολιτική ηγεσία του Υπουργείου Δικαιοσύνης, αλλά όλο αυτό το χρονικό διάστημα ήταν στα συρτάρια.
      Έχει, λοιπόν, πολύ μεγάλη σημασία στη συζήτησή μας να συνδέσουμε το εν λόγω νομοσχέδιο που συζητούμε, με το νόμο –πλέον- 3630 που πρόσφατα ψηφίστηκε στη Βουλή. Έτσι, λοιπόν, θα κάνω μία μικρή αναφορά στο ν.3630.
      Κυρίες και κύριοι συνάδελφοι, ο ν.3630 μεταξύ άλλων ρύθμιζε διάφορα θέματα πρόωρης αποχώρησης δικαστικών λειτουργών, εφόσον συντρέχουν λόγοι υγείας ή οποιοιδήποτε άλλοι λόγοι. Φυσικά και όλοι μας συμφωνούμε πως δεν έχουμε καμμία αντίρρηση όταν πρόκειται για πρόωρες αποχωρήσεις που αφορούν αποκλειστικά λόγους υγείας. Η αντίθεσή μας όμως είναι στο διαζευκτικό «ή» όπου αναφέρεται και για οποιουσδήποτε άλλους λόγους. Την ίδια αντίθεση καταθέσαμε και διά του εισηγητού μας όταν συζητείτο το νομοσχέδιο, ο ν.3630, όπου πραγματικά δημιουργείται μια ασάφεια και μια αοριστία η οποία δημιουργεί τεράστια ερωτηματικά και μεγάλες υποψίες. Αυτή η ασάφεια των «οποιωνδήποτε άλλων λόγων» μπορεί να δημιουργήσει αυθαιρεσίες και να δώσει τη δυνατότητα για εκκαθαρίσεις και διώξεις δικαστικών λειτουργών, με προσωπικά ή κομματικά κριτήρια.
      Διαφωνούμε, λοιπόν, όσον αφορά στην αυθαιρεσία της Κυβέρνησης να προχωρήσει σε ευνοϊκές ρυθμίσεις σε αμελείς ή ανάξιους δικαστικούς λειτουργούς ή ακόμα χειρότερα να εξαναγκάσει ή να εκβιάσει ικανούς και ενσυνείδητους δικαστές να προτιμήσουν την αποχώρηση με την εθελούσια έξοδο, παρά την αποπομπή τους.
      Επισημαίνουμε, βέβαια, τα λάθη, τα ελλείμματα και τις παραλείψεις που υπήρχαν στο νομοσχέδιο που συζητήθηκε, το ν.3630, όπου στην αιτιολογική έκθεσή του αφορούσε εκατό θέσεις δικαστικών λειτουργών, ενώ στην εισηγητική έκθεση μιλάει για ογδόντα θέσεις. Αλλά προκαλεί και ένα ερώτημα πώς προσδιορίζεται αυτός ο συγκεκριμένος αριθμός των δικαστικών λειτουργών, ογδόντα συγκεκριμένες θέσεις; Συγχρόνως μας προκαλεί ιδιαίτερη εντύπωση και η αναδρομική ισχύς του νομοσχεδίου, που λέει ότι ισχύει από 1.7.2007. Ποια είναι πραγματικά η σκοπιμότητα αυτής της αναδρομικότητας του νομοσχεδίου; 
      Επίσης, στο νομοσχέδιο υπάρχει μία σύγχυση. Ενώ ο ν.3630 μιλάει για δώδεκα χρόνια πραγματικής προϋπηρεσίας, στο εν λόγω νομοσχέδιο που συζητούμε μιλάμε για δεκατρία χρόνια πραγματικής προϋπηρεσίας. Κι εδώ υπάρχει μία ασάφεια. Τελικά, έγινε σαφές, κύριε  Υπουργέ, για δώδεκα χρόνια πραγματικής προϋπηρεσίας.
      Γιατί, κύριε  Υπουργέ, δίνετε τη δυνατότητα να αναγνωρίσουν τρία χρόνια δικηγορικής προϋπηρεσίας οι δικαστικοί λειτουργοί; Γιατί στις μητέρες και στους άλλους εργαζόμενους λέτε να δουλέψουν περισσότερα χρόνια; Γιατί δίνετε προσαύξηση τόσα χρόνια στους δικαστικούς λειτουργούς, ενώ στους άλλους εργαζόμενους λέτε να δουλέψουν περισσότερα χρόνια; Δεν θα μπορούσαν να ζητήσουν μία τέτοια ευνοϊκή μεταχείριση με την προσαύξηση ή με την αναγνώριση των χρόνων προϋπηρεσίας και άλλοι δημόσιοι λειτουργοί, όπως οι γιατροί, οι καθηγητές, οι δάσκαλοι και πολλοί άλλοι;
      Κυρίες και κύριοι συνάδελφοι, είναι γεγονός ότι η Κυβέρνηση σε μία κρίσιμη περίοδο κατέθεσε ένα νομοσχέδιο που αφορά το ασφαλιστικό πρόβλημα στη χώρα μας και εμφανίζεται σκληρή και αυστηρή απέναντι στο σύνολο των εργαζομένων. Αυξάνει τα χρόνια υπηρεσίας των εργαζομένων, μειώνει τις επικουρικές συντάξεις, επιβαρύνει τους εργαζόμενους με μεγαλύτερες εισφορές και μειώνει τις εισφορές των ασφαλιστικών ταμείων. Δεν αντιμετωπίζει το μεγαλύτερο πρόβλημα, τον πυρήνα του προβλήματος του ασφαλιστικού στη χώρα μας, που είναι η εισφοροδιαφυγή. Δηλαδή, έχουμε μία πλήρη κατάρρευση της τριμερούς χρηματοδότησης.
      Παράλληλα, ενοποιεί πλεονασματικά και ελλειμματικά ταμεία μ’ έναν πρόχειρο και άναρχο τρόπο. Στη συνέχεια φέρνει αυτό το νομοσχέδιο στη Βουλή, το βαφτίζει μεταρρύθμιση και ζητάει από την Ολομέλεια να το ψηφίσει. Βέβαια, αυτός ο ασφαλιστικός νόμος είναι πλέον γεγονός, αποτελεί νόμο του κράτους. Αλλά στη συνείδηση της ελληνικής κοινωνίας θα είναι ένας ακυρωμένος νόμος.
      Με την πρωτοβουλία της αυτή η Κυβέρνηση δημιούργησε πραγματικά μια κοινωνική εξέγερση και έβαλε απέναντί της όλες τις παραγωγικές και κοινωνικές ομάδες της χώρας μας. Παράλληλα όμως, με τη σημερινή της πρωτοβουλία δείχνει και την ταξική αντίληψη που έχει η Κυβέρνηση της Νέας Δημοκρατίας.
      Άλλους τους αντιμετωπίζει σκληρά και εξαντλεί την αυστηρότητά της, ότι δήθεν συγκρούεται με τα κατεστημένα και τα «ρετιρέ», και άλλους τους αντιμετωπίζει με εύνοια και με χαρισματικότητα. Γιατί, κύριοι της Κυβέρνησης, είστε τόσο σκληροί σε τόσες κοινωνικές και παραγωγικές ομάδες στη χώρα μας και αντίθετα είστε γενναιόδωροι και γαλαντόμοι στους δικαστικούς λειτουργούς;
      Εμείς λέμε «ναι» στις οποιεσδήποτε συνταξιοδοτικές ρυθμίσεις, που αφορούν όμως ανθρώπους, που πραγματικά και αποδεδειγμένα αντιμετωπίζουν προβλήματα υγείας. Όχι όμως επιλεκτικά σε συγκεκριμένους δημόσιους λειτουργούς.
      Έτσι, και στο σχέδιο νόμου που συζητούμε και αφορά τη ρύθμιση συνταξιοδοτικών θεμάτων εργαζομένων δικαστικών λειτουργών, που αποδεδειγμένα αντιμετωπίζουν προβλήματα υγείας, βεβαίως και συμφωνούμε. Διαφωνούμε όμως με τη γενικότερη φιλοσοφία της Κυβέρνησης, που σε άλλες κοινωνικές ομάδες είναι σκληρή και αυστηρή και σε άλλες είναι ευαίσθητη.
      Παράλληλα, διαφωνούμε και με το διαζευκτικό «ή», που εμπεριέχει αυθαιρεσία και πραγματικά μπορεί να οδηγήσει την Κυβέρνηση σε πλήρη κομματικοποίηση της δικαιοσύνης.
      Κυρίες και κύριοι συνάδελφοι, τον τελευταίο καιρό παρατηρούμε διάφορες παρεμβάσεις από την Κυβέρνηση στον ευαίσθητο χώρο της δικαιοσύνης, που δείχνουν ότι η Κυβέρνηση, αφού δημιούργησε τον πλήρη κομματισμό στη δημόσια διοίκηση, προσπαθεί να παρέμβει και στο χώρο της δικαιοσύνης, δημιουργώντας μεγάλα προβλήματα ανασφάλειας στην ελληνική κοινωνία και στον έλληνα πολίτη. Παρατηρούμε αντιπαραθέσεις κορυφαίων δικαστικών λειτουργών στο χώρο της δικαιοσύνης.
      Είναι γεγονός πως ζούμε μια εποχή γενικευμένες απαξίωσης, μια εποχή όπου αμφισβητούνται θεσμοί, αρχές και αξίες, σε μια εποχή, όπου οι πολίτες δεν εμπιστεύονται το πολιτικό μας σύστημα και η Κυβέρνηση θα πρέπει να είναι πάρα πολύ προσεκτική σε αυτό τον ευαίσθητο χώρο της δικαιοσύνης.
      Πρέπει να αφήσει τη δικαιοσύνη να κάνει καλά τη δουλειά της. Πρέπει να αφήσει τη δικαιοσύνη να κάνει το πολύ σπουδαίο έργο της. Γιατί αλλιώς, θα ζούμε πραγματικά σε μια κοινωνία, σε μια χώρα, η οποία δεν θα είναι αξιοβίωτη. Πρέπει η Κυβέρνηση να αφήσει ακομμάτιστο το κάστρο αυτό της δικαιοσύνης. Πρέπει η Κυβέρνηση να προστατεύσει την αυτονομία και το αυτοδιοίκητο της δικαιοσύνης.
      Κυρίες και κύριοι συνάδελφοι, είναι γεγονός πως υπάρχουν πάρα πολλά προβλήματα στο χώρο της δικαιοσύνης. Τα υψηλά όρια ηλικίας εισόδου στο Δικαστικό Σώμα, η αποχώρηση από αυτό χωρίς να συνδέεται με την ύπαρξη ελάχιστου χρόνου προϋπηρεσίας, η αναγνώριση του χρόνου συνταξιοδότησής τους λειτουργούν ως αντικίνητρα για την προσέλκυση αξιόλογων και έμπειρων δικαστικών λειτουργών στο Δικαστικό Σώμα.
      Επίσης, η συσσώρευση πολλών υποθέσεων, τα διάφορα προβλήματα σωματικής και ψυχικής υγείας δικαστικών λειτουργών, τα φαινόμενα διαφθοράς, η καθυστέρηση απονομής δικαιοσύνης, οι πολλές κενές οργανικές θέσεις δικαστών, η δραματική έλλειψη υλικοτεχνικής υποδομής δημιουργούν τεράστια προβλήματα αξιοπιστίας αυτού του υπέρτατου θεσμού της δικαιοσύνης.
      Όλα αυτά, όμως, πρέπει να μπορούν να λυθούν μέσα από εσωτερικές διαδικασίες, μέσα από ένα θεσμικό πλαίσιο στο χώρο της δικαιοσύνης, που θα κατοχυρώνει την ανεξαρτησία και το αυτοδιοίκητό της, αλλά θα εγγυάται την αξιοκρατία, την αποτελεσματικότητα, τη διαφάνεια.
    Αντ’ αυτών, εσείς τι κάνετε; Δυστυχώς, αρχειοθετείτε μεγάλα πολιτικά και οικονομικά σκάνδαλα και ποινικοποιείτε το δημοκρατικό δικαίωμα του εργαζόμενου να αντιδράσει στις αντιλαϊκές σας μεθοδεύσεις. Αρχειοθετείτε μεγάλα πολιτικά και οικονομικά σκάνδαλα και ποινικοποιείτε το δημοκρατικό δικαίωμα του εργαζόμενου να υπερασπίσει τις κατακτήσεις των κοινωνικών αγώνων του. Αρχειοθετείτε τη διαφάνεια και επικαιροποιείτε τη συσκότιση. 
    Οι δικαστικές διώξεις των τελευταίων ημερών κατά των εργαζομένων απεργών αναδεικνύουν μια Κυβέρνηση κοινωνικά απομονωμένη, που προσπαθεί να επιβάλει τις πολιτικές της μέσω των δικαστηρίων. Προσβάλλει βάναυσα, με διαδικασίες εξπρές το νομικό πολιτισμό της χώρας μας, χωρίς να κρατά ούτε τα προσχήματα. Φαίνεται πως τα συμφέροντα πιέζουν την Κυβέρνηση και η Κυβέρνηση πιέζει τη δικαιοσύνη. 
    Κυρίες και κύριοι συνάδελφοι, με το νομοσχέδιο που συζητούμε για τις συνταξιοδοτικές ρυθμίσεις δικαστικών λειτουργών, με την αποχώρηση ογδόντα δικαστών δεν αισιοδοξεί κανείς, και πιστεύω ότι κανείς συνάδελφος δεν θεωρεί, με αυτήν τη διαδικασία θα λυθεί το μεγάλο πρόβλημα στο χώρο της δικαιοσύνης.
    Δυστυχώς, το πρόβλημα στη δικαιοσύνη είναι πως η Κυβέρνηση θέλει να ελέγξει το χώρο της δικαιοσύνης. Εμείς προτείνουμε, όλες αυτές οι διαδικασίες να ισχύσουν μέσα από εσωτερικούς θεσμούς, που αφορούν το ισχύον θεσμικό πλαίσιο στο χώρο της δικαιοσύνης. Γι’ αυτό, καταψηφίζουμε το εν λόγω νομοσχέδιο. 
    Όσον αφορά τις τροπολογίες που έχουν κατατεθεί, κυρίες και κύριοι συνάδελφοι, θα ήθελα να πω ότι αποτελεί πραγματικά μια πολύ άναρχη διαδικασία σ’ ένα νομοσχέδιο να εμφανίζονται τόσες πολλές τροπολογίες, η καθεμία από τις οποίες θα μπορούσε να αποτελέσει από μόνη της μία νομοθετική ρύθμιση. Δηλαδή δεν είναι δυνατόν να συνεχισθεί αυτή η διαδικασία, γιατί δεν μπορούμε κι εμείς, στο λίγο χρόνο που έχουμε, να τοποθετηθούμε σε θέματα πάρα πολύ σημαντικά. 
    Κύριε Πρόεδρε, εγώ θα εξαντλήσω το χρόνο μου επί της αρχής του νομοσχεδίου όσον αφορά τις συνταξιοδοτικές ρυθμίσεις και όσον αφορά τις τροπολογίες θα τοποθετηθώ στη συζήτηση επί των άρθρων.
    Ευχαριστώ πολύ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Κουτμερίδη.
    ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε Πρόεδρε, μπορώ να έχω το λόγο για μια παρέμβαση; 
    ΠΡΟΕΔΡΕΥΩΝ (Γεώργιος Σούρλας): Βεβαίως, κύριε Υπουργέ. Έχετε δικαίωμα να κάνετε παρεμβάσεις, την πρώτη φορά για πέντε λεπτά και στη συνέχεια για κάθε παρέμβαση θα έχετε τρία λεπτά.
    Το λόγο έχει ο Υφυπουργός Οικονομίας και Οικονομικών κ. Λέγκας για μία σύντομη παρέμβαση.
    ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κατ’ αρχάς, θεωρώ ότι πολύ καλά έκανε ο συνάδελφος του ΠΑ.ΣΟ.Κ., ο οποίος ζήτησε την αναβολή του χρόνου για να τοποθετηθεί στις τροπολογίες. Ίσως, έτσι αποφασίσουν και ξεκαθαρίσουν τη θέση τους επί των ζητημάτων των τροπολογιών.
    Κύριε Πρόεδρε, θα μου επιτρέψτε να κάνω κάποιες τροποποιήσεις των διατάξεων του συζητούμενου σχεδίου νόμου. Το έχουμε διορθώσει στην Επιτροπή, ωστόσο δεν έχουν περάσει οι διορθώσεις στο νομοσχέδιο.
    Συγκεκριμένα, στο άρθρο 1 στην παράγραφος 1 η φράση «Οι δικαστικοί λειτουργοί, οι οποίοι έχουν συμπληρώσει δεκατρία χρόνια» αντικαθίσταται με τη φράση «Οι δικαστικοί λειτουργοί, οι οποίοι έχουν συμπληρώσει δώδεκα χρόνια».
    Στο άρθρο 1 στην παράγραφο 2 η φράση «για όσους έχουν πραγματική δικαστική υπηρεσία από 13 έως 18 έτη» αντικαθίσταται με τη φράση «για όσους έχουν πραγματική δικαστική υπηρεσία από 12 έως 18 έτη». 
    Επίσης, στο άρθρο 2 στην παράγραφο 3 η φράση «για όσους έχουν χρόνο ασφάλισης από 13 έως 18 χρόνια» αντικαθίσταται με τη φράση «για όσους έχουν χρόνο ασφάλισης από 12 έως 18 χρόνια».
    Στο άρθρο 3 το δεύτερο εδάφιο της παραγράφου 4 διαγράφεται. Το συγκεκριμένο εδάφιο ανέφερε ότι «η ισχύς των διατάξεων θα ισχύει από τη δημοσίευση του νομοσχεδίου».
    Καταθέτω τις τροποποιήσεις για τα Πρακτικά.
    (Στο σημείο αυτό ο Υφυπουργός Οικονομίας και Οικονομικών κ. Νικόλαος Λέγκας καταθέτει για τα Πρακτικά τις προαναφερθείσες τροποποιήσεις, οι οποίες έχουν ως εξής:
    «Τροποποιήσεις των διατάξεων του σχεδίου νόμου «Συνταξιοδοτικές ρυθμίσεις για τους αποχωρούντες από την υπηρεσία δικαστικούς λειτουργούς».
    Στο άρθρο 1 
    1. Στην παράγραφο 1 η φράση «Οι δικαστικοί λειτουργοί, οι οποίοι έχουν συμπληρώσει δεκατρία χρόνια» αντικαθίσταται με τη φράση «Οι δικαστικοί λειτουργοί, οι οποίοι έχουν συμπληρώσει δώδεκα χρόνια».
    2. Στην παράγραφο 2 η φράση «για όσους έχουν πραγματική δικαστική υπηρεσία από 13 έως 18 έτη» αντικαθίσταται με τη φράση «για όσους έχουν πραγματική δικαστική υπηρεσία από 12 έως 18 έτη». 
    Στο άρθρο 2
    Στην παράγραφο 3 η φράση «για όσους έχουν χρόνο ασφάλισης από 13 έως 18 έτη» αντικαθίσταται με τη φράση «για όσους έχουν χρόνο ασφάλισης από 12 έως 18 έτη».
    Στο άρθρο 3 
    Το δεύτερο εδάφιο της παραγράφου 4 διαγράφεται.»)
    ΠΡΟΕΔΡΕΥΩΝ (Γεώργιος Σούρλας): Να καταχωριστούν στα Πρακτικά και να διανεμηθούν στους συναδέλφους.
    Κύριοι συνάδελφοι, η συνάδελφος κ. Άννα Διαμαντοπούλου και ο συνάδελφος κ. Εμμανουήλ Κεφαλογιάννης ζητούν ολιγοήμερη άδεια απουσίας στο εξωτερικό.
    Η Βουλή εγκρίνει;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΩΝ (Γεώργιος Σούρλας): Συνεπώς, η Βουλή ενέκρινε τις ζητηθείσες άδειες.
    Το λόγο έχει ο Ειδικός Αγορητής του Συνασπισμού Ριζοσπαστικής Αριστεράς, ο κ. Τσούκαλης.
    ΝΙΚΟΛΑΟΣ ΤΣΟΥΚΑΛΗΣ: Κυρίες και κύριοι συνάδελφοι, το παρόν νομοσχέδιο έρχεται προς ψήφιση, προκειμένου να συμπληρώσει το ν. 3630/2008 που ψηφίστηκε πριν από λίγο καιρό από τη Βουλή για την πρόωρη αποχώρηση από την υπηρεσία δικαστικών λειτουργών.
    Η συγκεκριμένη πρόωρη αποχώρηση αναφέρεται σε δικαστικούς που θα εξέλθουν από την υπηρεσία, έστω και αν δεν πληρούν τις προϋποθέσεις χρόνου, υπηρεσίας και ηλικίας. Δηλαδή, κατά παρέκκλιση από τις ισχύουσες συνταξιοδοτικές διατάξεις. 
    Το συγκεκριμένο νομοσχέδιο και μετέπειτα ν. 3630 το καταψηφίσαμε, κυρίες και κύριοι συνάδελφοι. Οι λόγοι που μας οδήγησαν στην άρνησή μας αυτή, αναπτύχθηκαν λεπτομερώς και τεκμηριωμένα στην αρμόδια επιτροπή από τον εισηγητή μας κ. Φώτη Κουβέλη. Μεταξύ αυτών των λόγων αναφέρω ενδεικτικά την ύποπτη, έως επικίνδυνη ασάφεια, στις προϋποθέσεις και προδιαγραφές πρόωρης εξόδου, τον περίεργα στοχευόμενο αριθμό, τον περιορισμένο στους εκατό δικαστές, όσων εξέλθουν δηλαδή της διαδικασίας επιλογής τους κ.λπ.. 
    Κατά τη διαδικασία επεξεργασίας του συγκεκριμένου νομοσχεδίου στην αρμόδια επιτροπή, βεβαίως, διατυπώθηκαν και σοβαρότατες ενστάσεις, εκ μέρους του εισηγητή μας και εκ μέρους του Συνασπισμού Ριζοσπαστικής Αριστεράς, όσον αφορά τη σκοπιμότητα του συγκεκριμένου νομοσχεδίου, μέσα σε μια συγκυρία, την οποία θεωρούμε ότι την περιγράψαμε με γλαφυρό και παραστατικό τρόπο και θα την αναπτύξω λίγο πιο κάτω.
    Το συγκεκριμένο νομοσχέδιο έρχεται, ως συνεπακόλουθο, όπως προανέφερα, του ν. 3630/2008, αλλά επιπλέον έρχεται και είκοσι πέντε ολόκληρα χρόνια μετά τη ψήφιση του ν. 1391/1983. Ο νόμος αυτός, ο 1391/1983 ρύθμιζε συνταξιοδοτικά θέματα δικαστών που αποχωρούσαν από την υπηρεσία με εθελούσια έξοδο. Ερχόμαστε δηλαδή είκοσι πέντε χρόνια μετά -στην προηγούμενη ψήφιση- να επαναλάβει η Εθνική Αντιπροσωπεία μία ρύθμιση, η οποία βρίσκεται έξω και πέρα από τη σημερινή κοινωνική και πολιτική συγκυρία. 
    Κυρίες και κύριοι συνάδελφοι, ο συγκεκριμένος νόμος έρχεται προς ψήφιση σε μια περίοδο, όπου μεσουρανεί, βρίσκεται στην επικαιρότητα και βεβαίως, με δραματικό τρόπο, η ψήφιση και η εφαρμογή, από δω και πέρα, βεβαίως, του νέου ασφαλιστικού νομοσχεδίου της Κυβέρνησης της Νέας Δημοκρατίας. Σε μια περίοδο δηλαδή που μέσα σ’ αυτήν την Αίθουσα αναπτύχθηκε ένας τεράστιος διάλογος και μια μεγάλη αντιπαράθεση με επιχειρήματα ένθεν κακείθεν, που συνοδεύτηκαν βεβαίως με τεράστιες διαδηλώσεις έξω απ’ αυτήν την Αίθουσα από κοινωνικές ομάδες, από εργαζόμενους, οι οποίοι διεκδικούσαν την τήρηση στοιχειωδών κεκτημένων, όπου βελτίωναν και τουλάχιστον έδιναν μια προοπτική στους ίδιους και στις οικογένειές τους. 
    Την ίδια περίοδο, λοιπόν, εμείς ερχόμαστε να ψηφίσουμε ένα νομοσχέδιο, το οποίο σαφέστατα τονίζεται στην εισηγητική έκθεση, αλλά και στο πρακτικό του Ελεγκτικού Συνεδρίου, ότι θα εφαρμοστεί, κατά παρέκκλιση των συνταξιοδοτικών διατάξεων των δημοσίων υπαλλήλων. Αυτό για το Συνασπισμό Ριζοσπαστικής Αριστεράς, κυρίες και κύριοι συνάδελφοι, αυτήν την περίοδο είναι πρόκληση,  όταν μάλιστα όσες ρυθμίσεις αφορούν τους δικαστές, λόγω συνταγματικών, αλλά και νομικών διατάξεων, συμπαρασύρουν, εκ των πραγμάτων, αντίστοιχες δυνατότητες, προνόμια ημών των Βουλευτών. Και ας μη γελιόμαστε, ξέρουμε πάρα πολύ καλά, ότι έξω η κοινωνία βοά γι’ αυτά τα προνόμια. Θα ήταν νομίζω σκόπιμο, κυρίες και κύριοι συνάδελφοι, να είμαστε πολύ πιο προσεκτικοί, όταν επεξεργαζόμαστε και καλούμαστε να ψηφίσουμε τέτοιες ρυθμίσεις. 
    Υπάρχει, όμως και κάτι άλλο, το οποίο δεν πρέπει να διαφύγει της προσοχής όλων των συναδέλφων, κάτι το οποίο θα μου επιτρέψετε να πω, κατά το κοινώς λεγόμενο, «βγάζει μάτι» στο πρακτικό επεξεργασίας του Ελεγκτικού Συνεδρίου. Υπάρχει, λοιπόν, στο σχετικό πρακτικό αυτή η παραδοχή, την οποία ανέφερα προηγουμένως. 
    Αναφέρεται στο αντίστοιχο απόσπασμα: «Σημειώνεται ότι με τις διατάξεις αυτές αναγνωρίζεται σύνταξη, κατά την οποία, οι τακτικοί δικαστικοί υπάλληλοι δικαιούνται σύνταξης, όταν απομακρυνθούν οπωσδήποτε από την υπηρεσία και έχουν εικοσιπενταετή πλήρη, πραγματική, υπηρεσία. Σύνταξη κανονίζεται με βάση το βαθμό εξόδου από την υπηρεσία». Και συνεχίζει: «Οι διατάξεις του συγκεκριμένου νομοσχεδίου αντιβαίνουν στην αρχή της ίσης μεταχείρισης των συνταξιοδοτουμένων και –συμπληρώνει- έναντι του σκοπού του νομοσχεδίου», ο οποίος σκοπός, κυρίες και κύριοι συνάδελφοι, είναι η εύρυθμη λειτουργία της δικαιοσύνης. 
      Οι συγκεκριμένες διατάξεις είναι δικαιολογημένες. Πρέπει, όμως, να μας απασχολήσει σοβαρά και να μας προβληματίσει το εξής: Τι σημαίνει «εύρυθμη λειτουργία» ειδικά της δικαιοσύνης; Και γιατί να μη μας απασχολεί, για παράδειγμα, η εύρυθμη λειτουργία της εκπαίδευσης ή η εύρυθμη λειτουργία του τομέα υγείας, όπου παρόμοιες περιπτώσεις μπορεί να ισχύουν εκεί; Αυτοί οι τομείς δεν είναι ευαίσθητοι, ούτως ώστε να τύχουν ίδιας προνομιακής μεταχείρισης; Γιατί ειδικά μόνο στους δικαστές; Και αυτή η ρύθμιση δεν είναι πρόκληση για όσους δικαστές, παραδείγματος χάριν, εξαντλούν την ιεραρχία με πολλά χρόνια, δεκαετίες λειτουργίας μέσα στο χώρο της δικαιοσύνης και καταλήγουν σ’ αυτόν τον καταληκτικό συνταξιοδοτικό βαθμό, μετά από ευδόκιμη υπηρεσία; Γιατί, λοιπόν, αυτή η διάκριση;
      Η σχετική ερώτηση απευθύνθηκε από τον υποφαινόμενο προς τον παριστάμενο στην Επιτροπή, Πρόεδρο των Ενώσεων Δικαστών και Εισαγγελέων, προκειμένου να μας διευκρινίσει το ηθικό έρεισμα –δεν θα πω ούτε πολιτικό ούτε οτιδήποτε άλλο- που θα μας επιβάλει την ψήφιση της συγκεκριμένης διάταξης, του συγκεκριμένου  νομοσχεδίου. 
      Κυρίες και κύριοι συνάδελφοι, οι απαντήσεις του κυρίου Προέδρου δεν ήταν πειστικές, ούτως ώστε να μας οδηγήσουν στην ψήφιση του συγκεκριμένου νομοσχεδίου.
      Έρχομαι στην πρώτη τροπολογία-προσθήκη του νομοσχεδίου αυτού. Έχει σχέση με την ένταξη στο καθεστώς των βαρέων και ανθυγιεινών, ορισμένων κατηγοριών των εργαζομένων στους Οργανισμούς Τοπικής Αυτοδιοίκησης. Είναι ένα αίτημα, κυρίες και κύριοι συνάδελφοι, διατυπωμένο εκ μέρους των φορέων της Τοπικής Αυτοδιοίκησης, εδώ και είκοσι χρόνια, χωρίς ωστόσο οι κυβερνήσεις και του ΠΑ.ΣΟ.Κ. και της Νέας Δημοκρατίας να λύσουν το πρόβλημα. 
      Ο ν. 2703/1999 ήταν πρόχειρος, εξαιρούσε πολλές κατηγορίες εργαζομένων, είχε εισπρακτική λογική, και διατηρούσε τις ανισότητες μεταξύ εργαζομένων που ήταν ασφαλισμένοι στο Ι.Κ.Α. και στο δημόσιο. Τελευταία κινητοποίηση των εργαζομένων με οκταήμερη απεργία, έγινε τον Απρίλιο του 2006. Η Κυβέρνηση τότε υποσχέθηκε ότι θα επιληφθεί του θέματος, αναγνώρισε το δίκαιο του αιτήματος, αλλά μόλις το Μάιο του 2007 διατύπωσε πρόταση, η οποία βεβαίως, λόγω των εκλογών, παρατάθηκε και φέρνει τη συγκεκριμένη ρύθμιση στο κατάλληλο timing για την Κυβέρνηση. Στόχος του συγκεκριμένου timing ήταν φανερός, αλλά θα μου επιτρέψετε να πω και ύποπτος. Ήταν ο στόχος να εντείνει το φαινόμενο του κοινωνικού αυτοματισμού, που την περίοδο εκείνη ήταν πολύ έντονος. Στην περίοδο κορύφωσης του αγώνα των εργαζομένων υποδαύλισε τις έντονες κοινωνικές αντιδράσεις. Στα πλαίσια αυτά εξήγγειλε τη συγκεκριμένη ρύθμιση, αλλά και αυτή, κυρίες και κύριοι συνάδελφοι, λειψή, ατελής, κουτσουρεμένη. 
      Τι παρατηρούμε στη συγκεκριμένη ρύθμιση, κυρίες και κύριοι συνάδελφοι; Εξαιρεί ειδικότητες και επαγγέλματα, που τα αντίστοιχα στον ιδιωτικό τομέα αναφέρονται στον κώδικα βαρέων και ανθυγιεινών του Ι.Κ.Α., όπως για παράδειγμα, οικοδόμοι και συναφή επαγγέλματα, καθαρίστριες κ.λπ.. Επιβαρύνει αποκλειστικά τον εργαζόμενο, αφού τον καλεί να πληρώσει και μάλιστα αναδρομικά, από τον Απρίλιο του 1998, μόνο αυτός, ολόκληρο το επασφάλιστρο του 4,3%. 
      Ο υπολογισμός της σύνταξης δεν γίνεται με τα 30/30 με αποτέλεσμα  ο εργαζόμενος που θα πάρει σύνταξη στα τριάντα χρόνια υπηρεσίας, να πάρει μειωμένη σύνταξη 30/35. Δεν προβλέπει μείωση της τριακονταπενταετίας κατά πέντε χρόνια λόγω άσκησης βαριών και ανθυγιεινών επαγγελμάτων, έτσι ώστε μετά από τριάντα χρόνια δουλειάς ο εργαζόμενος να συνταξιοδοτείται χωρίς όριο ηλικίας. 
      Οι προτάσεις που έχουν κατατεθεί και από την Π.Ο.Ε.- Ο.Τ.Α. ,αλλά και από άλλους φορείς της Αυτοδιοίκησης είναι ότι πρέπει να γίνει ένταξη όλων των ειδικοτήτων που προβλέπονται στον κανονισμό βαρέων  και ανθυγιεινών επαγγελμάτων του Ι.Κ.Α.. Ενδεικτικά αναφέρουμε ειδικότητες, οι οποίες, δυστυχώς, κυρίες και κύριοι συνάδελφοι, δεν περιλαμβάνονται στη συγκεκριμένη ρύθμιση όπως π.χ. χτίστες, σοφατζήδες, καλοπατζήδες, ξυλουργοί, σιδεράδες, χειριστές μηχανημάτων έργων δηλαδή -σκαπτικά ανυψωτικά, γερανοφόρα- τις καθαρίστριες, τους μάγειρες, ειδικότητες δηλαδή που ανήκουν στον κώδικα βαρέων και ανθυγιεινών επαγγελμάτων του Ι.Κ.Α..
      Το εισαγωγικό μισθολογικό κλιμάκιο για τις κατηγορίες που θα ενταχθούν να είναι το 15ο και όχι το 18ο, που είναι σήμερα και αυτό για να πάρει από την αρχή της απασχόλησης στα βαρέα και ανθυγιεινά ο εργαζόμενος τα τρία επιπλέον κλιμάκια, ώστε να έχει πλήρη μισθολογική εξέλιξη και επομένως πλήρη σύνταξη. Στη χειρότερη περίπτωση συνταξιοδότησης στα τριάντα χρόνια, χωρίς όριο ηλικίας και υπολογισμό της σύνταξης  με τα τριακοστά και όχι με τα τριακοστά πέμπτα για να μην υπάρχει μείωση των συντάξιμων αποδοχών. 
      Πρόκειται, κύριοι συνάδελφοι, για προτάσεις που είναι άκρως ρεαλιστικές, δίκαιες και θα έπρεπε η Κυβέρνηση να τις κάνει αποδεκτές αμέσως. Όμως, δυστυχώς, εκμεταλλευόμενη τη συγκυρία και το χρόνο που  υπεβλήθη η συγκεκριμένη πρόταση, δεν αποδέχεται αυτές τις συμπληρωματικές προτάσεις των εργαζομένων και των φορέων. 
      Η τρίτη τροπολογία αφορά τους εργαζόμενους στα εργοστάσια ζάχαρης. Η επεξεργασία της συγκεκριμένης τροπολογίας έδωσε τη δυνατότητα στα μέλη της Επιτροπής να εντρυφήσουν σε βάθος σ’ έναν βασικό τομέα της πρωτογενούς παραγωγής, δηλαδή της παραγωγής ζάχαρης. 
      Την Επιτροπή απασχόλησαν η σκοπιμότητα και η διαδικασία αποποίησης του 50% της εθνικής ποσόστωσης παραγωγής ζάχαρης, τα υπηρεσιακά σχέδια και η βιωσιμότητα των δύο εργοστασίων βιοαιθανόλης, με πολλές λεπτομέρειες για την προοπτική επιβίωσης των τριών εργοστασίων παραγωγής ζάχαρης .
      Οι ερωτήσεις ήταν εξαντλητικές, λεπτομερείς και επίμονες. Όμως όλες έτειναν προς μια κατεύθυνση, τη διασκέδαση εργαζομένων, φορέων, παραγωγών, αλλά και τοπικών κοινωνιών για το μέλλον του συγκεκριμένου κλάδου. Η ανασφάλεια όλων των πιο πάνω ήταν εμφανής, φυσιολογική και απ’ ό,τι διαφάνηκε από τις απαντήσεις που δόθηκαν, βάσιμη.
      Ο διευθύνων σύμβουλος παραδείγματος χάριν της Βιομηχανίας Ζάχαρης Α.Ε. καθόλου δεν διασκέδασε τους φόβους και τις επιφυλάξεις των μελών της Επιτροπής, αλλά και των κοινωνικών φορέων. Δεν διασκέδασε το σοβαρό αίσθημα ανασφάλειας των εργαζομένων στα υπόλοιπα τρία εργοστάσια ζαχαροποιίας .
      Ο διευθύνων σύμβουλος έδωσε με αφοπλιστική ειλικρίνεια –είναι γεγονός, αναγνωρίστηκε από πολλά μέλη της Επιτροπής- την απάντηση ότι το επιχειρησιακό  πρόγραμμα εξαρτάται από τους αγρότες, δηλαδή να καλλιεργούν τα τεύτλα, μια αναφορά δηλαδή, η οποία καταδεικνύει την παντελή έλλειψη γενικότερου σχεδιασμού, όσον αφορά ένα κρίσιμο τομέα της πρωτογενούς παραγωγής τους. Όμως οι φορείς, εργαζόμενοι, ομοσπονδία, οι σύλλογοι και τα σωματεία των εργοστασίων αυτών κατέληξαν σε κάποιες συγκεκριμένες προτάσεις, τις οποίες καταθέσαμε, αλλά δυστυχώς η Κυβέρνηση δεν τις έκανε δεκτές. 
      Πρώτον, εθελοντική υπαγωγή στο καθεστώς της πρόωρης συνταξιοδότησης. Δεύτερον, επιδότηση στο 100% του τελευταίου μηνιαίου μισθού ή στο 80%, καθαρό, χωρίς κρατήσεις και αύξηση των δικαιούχων μετάταξης είτε απεριόριστα, όπως ανέφεραν  κάποιοι σύλλογοι ή να αυξηθεί ο αριθμός στο 130 με προτεραιότητα τα εργοστάσια Λάρισας και Ξάνθης. 
Οι μετατάξεις να μη γίνονται μόνο στις περιφέρειες, αλλά στον ευρύτερο δημόσιο τομέα. Οι αποζημιώσεις να καταβάλλονται σύμφωνα με τις διατάξεις που προβλέπονται για όλους τους εργαζόμενους και υπαλλήλους.
      Επειδή δεν έχω χρόνο, θα επιφυλαχθούμε για τις υπόλοιπες προσθήκες στη συζήτηση κατ’ άρθρον. Δηλώνουμε ότι τον κορμό του νομοσχεδίου για τους δικαστές τον καταψηφίζουμε, καθώς επίσης καταψηφίζουμε και τις τροπολογίες, εάν δεν γίνουν δεκτές οι προτάσεις των εργαζομένων και αυτές που καταθέσαμε και εμείς στην Επιτροπή.
      Ευχαριστώ πολύ.
      (Χειροκροτήματα από την πτέρυγα του ΣΥ.ΡΙΖ.Α.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσούκαλη.
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Χαλβατζής ορίζει ειδικό αγορητή τον κ. Κουμπούρη, ο οποίος δεν θα μιλήσει σήμερα, γιατί είναι σε αποστολή της Βουλής στο εξωτερικό.
      Το λόγο έχει ο ειδικός αγορητής του Λαϊκού Ορθόδοξου Συναγερμού κ. Βορίδης.
      ΜΑΥΡΟΥΔΗΣ ΒΟΡΙΔΗΣ: Ευχαριστώ, κύριε Πρόεδρε.
      Είναι προφανές ότι για μία ακόμη φορά η Κυβέρνηση έχει καταφέρει να μας δημιουργήσει διαδικαστικό χάος, υπό την έννοια ότι είναι σαφές αυτό, κύριε Υπουργέ, και στις τοποθετήσεις που έκαναν οι ειδικοί αγορητές μέχρι τώρα. Ο δικός σας αγορητής ανεφέρθη στο σύνολο του νομοσχεδίου και των τροπολογιών, ο αγορητής του ΠΑ.ΣΟ.Κ. ανεφέρθη μόνο στον κεντρικό κορμό του σχεδίου νόμου, ο αγορητής του ΣΥ.ΡΙΖ.Α. ανεφέρθη κυρίως στο ζήτημα των τροπολογιών και ομολογώ ότι εγώ βρίσκομαι σε αμηχανία. Κάποια στιγμή πρέπει να το ξεπεράσουμε αυτό το θέμα, υπό την έννοια ότι πρέπει να φέρνετε και κάποιο νομοσχέδιο που να έχει κάποια αρχή, για να συζητάμε επί της αρχής, διότι αλλιώς θα συζητάμε μονίμως επί των άρθρων και θα έχουμε καταργήσει τη διαδικασία επί της αρχής. Εγώ θα ακολουθήσω μία άλλη μέθοδο, η οποία είναι η εξής: Θα μιλήσω επί της αρχής του κεντρικού σχεδίου νόμου και επί της αρχής των τροπολογιών, υποθέτοντας ότι η κάθε τροπολογία έχει μία αρχή, την οποία θα προσπαθήσω να βρω. 
      Ξεκινώντας, είναι προφανές -και δεν χρειάζεται να επαναληφθεί, αναφέρθηκε από τους προλαλήσαντες εδώ- ότι εκείνο το οποίο κάνει το παρόν σχέδιο νόμου είναι να ρυθμίζει ζητήματα τα οποία προέκυψαν μετά την ψήφιση του ν. 3630/2008 για την αποχώρηση από την υπηρεσία δικαστικών λειτουργών. Επιτρέψτε μου μόνο εδώ μια διευκρίνιση, η οποία νομίζω ότι χρειάζεται κυρίως προς την πλευρά της Πλειοψηφίας. Το μόνο το οποίο λέει ο ν. 3630/2008 σχετικά με το ζήτημα που συζητάμε σήμερα είναι το ακόλουθο: Στην παράγραφο 2 του άρθρου 1 λέει «Για την έξοδό τους από την υπηρεσία οι ενδιαφερόμενοι υποβάλλουν αίτηση στο Υπουργείο Δικαιοσύνης μέσα σε αποκλειστική προθεσμία δύο μηνών από τη δημοσίευση του νόμου που θα ρυθμίζει τα συνταξιοδοτικά θέματα των αποχωρούντων, κατά τις διατάξεις της προηγουμένης παραγράφου, δικαστικών λειτουργών». Δηλαδή όλο και όλο το οποίο προβλέπει ο ν. 3630 είναι ότι θα υπάρξει ένας νόμος, ο οποίος θα ρυθμίζει τα συνταξιοδοτικά θέματα. Επομένως, μετά από την εφαρμογή των διατάξεων των άρθρων 1 και 3 του ν. 3630, θα εδημιουργούντο ορισμένα ζητήματα και πράγματι θα έπρεπε να ψηφισθεί ένας νόμος, ο οποίος να ρυθμίσει αυτά τα ζητήματα. 
      Ο ν. 3630 ψηφίστηκε με αυτήν την προϋπόθεση και έρχεστε σήμερα και φέρνετε ένα σχέδιο νόμου, το οποίο αποπειράσθε από πλευράς κυβερνητικής πλειοψηφίας να το παρουσιάσετε τρόπον τινά ως ένα είδος εκτελεστικού νόμου του ν. 3630. Όμως δεν είναι έτσι. Και δεν είναι έτσι, γιατί ο ν. 3630 δεν μας είπε τίποτα για το πώς πρόκειται να ρυθμίσετε τα συνταξιοδοτικά. Παίρνετε θέση ως προς τη ρύθμιση με το συγκεκριμένο και η θέση που παίρνετε -και εδώ είναι το ερώτημα το οποίο πρέπει κανείς να συζητήσει- είναι μία θέση χαριστική. Η χαριστική αυτή θέση δεν προβλέπεται φυσικά στο ν. 3630, άρα μην το αποφορτίζουμε, μην το αποϊδεολογικοποιούμε, μην κάνουμε το παρόν σχέδιο νόμου μηχανιστικό. Δεν είναι έτσι. Παίρνετε μία συγκεκριμένη θέση.
    Δεν έλεγε ο ν. 3630 ότι αυτοί οι οποίοι πρόκειται να αποχωρήσουν λόγω ακαταλληλότητας, λόγω ανικανότητας, λόγω άλλων επιλήψιμων, ενδεχομένως, συμπεριφορών –γιατί υπάρχει και η διαδικασία του άρθρου 3 στο ν. 3630- θα επιβραβευθούν. Την επιβράβευση την κάνετε σήμερα με τον συγκεκριμένο νόμο. ‘Αρα, αυτό είναι μια τοποθέτηση την οποία δεν μπορείτε να αποφύγετε. Δεν μπορείτε να ξεφύγετε από αυτήν την κριτική παρά μόνον αν μας πείτε –και εδώ είναι που χρειάζεται να ακούσουμε τα επιχειρήματα της Πλειοψηφίας- γιατί πρέπει να επιβραβεύσετε με δωρεάν συντάξιμα χρόνια δικαστικούς λειτουργούς οι οποίοι δεν είναι ικανοί. Αυτό δεν υπήρχε στον ν. 3630.
    Επί του συγκεκριμένου σημείου έχω ακούσει δύο επιχειρήματα. Δεν τα άκουσα με σαφήνεια, αλλά τα λέω. Το ένα είναι, το κάναμε και παλιά. Ο ν. 1391/83 έκανε τα ίδια. Εδώ θα μου επιτρέψετε να πω, ενδεχομένως και ο εισηγητής του ΠΑ.ΣΟ.Κ., εξ αυτού του λόγου σεμνυνόμενος διότι βαρύνεται εξ αυτού του νόμου του 1983 δεν ήθελε να πάρει θέση ως προς τη συγκεκριμένη ρύθμιση, γιατί ακριβώς έχει αυτό το προηγούμενο. Εμείς όμως που δεν βαρυνόμαστε με αυτό, το ξεκαθαρίζουμε. Λέμε «όχι» βεβαίως. Το γεγονός ότι έγινε κάτι στο παρελθόν, το οποίο είναι κακό, γιατί ακριβώς επιβραβεύει ανθρώπους που δεν θα έπρεπε να επιβραβεύονται, δεν αποτελεί δικαιολογητικό λόγο για να συμβαίνει στο μέλλον. Μια κακή πρακτική του παρελθόντος δεν είναι δυνατόν να αποτελεί επιχείρημα για να κάνετε και εσείς το ίδιο. Εκτός αν μας λέτε ότι ήταν υποδειγματική η πολιτεία του ΠΑ.ΣΟ.Κ., κατά την αντίληψή σας και επομένως ό,τι έπραξε το ΠΑ.ΣΟ.Κ. στο παρελθόν θα το επαναλαμβάνετε από καιρού εις καιρόν και εσείς, έτσι ώστε να δικαιώσετε πλήρως την αντίληψη περί δικομματισμού. 
      (Χειροκροτήματα από την πτέρυγα του ΛΑ.Ο.Σ.)
      Εάν όμως δεν λέτε αυτό, και λέτε ότι στην πραγματικότητα –αυτό είναι το δεύτερο επιχείρημα που θα μπορούσε να ακουστεί, ένα επιχείρημα όχι δεοντολογίας, όχι ηθικής τάξεως, αλλά επιχείρημα πρακτικής ωφέλειας- σε τελευταία ανάλυση με το ν. 3630 εάν δεν κανονίσουμε τα πράγματα να είναι έτσι ώστε να μπορούν αυτοί οι μη ικανοί δικαστικοί να πάρουν σύνταξη και να φύγουν, τότε δεν θα φύγουν, διότι τότε δεν θα υφίστανται σχετικά κίνητρα, τότε θα σας πω αυτό δεν είναι ακριβές. Και δεν ακριβές, γιατί, για κακή σας τύχη, εσείς οι ίδιοι στο ν. 3630 προβλέψατε τη διαδικασία του άρθρου 3, που λέει ότι εάν κάποιος δεν αξιοποιήσει τη διαδικασία του άρθρου 1, η οποία είναι και ανυπαίτια –δηλαδή μπορεί να εμφανιστεί ένας δικαστικός λειτουργός να καταθέσει την αίτηση αποχωρήσεως και ταυτόχρονα να επικαλεστεί λόγους υγείας ή άλλους, αλλά μπορεί και να μην επικαλεστεί κανέναν λόγο- παρέχεται ένα δικαίωμα κρίσεως, το οποίο θα το σταθμίσει η δικαιοσύνη εσωτερικά, αν θα τον αφήσει να φύγει ή όχι. 
      Προσέξτε όμως. Αυτές είναι οι διαδικασίες των άρθρων 1 και 2. Στη διαδικασία του άρθρου 3 λέει ότι εάν κάποιος δεν είχε αξιοποιήσει την διαδικασία των άρθρων 1 και 2 για να φύγει εκουσίως, υπάρχει δυνατότητα με αυτήν την ειδική διαδικασία να επιληφθεί το Ανώτατο Δικαστικό Συμβούλιο με ταχείς διαδικασίες παρεκλίνουσες από τα όσα ορίζει ο Οργανισμός Δικαστηρίων και να φύγει. Δηλαδή, τι τους λέει; Αυτή ήταν η επιχειρηματολογία του Υπουργού Δικαιοσύνης. Τους λέει: ή αξιοποιείτε τη διαδικασία της εκουσίας για να φύγετε οπότε θα ρυθμίσουμε τα συνταξιοδοτικά σας ή εάν δεν την αξιοποιήσετε, τότε έχουμε τη διαδικασία του άρθρου 3 για να σας διώξουμε, για να επιτύχουμε αυτήν τη λειτουργικότητα, που υποτίθεται ότι προσπαθεί να πετύχει ο ν. 3630. 
      Εσείς τώρα, ουσιαστικά με αυτήν τη χαριστική διαδικασία, την οποία ακολουθείτε εδώ, με αυτόν τον τρόπο με τον οποίο αναγνωρίζονται συντάξιμα χρόνια σε ανθρώπους που δεν τα δικαιούνται, στην πραγματικότητα αποδυναμώνετε πλήρως τη διαδικασία του άρθρου 3. Δεν την αξιοποιείτε και κυρίως μένει έωλο το επιχείρημα ότι δεν θα εκκαθαριζόταν υπό αυτήν την έννοια το Δικαστικό Σώμα, δεν θα οδηγούσαμε στην αποφόρτισή του από μη ικανούς δικαστές, γιατί έχετε τη διαδικασία του άρθρου 3 και θα μπορούσατε να το κάνετε μέσω του άρθρου 3.
         Και παρεμπιπτόντως, μέσω της διαδικασίας του άρθρου 3, δεν θα υπήρχαν και τα συνταξιοδοτικά προνόμια, που εγώ λέω ότι κάποια πρέπει να μπορούσαν να υπάρξουν, αλλά όχι τούτα εδώ. Εδώ έχουμε εξομοίωση των καλών και των κακών, των ικανών και των ανικάνων. Άρα, εδώ, παραμένετε χωρίς επιχείρημα και περιμένω στη δευτερολογία σας να ακούσω κάτι, διότι αλλιώς δεν θα μας έχετε πει απολύτως τίποτε. Περιμένω και από τους συναδέλφους της Νέας Δημοκρατίας στη διαδικασία αυτή να επιχειρηματολογήσουν, για να μας πουν γιατί ξαφνικά πρέπει να συνεχιστεί μια κακή πρακτική επιβραβεύσεως ανθρώπων, που δεν θα έπρεπε να επιβραβεύονται. 
         Το επόμενο και βασικότερο. Το άρθρο 3 αυτού του σχεδίου νόμου. Επιμένω σε αυτό, το οποίο, βεβαίως, δεν έχει καμία σχέση με το ν. 3630 -είναι τελείως καινούργιο- διότι εδώ εμφανίζεστε να δίνετε σε όλους τους δικαστικούς τη δυνατότητα εξαγοράς τριών ετών δικηγορικής προϋπηρεσίας, σημειώνω πλέον των δύο χρόνων, που ούτως ή άλλως τους έχουν ήδη αναγνωριστεί, από την ώρα που διορίστηκαν δικαστικοί λειτουργοί.  Δηλαδή, μιλάμε τώρα για πέντε χρόνια δικηγορικής προϋπηρεσίας. 
         Ρωτάω και ξαναρωτάω, για ποιόν λόγο -και διαβάζω εδώ στην αιτιολογική έκθεση, διότι άλλο επιχείρημα δεν ακούσαμε και ρώτησα συγκεκριμένα και τον Πρόεδρο της Ενώσεως Δικαστών και Εισαγγελέων γι’ αυτό το ζήτημα-  πρέπει να σας δώσουμε τρία χρόνια; Για ποιόν λόγο αυτό σε μία στιγμή που έρχεται η Κυβέρνηση και μας λέει πόσο δύσκολες είναι πρώτον οι δημοσιονομικές συνθήκες και πόσες θυσίες πρέπει να κάνουμε για το ασφαλιστικό. Την ίδια στιγμή, σε αυτό το περιβάλλον, που υποτίθεται ότι υπάρχει μια συγκεκριμένη οικονομική αγωνία, γιατί ξαφνικά πρέπει να γίνει ένα δώρο τριών ετών στους δικαστικούς; Προσπαθώ να καταλάβω τον λόγο.
         Ακούστε τι λένε: «Η θέσπιση υψηλών ορίων ηλικίας εισόδου στο Δικαστικό Σώμα, η υποχρέωση αποχώρησης από αυτό, χωρίς να συνδέεται η αποχώρηση με την ύπαρξη ελάχιστου χρόνου προϋπηρεσίας, και η αναγνώριση μόνο ως συντάξιμης της δικηγορικής προϋπηρεσίας που απαιτείται και ως προσόν διορισμού και που δεν υπερέβαινε τα δύο έτη ή σε πολλές περιπτώσεις δεν απαιτείτο, λειτουργούν ως αντικίνητρο προσέλκυσης αξιόλογων και έμπειρων δικηγόρων στο Δικαστικό Σώμα». Έρχεστε, δηλαδή, και μας λέτε ότι κάνετε αυτήν τη ρύθμιση για να μπορέσετε να προσελκύσετε δικηγόρους στο Δικαστικό Σώμα. Μας είπε και ο Πρόεδρος της Ενώσεως Δικαστών και Εισαγγελέων, ότι, οι καλύτεροι δικαστές είναι οι δικηγόροι, οι πρώην δικηγόροι και τους θέλουμε, θέλουμε δικηγόρους στο Δικαστικό Σώμα. Τέλεια. Να το δεχθούμε αυτό; Ξέρετε για ποιούς ισχύει η συγκεκριμένη ρύθμιση; Για όσους έχουν συμπληρώσει εικοσαετή προϋπηρεσία και είναι πενήντα πέντε ετών. Μα, τότε, τι τους αφορά τους νέους δικηγόρους που πρόκειται να πάνε να γίνουν δικαστές, η ρύθμιση η οποία είναι για κάποιον ο οποίος είναι ήδη πενήντα πέντε ετών και έχει εικοσαετή προϋπηρεσία; Τι αιτιολογία είναι αυτή; 
         Περαιτέρω, εάν δεν το έχετε καταλάβει έχει αλλάξει η διαδικασία διορισμού δικαστών. Μπαίνουν πλέον από τη Σχολή Δικαστών. Παλιά ιστορία ήταν αυτή στην οποία ερχόταν κάποιος με δικηγορική προϋπηρεσία και έμπαινε στο Δικαστικό Σώμα. Δεν υπάρχει αυτό πια, αυτό τελείωσε. Τώρα, πρέπει να ακολουθηθεί μια άλλη διαδικασία. Άρα λοιπόν, το ερώτημα που ξαναθέτω είναι: Ποιά είναι η νομιμοποιητική βάση αυτής της ρυθμίσεως; Εγώ, δεν ξέρω ούτε θα προσχωρήσω στην άποψη περί σχέσεως εξουσίας Κυβερνητικής με κέντρα δικαστικά, κ.λπ.. Δεν προσχωρώ εγώ σε αυτήν την άποψη, αλλά λέω ότι πάντως η ικανοποίηση τέτοιων αιτημάτων –συμφωνώ, προφανώς είναι αίτημα των δικαστικών λειτουργών και του συνδικαλιστικού τους οργάνου- μέσα σε αυτό το περιβάλλον, είναι προφανές ότι δημιουργεί ζήτημα. 
         Εν τάχει, στα ζητήματα των τροπολογιών, γιατί περνά και ο χρόνος, πάλι, όπως είπα μόνο επί της αρχής. Λεπτομερώς για τα θέματα των συγκεκριμένων ρυθμίσεων θα τοποθετηθώ στην κατ’ άρθρον συζήτηση.
         Σε ό,τι αφορά το θέμα της εντάξεως ορισμένων απασχολουμένων στους Ο.Τ.Α. σε ορισμένες κατηγορίες τις οποίες τις βάζετε στα βαρέα και ανθυγιεινά: Εγώ θα πω εδώ ένα και μόνο πράγμα. Ότι πάντως ακόμη δεν έχω λάβει απάντηση, και θα ήθελα κάποια στιγμή να τη λάβω, γιατί μεσούσης  της διαδικασίας, η οποία υποτίθεται ότι μάλιστα είναι ένας εκ των πυλώνων της ασφαλιστικής μεταρρυθμίσεως –και εννοώ τη διαδικασία αυτή με την οποία θα καθοριστεί ο κατάλογος βαρέων και ανθυγιεινών- έρχεστε εσείς τώρα και προσθέτετε βαρέα και ανθυγιεινά. 
     Αφού υπάρχει αυτή η διαδικασία, δεν μπορούν να περιμένουν την ολοκλήρωσή της, σε τελευταία ανάλυση μέχρι να ρυθμιστεί συνολικά το θέμα, ώστε πράγματι να έχετε συνολική ρύθμιση; Εκεί –επαναλαμβάνω- επισημαίνω μία αντινομία, μία αντίφαση στην πολιτική σας, η οποία από τη μία μεριά έρχεται και λέει το πόσο δύσκολη είναι η κατάσταση στο ασφαλιστικό, το πόσο μεγάλη είναι η ανάγκη να εκκαθαριστεί ο κατάλογος βαρέων και ανθυγιεινών, το πόσο πρέπει να συνεδριάσει η επιτροπή αυτή για να δει τα ζητήματα, από την άλλη όμως έρχεστε μερικά και ικανοποιείτε συνδικαλιστικά αιτήματα, τα οποία αφορούν ακριβώς την ένταξη σ’ αυτό το θέμα. 
     Όσον αφορά το ζήτημα των αγωγών, νομίζω ότι δεν χρειάζεται να γίνει μεγάλη συζήτηση. Εκεί δεν υπήρχε διαφωνία. Είναι το μόνο ζήτημα που είναι εντελώς διαδικαστικό. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, θα ήθελα δύο-τρία λεπτά ακόμα. Ευχαριστώ πολύ.  
     Όσον αφορά το θέμα του Ειδικού Ταμείου Αντιμετώπισης Εκτάκτων Αναγκών, ακούστε τι κάνει αυτό το άρθρο. Αυτό το άρθρο δίνει στο διοικητικό συμβούλιο τη δυνατότητα να αποφασίζει μόνο του για επιχορηγήσεις, οι οποίες αφορούν θεομηνίες, πυρκαγιές, πλημμύρες. Μία απόφαση διοικητικού  συμβουλίου το κάνει αυτό και τελειώνει η ιστορία. Έτσι, παίρνουν τα χρήματα. Επίσης, να κάνει δεκτές δωρεές, υπό όρους φυσικά από φυσικά ή νομικά πρόσωπα δημοσίου ή ιδιωτικού δικαίου για την εξυπηρέτηση των σκοπών του ταμείου. 
     Στη δεύτερη παράγραφο, το άρθρο αυτό λέει το εξής: «Πάλι με απόφαση του διοικητικού συμβουλίου επιχορηγεί έργα αποκατάστασης επισκευής κατοικιών για τις οποίες δεν είναι διαθέσιμοι οι τίτλοι ιδιοκτησίας. Η ιδιοκτησία βεβαιώνεται με προσκόμιση σχετικής βεβαίωσης οικείας δημοτικής αρχής θεωρημένης από την τοπική αστυνομική αρχή και με υπεύθυνη δήλωση». 
     Εδώ η αρχή που θα έλεγα ότι διέπει -που είναι και το βασικό υποστηρικτικό επιχείρημα της Κυβερνήσεως ως προς το θέμα αυτό- είναι η εξής: Ότι χρειαζόμαστε μια ευέλικτη διαδικασία προκειμένου να αποκατασταθούν οι ζημιές στις πυρόπληκτες περιοχές και εν γένει όπου υπάρχουν τέτοιου είδους ζητήματα καταστροφών που πρέπει να αντιμετωπιστούν. 
     Παρά ταύτα, εδώ είναι σαφές ότι πρέπει και πρέπει να γίνει μία στάθμιση, διότι υπάρχει δημόσιο χρήμα. Αυτά τα χρήματα δεν είναι του διοικητικού συμβουλίου. Αυτά τα χρήματα είναι του δημοσίου κορβανά. Εδώ θα πάρω την κλασική μου θέση. Όπου υπάρχει θέμα δημοσίου, έχουμε πρόσθετες απαιτήσεις διαφάνειας, ελέγχου, διαπιστώσεως ότι αυτά τα πράγματα προχωρούν σωστά. Διότι αλλιώς –και το τονίζω- είναι πάρα πολύ πιθανό να βρισκόμαστε σε καταστάσεις συναλλαγής. Όχι ότι αυτή είναι η στόχευση της συγκεκριμένης διατάξεως. Δεν κατηγορώ την Κυβέρνηση γι’ αυτό. Λέω, όμως, ότι κατά αποτέλεσμα αυτό γίνεται.
     Το ίδιο και ακόμη χειρότερο είναι αυτό που γίνεται στην παράγραφο 2, όπου άνθρωποι χωρίς τίτλους ιδιοκτησίας έρχονται και παίρνουν χρήματα για να διορθώσουν και να αποκαταστήσουν, υποτίθεται, οικήματα με μία βεβαίωση από το δήμο. 
     Άκουσα την τοποθέτηση, του κυρίου Υπουργού, στην επιτροπή που είπε να αναλάβουν οι Ο.Τ.Α. τις ευθύνες τους. Με συγχωρείτε, αλλά τα λεφτά δεν είναι των Ο.Τ.Α.. Τα λεφτά είναι του ελληνικού δημοσίου. Δηλαδή οι Ο.Τ.Α. θα αναλάβουν ευθύνες με ξένα κόλλυβα. Να αναλάβουν ευθύνες οι Ο.Τ.Α. με τα δικά τους λεφτά, όχι με τα λεφτά του δημοσίου. 
     Άρα, λοιπόν, εδώ οφείλουμε να έχουμε μία διαδικασία στην οποία θα προκύπτει με σαφήνεια αυτό που πρέπει να προκύψει. Διαφοροποιώ τη θέση μου και τελειώνω με δυο κουβέντες για τη ζάχαρη. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Βορίδη. Θα τα πούμε αύριο αυτά. Έχουμε και αύριο συζήτηση γι αυτά.
     ΜΑΥΡΟΥΔΗΣ ΒΟΡΙΔΗΣ: Μία κουβέντα μόνο για να μη θεωρηθεί ότι το αποφύγαμε. 
     Στο θέμα της ζάχαρης -χωρίς να επεκταθώ, γιατί είναι μεγάλο ζήτημα και θα αφιερώσουμε ουσιαστικά την αυριανή τοποθέτηση- επιτρέψτε μου να πω το εξής. Είναι προφανές ότι εδώ υφιστάμεθα τις συνέπειες μιας κοινοτικής πολιτικής. Είναι ένα ερώτημα του αν καλώς έγινε η διαπραγμάτευση. 
     Θα διαφωνήσω κάθετα με τις οικονομικές εκτιμήσεις που έκανε ο συνάδελφος της Νέας Δημοκρατίας και θα διαφωνήσω γιατί στην πραγματικότητα δεν έχουμε τα κριτήρια και τα στοιχεία για να τοποθετηθούμε για την αποτελεσματικότητα της λειτουργίας των εργοστασίων. 
     Τα εργοστάσια ήταν κερδοφόρα μέχρι τη στιγμή της παραιτήσεως από την παραγωγή σε ποσοστό 50%. Μπορεί εσείς να λέτε ότι δεν ήταν όσο κερδοφόρα θα έπρεπε, αλλά πάντως ήταν κερδοφόρα. Λέτε ότι ήταν μονοπωλιακό και υπ’ αυτήν την έννοια, βέβαια, είναι εύκολο να είναι κερδοφόρο, δεν είναι όμως η μόνη περίπτωση μονοπωλίου. 
     Ένα τελευταίο μόνο που αφορά στο ζήτημα της ζάχαρης. Γίνεται αυτή η απόσχιση με σκοπό να γίνει βιοαιθανόλη.             
Ζήτησα επιχειρησιακό σχέδιο. Το είπα ελληνιστί, για να μην το πω βαρβαριστί, business plan, για να συνεννοούμαστε. 
      ΠΡΟΕΔΡΕΥΩΝ (Γεώργιος Σούρλας): Θα τα πείτε αύριο.
      ΜΑΥΡΟΥΔΗΣ ΒΟΡΙΔΗΣ: Σας λέω όμως το εξής: Υπάρχει; Δεν υπάρχει, κύριε Υπουργέ. Να το καταθέσετε στη Βουλή προκειμένου να το δούμε, για να τοποθετηθούμε. Διότι μέχρι στιγμής στην επιτροπή δεν το έχουμε δει. Μας ζητάτε να εγκρίνουμε μια απόσχιση και μια κατεύθυνση, χωρίς καν να έχουμε δει επιχειρησιακό σχέδιο.
      Ευχαριστώ πολύ, κύριε Πρόεδρε, για την ανοχή.
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Γεώργιος Σούρλας): Αν και μιλούσατε για «Ζάχαρη», τι να κάνουμε; Έπρεπε να σας σταματήσουμε. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στους χώρους του Μεγάρου της Βουλής σαράντα οκτώ μαθητές και μαθήτριες και τέσσερις συνοδοί -καθηγητές από το Γυμνάσιο Καναλακίου Πρέβεζας.
      Η Βουλή τους καλωσορίζει και τους εύχεται «καλές Σπουδές».
      (Χειροκροτήματα απ’ όλες τις πτέρυγες της Βουλής)
      Εισερχόμαστε τώρα στον κατάλογο των ομιλητών Βουλευτών. Το λόγο έχει ο Βουλευτής Λάρισας κ. Κωνσταντίνος Αγοραστός. 
       ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, το νομοσχέδιο το οποίο συζητούμε αποβλέπει στην εύρυθμη λειτουργία της δικαιοσύνης, στοχεύει στην εξυγίανση και στον εκσυγχρονισμό της δικαιοσύνης, στην ενίσχυση του κύρους και της ανεξαρτησίας της, στην απρόσκοπτη και αποτελεσματική, ταχεία και ορθή απονομή της. Αποτελείται από παρεμφερείς διατάξεις με το ν. 1391/83, όπου και έγινε η τελευταία προσπάθεια εθελούσιας εξόδου δικαστικών λειτουργών της Πολιτικής και Ποινικής Δικαιοσύνης. Πιστεύω ότι το παρόν σχέδιο νόμου περιλαμβάνει θετικές διατάξεις και η εφαρμογή του, σε συνδυασμό με την πληρέστερη λειτουργία του θεσμού της επιθεώρησης, θα οδηγήσει στην επίτευξη των επιδιωκόμενων στόχων.
      Κυρίες και κύριοι συνάδελφοι, με το παρόν νομοσχέδιο ρυθμίζονται τα συνταξιοδοτικά θέματα που θα ανακύψουν από την πρόωρη εθελούσια αποχώρηση από την υπηρεσία δικαστικών λειτουργών οι οποίοι πληρούν τις προϋποθέσεις και κάνουν χρήση των διατάξεων του ν. 3630/2008. 
      Σύμφωνα με το παρόν σχέδιο νόμου αναγνωρίζεται το δικαίωμα σύνταξης από το δημόσιο στους δικαστικούς λειτουργούς οι οποίοι πρόκειται να εξέλθουν από την υπηρεσία κατ’ εφαρμογή των διατάξεων του ν. 3630/2008. Αναγνωρίζεται στους ανωτέρω δικαστικούς λειτουργούς δικαίωμα σύνταξης από το Ταμείο Νομικών και το Ταμείο Επικουρικής Ασφάλισης Δημοσίων Υπαλλήλων, καθώς και εφάπαξ βοηθήματος από το Ταμείο Πρόνοιας Δημοσίων Υπαλλήλων ασχέτως χρόνου ασφάλισής τους στα ταμεία αυτά και ακόμη προβλέπεται για τους δικαστικούς λειτουργούς η αναγνώριση του συντάξιμου χρόνου προϋπηρεσίας μέχρι τριών ετών ως δικηγόρων. 
      Αγαπητοί συνάδελφοι, για να αποφευχθεί η έξοδος μεγάλου αριθμού δικαστικών λειτουργών εξαιτίας αυτής της ρύθμισης τίθεται ως όρος, πρώτον, για την προσμέτρηση της δικηγορικής προϋπηρεσίας ως συντάξιμης ο ενδιαφερόμενος να έχει συμπληρώσει το πεντηκοστό πέμπτο έτος της ηλικίας του και εικοσαετή τουλάχιστον δικαστική προϋπηρεσία. Και δεύτερον, κατά την πρώτη τριετία εφαρμογής των ανωτέρω διατάξεων τα έτη της δικηγορικής προϋπηρεσίας που μπορούν να αναγνωριστούν να ανέρχονται σ’ ένα για το πρώτο έτος και σε δύο για το δεύτερο έτος. 
      Κυρίες και κύριοι συνάδελφοι, το σχέδιο νόμου συνοδεύεται και από τροπολογίες. Με την πρώτη τροπολογία, η οποία έχει ενσωματωθεί στο νομοσχέδιο, ρυθμίζεται το θέμα της εκκρεμότητας τεσσεράμισι χιλιάδων αγωγών περίπου, οι οποίες έχουν κατατεθεί από δικαστικούς λειτουργούς και μέλη του Νομικού Συμβουλίου του Κράτους, εν ενεργεία και συνταξιούχους, και παραμένουν εκκρεμείς. Προτείνεται η αρχειοθέτηση των αγωγών αυτών για όσους έχουν παραιτηθεί των σχετικών αξιώσεών τους και με τη ρύθμιση αυτή θα αποδεσμευθούν τα πινάκια του Ειδικού Δικαστηρίου, έτσι ώστε να μπορέσει να εκδικάσει το δικαστήριο άλλες εκκρεμείς υποθέσεις της δικαιοδοσίας του. 
      Με τη δεύτερη τροπολογία παρέχεται η δυνατότητα στο Διοικητικό Συμβούλιο του Ειδικού Ταμείου Αντιμετώπισης Εκτάκτων Αναγκών να επιχορηγεί φορείς που εκτελούν προγράμματα αποκατάστασης ζημιών. Δίνεται η δυνατότητα επιχορήγησης από το Ταμείο Υπουργείων, Περιφερειών, Ο.Τ.Α. Α΄ και Β΄ βαθμού, καθώς και φυσικών ή νομικών προσώπων δημοσίου ή ιδιωτικού δικαίου, για την αποκατάσταση ζημιών και την ενίσχυση πληγωμένων από κάθε είδους φυσικές καταστροφές ή ακραία καιρικά φαινόμενα.
      Επίσης, παρέχει τη δυνατότητα στα φυσικά ή νομικά πρόσωπα που έχουν καταθέσει υπό όρους δωρεές στο λογαριασμό του ταμείου, απευθείας ανάθεση των ποσών της δωρεάς στους δικαιούχους για την εκτέλεση συγκεκριμένων έργων. Με αυτήν την τροπολογία απλουστεύονται οι διαδικασίες και υλοποιούνται ταχύτερα οι στόχοι του ταμείου.
      Με την τρίτη τροπολογία προβλέπεται ότι το μόνιμο προσωπικό των Οργανισμών Τοπικής Αυτοδιοίκησης που υπάγεται στη συνταξιοδοτική προστασία του δημοσίου και απασχολείται σε ιδιαίτερα βαριές και ανθυγιεινές εργασίες, θεμελιώνει δικαίωμα σύνταξης με τη συμπλήρωση του πεντηκοστού όγδοου έτους της ηλικίας για τους άνδρες και του πεντηκοστού τρίτου για τις γυναίκες και μάλιστα οι κατηγορίες αυτών των υπαλλήλων που υπάγονται στο προαναφερόμενο καθεστώς είναι διευρυμένες σε σχέση με αυτές των διατάξεων του ν. 2703/1999.
      Κυρίες και κύριοι συνάδελφοι, με αυτήν την τροπολογία ικανοποιείται ένα ακόμη αίτημα των εργαζομένων στους Ο.Τ.Α., ένα αίτημα που επί χρόνια παρέμενε σε εκκρεμότητα. Είναι ένα ακόμη αίτημα από τα τριάντα ένα αιτήματα της Πανελλήνιας Ομοσπονδίας Εργαζομένων στους Ο.Τ.Α., τα οποία ικανοποιήθηκαν την τελευταία τετραετία και μάλιστα είναι από τα βασικότερα, ήταν η σημαία της διεκδίκησης των εργαζομένων στους Ο.Τ.Α.. Πρόκειται για τα βαρέα και ανθυγιεινά. 
      Ρυθμίζει η Κυβέρνηση το θέμα των βαρέων και ανθυγιεινών και το ρυθμίζει έγκαιρα. Βέβαια, μπορεί να υπάρξει και η ρητορική ερώτηση «γιατί το κάνετε τώρα, ενώ υπάρχει η επιτροπή, η οποία ασχολείται;». 
      Κυρίες και κύριοι συνάδελφοι, με το νομοσχέδιο για το ασφαλιστικό ρυθμίσαμε τα θέματα στον ιδιωτικό τομέα. Σήμερα το νομοσχέδιο για την ασφάλιση στο δημόσιο τομέα δεν έχει έρθει και πρέπει να είμαστε εξαιρετικά προσεκτικοί, αλλά να στεκόμαστε και με σεβασμό και μ’ ενδιαφέρον απέναντι σ’ αυτούς τους ανθρώπους, οι οποίοι συνεχίζουν να εργάζονται χωρίς να δικαιούνται το αυτονόητο, αυτό που από χρόνια έπρεπε να πάρουν, δηλαδή να ενταχθούν στα βαρέα και ανθυγιεινά. 
      Ερχόμαστε σε μια ακόμη τροπολογία, η οποία είναι πολύ βασική για την πορεία της μεγαλύτερης αγροτικής βιομηχανίας στη χώρα μας που είναι η Ελληνική Βιομηχανία Ζάχαρης. Πραγματικά, λόγω της απόσυρσης της πλεονασματικής ποσότητας παραγωγής ζάχαρης και της απόφασης της Ευρωπαϊκής Επιτροπής υπάρχει ένα πρόβλημα με τις διαδικασίες, αλλά και με την βιωσιμότητα των εργοστασίων αυτών.
      Η Κυβέρνηση έχει σχέδιο. Η Κυβέρνηση είπε τι πρέπει να γίνει. Η Κυβέρνηση είπε ότι τα δύο μεγάλα εργοστάσια της Λάρισας και της Ξάνθης θα πρέπει να μετατραπούν σε εργοστάσια παραγωγής βιοαιθανόλης. Μπορεί κάποιοι να μη συμφωνούν. Μπορεί κάποιοι να έλεγαν να συνεχίσουν να λειτουργούν. Δυστυχώς, όμως, δεν μας είπαν τι θέλουν. 
      Εμείς είπαμε ότι πρέπει να γίνει αλλαγή, αλλά θα υπενθυμίσω εδώ –γιατί επιφυλάχθηκαν να μιλήσουν οι αγαπητοί συνάδελφοι τη Αξιωματικής Αντιπολίτευσης για το θέμα αυτό- το εξής: Όταν λίγο πριν τις τελευταίες δημοτικές εκλογές στη χώρα μας είχε επισκεφθεί το εργοστάσιο ζάχαρης ο σημερινός Αρχηγός της Αξιωματικής Αντιπολίτευσης κ. Γιώργος Παπανδρέου, στο ερώτημα τι πρόκειται να γίνει απάντησε ότι υπάρχει τρίτος δρόμος, υπάρχει τρίτη λύση.
      Έκτοτε καμμία απάντηση. Μην τον είδατε μην τον απαντήσατε! Ουδεμία απάντηση για το τι έπρεπε να γίνει στο εργοστάσιο ζάχαρης της Λάρισας. Υπάρχει τρίτη λύση, αλλά ποια είναι δεν μας την λέει! Σήμερα νομίζω ότι είναι η κατάλληλη ώρα να μας πει ποια είναι η τρίτη λύση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
      Θα ήθελα ολοκληρώνοντας να σταθώ στο θέμα, για το οποίο θα μιλήσουμε αναλυτικότερα στις τροπολογίες αύριο, και να πω το εξής: Πρέπει, κύριε Υπουργέ, να δοθεί προτεραιότητα για τις μετατάξεις στις περιφέρειες. Και εδώ πρέπει να βάλουμε έναν αστερίσκο και να αλλάξει. Οι μετατάξεις πρέπει να γίνουν στον ευρύτερο δημόσιο τομέα, να δοθεί προτεραιότητα στα δύο θιγόμενα εργοστάσια. 
      Γιατί αν δεν υπήρχε αυτή η μετατροπή των δύο εργοστασίων από παραγωγή ζάχαρης σε παραγωγή βιοαιθανόλης, δεν επρόκειτο να γίνει η διάταξη και να έρθει αυτή η τροπολογία των μετατάξεων. Να είμαστε ξεκάθαροι! Οι άνθρωποι αυτοί σήμερα δεν εργάζονται και πληρώνονται. Οι άνθρωποι αυτοί θα ήθελαν να δουλεύουν στα εργοστάσιά τους και να μην κλείσουν.
      Όμως, τη στιγμή που υπάρχει η εθνική αναγκαιότητα να κλείσουν και να μετατραπούν σε εργοστάσια παραγωγής βιοαιθανόλης, πρέπει να δοθεί προτεραιότητα στα εργοστάσια Λάρισας και Ξάνθης, να αυξηθεί ο αριθμός των μετατάξεων από ογδόντα σε τουλάχιστον εκατό, για να ικανοποιηθούν όλοι -ένας μεγάλος και αρκετός αριθμός, ο οποίος πρέπει να ικανοποιηθεί- και πρέπει να υπάρχει η εθελούσια έξοδος στο θέμα της πενταετίας.
      Με αυτά, αγαπητοί κύριοι συνάδελφοι, θα πρέπει να πούμε ότι είναι ένα νομοσχέδιο που ρυθμίζει καταστάσεις του παρόντος, καταστάσεις που έχουν δημιουργηθεί και προβλήματα. Γι’ αυτό και πρέπει να το υπερψηφίσουμε.
      Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αγοραστό.
      Το λόγο έχει ο κ. Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, το νομοσχέδιο ρυθμίζει συνταξιοδοτικά ζητήματα για αποχωρούντες πρόωρα λόγω αδυναμίας -προσέξτε το αυτό- ή λόγω ακαταλληλότητας, δικαστικούς λειτουργούς.
      Για να λέμε τα πράγματα με το όνομά τους, πρόκειται για αρκετά ευνοϊκές ρυθμίσεις. Η Κυβέρνηση και εν προκειμένω, έχει δύο μέτρα και δύο σταθμά. Με τις αλλαγές στο ασφαλιστικό, αναστατώνει τη ζωή ενάμισι εκατομμυρίου ασφαλισμένων. Εδώ, ευνοεί λίγους. Το έκανε και με τις εθελούσιες εξόδους. Το λέω για να εκτιμηθεί η συνέπεια της πολιτικής σας!
      Ευτυχώς, η κοινωνία αντιδρά για το ασφαλιστικό, συνεχίζει να αντιδρά. Άρχισε, μάλιστα από χθες, το ξήλωμα του αντιασφαλιστικού νόμου. Είναι η πρώτη υποχώρησή σας στους αγώνες των εργαζομένων στην Τράπεζα της Ελλάδος. Και πιστεύω ότι έπεται η συνέχεια.
      Τα συνταξιοδοτικά ζητήματα που ρυθμίζονται ανακύπτουν λόγω της εφαρμογής του ν. 3630, του πρόσφατου νόμου του 2008. Το νόμο αυτό είχε καταψηφίσει το ΠΑ.ΣΟ.Κ. Ο νόμος αυτός, τον οποίο, μάλιστα, μελέτησα ειδικά για να τοποθετηθώ -δεν είχα ασχοληθεί, πριν, ανέτρεξα για να τοποθετηθώ στην επιτροπή σ’ αυτό το νομοσχέδιο- μπάζει. Λυπάμαι, αλλά μπάζει από κάθε μεριά.
      Υπενθυμίζω συνοπτικά, επειδή δεν έχω χρόνο για να το αναλύσω, ότι η βασική μας διαφωνία αναφέρεται και τότε στον ν. 3630 και ισχύει και σήμερα για το νομοσχέδιο που αποτελεί παρακολούθημα, το νομοσχέδιο που συζητάμε, στο ότι, παρ’ ότι συμφωνούμε για την αποχώρηση για λόγους υγείας, δεν συμφωνούμε στην αποχώρηση για «οιουσδήποτε λόγους». Έτσι λέει η διάταξη: «Για οποιουσδήποτε λόγους».
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Δεν είπε έτσι. Για ανεπάρκεια λέει. Για ανεπάρκεια λόγω νόσου ή για άλλους λόγους.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Μαρκογιαννάκη, να μου κρατήσει το χρόνο ο Πρόεδρος και να κάνουμε όση ώρα θέλετε διάλογο. Όταν μιλώ, ξέρετε ότι είμαι τεκμηριωμένος. Μελέτησα ειδικά αυτόν το νόμο. Δεν τον είχα μελετήσει.
      Αυτός ο νόμος είναι εξ αντικειμένου διαβλητός, διότι τα κριτήρια δεν είναι ασφαλή. Για οποιουσδήποτε λόγους, τι σημαίνει; Δεν είναι αντικειμενικό. Μόνο οι λόγοι υγείας έχουν αντικειμενική βάση.
      Δεύτερον, αυτό πρέπει να το συνδυάσουμε με το ότι προβλέπεται -μάλιστα, αυθαιρέτως, αναιτιολογήτως- ορισμένος αριθμός που μπορεί να φεύγει, ογδόντα ή εκατό. Αν τα συνδυάσω αυτά τα δύο, η ρύθμιση είναι εξ υπαρχής διαβλητή. Αυτό είναι το ζήτημα. Εδώ είναι η αντίρρηση. Κανένας δεν έχει αντίρρηση για την αποχώρηση για λόγους υγείας.
      ΑΝΑΣΤΑΣΙΟΣ ΚΑΡΑΜΑΡΙΟΣ: Αυτό είναι. Πόσα άτομα είναι αυτά;
      ΚΩΝΣΤΑΝΤΙΝΟΣ ΓΕΙΤΟΝΑΣ: Υπάρχουν, κύριε Καραμάριε, τα περιθώρια για οποιουσδήποτε λόγους. Διαβάστε το νόμο.
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριοι συνάδελφοι.
      ΚΩΝΣΤΑΝΤΙΝΟΣ ΓΕΙΤΟΝΑΣ: Αυτό, λοιπόν, μπορεί να μας οδηγήσει στην καταστρατήγηση δικαιωμάτων. Πιστεύω ότι η Βουλή, ανεξάρτητα από τη διαφορετικότητα των πτερύγων, δεν πρέπει να συναινεί σε τέτοιες ρυθμίσεις που μπορούν να καταστρατηγήσουν δικαιώματα, να οδηγήσουν σε αυθαιρεσίες και σε αδιαφάνεια, με εύνοιες υπέρ κάποιων ή με «εκκαθαρίσεις» εναντίον άλλων και μάλιστα, με διαφορετικά κριτήρια. Υπάρχει αυτή η δυνατότητα. Αυτό το παράθυρο έπρεπε να το κλείσουμε. Γιατί πιστεύω ότι πρώτο καθήκον της πολιτικής είναι να θωρακίζει, να ενισχύει και όχι να αποδυναμώνει την ανεξαρτησία της δικαιοσύνης, που είναι μια διακριτή εξουσία κατά το Σύνταγμα.
      Η δικαιοσύνη αντιμετωπίζει πολλά προβλήματα, όπως στελέχωσης, υλικοτεχνικής υποδομής, εκσυγχρονισμού. Προβλήματα που μπορεί και πρέπει να αντιμετωπίσουμε. Για μένα, όμως, υπάρχει και ένα μείζον πρόβλημα. Δεν έχει κατακτήσει ακόμα την εσωτερική της ανεξαρτησία. Και αναφέρομαι σε ζητήματα λειτουργίας, εξέλιξης, υπηρεσιακής κατάστασης των δικαστικών λειτουργών. Ο σάλος μάλιστα από την πρόσφατη δίωξη του Προέδρου της Ένωσης των Εισαγγελέων επιβεβαιώνει και του λόγου μου το αληθές.
      Από την άλλη μεριά, ενώ η Κυβέρνηση κόπτεται για την ανεξαρτησία της δικαιοσύνης, επιχειρεί ουσιαστικά τη χειραγώγησή της συστηματικά και με μεθοδικό τρόπο. Και το ΠΑ.ΣΟ.Κ. επανειλημμένα και σε κάθε ευκαιρία έχει προβεί σε τεκμηριωμένες καταγγελίες. Δεν είναι καταγγελίες κατά της δικαιοσύνης, όπως κάποιοι θέλουν σκόπιμα να διαστρεβλώσουν τα πράγματα.  Οι θέσεις του ΠΑ.ΣΟ.Κ. είναι θέσεις σεβασμού στη δικαιοσύνη και την ανεξαρτησία της και μάλιστα, έχουν σκοπό να διευκολύνουν το ίδιο το Σώμα των Δικαστών, να ενισχύσουν τις υγιείς δυνάμεις που είναι η πλειοψηφία, για να κατακτήσει η δικαιοσύνη την εσωτερική της ανεξαρτησία. Γιατί χωρίς την εσωτερική της ανεξαρτησία –αυτή είναι η δική μου πεποίθηση- ό,τι και να λέμε δεν μπορούμε ουσιαστικά να μιλάμε στην πράξη για ανεξαρτησία της δικαιοσύνης, για διάκριση των εξουσιών.
      Όσον αφορά τις ρυθμίσεις, πέραν των όσων είπε ο εισηγητής μας, θα πούμε περισσότερα επί των άρθρων. Εδώ περιορίζομαι, κύριε Πρόεδρε, σε τρεις σύντομες επισημάνσεις:
      Πρώτη παρατήρηση, τίθεται για μένα και με αυτό το νομοσχέδιο θέμα κοινοβουλευτικής τάξης. Πρόκειται για ένα συνταξιοδοτικό νόμο που ακολουθεί την ειδική διαδικασία που προβλέπει το Σύνταγμα, μέσα από τον έλεγχο του Ελεγκτικού Συνεδρίου. Παρ’όλα ταύτα, έχουμε τρία άρθρα στο νόμο και προστέθηκαν πέντε με άσχετες τροπολογίες στην Επιτροπή. Έχουν κατατεθεί και δυο ακόμα τροπολογίες στην ολομέλεια. Πού θα πάει αυτό το πράγμα; Πού θα μας πάει πραγματικά αυτός ο κατήφορος. Για άλλη μια φορά δηλαδή να χρησιμοποιείται ένα νομοσχέδιο ως όχημα για άσχετες, αλλά σημαντικές τροπολογίες, που θα έπρεπε να αποτελούν αυτοτελείς ρυθμίσεις; Έτσι, μόνοι μας απαξιώνουμε την ποιότητα του νομοθετικού μας έργου, μόνοι μας υποσκάπτουμε την αξιοπιστία της πολιτικής. 
      Όσον αφορά τη ρύθμιση για τους Ο.Τ.Α., θα πούμε περισσότερα αύριο. Περιορίζομαι σε μια απλή παρατήρηση. Χρειάζεται επαρκής αιτιολόγηση για να μην έχουμε πρόβλημα στα δικαστήρια με τη διάκριση των ορίων ηλικίας συνταξιοδότησης ανδρών και γυναικών. Το είπαν και οι φορείς τους οποίους ακροαστήκαμε στην Επιτροπή. Θα πρέπει το Υπουργείο, οι συνδικαλιστές, να συνεργαστούν με νομικούς για μια στέρεη νομική βάση της αιτιολόγησης. Όπως είναι διατυπωμένη η εισηγητική έκθεση ή αν μιλήσουμε όπως ειπώθηκε μόνο για βιολογικές διαφορές, φοβάμαι ότι δεν πρόκειται να σταθεί.
      Η τρίτον παρατήρησή μου-και με αυτή τελειώνω- αφορά τις ρυθμίσεις για την Ελληνική Βιομηχανία Ζάχαρης. Πρόκειται για ένα πολύ σοβαρό θέμα με επιπτώσεις στην ελληνική παραγωγή, στη γεωργία και στην απασχόληση. Θα έπρεπε για μένα –και το είπα στην επιτροπή- αυτή η ρύθμιση να έχει εισαχθεί αυτοτελώς, να δοθεί η ευκαιρία και στους μετέχοντες Βουλευτές στην Επιτροπή Παραγωγής και Εμπορίου να τοποθετηθούν. Είναι ένα πολύ σοβαρό θέμα. Η Κυβέρνηση φέρνει αυτήν την αποσπασματική ρύθμιση με όδευση προς το άγνωστο. 
      Άκουσα τον αξιότιμο εισηγητή της Νέας Δημοκρατίας. Κλείνουν τα δυο εργοστάσια και λέμε ότι στο εξής θα παράγουν βιοαιθανόλη. Μπαίνουμε, όμως, σ’ ένα νέο καθεστώς αβεβαιότητας. Το θέμα της βιοαιθανόλης και της βιωσιμότητας αυτών των νέων μονάδων εξαρτάται από πολλές μεταβλητές, και ιδιαίτερα από τις τιμές πετρελαίου, ενέργειας. Είναι ένα ζήτημα, το οποίο ουσιαστικά έτσι όπως εξελίσσονται τα πράγματα δεν μπορεί να προσδιοριστεί. Άρα, υπάρχει νέα αβεβαιότητα για το μέλλον των εργοστασίων. Όπως αβεβαιότητα υπάρχει και για το καθεστώς των εργαζομένων. Έχει αξία και πρέπει να ληφθούν υπ’ όψιν ορισμένες παρατηρήσεις που έκανε ο εισηγητής μας στην επιτροπή.
      Το θέμα της ζάχαρης, κύριε εισηγητά της Νέας Δημοκρατίας, είναι θέμα και λάθους πολιτικής και κακών χειρισμών της Κυβέρνησης. Το λέω αυτό, γιατί σας άκουσα να μιλάτε για ενδογενείς αδυναμίες ή για εξωγενείς μεταβολές. Δυστυχώς και η ζάχαρη επί των ημερών σας έγινε πικρή. 
    Και θέλω να επαναλάβω αυτό που είπα και στην επιτροπή. Ότι δηλαδή με την πολιτική σας συνολικά, σ’ όλη αυτήν την τετραετία, υπονομεύεται η ελληνική παραγωγή και η δυναμική της ελληνικής παραγωγής. Η οικονομία αφελληνίζεται, περνά σε ξένα χέρια και τα ελληνικά προϊόντα χάνουν έδαφος. Και όποιος δεν θέλει να το δει, τον παραπέμπω στον καθρέφτη που δείχνει το έλλειμμα του ισοζυγίου εξωτερικών πληρωμών, το οποίο είναι σε έκρηξη. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Αυτή η έκρηξη αντανακλά αυτό που λέω. Με την πολιτική σας, αυξάνουν τα παραγωγικά ελλείμματα και προστίθενται και τα κοινωνικά ελλείμματα και, δυστυχώς –και με αυτό τελειώνω, κύριε Πρόεδρε,- επαληθεύονται και οι φόβοι μας για την πορεία της ελληνικής οικονομίας. Αναγκάστηκε ο κ. Αλογοσκούφης προσφάτως να παραδεχθεί ότι έπεσαν έξω στις προβλέψεις τους, καθώς επιβραδύνεται η ανάπτυξη, αυξάνει ο πληθωρισμός και η ανεργία. 
    Και για να απαντήσω και στον προλαλήσαντα κύριο συνάδελφο που ρώτησε για τον τρίτο δρόμο, λέω ότι πράγματι με την πολιτική σας κύριε συνάδελφε φθάσαμε στο απροχώρητο. Υπάρχει, όμως, διέξοδος. Υπάρχει ένας άλλος δρόμος για τη δίκαιη κοινωνία και για την ανάπτυξη. Αυτόν προτείνει το ΠΑ.ΣΟ.Κ. και αυτόν πιστεύω ότι θα επιλέξει ο ελληνικός λαός στις εκλογές, όποτε και αν γίνουν.
    Ευχαριστώ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ.
    Θα ήθελα να πω ότι δρόμοι υπάρχουν πολλοί, αλλά πρέπει να τους περπατάμε καλά. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, 
είκοσι επτά Αμερικανοί φοιτητές και ένας συνοδός, στα πλαίσια του Προγράμματος Ανταλλαγής Φοιτητών του Διεθνούς Κέντρου Μεσογειακών Σπουδών.
      Η Βουλή τους καλωσορίζει.	
    (Χειροκροτήματα απ’ όλες τις πτέρυγες της Βουλής)
    Το λόγο έχει ο κ. Πολατίδης. 
    ΗΛΙΑΣ ΠΟΛΑΤΙΔΗΣ: Ευχαριστώ, κύριε Πρόεδρε. 
    Το νομοσχέδιο που είναι σήμερα προς συζήτηση στην Ολομέλεια της Βουλής είναι ένα τυπικό νομοσχέδιο. Επί της ουσίας γίνονται λίγα πράγματα και αυτά όχι με σωστό τρόπο και υπάρχει μια προσθήκη πολλών τροπολογιών, οι οποίες δεν έχουν καμμιά σχέση με το αντικείμενο του νομοσχεδίου. Εντάξει, υπάρχουν διάφορες δικαιολογίες, αλλά νομίζω ότι πρέπει να υπάρχει μια ομογένεια σχετικά με τη φύση των άρθρων και των επιμέρους τροπολογιών που κατατίθενται κατόπιν. 
    Κατ’ αρχάς, αυτό που είπαμε ως προς τους δικαστές είναι ότι υπάρχουν κάποιες χαριστικές διατάξεις. Σε μια εποχή που πρέπει όλοι να σφίξουν το ζωνάρι, κάποιοι συμπολίτες μας είναι πιο ίσοι από τους ίσους και έχουν αυτές τις χαριστικές διατάξεις, για να μπορέσουν να εισπράξουν πλήρη σύνταξη με μόλις δώδεκα χρόνια.
    Επίσης, μπαίνουν μέσα διάφορες άλλες τροπολογίες, οι οποίες είναι όλες σε αυτήν τη λογική. 
    Όμως, πρέπει να δούμε βασικά άλλα πράγματα. Αυτό που κάνουν σημαία τα δυο κόμματα τα οποία κυβερνούν την Ελλάδα από το 1974 και μετά, είναι ότι χάρη στην Ευρωπαϊκή Ένωση έχουμε πάρα πολλές δυνατότητες. Υπάρχει ένας πακτωλός χρημάτων, ρέει το χρήμα, έχουμε πάρα πολλά οφέλη, αλλά εδώ η σημερινή κατάσταση έρχεται άλλα να δείξει. 
    Εδώ, το ελληνικό κράτος είναι ο διαχειριστής των κρίσεων της Ευρωπαϊκής Ένωσης. Μια ωραία πρωία, η Ευρωπαϊκή Ένωση αποφασίζει –στο θέμα της ζάχαρης αναφέρομαι- να αλλάξει τους κανονισμούς, αποφασίζει για κάποιους λόγους –οι οποίοι, απ’ ό,τι μας δηλώθηκε, είναι λόγοι συμπαράστασης στις χώρες του Τρίτου Κόσμου- να καταργηθεί η παραγωγή ζάχαρης σε όλη την Ευρώπη και κατ’ επέκταση στην Ελλάδα και αυτή η ζάχαρη να αρχίσει να εισάγεται πλέον από χώρες του Τρίτου Κόσμου. 
    Εδώ ανακύπτει το εξής ερώτημα: Η Γερμανία και η Γαλλία θα εξάγουν, για παράδειγμα, αυτοκίνητα στις χώρες του Τρίτου Κόσμου και θα εισάγουν ζάχαρη. Άρα, θα υπάρχει μια σωστή εμπορική σχέση. Η Ελλάδα τι ακριβώς θα εξάγει; Η Ελλάδα θα πάρει και άλλα δάνεια από το εξωτερικό, ούτως ώστε να μπορεί να εισάγει ζάχαρη από τις χώρες του Τρίτου Κόσμου. Αυτό θα κάνει, εκτός αν έχουμε κατορθώσει να λύσουμε και το εμπορικό έλλειμμα. Και σύμφωνα μ’ αυτά που ακούσαμε στην επιτροπή και από τη διοίκηση της Ελληνικής Βιομηχανίας Ζάχαρης, μιλάμε για ένα έλλειμμα της τάξεως των 40.000.000 έως 80.000.000 ευρώ, το οποίο θα είναι στο διηνεκές, διότι δίνουμε τη ποσόστωση, ταυτοχρόνως καταστρέφουμε και την παραγωγική υποδομή, φεύγει και η τευτλοκαλλιέργεια και πλέον εμείς εις το διηνεκές θα έχουμε να πληρώνουμε κάθε χρόνο 80.000.000 ευρώ, αν η τιμή παραμείνει όπως είναι τώρα.
Οι εκτιμήσεις από τα χρηματιστήρια λένε ότι η τιμή της ζάχαρης θα ανέβει περίπου κατά 50% τα επόμενα πέντε χρόνια. Αυτές είναι οι εκτιμήσεις, αλλά δεν ξέρουμε αν θα πέσουν μέσα ή έξω. Πάντως, εμείς έχουμε να διαχειριστούμε μία πολιτική.
      Η απάντηση της Κυβερνήσεως σ’ αυτό το θέμα είναι αυτή ακριβώς που κάνετε και με την τροπολογία για την κλωστοϋφαντουργία. Έχουμε μία ευρωπαϊκή πολιτική στην οποία και εμείς συμμετέχουμε, διότι τις βιοτεχνίες -όπως λέει στην αιτιολογική έκθεση της τροπολογίας επί των θεμάτων της κλωστοϋφαντουργίας- και όλες αυτές τις ιδιωτικές εταιρείες που έχουν προβλήματα, τις επιδοτήσατε –και εσείς αλλά και το ΠΑ.ΣΟ.Κ.- για να φύγουν και να μετεγκατασταθούν ή να κλείσουν, λόγω του ότι το καλύτερο είναι να είμαστε σύμφωνοι μ’ αυτά που λέει ο Παγκόσμιος Οργανισμός Εμπορίου.
      Εμείς, λοιπόν, έχουμε να διαχειριστούμε αυτές τις πολιτικές. Όμως, πριν φτάσουμε εδώ, θα έπρεπε να ξεκινήσουμε μία ουσιαστική συζήτηση για το τι έπρεπε να γίνει με τη ζάχαρη. Βέβαια, εδώ θα έπρεπε να είναι και ο Υπουργός  Αγροτικής Ανάπτυξης, για να μπορέσουμε να έχουμε και μία ουσιαστικότερη συζήτηση.
      (Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)	 
      Στο σημείο αυτό, θα ήθελα να θέσω κάποιες ερωτήσεις. Πριν την εφαρμογή της νέας πολιτικής, η Ελλάδα είχε πολύ χαμηλή ποσόστωση, σε σχέση με το μέγεθος της χώρας. Γιατί, λοιπόν, δεν μεγαλώσαμε αυτήν την ποσόστωση, ούτως ώστε να γίνουμε χώρα παραγωγική, αλλά δεχόμαστε παθητικά ότι αυτή η κατάσταση δεν μπορεί να αλλάξει με τίποτα; 
      Ποιο είναι το κόστος των εισαγωγών που θα υποχρεωθεί να κάνει η Ελλάδα, προκειμένου να καλύψει εκατόν πενήντα οκτώ χιλιάδες τόνους ζάχαρης, οι οποίοι δεν θα παράγονται πλέον στη χώρα μας;
      Ποια θα είναι η συνολική επιβάρυνση στην οικονομία από την απώλεια εισοδήματος των αγροτών του μόνιμου, αλλά και του έκτακτου προσωπικού της Βιομηχανίας; 
      Γιατί η Αγροτική Τράπεζα δεν κάνει τις απαραίτητες επενδύσεις, ούτως ώστε αυτή να παράγει τη βιοαιθανόλη και όχι κάποιος στρατηγικός επενδυτής;
      Από την έναρξη ισχύος της νέας πολιτικής το 2006, ποια μέτρα πήρε η εταιρεία για τη μείωση του λειτουργικού κόστους; Προφανώς, θα μπορούσαν να ληφθούν κάποια μέτρα.
      Η απόφαση για τη συνέχιση της λειτουργίας των τριών εργοστασίων είναι οριστική και μόνιμη ή σημαίνει ότι μετά από ένα, δύο χρόνια θα μιλάμε πάλι εδώ για άλλη τροπολογία η οποία θα στέλνει τους εργαζόμενους εδώ και εκεί, προκειμένου να απαλλαγεί η εταιρεία και από αυτούς;
      Πόσο επηρεάζουν την κερδοφορία των εργοστασίων παραγωγής βιοαιθανόλης οι κρατικές επιδοτήσεις; Αύριο-μεθαύριο μία άλλη κυβέρνηση μπορεί να αποφασίσει ότι δεν συμφέρει την οικονομία η παραγωγή βιοαιθανόλης. Άρα, θα πρέπει να ξέρουμε αν αυτή η επένδυση είναι αφ’ εαυτής κερδοφόρος ή αν η κερδοφορία της βασίζεται στις κρατικές επιδοτήσεις. 
      Η Ελληνική Βιομηχανία Ζάχαρης έχει εξετάσει την παραγωγή και άλλων προϊόντων στα εργοστάσιά της, ούτως ώστε να διευρύνει το «χαρτοφυλάκιο» των προϊόντων και να μπορέσει να εισπράξει κέρδη και από άλλες περιοχές προϊόντων; Πρώτα, θα έπρεπε να δοθούν απαντήσεις σ’ αυτά τα ερωτήματα και μετά να καταλήξουμε στο τι θα γίνει με τους εργαζομένους.
      Βέβαια, πρόκειται για ένα οξύ κοινωνικό πρόβλημα που πλήττει ιδιαιτέρως τις περιοχές, όχι αποκλειστικά, της Λάρισας και της Ξάνθης, αλλά και την περιοχή των Σερρών, του Πλατέως και της Ορεστιάδας. Διότι μ’ αυτήν την πολιτική η οποία έχει ακολουθηθεί, οι αγρότες δεν δέχονται να καλλιεργήσουν τεύτλα. Και γνωρίζουμε πολύ καλά ότι αν οι αγρότες δεν καλλιεργούν τεύτλα, τα οποία είναι η πρώτη ύλη, και αυτά τα τρία εναπομείναντα εργοστάσια θα έχουν μεγαλύτερο πρόβλημα στο μέλλον.
      Στο σημείο αυτό, θα ήθελα να αναφερθώ και στο θέμα της μεταφοράς του πλεονάζοντος προσωπικού προς τις περιφέρειες. Εδώ, λοιπόν, έχουμε το εξής θέμα. Με τα ογδόντα άτομα δεν καλύπτονται αυτές οι απαιτήσεις, προκειμένου να μπορέσουν όλα τα άτομα να μεταταγούν. Τα άτομα είναι περίπου ενενήντα ένα, τα οποία αυτή τη στιγμή απασχολούνται μόνο στη Λάρισα. 
      Εάν, λοιπόν, θελήσουν να φύγουν και να μεταταγούν στις περιφέρειες περισσότεροι εργαζόμενοι -διότι προφανώς ο ιδιώτης στον οποίο παραχωρείτε τα εργοστάσια της βιοαιθανόλης θα θέλει να φέρει δικούς του εργαζομένους για διάφορους λόγους, όπως για μισθολογικούς- θα υπάρξει μεγάλο πρόβλημα. Γι’ αυτό και από την επιτροπή έχουμε προτείνει την αύξηση του αριθμού των εργαζομένων στους εκατό. 
	Εδώ βλέπουμε, βέβαια, ότι πάλι παραμένουν στους ογδόντα. Το κόστος είναι πολύ μεγάλο, αλλά ούτως ή άλλως η συμμετοχή μας στην  Ευρωπαϊκή Ένωση, απ’ ό,τι φαίνεται, μόνο κόστος μας προσφέρει. Έρχονται δυόμισι δισεκατομμύρια υπό τη μορφή διαφόρων προγραμμάτων. Αυτό περίπου είναι το καθαρό όφελος στον προϋπολογισμό. Όμως, δυστυχώς, την ίδια στιγμή η Ελλάδα αναλαμβάνει υποχρεώσεις πολύ μεγαλύτερου κόστους. Θα έπρεπε να κάνουμε κάτι προς την ουσιαστική μείωση των ελλειμμάτων. Δυστυχώς, σ’ αυτήν την κατεύθυνση δεν γίνεται τίποτα. Απλώς, προσπαθούμε να διαχειριστούμε τις κρίσεις. 
	Για το θέμα της τροπολογίας για τα βαρέα και ανθυγιεινά στους Ο.Τ.Α. υπάρχει προχειρότητα ή μάλλον, υπό την πίεση των Μέσων Μαζικής Ενημέρωσης, των απειλών και των κινητοποιήσεων, η Κυβέρνηση έρχεται να λάβει μια απόφαση, για να υλοποιήσει και αυτό το μέτρο αποσπασματικά, ενώ η επιτροπή που έχει συσταθεί για τα βαρέα και ανθυγιεινά συζητά και αυτό το θέμα. 
	Είναι βασικό, επίσης, να αναφερθούμε και στα υπόλοιπα θέματα, αλλά αυτό θα γίνει στη συζήτηση επί των άρθρων. 
    Σας ευχαριστώ. 
    	ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής της Νέας Δημοκρατίας κ. Χρήστος Μαρκογιαννάκης. 
    ΧΡΗΣΤΟΣ ΜΑΡΚΟΓΙΑΝΝΑΚΗΣ: Κυρίες και κύριοι συνάδελφοι, παρακολούθησα με μεγάλη προσοχή τη συζήτηση τόσο στη Διαρκή Επιτροπή όσο και στην Αίθουσα αυτή, όταν συνεζητείτο σχετικά ο ν. 3630/2008 και το σημερινό νομοσχέδιο. 
    Θα μου επιτρέψετε, λοιπόν, να κάνω μια τοποθέτηση λίγο έξω από προθέσεις κομματικής αντιπαλότητας και οφέλους. Ως διακονήσας επί μία δεκαετία σχεδόν τη δικαιοσύνη εκ των έσω και βιώσας τα προβλήματα και τις αγωνίες των δικαστών, θα ήθελα, κατ’ αρχάς, να πω ότι είναι τραγικό διαχρονικά ένθεν και ένθεν να έχουμε μετατρέψει τη δικαιοσύνη σε σάκο μποξ, με χαρακτηρισμούς και κατηγορίες, οι οποίες εν πολλοίς στόχο έχουν το μικροκομματικό όφελος και όχι εκείνο που πρέπει να επιδιώκουμε όλοι, την ανεξαρτησία της δικαιοσύνης και την καλύτερη απονομή της. 
    Δεν υπάρχει χειρότερο πράγμα από το να πειστεί ένας λαός ότι η δικαιοσύνη της πατρίδας του δεν είναι αντικειμενική και σωστή. Κάνουμε όλοι μας –επαναλαμβάνω- διαχρονικά ό,τι μπορούμε, για να επιτύχουμε αυτό όσον αφορά τη χώρα μας. 
    Μου δίνει το δικαίωμα να εκφραστώ έτσι και η σημερινή συζήτηση, διότι, αγαπητοί συνάδελφοι του ΠΑ.ΣΟ.Κ., οποία υποκρισία! Στρέφεστε εναντίον του ν. 3630/2008 και των ρυθμίσεων που έχει κάνει, όταν πριν από εικοσιπέντε χρόνια, ως κυβέρνηση, είχατε φέρει ένα νομοσχέδιο που έγινε νόμος και ρύθμιζε κατά τρόπο πανομοιότυπο το πρόβλημα της εθελουσίας εξόδου. 
    Μα, είναι ποτέ δυνατόν, όταν έχουμε κάνει την οποιαδήποτε ρύθμιση και έρχεται η επόμενη κυβέρνηση, μετά από κάποια χρόνια, και επιχειρεί την ίδια ρύθμιση, να ασκούμε κριτική με εκφράσεις του τύπου «διώξεις», «κομματισμός» και οτιδήποτε άλλο; Γι’ αυτό είμαστε αναξιόπιστοι. Γι’ αυτό η αξιοπιστία των πολιτικών και της πολιτικής έχει πέσει τόσο χαμηλά. Διότι δεν μπορούμε να είμαστε αντικειμενικοί. 
    Ασκήσατε ακόμη κριτική και στο ότι μπήκε ένα νούμερο το οποίο δεν μπορούμε να υπερβούμε όσον αφορά τους δικαστές που θα εξέλθουν με αυτήν τη διαδικασία. Και στον προηγούμενο νόμο, στο ν. 1391/1983, υπήρχε το νούμερο. Πενήντα ήταν τότε. 
    Εγώ τρομάζω στην ιδέα ότι είναι ενδεχόμενο να βρεθούν σήμερα εκατό δικαστές, οι οποίοι θα κάνουν χρήση της σχετικής ευχέρειας ή θα εξέλθουν από τη δικαιοσύνη με τις διαδικασίες του νόμου που ψηφίσαμε πριν από μερικές μέρες. 
    Εάν αυτή τη στιγμή, κύριε Υπουργέ -δεν είστε της Δικαιοσύνης, είστε των Οικονομικών, αλλά είστε εκπρόσωπος της Κυβέρνησης- υπάρχουν εκατό δικαστές στην ελληνική δικαιοσύνη οι οποίοι πρέπει να φύγουν διότι είναι ανεπαρκείς είτε για άλλους λόγους, τότε ερρέτω, έχουμε αποτύχει όλοι, έχουμε αποτύχει εμείς εδώ, το Κοινοβούλιο, οι πολιτικοί. Αυτό εάν υπάρχουν εκατό. Στην προηγούμενη διαδικασία έφυγαν μόνο πέντε. Εύχομαι και τώρα να μην υπερβούν τους πέντε, δέκα, δεκαπέντε. Εάν φτάσουμε στο εκατό, τότε, αγαπητοί συνάδελφοι, έχουμε αποτύχει. 
    Θέλω να δικαιολογήσω και το θεσμό της εθελούσιας εξόδου. Κύριοι συνάδελφοι, πράγματι, εκ πρώτης όψεως και στενά αντιμετωπιζόμενος και ορώμενος, είναι ένας ανήθικος θεσμός, διότι συνταξιοδοτείται κάποιος ο οποίος έχει πολύ λιγότερα χρόνια, εξίσου με έναν ο οποίος έχει πολύ περισσότερα. Αλλά συνάδελφοι, ερωτώ, εάν κατά τη διάρκεια της θητείας οποιασδήποτε κυβέρνησης, είτε είναι απ’ αυτή τη μεριά είτε είναι από εκείνη, επιχειρηθεί η αποπομπή οποιουδήποτε δικαστού για ανεπάρκεια, που υπάρχουν δικαστές ανεπαρκείς, τότε πείτε μου, δεν ξεσηκωνόμαστε όλοι, είτε είμαστε κυβέρνηση σήμερα, είτε είμαστε αντιπολίτευση αύριο και μιλούμε για διώξεις, μιλούμε για πολιτικό προγκρόμ; 
    Αυτή είναι η αιτία του δισταγμού να κινηθούν διαδικασίες πρόωρης εξόδου από τη δικαιοσύνη ανθρώπων οι οποίοι δεν κάνουν για τη δικαιοσύνη. Υπάρχει ένας δισταγμός, ένα φρενάρισμα. Τους αφήνουμε και παραμένουν δεκαπέντε, είκοσι χρόνια, δεν μπορούν να παραμείνουν άλλο, γίνεται πρόβλημα και έχουμε παραδικαστικά και άλλα. Και έρχεται κάποια στιγμή η Βουλή και επιχειρεί πλέον να διορθώσει τα δικά της λάθη, αυτό που δεν επέτρεψε να γίνει κάποια χρόνια με την τήρηση των θεσμών και των νόμων, να φύγουν κάποιοι δικαστές λόγω ανεπάρκειας και όταν πλέον το πράγμα δεν πάει άλλο, κάνουμε αυτές τις ρυθμίσεις. Αυτή είναι η αιτία, αγαπητοί συνάδελφοι, και το ξέρετε πάρα πολύ καλά. Γι’ αυτό και το 1983 έκανε αυτή τη νομοθετική ρύθμιση η κυβέρνηση του ΠΑ.ΣΟ.Κ., γι’ αυτό ερχόμαστε και το κάνουμε και εμείς τώρα. 
    Επαναλαμβάνω και λέω, εάν είναι εκατό, τότε, αγαπητοί συνάδελφοι, κύριε Υπουργέ, έχουμε αποτύχει. Είναι προφανές ότι δεν λειτούργησε σωστά η επιθεώρηση τόσα χρόνια. Είναι προφανές ότι έχουν γίνει λάθη. Είναι προφανές ότι ευθύνονται οι νομοθετικές πρωτοβουλίες οι οποίες ανελήφθησαν κυρίως από τις κυβερνήσεις του ΠΑ.ΣΟ.Κ. και έχουν σχέση με τη διοίκηση των δικαστηρίων, κάτι το οποίο πρέπει να ξαναδούμε, μακριά από δογματισμούς. Πρέπει να ξαναδούμε τη διοίκηση των μεγάλων δικαστηρίων, τον υδροκεφαλισμό με τεράστιο αριθμό δικαστών. 
    Πείτε μου σας παρακαλώ, με δικαστήρια πεντακοσίων ή εξακοσίων δικαστών, ποιος προϊστάμενος του ιδίου βαθμού θα έχει τη δυνατότητα να ελέγξει, να νουθετήσει, να προγραμματίσει ή οτιδήποτε άλλο; Δεν γνωρίζει καν τους δικαστές. Κατ’ όψιν δεν τους ξέρει. 
    Όλα αυτά, λοιπόν, τα λάθη του παρελθόντος οδήγησαν και στο παραδικαστικό. Μη σας διαφεύγει της προσοχής χρονικά, πότε ενεφανίσθη. Ενεφανίσθη μετά απ’ αυτές τις ρυθμίσεις που είπα προηγουμένως, επί ημερών δικών σας. Αλλά όμως δεν έχει σημασία. Εγώ, δεν θέλω να κάνω αυτή τη στιγμή τέτοιους είδους κριτική. 
    Η αλήθεια είναι ότι έχει κάνει σημαντικά βήματα τον τελευταίο καιρό το Υπουργείο Δικαιοσύνης. Έχει πάρει σημαντικές νομοθετικές πρωτοβουλίες. Χρειάζεται, όμως, ακόμη να γίνουν πολλά πράγματα, τα οποία έχουν σχέση, πρώτον, με τις αμοιβές των δικαστικών λειτουργών. Ο δικαστικός λειτουργός επιτελεί υψηλό έργο. Πρέπει να είναι ελεύθερος, πρέπει να είναι ανεξάρτητος και πρέπει να αμείβεται γενναίως. 
    Δεύτερον, με την επιλογή των νεοεισερχομένων στη δικαιοσύνη πρέπει να είναι τέτοιες οι συνθήκες …
    (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
    Κύριε Πρόεδρε, όλοι είχαν ένα δίλεπτο, θα μου το δώσετε και εμένα.
    ΠΡΟΕΔΡΕΥΩΝ (Φίλιππος Πετσάλνικος): Κύριε συνάδελφε, έχετε ακόμα χρόνο, δεν έχει εξαντληθεί ο χρόνος σας. Είναι προειδοποίηση. 
    ΧΡΗΣΤΟΣ ΜΑΡΚΟΓΙΑΝΝΑΚΗΣ: Εντάξει, κύριε Πρόεδρε.
    Με την επιλογή των νεοεισερχομένων στη δικαιοσύνη, να είναι οι συνθήκες τέτοιες που να προσέρχονται συνάδελφοι, οι καλύτεροι, οι άριστοι. Να έχουν γνώση, εργατικότητα και ήθος. 
    Να δούμε όπως είπα προηγουμένως τον υδροκεφαλισμό κάποιων δικαστηρίων. Να αντιμετωπίσουμε την πολυνομία και την φιλοδικία. Η πολυνομία και η φιλοδικία είναι τροχοπέδη. Για να έχουμε καλή δικαιοσύνη, πρέπει να είναι ορθή στην απόδοσή της και ταχεία. 
    Αυτά δεν επιτυγχάνονται με την κατάσταση η οποία υπάρχει. Πρέπει να απλοποιηθούν χρονοβόρες δικονομικές διαδικασίες. Παραμένουμε ακόμα σε νοοτροπίες και σε διαδικασίες παρελθουσών δεκαετιών που δεν αρμόζουν στη σημερινή πραγματικότητα.
    Θα ήθελα να πω και κάτι άλλο και τελειώνω. Πολύ μεγάλα δικαστήρια με εκατοντάδες δικαστών, είναι κακά δικαστήρια.
      Πολύ μικρά δικαστήρια με ελάχιστους δικαστές είναι εξίσου αναποτελεσματικά δικαστήρια. Γι’ αυτό το λόγο και θα πρέπει να γίνει μια νέα χωροταξική κατανομή. Είναι λανθασμένη εκείνο το  οποίο επιχειρείται κατά την άποψή μου σήμερα από το Υπουργείο Δικαιοσύνης με διάσπαση μικρών εφετείων και δημιουργία άλλων πολλών μικρών εφετείων, το οποίο οδηγεί και στη φιλοδικία. Από την κάθε πόλη και στάδιο, κάθε χωριό και δικαστήριο, θα πάμε στη συνέχεια στην κάθε πόλη και Ειρηνοδικείο, κάθε χωριό και Εφετείο. Εκεί θα δείτε τη φιλοδικία σε ποιο ύψος θα φτάσει. Είναι λάθος αυτό το επιχειρούμενο, πλέον του ότι οι ελάχιστοι δικαστές ούτε μπορούν νομολογία να δημιουργήσουν μέσα σε ένα μικρό αριθμό δικαστών. Πέραν δε τούτου σε μια δυσχερή οικονομική κατάσταση δημιουργούνται έξοδα μεγαλύτερα και επιπλέον υποχρεώσεις μεταβάσεως δικαστών από το ένα δικαστήριο στο άλλο για τη δημιουργία συνθέσεων και όλα τα σχετικά.
      Το λέω αυτό το πράγμα, διότι επαναλαμβάνω επιχειρούνται διασπάσεις εφετείων και δημιουργία νέων εφετείων που είναι κατά την εκτίμησή μου κάτι το οποίο δεν είναι αποτελεσματικό και προς χάριν της ορθής απονομής της δικαιοσύνης. 
      Συνελόντι ειπείν –τελειώνω, κύριε Πρόεδρε- το νομοσχέδιο αυτό είναι συνακόλουθο ενός άλλου νόμου τον οποίο ψηφίσαμε, ενός νόμου που υπέστη την κριτική του αδίκως κατά την εκτίμησή μου. Σήμερα δεν πρέπει να επανερχόμαστε σ’ αυτόν. Άλλωστε όποιες αιτήσεις δικαστών γίνουν δεκτές δεν θα γίνουν επειδή απλά το θέλει κάποιος ο οποίος ενδιαφέρεται. Θα υποστούν τη βάσανο του Ανωτάτου Δικαστικού Συμβουλίου για το εάν συντρέχουν οι προϋποθέσεις, εάν είναι ο δικαστής ανεπαρκής και εάν αυτή η ανεπάρκεια οφείλεται εις νόσον ή σε άλλη αιτία. Προφάσεις να φύγουμε νωρίτερα για να πάρουμε μια παχυλή σύνταξη μόνο και μόνο επειδή μας παρέχει αυτήν τη δυνατότητα ο συγκεκριμένος νόμος ο οποίος ψηφίστηκε πριν από λίγες μέρες, πιστεύω να μη γίνουν δεκτές από το Ανώτατο Δικαστικό Συμβούλιο.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Ο Βουλευτής του ΠΑ.ΣΟ.Κ. κ. Σπηλιόπουλος έχει το λόγο.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, δεν θα αναφερθώ στις ρυθμίσεις τις συνταξιοδοτικές για τους αποχωρούντες από την υπηρεσία δικαστικούς λειτουργούς. Άλλωστε, γι’ αυτό το θέμα μίλησε διεξοδικά και με επάρκεια και με επιχειρήματα, ο εισηγητής μας, ο κ. Κουτμερίδης και άλλοι συνάδελφοι του κόμματός μας του ΠΑ.ΣΟ.Κ..
      Εγώ θα αναφερθώ σ’ ένα άλλο θέμα το οποίο αναφέρεται μέσα στο νομοσχέδιο. Αυτό το θέμα είναι το Ειδικό Ταμείο Αντιμετώπισης των Εκτάκτων Αναγκών. Με τη συζήτηση γι’ αυτό το συγκεκριμένο ταμείο και τα θέματα τα οποία συζητούνται στο συγκεκριμένο άρθρο, μας δίνεται η δυνατότητα να κάνουμε μια γενικότερη συζήτηση για τα ζητήματα αποκατάστασης των πυροπλήκτων.
      Πρέπει να θυμίσω, κυρίες και κύριοι συνάδελφοι, ότι στον τομέα αυτό έχουν γίνει ελάχιστα πράγματα για να μην πω ότι δεν έχει γίνει τίποτα. Χθες στην Πάτρα, ο Νομάρχης της Αχαϊας έδωσε συνέντευξη Τύπου και διαμαρτυρήθηκε εντονότατα, διότι δεν έχει γίνει ουσιαστικά τίποτα από τις εξαγγελίες που είχε κάνει η Κυβέρνηση για την αποκατάσταση των πυροπλήκτων. Άκουσα ότι την επόμενη εβδομάδα συνεδριάζει το Νομαρχιακό Συμβούλιο με πρόσκληση προς όλα τα πολιτικά στελέχη του Νομού, τους Βουλευτές, τους φορείς για να συζητήσουν τι πρόκειται να γίνει, επειδή δεν προχωράει η αποκατάσταση των πυροπλήκτων. 
      Κυρίες και κύριοι συνάδελφοι, πρέπει να θυμηθούμε ότι η πολιτεία και η Κυβέρνηση της Νέας Δημοκρατίας πιάστηκε απροετοίμαστη και ανίκανη να αντιμετωπίσει και να προλάβει τις μεγάλες καταστροφές του περασμένου καλοκαιριού από τις πυρκαγιές. Αλλά το ίδιο ανίκανη και απροετοίμαστη είναι η Κυβέρνηση της Νέας Δημοκρατίας για να εφαρμόσει ένα σχέδιο για την αποκατάσταση και την ανακούφιση των πυροπλήκτων. Αυτό είναι το πιο σημαντικό. Είδαμε μόνο μέχρι σήμερα τα περίφημα 3.000, τα οποία δόθηκαν και μάλιστα προεκλογικά. Βεβαίως, τώρα ξέρουμε γιατί δόθηκε, για να μπορέσει να επηρεάσει τους πυρόπληκτους πολίτες εν όψει των Βουλευτικών εκλογών που θα ερχόντουσαν στη συνέχεια.
      Ακούσαμε εκείνη την περίοδο πολλές υποσχέσεις από τους Υπουργούς, οι οποίοι πήγαν στις πυρόπληκτες περιοχές. Ακούγαμε υποσχέσεις για τους αγρότες ότι θα υπάρχει αποκατάσταση του εισοδήματος, θα υπάρχουν γρήγορα οι εξατομικεύσεις των ζημιών και γρήγορα θα δοθούν οι αποζημιώσεις. Όμως, δεν έχει γίνει ουσιαστικά τίποτα. Μια μικρή προκαταβολή έχει δοθεί μόνο για την ανηρτημένη παραγωγή, για την παραγωγή δηλαδή που χάθηκε και τίποτα παραπάνω. Το φυτικό κεφάλαιο καταστράφηκε, οι εγκαταστάσεις καταστράφηκαν. Ακόμη βρίσκονται στις καλένδες. Ο κόσμος, δηλαδή, δεν έχει περιουσία, δεν έχει εισόδημα και δεν υπάρχει καμμία προοπτική.
      Ακούσαμε εκείνη την περίοδο για την ανακατασκευή και την επισκευή των κατοικιών. Όμως, ελάχιστα σπίτια έχουν ξεκινήσει να γίνονται από τις χιλιάδες σπίτια τα οποία έχουν καταστραφεί και είτε χρειάζονται ανακατασκευή είτε χρειάζονται επισκευή. Ακούσαμε βέβαια και για σχέδια αναπτυξιακά στις πυρόπληκτες περιοχές για σχέδια με πολλά εκατομμύρια ευρώ. Δεν έχουμε δει όμως ούτε ένα πρόγραμμα ούτε ένα έργο, το οποίο να εκτελείται στις πυρόπληκτες περιοχές και το οποίο, βεβαίως, να χρηματοδοτείται από τα αρμόδια Υπουργεία. 
      Εκείνη την περίοδο πραγματικά έγινε κάτι πρωτοφανές στη χώρα μας. Είδαμε δωρεές από πολίτες, από φορείς, από μετανάστες Έλληνες, μεγάλα ποσά δωρεές, γιατί πραγματικά είδαν ότι υπάρχει μεγάλο πρόβλημα γι’ αυτούς τους ανθρώπους που έχασαν τα σπίτια τους, τις περιουσίες τους, τους ανθρώπους τους. Μαζεύτηκε ένα πολύ μεγάλο νούμερο, κοντά στα 200.000.000 ευρώ, τα οποία χρήματα θα μπορούσαν να ανακουφίσουν πραγματικά τους πυρόπληκτους. Όμως, παρά το ότι συστάθηκε αυτό το Ειδικό Ταμείο Αντιμετώπισης των Εκτάκτων Αναγκών που είχε ως σκοπό να γίνει η αποκατάσταση των πυροπλήκτων δεν έγινε ουσιαστικά τίποτα. Ένα πρόσωπο κύρους ο κ. Μολυβιάτης, ο οποίος ετέθη επικεφαλής αυτού του Ταμείου, διαμαρτύρεται συνεχώς. Ακούω ότι απειλεί πως θα παραιτηθεί διότι από τις αδυναμίες των  Υπουργείων δεν μπορούν να γίνουν οι αποκαταστάσεις, δεν μπορούν να δοθούν τα χρήματα γι’ αυτούς για τους οποίους δόθηκαν αυτά τα χρήματα.
      Ακούσαμε, πολλές φορές, ανακοινώσεις και δηλώσεις του αρμόδιου Υπουργού για την αποκατάσταση, του κ. Σουφλιά, ότι γρήγορα θα προχωρήσουν τα έργα, γρήγορα θα γίνουν τα σπίτια, γρήγορα θα γίνουν οι επισκευές. Όμως, αγαπητοί συνάδελφοι, μέχρι σήμερα δεν έχει γίνει ουσιαστικά τίποτα. Θα ήταν χρήσιμο να ακούσει αυτήν τη συζήτηση ο κ. Σουφλιάς σήμερα εδώ στη Βουλή ή να επισκεφτεί τις περιοχές και να επισκεφτεί και τις υπηρεσίες τις οποίες ελέγχει και οι οποίες είναι αρμόδιες για την αποκατάσταση των πυροπλήκτων. Είναι υπηρεσίες του Υπουργείου ΠΕ.ΧΩ.Δ.Ε..
      Γιατί όμως δεν έχουν γίνει οι αποκαταστάσεις; Γιατί δεν έχει προχωρήσει αυτή η διαδικασία; Δεν έχει προχωρήσει για έναν λόγο, ότι η ίδια η διαδικασία υπονομεύεται από το ίδιο το Υπουργείο και θα εξηγήσω ακριβώς γιατί γίνεται αυτό και τι συμβαίνει. Θα αναφέρω το παράδειγμα της Αχαϊας για να καταλάβουμε όλοι. Στην Αχαϊα έχουν  περίπου καταστραφεί διακόσια σπίτια που χρειάζονται ανακατασκευή ή επισκευή. Για τα σπίτια που χρειάζονται ανακατασκευή πρέπει να γίνουν πρωτόκολλα κατεδάφισης. Υπάρχει μια υπηρεσία που είναι αρμόδια γι’ αυτά τα ζητήματα, είναι το Τ.ΑΣ το λεγόμενο που έχει αρμοδιότητα για τους σεισμούς κ.λπ., αλλά τώρα έχει αρμοδιότητα για τα πυρόπληκτα. Έχει εκατόν πενήντα και παραπάνω υπαλλήλους, μηχανικούς, διοικητικούς τεχνολόγους και άλλους υπαλλήλους. Και έχουμε, περίπου, διακόσια σπίτια. Όταν λοιπόν γίνεται μια επιτροπή για να βγει ένα αποτέλεσμα για ένα πυρόπληκτο σπίτι αν είναι για ανακατασκευή, η επιτροπή πράγματι, βγάζει ένα αποτέλεσμα. Τι λέει όμως η κεντρική υπηρεσία του Υπουργείου; Δεν είναι καλό το αποτέλεσμα, θα πρέπει να το ελέγξουμε και από την Αθήνα. Και πότε θα το ελέγξουν από την Αθήνα; Όποτε ευαρεστηθούν να κατεβούν να δουν και αυτοί τα σπίτια και να δώσουν το «ΟΚ».  Αλλά εν πάση περιπτώσει, γιατί δεν πηγαίνουν από την αρχή να δουν μαζί τα σπίτια και να κάνουν μαζί τα πρωτόκολλα; Και εν πάση περιπτώσει αυτοί οι μηχανικοί που είναι της ίδιας υπηρεσίας, που είναι του ίδιου υπουργείου δεν έχουν αξιοπιστία, δεν κάνουν καλά τη δουλειά τους, δεν βγάζουν ένα αποτέλεσμα; Αμφισβητείται αυτό το αποτέλεσμα;
      Πολύ χειρότερα πράγματα βέβαια γίνονται όταν έχουμε επισκευές σπιτιών. Εκεί όταν ξεπερνάει ένα ύψος  η επισκευή, τα 20.000 ευρώ, τους λένε μην προχωράτε. Δεν θα προχωρήσει τίποτα, θα τα στείλουμε στην Αθήνα, θα ειδοποιήσουμε την κεντρική υπηρεσία, ενδεχομένως κάποιος από την κεντρική υπηρεσία θα έλθει να ελέγξει, να εγκρίνει, να αλλάξετε ξανά τον προϋπολογισμό και ξανά πάλι από την αρχή. Ξέρετε πόσες εγκρίσεις έχουν γίνει μέχρι σήμερα; Πέντε στο σύνολο όλων των πυροπλήκτων και έχουν σταματήσει τα πάντα. Οι φάκελοι βρίσκονται στίβα στα γραφεία των προϊσταμένων και βεβαίως δεν προχωράει καθόλου η αποκατάσταση. 
      Είναι δυνατόν λοιπόν μια υπηρεσία με εκατόν πενήντα άτομα, υπηρεσία του Υ.ΠΕ.ΧΩ.Δ.Ε. να αμφισβητείται με αυτόν τον τρόπο, να μην γίνονται δεκτά τα αποτελέσματα των μηχανικών της, των υπαλλήλων της και του προϊσταμένου της και να αμφισβητείται; Είναι δυνατόν να λένε –γιατί το λένε όλοι- «γιατί το κάνουν αυτό στις κεντρικές υπηρεσίες του Υ.ΠΕ.ΧΩ.Δ.Ε.»; Γιατί θέλουν να παίρνουν οδοιπορικά κάποιοι υπάλληλοι και μεθοδεύουν αυτή τη διαδικασία για να πηγαίνουν στις επαρχίες. Τα γνωρίζει αυτά το Υ.ΠΕ.ΧΩ.Δ.Ε.; Τα γνωρίζει ο κ. Σουφλιάς; Ξέρει ότι μόνο πέντε υποθέσεις έχουν διεκπεραιωθεί και ότι έχουν σταματήσει οι φάκελοι; Πώς, λοιπόν, να προχωρήσει η αποκατάσταση των πυροπλήκτων; Δεν ξέρω,  κύριοι συνάδελφοι, αν μπορεί να γίνει τίποτα. Εγώ πιστεύω ότι δεν θα γίνει τίποτα, αν δεν λυθούν αυτά τα ζητήματα, τα οποία είναι ζητήματα του Υπουργείου. Δεν ψάχνουμε άλλες αιτίες. Είναι εσωτερική διαδικασία του Υ.ΠΕ.ΧΩ.Δ.Ε.. Όσο και αν ανακοινώνει ο κ. Σουφλιάς, όσο και αν κάνει δηλώσεις για αποκατάσταση, αποκατάσταση δεν υπάρχει. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κύριε Πρόεδρε. 
      Αναφέρομαι, όμως και σε κάτι ακόμα που γράφει το σχετικό άρθρο που αναφέρεται στο Ταμείο Αποκατάστασης των Πυροπλήκτων: «Δίνεται η δυνατότητα στο διοικητικό συμβούλιο μέσω αυτών των χρημάτων που έχουν μαζευτεί για τους πυρόπληκτους, ορισμένα από αυτά τα χρήματα να δίνονται στις περιφέρειες και στα Υπουργεία». Αλήθεια; Για ποιο λόγο; Αυτά είχαν δοθεί για ένα σκοπό, αυτά είχαν δοθεί για να γίνει η αποκατάσταση των πυροπλήκτων, να γίνουν τα σπίτια που έχουν καταστραφεί και όχι να γίνει επιχορήγηση των Υπουργείων. Γιατί να γίνει επιχορήγηση των Υπουργείων; Τι κρύβεται πίσω από αυτό, κύριε Υφυπουργέ; Γιατί να δοθούν στα Υπουργεία αυτά τα χρήματα; Έχουν δοθεί για ένα συγκεκριμένο σκοπό. 
      Εν πάση περιπτώσει, να πω και κάτι άλλο που αναφέρεται σ’ αυτό το άρθρο. Λέτε ότι εκεί που δεν υπάρχουν συμβόλαια των σπιτιών, να μπορεί με μία απλή βεβαίωση της Δημοτικής Αρχής να προχωρήσει η διαδικασία. Εγώ το θεωρώ σωστό. Όμως, θεωρώ ότι υπάρχουν ελάχιστα σπίτια που δεν έχουν συμβόλαια και βρίσκονται μέσα στους οικισμούς.  Όμως, εδώ πρέπει να δούμε κάτι. Γράφει η συγκεκριμένη ρύθμιση: «Με βεβαίωση της οικείας δημοτικής αρχής θεωρημένη από την αστυνομική αρχή». Δηλαδή, ούτε τη Δημοτική Αρχή πιστεύουμε. Γιατί θέλετε τη θεώρηση από την Αστυνομική Αρχή; Το γνήσιο της υπογραφής θέλετε, τη θεώρηση από το δήμαρχο, ή δεν πιστεύετε ούτε το δήμαρχο; Δεν τον εμπιστεύεστε; Τότε γιατί του δίνετε την αρμοδιότητα αυτή; 
      Εν πάση περιπτώσει, νομίζω ότι το ζήτημα δεν είναι αυτό. Μπορεί με αυτή τη διαδικασία να ξεμπλοκάρουν κάποιες λίγες υποθέσεις, γιατί εγώ νομίζω ότι λίγα είναι τα σπίτια που δεν έχουν συμβόλαια. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Θέλετε να το πάρουμε πίσω; 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Όχι, να μην το πάρετε πίσω. Εγώ νομίζω ότι είναι λίγες οι υποθέσεις. Άλλο είναι το πρόβλημα, το οποίο τόνισα προηγουμένως. Η εμπλοκή της κεντρικής υπηρεσίας του Υ.ΠΕ.ΧΩ.Δ.Ε., την οποία δεν γνωρίζει ο Υπουργός. Εκεί πρέπει να σκύψετε και εκεί πρέπει να δείτε τι ακριβώς γίνεται, γιατί, επαναλαμβάνω, ο Νομάρχης Αχαΐας σήμερα διαμαρτυρόταν -το Νομαρχιακό Συμβούλιο της Ηλείας συνεδριάζει την επόμενη βδομάδα-  ότι δεν έχει προχωρήσει τίποτα. 
      Για τους αγρότες, για τα υπόλοιπα, τα είπα στην αρχή, θα τα πούμε άλλη φορά. Και εκεί, δυστυχώς, δεν έχει προχωρήσει απολύτως τίποτα. 
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων σαράντα μαθήτριες και μαθητές  και επτά συνοδοί-δάσκαλοι από το 6ο Δημοτικό Σχολείο Άρτας. 
      Η Βουλή τους καλωσορίζει. 
      (Χειροκροτήματα απ’ όλες τις πτέρυγες της Βουλής)
      Κύριε Υφυπουργέ, θέλετε να κάνετε παρέμβαση ή θα κάνετε την ομιλία σας σε λίγο;
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Θα κάνω μία μικρή παρέμβαση, κύριε Πρόεδρε. 
      ΠΡΟΕΔΡΕΥΩΝ (Φίλιππος Πετσάλνικος): Ορίστε, έχετε το λόγο. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Επειδή καλό είναι τις καχυποψίες μας να τις προβάλλουμε και να τις τελειώνουμε, μου είναι αδιανόητο, αγαπητέ συνάδελφε, να φανταστώ ότι υπάρχει πολίτης σήμερα στις πυρόπληκτες περιοχές, ο οποίος θα χρησιμοποιήσει πλαστά δικαιολογητικά και διαδικασίες, για να φτιάξει ένα σπίτι το οποίο δεν του ανήκει. Καταλαβαίνετε ότι πέρα από την Αστυνομική Διεύθυνση, την υπογραφή, πέρα από την Τοπική Αυτοδιοίκηση, υπάρχει ένας άλλος λόγος, ότι κανένας δεν θα πάει να φτιάξει ένα σπίτι, το οποίο δεν του ανήκει. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Δεν διαφωνούμε. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Καταγγέλλετε τη διαδικασία. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Γιατί θέλετε την αστυνομία να επιβεβαιώνει; 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Μία πρόσθετη δικλείδα. Εκεί είναι το πρόβλημα; 
      ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε τον κύριο Υφυπουργό. 
      Το λόγο έχει ο Βουλευτής του ΠΑ.ΣΟ.Κ. κ. Βασίλειος Έξαρχος. 
	ΒΑΣΙΛΕΙΟΣ ΕΞΑΡΧΟΣ: Ευχαριστώ, κύριε Πρόεδρε.
	Κυρίες και κύριοι συνάδελφοι, δεν είναι εύκολο να μιλήσουμε επί της αρχής του νομοσχεδίου, αφού εκεί περιλαμβάνονται διάφορα θέματα τα οποία είναι λογικό ότι δεν θα μπορούσαν να έχουν μία ενιαία αρχή και γι’ αυτό και δεν έχουν αυτήν την ενιαία αρχή. Γιατί; Διότι υπάρχουν τα ζητήματα που αναφέρονται στη συνταξιοδότηση δικαστικών, υπάρχουν θέματα που έχουν να κάνουν με την ένταξη εργαζομένων στην Αυτοδιοίκηση, στα βαρέα και ανθυγιεινά και βεβαίως υπάρχουν και οι ρυθμίσεις που αναφέρονται στα ζητήματα των εργαζομένων στην Ελληνική Βιομηχανία Ζάχαρης. 
	Το είπε ο εισηγητής, το είπαν και άλλοι συνάδελφοι που προηγήθηκαν από το ΠΑ.ΣΟ.Κ. πως σε ό,τι αφορά στις συνταξιοδοτικές ρυθμίσεις για τους αποχωρούντες από την υπηρεσία δικαστικούς λειτουργούς για λόγους υγείας, εμείς συμφωνούμε με τη ρύθμιση που υπάρχει στο νομοσχέδιο. Διαφωνούμε όμως με τη δεύτερη αιτία αποχώρησης που είναι οι οποιοιδήποτε άλλοι λόγοι, όπως συγκεκριμένα αναφέρεται στο νομοσχέδιο, γιατί αφήνει περιθώρια, κυρίες και κύριοι συνάδελφοι, για αυθαίρετες ερμηνείες, άρα και για αυθαιρεσίες. Δεν μπορούμε, λοιπόν, να συμφωνήσουμε σ’ αυτήν τη ρύθμιση.
	Έρχομαι τώρα σ’ ένα θέμα το οποίο θεωρούμε πάρα πολύ σημαντικό. Είναι το θέμα των ρυθμίσεων για τους εργαζόμενους στην Ελληνική Βιομηχανία Ζάχαρης. Εδώ, κυρίες και κύριοι συνάδελφοι, θα πρέπει για άλλη μία φορά να διατυπώσουμε την άποψη που είναι βάσιμη και την οποία έχουν όλοι όσοι κατοικούν στην ύπαιθρο ότι και σ’ ένα άλλο προϊόν όπως είναι τα ζαχαρότευτλα –και βεβαίως και σε άλλα προϊόντα όπως είναι ο καπνός και το βαμβάκι- φαίνεται πως η Κυβέρνηση δεν έχει μία ολοκληρωμένη πολιτική. Δεν έχει ένα ολοκληρωμένο σχέδιο για την τευτλοκαλλιέργεια, αλλά και για την Ελληνική Βιομηχανία Ζάχαρης με αποτέλεσμα το μεν ζαχαρότευτλο να υποβαθμίζεται ως προϊόν στον παραγωγικό χάρτη της χώρας και η Ελληνική Βιομηχανία Ζάχαρης να οδηγείται σε συρρίκνωση προκαλώντας μ’ αυτόν τον τρόπο πολύ σοβαρά προβλήματα στους τευτλοπαραγωγούς, στους εργαζόμενους, στην αγροτική οικονομία και την ύπαιθρο γενικότερα. 
      Τρανή απόδειξη-επιβεβαίωση όλων των παραπάνω αποτελούν τα στοιχεία για την εξέλιξη της τευτλοκαλλιέργειας τα τελευταία χρόνια. Τα στοιχεία δείχνουν ανάγλυφα ότι μειώθηκε δραματικά η τευτλοκαλλιέργεια στη χώρα μας τα τελευταία χρόνια. Έτσι, σας αναφέρω ενδεικτικά, κυρίες και κύριοι συνάδελφοι, ότι το 2005 καλλιεργήθηκαν τετρακόσια δεκαοκτώ χιλιάδες στρέμματα με τεύτλα στη χώρα, το 2006 η έκταση που καλλιεργήθηκε έπεσε στα τριακόσια δεκαοκτώ χιλιάδες στρέμματα για να έχουμε πέρσι περίπου εκατόν πενήντα χιλιάδες στρέμματα. Οι εκτιμήσεις για τη φετινή χρονιά δεν είναι αισιόδοξες. Φαίνεται ότι θα έχουμε περαιτέρω μείωση της τευτλοκαλλιέργειας. 
	Είναι φανερό, λοιπόν, από τα στοιχεία που σας προανέφερα ότι μία καλλιέργεια, ένα προϊόν που παρείχε συμπληρωματικό εισόδημα σε είκοσι χιλιάδες περίπου, ελληνικές οικογένειες φθίνει δραματικά και η ευθύνη της Κυβέρνησης είναι πολύ μεγάλη. Γιατί; Διότι εκτός της έλλειψης σχεδίου, θα πρέπει να προσθέσουμε ότι υπήρξε ανικανότητα της Κυβέρνησης σε ό,τι αφορά τη διαπραγμάτευση που έκανε στην Ευρωπαϊκή Ένωση για το νέο κανονισμό για τη ζάχαρη όπου ουσιαστικά η Κυβέρνηση δεν διεκδίκησε τίποτα. Απλώς, πήρε ό,τι της προσέφερε η Ευρωπαϊκή Επιτροπή, ενώ άλλες χώρες -με κλασικό παράδειγμα την Ιταλία- διασφάλισαν τα συμφέροντά τους με διάφορες αντισταθμίσεις. 
	Με τη διαπραγμάτευση που έκανε η πολιτική ηγεσία του Υπουργείου Αγροτικής Ανάπτυξης και Τροφίμων στην Ευρωπαϊκή Ένωση για το νέο καθεστώς της ζάχαρης, ουσιαστικά οι μόνοι κερδισμένοι από τον τρόπο που η πολιτική ηγεσία χειρίστηκε το θέμα είναι η Αγροτική Τράπεζα που θα εξυγιάνει το χαρτοφυλάκιό της, η Ελληνική Βιομηχανία Ζάχαρης που θα λάβει τις ενισχύσεις και πιθανόν οι ιδιώτες επενδυτές, αν προχωρήσουν τα σχέδια για τη μετατροπή των εργοστασίων σε εργοστάσια παραγωγής βιοαιθανόλης. 
      Είναι σαφές -και θέλω πολύ κατηγορηματικά να το πω για να μην υπάρχει καμμία αμφιβολία- ότι το βασικό λάθος της Κυβέρνησης ήταν ότι δεν σκέφθηκε πώς θα διασφαλίσει την τευτλοκαλλιέργεια, άρα δεν σκέφθηκε τους τευτλοπαραγωγούς και γι’ αυτό οι ενισχύσεις στην αρχή ήταν πενιχρές σ’ ό,τι αφορά την ενίσχυση των τευτλοπαραγωγών.
Αυτό είχε ως αποτέλεσμα όταν στη συνέχεια διαπίστωσε από την εξέλιξη της τευτλοκαλλιέργειας ότι ουσιαστικά τα εργοστάσια θα κλείσουν, να έρθει άρον-άρον φέτος να δώσει ορισμένα μπόνους υποτίθεται στους τευτλοκαλλιεργητές. Ουσιαστικά, όμως, η βιομηχανία έχει οδηγηθεί σε συρρίκνωση.
     Σπεύδω να προσθέσω ότι η απουσία του σχεδίου φάνηκε και στην εξέλιξη που είχαμε στο θέμα της μετατροπής των εργοστασίων της Λάρισας και της Ξάνθης σε εργοστάσια βιοαιθανόλης. 
     Κύριε Υπουργέ, ξέρω ότι δεν είναι στην αρμοδιότητά σας, αλλά δεν μας δόθηκε μια απάντηση από την πολιτική ηγεσία του Υπουργείου Αγροτικής Ανάπτυξης και Τροφίμων, αλλά και από τη βιομηχανία, με ποια κριτήρια αποφασίστηκε να μετατραπούν τα δύο συγκεκριμένα εργοστάσια σε εργοστάσια παραγωγής βιοαιθανόλης. Ακόμη, δεν έχουμε πάρει μια συγκεκριμένη απάντηση γι’ αυτό.
     Παρά το γεγονός ότι και ο ίδιος ο Πρωθυπουργός στην Έκθεση της Θεσσαλονίκης είχε δεσμευτεί, πριν δεκαοκτώ, δεκαεννιά μήνες, ότι τα εργοστάσια θα μετατραπούν μέσα σε δεκαοκτώ μήνες –και αναφέρομαι στα εργοστάσια της Λάρισας και της Ξάνθης- σε εργοστάσια παραγωγής βιοαιθανόλης, παρήλθε το δεκαοκτάμηνο και ακόμη δεν υπάρχει κάτι συγκεκριμένο. 
     Βεβαίως, δεν έχουμε πάρει απαντήσεις στο ερώτημα που έχουμε κάνει: Γιατί ενώ αρχικά είχε αποφασιστεί η επένδυση της μετατροπής των εργοστασίων να γίνει από την Ελληνική Βιομηχανία Ζάχαρης, στη συνέχεια υπήρξε αλλαγή θέσης και τώρα πλέον αναζητείται στρατηγικός επενδυτής; Ήταν οικονομικοί οι λόγοι; Υπήρχε αδυναμία της Ελληνικής Βιομηχανίας Ζάχαρης να ανταποκριθεί στο ύψος της επένδυσης;
     Αυτά, λοιπόν, τα ερωτήματα, δεν είναι μόνο ερωτήματα δικά μας, είναι ερωτήματα όλων των κομμάτων της Αντιπολίτευσης, είναι ερωτήματα των εκπροσώπων των εργαζομένων, είναι ερωτήματα των εκπροσώπων των αγροτών. Κι αυτά τα ερωτήματα έθεσε –δεν είναι εδώ ο συνάδελφος που έθεσε το θέμα- και ο Γιώργος Παπανδρέου κατά την επίσκεψη στο εργοστάσιο της Λάρισας, την προεκλογική περίοδο και δεν πήρε καμμία απάντηση. Και συνεχίζουμε, μέχρι σήμερα, να μην παίρνουμε απαντήσεις.
     Υπάρχουν μελέτες βιωσιμότητας; Έχουν πάρει υπ’ όψιν τα νέα δεδομένα στις αγορές των δημητριακών; Υπάρχουν περιβαλλοντικές μελέτες; Δεν υπάρχουν περιβαλλοντικές μελέτες.
     Είναι, λοιπόν, σαφές ότι και οι ρυθμίσεις που γίνονται για τους εργαζόμενους, είναι ρυθμίσεις που αποφασίστηκαν στο πόδι και φάνηκε στην επιτροπή. Ενώ θα περιμέναμε απαντήσεις σε συγκεκριμένα ερωτήματα, μεγαλύτερη σύγχυση προκλήθηκε. Για παράδειγμα, θα είναι ογδόντα οι εργαζόμενοι που θα μεταταχθούν. Με ποια κριτήρια; Δεν υπάρχει κανένα κριτήριο. Γιατί ογδόντα και όχι εκατό, εκατόν πενήντα; Απάντησε η Ελληνική Βιομηχανία Ζάχαρης –και ήσασταν παρών, κύριε Υπουργέ- ότι μπορεί να είναι και παραπάνω. Άρα, δεν προκύπτει από συγκεκριμένα στοιχεία ο αριθμός των ογδόντα που θα μεταταχθούν. Όπως επίσης, σας είπα και πριν, δεν προκύπτουν αυτές οι ανάγκες για το προσωπικό, από συγκεκριμένη στόχευση σε σχέση με το οργανόγραμμα σε όλα τα εργοστάσια, τα οποία υπολειτουργούν καθώς και τα άλλα, τα οποία υποτίθεται ότι λειτουργούν. 
     Και ερωτούμε πάλι για να υπάρξει μια απάντηση: Τι ακριβώς θέλει να κάνει η Ελληνική Βιομηχανία Ζάχαρης; Τι θέλει να κάνει η Κυβέρνηση; Θέλει να συνεχίσουν αυτά τα τρία εργοστάσια; Και πώς αυτό θα γίνει με εκατόν σαράντα, εκατόν πενήντα χιλιάδες στρέμματα καλλιέργειας; Θέλει να μεταταχθούν οι υπάλληλοι και λέει, αποκλειστικά στις περιφέρειες. Πώς θα γίνει αυτό; Ποιο είναι το στρατηγικό σχέδιο για τη βιομηχανία; Και όσο δεν παίρνουμε απαντήσεις σ’ αυτά τα ερωτήματα, επιβεβαιώνεται αυτό που έχουμε πει πάρα πολλές φορές και το γνωρίζουν όλοι -και οι αγρότες και οι εργαζόμενοι στις τευτλοπαραγωγικές περιοχές. Δεν υπάρχει στρατηγικό σχέδιο, δεν υπάρχει πολιτική, άρα η Κυβέρνηση βαδίζει στα τυφλά. Και εμείς δεν μπορούμε να δώσουμε εγκρίσεις σε μια κυβέρνηση που βαδίζει στα τυφλά.
     Ευχαριστώ, κύριε Πρόεδρε.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η Βουλευτής του ΠΑ.ΣΟ.Κ. κ. Μαρία Σκραφνάκη.
     ΜΑΡΙΑ ΣΚΡΑΦΝΑΚΗ: Κύριε Πρόεδρε, κυρίες και κύριοι συνάδελφοι, το σχέδιο νόμου που συζητάμε σήμερα είναι στην πραγματικότητα μια συνέχει του ν.3630, που μόλις στις αρχές του έτους ψηφίστηκε από τη Βουλή, για την αποχώρηση δικαστικών λειτουργών από την υπηρεσία τους.
     Με το σημερινό νομοσχέδιο έρχεστε να ρυθμίσετε τα εκκρεμεί συνταξιοδοτικά θέματα των δικαστών, προκειμένου να θέσετε σε εφαρμογή τον παραπάνω νόμο για την πρόωρη αποχώρηση των δικαστών.
      Κύριε Υπουργέ, κατά τη συζήτηση του νομοσχεδίου για την πρόωρη αποχώρηση των δικαστών, όπου εμείς ως ΠΑ.ΣΟ.Κ. καταψηφίσαμε, είχαμε επισημάνει ότι δεν είμαστε αντίθετοι με μια ρύθμιση που αφορά αποχωρήσεις δικαστών, εφόσον συντρέχουν σοβαροί λόγοι υγείας. Πιστεύουμε ότι αυτός θα πρέπει να είναι ο μοναδικός λόγος αποχώρησης των δικαστών.
      Η αντίθεσή μας εστιάζεται στην παροχή της δυνατότητας αποχώρησης για οποιουσδήποτε άλλους λόγους, που αναφέρει ο ν. 3630/2008, γιατί με τη ρύθμιση αυτή ελλοχεύει κίνδυνος αυθαιρεσιών, αφού είναι δυνατόν να υπάρξουν εκκαθαρίσεις και διώξεις άξιων και ευσυνείδητων δικαστών.
      Οι περιπτώσεις ανεπάρκειας των δικαστικών λειτουργών, εάν έχουν εντοπιστεί, δεν θα πρέπει να επιβραβεύονται από την Κυβέρνηση με πρόωρες συνταξιοδοτήσεις, αλλά θα πρέπει να αντιμετωπιστούν σύμφωνα με τη διαδικασία που προβλέπει το Σύνταγμα και η κείμενη νομοθεσία, δηλαδή μέσα από μια ουσιαστική επιθεώρηση και με την επιβολή πειθαρχικών μέτρων, που έτσι κι αλλιώς προβλέπονται.
      Πολύ φοβούμαι όμως, κύριε Υπουργέ, ότι τελικά οι ρυθμίσεις αυτές θα χρησιμοποιηθούν, για να εξαναγκαστούν ή να εκβιαστούν ικανοί και ευσυνείδητοι δικαστές να προτιμήσουν την εθελούσια αποχώρηση, παρά την αποπομπή τους.
      Κυρίες και κύριοι συνάδελφοι, από την πρώτη κιόλας ανάγνωση των προτεινόμενων διατάξεων γίνεται σαφές ότι η πρόθεση της Κυβέρνησης είναι να θεσπίσει ευνοϊκές συνταξιοδοτικές ρυθμίσεις, για να χρυσώσει σε κάποιους το χάπι, ώστε να μπορέσει απρόσκοπτα να θέσει σε εφαρμογή την αποχώρηση των δικαστών, που για δικούς της λόγους επιθυμεί. Ειλικρινά όμως, κύριε Υπουργέ, δεν μπορεί να υπάρξει κανένας άλλος λόγος και καμμία άλλη αιτιολογία, για να χαρίζονται συντάξιμα έτη ή να δίδονται διάφορα πλεονεκτήματα, προκειμένου να υπάρξουν αποχωρήσεις.
      Κύριε Υπουργέ, μην ξεχνάτε ότι οφείλετε κι εσείς και όλοι μας να προστατεύουμε την ανεξαρτησία και το κύρος της δικαιοσύνης. Δεν πρέπει να αφήνετε περιθώρια με βάση ασαφείς και αόριστες διατάξεις, να ταλαιπωρηθούν άξιοι καθ’ όλα δικαστικοί λειτουργοί, των οποίων το ανεξάρτητο φρόνημα ίσως ενοχλεί την Κυβέρνηση. Και αν συμβεί αυτό, θα κλονιστεί ακόμη περισσότερο η αξιοπιστία και η ανεξαρτησία της δικαιοσύνης, την οποία οφείλουμε να διαφυλάξουμε.
      Κυρίες και κύριοι συνάδελφοι, τόσο το περιεχόμενο των διατάξεων όσο και ο χρόνος που η Κυβέρνηση αποφάσισε να καταθέσει το παρόν σχέδιο νόμου συνιστούν μια πρόκληση για τον ελληνικό λαό. Δυόμισι περίπου εκατομμύρια συμπολιτών μας βρίσκονται επισήμως υπό την απειλή της φτώχειας και η Κυβέρνηση αγνοώντας το πρόβλημα εξαπολύει με το ασφαλιστικό μια γενικευμένη επίθεση ενάντια στα δικαιώματα των εργαζομένων. Όταν ενάμισι εκατομμύριο εργαζόμενοι είναι στο στόχαστρο της δήθεν ασφαλιστικής μεταρρύθμισης, όταν η Κυβέρνηση αυξάνει τα όρια ηλικίας κατά δύο έως πέντε έτη, μειώνει τις επικουρικές συντάξεις έως και 70%, επιβάλλει πενταετή ποινή στην εργαζόμενη Ελληνίδα μητέρα και ποινή 6% ετησίως στις πρόωρες συνταξιοδοτήσεις, γιατί εμφανίζεται τόσο χαριστική και ευνοϊκή απέναντι σε άλλες κατηγορίες εργαζομένων;
      Έχετε συνειδητοποιήσει ποιο θα είναι το κόστος των προτεινόμενων ρυθμίσεων; Σύμφωνα με την έκθεση του Γενικού Λογιστηρίου του Κράτους, υπολογίζεται από το έτος 2008 ετήσια δαπάνη 3.080.000 ευρώ, προσαυξημένη κατά 180.000 ευρώ για κάθε ένα από τα επόμενα έτη. Δεν είναι πρόκληση να δίδονται παροχές με τέτοιο κόστος, όταν από την άλλη πλευρά ζητούνται θυσίες από τα μεγάλα τμήματα του ελληνικού λαού, τους φτωχούς και τους εργαζόμενους, που ασχολούνται κάτω από ιδιαίτερα δυσμενείς συνθήκες στον ιδιωτικό τομέα; Δεν μπορούμε να θεσμοθετούμε τέτοιες ανισότητες στα συνταξιοδοτικά δικαιώματα μεταξύ των πολιτών και να τους κατατάσσουμε έτσι σε κατηγορίες.
      Κυρίες και κύριοι συνάδελφοι, θα ήθελα, τέλος, να αναφερθώ στο άρθρο 4 του σχεδίου νόμου, που αφορά την προσθήκη για την επέκταση των βαρέων και ανθυγιεινών σε συγκεκριμένες κατηγορίες του μόνιμου προσωπικού των Ο.Τ.Α. του πρώτου βαθμού.
      Πρόκειται για την εν μέρει κάλυψη ενός δίκαιου αιτήματος των εργαζομένων στην Τοπική Αυτοδιοίκηση. Η Κυβέρνηση, υπό την πίεση των απεργιακών κινητοποιήσεων των εργαζομένων στην καθαριότητα για την ένταξή τους στα βαρέα και ανθυγιεινά, έφερε αυτήν την τροπολογία-προσθήκη, με την οποία συμφωνούμε και βεβαίως θα την ψηφίσουμε. Οφείλω, όμως, να παρατηρήσω ότι αυτή η ρύθμιση είναι αποσπασματική, ελλιπής και πρόχειρη, πρώτον, γιατί δεν αντιμετωπίζει συνολικά το ζήτημα των βαρέων και ανθυγιεινών στο δημόσιο, αλλά και στον ιδιωτικό τομέα και, δεύτερον, γιατί δεν ρυθμίζει τα ζητήματα της επικουρικής τους σύνταξης. 
      Κυρίες και κύριοι συνάδελφοι, πιστεύω ότι η Κυβέρνηση συνολικά θα πρέπει να πάρει θέση για το τι ακριβώς σκοπεύει να κάνει σε σχέση με τα βαρέα και ανθυγιεινά επαγγέλματα, να ρυθμίσει δηλαδή το θέμα της ένταξης των επαγγελμάτων στο καθεστώς των βαρέων και ανθυγιεινών με βάση επιστημονικά κριτήρια που θα ισχύσουν τόσο στον ιδιωτικό όσο και στο δημόσιο τομέα. Θα πρέπει να πάρει θέση για το εάν κατατάσσονται στην κατηγορία αυτή και οι αγρότες που εργάζονται κάτω από πολύ δυσμενείς συνθήκες. Και μην ξεχνάτε ότι υπάρχουν και άλλες κατηγορίες εργαζομένων στο δημόσιο, που η φύση της εργασίας τους αυτονόητα τα κατατάσσει στα βαρέα και ανθυγιεινά, όπως είναι για παράδειγμα οι νοσηλευτές.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας της κυρίας Βουλευτού)
      Ένα λεπτό, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Μα, έχετε ένα λεπτό ακόμη. Δεν έχει εξαντληθεί ο χρόνος σας.
      ΜΑΡΙΑ ΣΚΡΑΦΝΑΚΗ: Εδώ, λοιπόν, ήρθε η Κυβέρνηση να κάνει κάτι εντελώς ανακόλουθο, ενεργώντας υπό την πίεση των κινητοποιήσεων των εργαζομένων. Έρχεται να νομοθετήσει, πριν ακόμα ολοκληρωθεί το έργο της επιτροπής, που η ίδια έχει συστήσει για την εξέταση του θέματος των επαγγελματικών κατηγοριών που εντάσσονται στα βαρέα και ανθυγιεινά επαγγέλματα.
      Κυρίες και κύριοι συνάδελφοι, επειδή με το παρόν νομοσχέδιο δημιουργούνται σοβαρές ανισότητες στα συνταξιοδοτικά δικαιώματα των πολιτών και ανοίγει ακόμη περισσότερο η ψαλίδα, επειδή η Κυβέρνηση σκοπό έχει να χρυσώσει σε κάποιους το χάπι, ώστε να μπορέσει απρόσκοπτα να κάνει εκκαθαρίσεις άξιων και ευσυνείδητων δικαστών, των οποίων το ανεξάρτητο φρόνημα την ενοχλεί, εμείς ως ΠΑ.ΣΟ.Κ. διαφωνούμε και καταψηφίζουμε το νομοσχέδιο επί της αρχής.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Στο σημείο αυτό έχει ζητήσει το λόγο ο Υφυπουργός Οικονομίας και Οικονομικών κ. Λέγκας.
      Κύριε Υφυπουργέ, θα χρειαστείτε είκοσι πέντε λεπτά;
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Όχι, λιγότερα νομίζω, αλλά θα το δούμε στην πορεία.
      ΠΡΟΕΔΡΕΥΩΝ (Φίλιππος Πετσάλνικος): Ορίστε, κύριε Υφυπουργέ, έχετε το λόγο.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε.
      Θα μου επιτρέψετε αρχικά να κάνω κάποιες παρατηρήσεις, σχετικά με τα όσα ειπώθηκαν. Θα αναφερθώ κατ’ αρχάς στο ν.3630 και συγκεκριμένα στο ζήτημα που αφορά τους αποχωρούντες από την υπηρεσία δικαστικούς, διότι νομίζω ότι έγινε μια προσπάθεια να φανεί αναντιστοιχία ή ασυνέχεια ανάμεσα στο ν.3630 και στο συζητούμενο νομοσχέδιο.
      Κυρίες και κύριοι συνάδελφοι, θα πρέπει να γίνει ξεκάθαρο ότι ο ν.3630 δεν ήταν συνταξιοδοτικός νόμος. Συνταξιοδοτικός νόμος είναι αυτός ο συζητούμενος. Είναι σαφές ότι ο ν.3630 δεν μπορούσε να θέσει τα ζητήματα που θέτει αυτός ο νόμος με αυτήν τη διαδικασία και σε αυτήν τη λεπτομέρεια.
      Θα κάνω μια δεύτερη παρατήρηση, σχετικά με την κρίση της καταλληλότητας άσκησης των δικαστικών καθηκόντων για λόγους υγείας ή οποιωνδήποτε άλλων λόγων, όπως λέει η σχετική ρύθμιση. 
      Νομίζω, κυρίες και κύριοι συνάδελφοι -και αυτό το διασαφήνισε και ο πρόεδρος των δικαστών- ότι υπάρχει συγκεκριμένη διαδικασία. Δεν είναι τόσο απλά τα πράγματα. Αυτή η φοβικότητα που εκφράζετε, νομίζω ότι δεν είναι δικαιολογημένη. Υπάρχει διαδικασία που αναφέρεται και περνά από τους επιθεωρητές, από την ολομέλεια του Ανώτατου Δικαστικού Συμβουλίου, από την ολομέλεια του οικείου δικαστηρίου και βεβαίως δεν είναι μια απλή διαδικασία, όπως περιγράφηκε. 
      Η τρίτη παρατήρηση αφορά τα βαρέα και ανθυγιεινά του δημοσίου. Νομίζω ότι δεν χρειάζεται τέτοια μικροψυχία. Εάν δεν φέρναμε σήμερα τη συγκεκριμένη ρύθμιση, θα μας λέγατε γιατί δεν φέραμε αυτήν τη ρύθμιση. Τη φέρνουμε τώρα και μας εγκαλείτε γιατί τη φέρνουμε, όπως λέτε, ξεχωριστά από βαρέα και ανθυγιεινά του ιδιωτικού τομέα. Επαναλαμβάνουμε ότι οι ρυθμίσεις αυτές αφορούν τα βαρέα και ανθυγιεινά του δημοσίου, τα οποία σήμερα δεν αντιμετωπίζονται από καμμία, μα καμμία επιτροπή. 
      Επίσης, θα μου επιτρέψετε να κάνω μια τελευταία παρατήρηση για τη ζάχαρη και για την υποτιθέμενη βιωσιμότητα των μονάδων, όπως υποστηρίχθηκε. 
      Νομίζω, κυρίες και κύριοι συνάδελφοι, ότι θα πρέπει να αναγνωρίσουμε ότι υπάρχει δυσχέρεια σύμφωνα με την καινούργια Κ.Ο.Α., η οποία δεν δίνει ενισχύσεις. Το σύστημα είναι αυτοχρηματοδοτούμενο, είναι ανταποδοτικό. Υπάρχει ένα ταμείο αναδιάρθρωσης. 
      Οι μελέτες έδειξαν ότι η χώρα μας και η Ιταλία έχουν μεγάλο πρόβλημα, όσον αφορά το κόστος προς την παραγωγή. Στην Ιταλία, από τα δεκαεννέα εργοστάσια έχουν κλείσει τα δεκαπέντε ή τα δεκατέσσερα, κλείνει ακόμα ένα, έχουν μείνει μόνο τέσσερα. Δυστυχώς βλέπουμε, κυρίες και κύριοι συνάδελφοι, το ντορό και δεν βλέπουμε το λύκο. Αν θέλουμε να αντιμετωπίσουμε το πρόβλημα με σοβαρότητα, μόνο με τέτοιες κινήσεις μπορούμε να το κάνουμε και βεβαίως καλό είναι να ακούσουμε και προτάσεις. Γιατί μέχρι σήμερα αυτό που ακούμε είναι  μία κριτική από τη μια άκρη, έως την άλλη, τίποτα  άλλο. Πρόταση δεν ακούστηκε. Τουλάχιστον εμείς πήραμε τις αποφάσεις μας, οι οποίες στηρίζονται σε επιχειρηματικά σχέδια, τα οποία θα καταθέσουμε αύριο και τα οποία έχουν κατατεθεί στη Βουλή. Θα τα μελετήσετε και ίσως μετά από τη μελέτη αυτών των σχεδίων μάς ακολουθήσετε σε κάποια πρόταση. 
      Κυρίες και κύριοι συνάδελφοι, είναι κοινό αίτημα, νομίζω όλων των Ελλήνων, η βελτίωση των συνθηκών απονομής της ελληνικής δικαιοσύνης. Είναι βασική επιδίωξη της Κυβέρνησής μας, η επίτευξη αυτού του στόχου. Απαραίτητη προϋπόθεση είναι η λήψη δραστικών μέτρων για την αναβάθμιση, για την περαιτέρω θεσμική θωράκιση του Έλληνα δικαστή. Αυτή είναι η επιδίωξη του σημερινού νομοσχεδίου, το οποίο αποτελεί και την αναγκαία συνέχεια του ν. 3630, περί εθελουσίας εξόδου των δικαστών. 
      Για ακόμη μια φορά η Κυβέρνηση στέκεται αρωγός των θεσμικών οργάνων της δικαιοσύνης, που έχουν αναλάβει ομολογουμένως το δύσκολο έργο της αυτοδιόρθωσης αλλά και της αναβάθμισής της. Θα  ήθελα να θυμίσω σ' αυτό το σημείο ότι κάποιοι συνάδελφοι, πριν λίγο καιρό σε αυτήν την Αίθουσα και στο πλαίσιο της συζήτησης του ν. 3630, υπαινίχθηκαν  ότι το νομοσχέδιο εκείνο θα έμενε κενό περιεχομένου, νεκρό γράμμα και δεν θα ψηφιστεί ο νόμος για τη συνταξιοδότηση αυτών των δικαστών. Ζητούσαν  μάλιστα διασφαλίσεις, ζητούσαν συγκεκριμένα χρονοδιαγράμματα, για το πότε θα θεσπιστεί ο συνταξιοδοτικός νόμος για τους αποχωρούντες δικαστές. 
      Το σημερινό νομοσχέδιο αποτελεί ουσιαστικά την πλήρωση της αίρεσης, υπό την οποία τελούσε ο ν. 3630 και όχι την αφορμή για την αναβίωση μιας οποιασδήποτε συζήτησης που ήδη έχει γίνει, που ήδη έχει ολοκληρωθεί, που ήδη έχει καταλήξει σε συγκεκριμένες ρυθμίσεις. Μια ακόμα δέσμευσή μας για την άμεση κατάθεση και συζήτηση του νομοσχεδίου αυτού έγινε πράξη, γιατί η Κυβέρνησή μας έχει μια ενιαία νομοθετική πολιτική και όπως προείπα, λαμβάνει συνολικά και όχι αποσπασματικά μέτρα. Εξάλλου το ενιαίο ή μη της νομοθετικής πρωτοβουλίας της Κυβέρνησης δεν κρίνεται από το αν οι ρυθμίσεις περιλαμβάνονται σε έναν ή σε περισσότερους νόμους. Το ζητούμενο είναι όλες αυτές οι νομοθετικές ρυθμίσεις-παρεμβάσεις να κινούνται στην ίδια κατεύθυνση, η οποία, εν προκειμένω, είναι η αναβάθμιση της ελληνικής δικαιοσύνης και του Έλληνα δικαστή. Έτσι, λοιπόν και το σημερινό νομοσχέδιο αποτελεί τη συνέχεια μιας σειράς νομοθετικών και εκτελεστικών μέτρων, με στόχο την εξυγίανση της δικαιοσύνης, την απεμπλοκή από νοσηρά φαινόμενα και την απαλλαγή της από κάποια στελέχη που κυρίως για λόγους υγείας αδυνατούν να αντεπεξέλθουν στο ρόλο τους.
       Οι συνθήκες που καθιστούν αναγκαία τη λήψη μιας νομοθετικής πρωτοβουλίας, όπως της σημερινής, μας θυμίζουν σταθερά τα προβλήματα που παρουσιάζονται στο χώρο της δικαιοσύνης και τα οποία, έστω και σημαντικά μειωμένα τα τελευταία τέσσερα χρόνια, εξακολουθούν να υφίστανται. Εμείς δεν γυρνάμε το κεφάλι σε άλλη κατεύθυνση. Γνωρίζουμε τα προβλήματα και προσπαθούμε να τα επιλύσουμε. 
      Ένα, λοιπόν, βασικό πρόβλημα είναι η ύπαρξη ολίγων μελών του δικαστικού Σώματος, που κυρίως για λόγους υγείας όπως είπα, αδυνατούν, να αντεπεξέλθουν στις υποχρεώσεις τους. Θα επισημάνω εδώ, όπως και ο πρόεδρος της Ένωσης Δικαστών επεσήμανε, ότι ο Έλληνας δικαστής θα πρέπει να δίνει καθημερινά το 100% των δυνατοτήτων του, προκειμένου να αντεπεξέλθει στις ιδιαίτερα αυξημένες υποχρεώσεις του λειτουργήματός του. Σε αυτούς  κυρίως προσπαθούμε να δώσουμε ορισμένα κίνητρα και να διευκολύνουμε την απομάκρυνση από το δικαστικό Σώμα, με διαδικασίες που να εμπεριέχουν αξιοπρέπεια και οφείλω να τονίσω ότι τα παρεχόμενα κίνητρα είναι αποκλειστικά και μόνο οικονομικά και σε καμμία περίπτωση τιμητικά ή διακριτικά. 
      Με δεδομένη άλλωστε τη συνταγματικά κατοχυρωμένη ισοβιότητα, με την οποία ορθά -και νομίζω ότι εδώ δεν υπάρχει διαφωνία στην Αίθουσα- προστατεύονται οι Έλληνες δικαστές, είναι και πρακτικά αναγκαία η παροχή των κινήτρων αυτών. 
      Είναι γεγονός ότι τόσο το Σύνταγμα όσο και ο κοινός νομοθέτης έθεσαν ένα ιδιαίτερα αυστηρό πλαίσιο, σχετικά με τη διαδικασία αλλά και τα κριτήρια επιλογής του Έλληνα δικαστή. Βασική επιδίωξη διαχρονικά ήταν η διασφάλιση της απρόσκοπτης και αποτελεσματικής λειτουργίας του. Ταυτόχρονα, όμως, είναι γεγονός ότι περιστασιακά εμφανίζονται φαινόμενα διάβρωσης που τραυματίζουν το κύρος της δικαιοσύνης αλλά και την εμπιστοσύνη, με την οποία είναι αναγκαίο να την περιβάλλουν οι πολίτες. 
      Με μέτρα όπως το σημερινό επιχειρούμε  την απομάκρυνση όλων αυτών που δεν μπορούν ή δεν θέλουν να ανταποκριθούν στα καθήκοντα του ιερού λειτουργήματος του δικαστή. Για το λόγο αυτόν με το ν. 3630 προβλέφθηκε στο πρώτο άρθρο ότι δικαστικοί λειτουργοί της πολιτικής και ποινικής δικαιοσύνης, από το βαθμό του ειρηνοδίκη και πρωτοδίκη ή αντεισαγγελέα πρωτοδικών έως και το βαθμό του προέδρου εφετών ή εισαγγελέα εφετών, καθώς και η δικαστική λειτουργοί αντιστοίχων βαθμών του Συμβουλίου της Επικρατείας, του Ελεγκτικού Συνεδρίου αλλά και των τακτικών διοικητικών δικαστηρίων, οι οποίοι έχουν συμπληρώσει κατά το χρόνο υποβολής της αιτήσεώς τους δώδεκα έτη πραγματικής δικαστικής υπηρεσίας και αδυνατούν να συνεχίσουν να ανταποκρίνονται στα δικαστικά τους καθήκοντα ή δεν είναι κατάλληλοι για την άσκηση δικαστικών καθηκόντων, εξαιτίας προβλημάτων υγείας ή οποιωνδήποτε άλλων λόγων, μπορούν να ζητήσουν την έξοδο από την υπηρεσία. Δόθηκε, δηλαδή, με τις διατάξεις του νόμου αυτού το δικαίωμα εθελουσίας εξόδου, το δικαίωμα να αποχωρήσει κάποιος από το δικαστικό Σώμα με αξιοπρέπεια, χωρίς να τραυματίσει, όπως είπαμε, το κύρος της δικαιοσύνης. 
      Με το υπό συζήτηση νομοσχέδιο επιλύονται όλα τα ζητήματα τα οποία ανακύπτουν από την εφαρμογή της εθελουσίας εξόδου, ενώ ταυτόχρονα επεκτείνονται οι ρυθμίσεις και σε ορισμένα ασφαλιστικά θέματα, καθώς και σε κάποια πάγια αιτήματα των Ελλήνων δικαστών και των μελών του Νομικού Συμβουλίου του Κράτους. 
      Σε αυτό το σημείο, κυρίες και κύριοι συνάδελφοι, θέλω να θυμίσω ότι η εθελουσία έξοδος των δικαστών είναι πλέον νόμος του κράτους, ψηφισμένος από τη Βουλή, μέσα σε αυτήν την Αίθουσα, πριν από λίγους μήνες. Πιστεύω, λοιπόν, ότι θα ήταν ιδιαίτερα χρήσιμο να αφήσουμε στις αρχικές εντυπώσεις, καθώς παρέλκει κάθε πρόταση για μεταβολή των διατάξεών του, κάθε αμφισβήτηση του περιεχομένου του και των σκοπών που ο νόμος υπηρετεί. Για τους όποιους, λοιπόν, υπαινιγμούς που ακούστηκαν, θα σας παραπέμψω και στις απαντήσεις που δόθηκαν αναλυτικά κατά τη συζήτηση του ν. 3630, αλλά θα τονίσω ότι η Κυβέρνηση αυτή, αντίθετα με τις πρακτικές του παρελθόντος, δεν στήνει παιχνίδια στην πλάτη της δικαιοσύνης, ούτε φιλοδοξεί να την καταστήσει υποχείριό της. Αυτή είναι και μια θεμελιώδης διαφορά με αντίστοιχα εγχειρήματα του παρελθόντος. Εδώ προβλέπονται και οι διαδικασίες και οι ασφαλιστικές δικλίδες για να φύγουν μόνο αυτοί που πρέπει να φύγουν και όχι τα ικανά στελέχη της ελληνικής δικαιοσύνης. 
      Το τρίτο άρθρο του νομοσχεδίου ικανοποιεί ένα πάγιο αίτημα της Ενώσεως Δικαστών και Εισαγγελέων και της Ένωσης των Μελών του Νομικού Συμβουλίου του Κράτους, σχετικά με την αναγνώριση της προηγούμενης δικηγορικής εμπειρίας. 
      Με τις διατάξεις αυτές ουσιαστικά ανταμείβουμε τα έμπειρα σε δικηγορία στελέχη, τα οποία επέλεξαν την είσοδο στο δικαστικό Σώμα και στο Νομικό Συμβούλιο του Κράτους, συνεισφέροντας με τις ειδικές τους γνώσεις στην περαιτέρω αναβάθμιση της δικαιοσύνης, οι πρώτοι, αλλά και στην αποδοτικότερη προάσπιση των συμφερόντων του ελληνικού δημοσίου, οι δεύτεροι. 
      Κλείνοντας το κύριο μέρος του νομοσχεδίου, θα ήθελα να σημειώσω ότι η κριτική στάση απέναντι στη δικαιοσύνη και στους λειτουργούς της είναι και θεμιτή αλλά και επιβεβλημένη. Σε κάθε περίπτωση όμως, θα πρέπει να είμαστε περισσότερο φειδωλοί και να μην κάνουμε ισοπεδωτικές κρίσεις. 
      Με το τέταρτο άρθρο του νομοσχεδίου, που σήμερα συζητάμε, ικανοποιούμε ένα πάγιο αίτημα της Π.Ο.Ε.-Ο.Τ.Α.. Θα πρέπει όμως να διευκρινίσω ότι η ρύθμιση αυτή αφορά τους μόνιμους υπαλλήλους στο δήμο, οι οποίοι υπάγονται στο συνταξιοδοτικό καθεστώς του δημοσίου. Άρα είναι μάταια η όποια προσπάθεια συσχέτισης της ρύθμισης αυτής με το ασφαλιστικό νομοσχέδιο, το οποίο προ ημερών συζητήθηκε. Είναι σκόπιμο επίσης να αναφέρω σχετικά με τη διάταξη αυτή ότι είναι προϊόν μιας μακράς συνεργασίας με την Π.Ο.Ε.-Ο.Τ.Α.. Σύμφωνα με τη διάταξη αυτή, πλέον το μόνιμο προσωπικό των Ο.Τ.Α. που συνταξιοδοτικά υπάγεται στο δημόσιο και ασχολείται σε βαρέα και ανθυγιεινά επαγγέλματα, θεμελιώνει δικαίωμα σύνταξης στα πενήντα οκτώ για τους άνδρες, στα πενήντα τρία για τις γυναίκες, εφόσον συντρέχουν οι προβλεπόμενοι όροι και προϋποθέσεις. 
    Βέβαια, θα πρέπει σ’ αυτό το σημείο να διευκρινίσω ότι αυτή η ρύθμιση εισήχθη με αυτήν την απόκλιση και παρά την αντίθετη εισήγηση του Ελεγκτικού Συνεδρίου με τον όρο ότι δεν θα υπάρχει διαφωνία από την Επιστημονικη Επιτροπή της Βουλής.
    ‘Ολοι μας γνωρίζουμε τα προβλήματα και συνταγματικότητας και συμβατότητας με το Κοινοτικό Δίκαιο, τα οποία έχουν σχετικά  τεθεί.
    Κυρίες και κύριοι συνάδελφοι, πρέπει επίσης να επισημάνουμε ότι με τη ρύθμιση αυτή ικανοποιήθηκε πλήρως το αίτημα για την αναγνώριση πλασματικού χρόνου και τη χορήγηση επιπλέον τριών μισθολογικών  κλιμακίων, ενώ ταυτόχρονα το επίδομα ειδικής απασχόλησης εντάσσεται πλέον στις συντάξιμες αποδοχές.
    Αξιοσημείωτο είναι ότι οι υπαγόμενες στο ανωτέρω καθεστώς κατηγορίες υπαλλήλων είναι διευρυμένες σε σχέση με αυτές του ν. 2703/99. Με αυτήν τη διάταξη καλύπτεται η πλειοψηφία των εργαζομένων στην Τοπική Αυτοδιοίκηση, που ανήκουν στην κατηγορία των βαρέων και ανθυγιεινών επαγγελμάτων. Δηλαδή είναι περίπου είκοσι χιλιάδες αυτοί που θα ενταχθούν, στην καθαριότητα στην άσφαλτο και αυτοί που μένουν απ’ έξω είναι ένα πολύ μικρό κομμάτι, που σύμφωνα με τις εκτιμήσεις της Π.Ο.Ε. – Ο.Τ.Α. δεν ξεπερνά τις πέντε χιλιάδες, ενώ υπενθυμίζουμε – και αυτό πρέπει να το πούμε για εκείνους που δείχνουν όψιμο ενδιαφέρον και βραχεία μνήμη- ότι το 1999 είχαμε μια διάταξη η οποία ήταν καθαρά εισπρακτικού χαρακτήρα και βεβαίως αυτήν τη διάταξη δεν την έκανε κανένας χρήση.
    Τώρα σχετικά με το ζήτημα του συντελεστή 0,35 που έχει τεθεί, είναι ένα ζήτημα το οποίο επεξεργαζόμαστε. Θα υπάρχει σχετική απάντηση αύριο στη συζήτηση στα άρθρα.
    ‘Οσον αφορά τώρα το άρθρο 5, ρυθμίζονται οι εκκρεμείς αγωγές των δικαστικών λειτουργών και των μελών του Νομικού Συμβουλίου του Κράτους. Η επόμενη ρύθμιση είναι αναγκαία για να αρθεί η εκκρεμότητα των υποθέσεων των δικαστικών λειτουργών και των μελών του Νομικού Συμβουλίου του Κράτους ενώπιον του Ειδικού Δικαστηρίου και να μη φαίνεται το πινάκιο βεβαρημένο κατά τεσσερισήμισι χιλιάδες αγωγές, από τις οποίες ήδη έχουν παραιτηθεί οι δικαιούχοι.
    Με τη ρύθμιση του άρθρου 6 απλά και μόνο διευρύνονται οι δυνατότητες επιχορήγησης που προβλέπονται σχετικά με το ειδικό ταμείο αντιμετώπισης εκτάκτων αναγκών και απλοποιείται ακόμη περισσότερο η σχετική διαδικασία.
    Το κείμενο του νομοσχεδίου κλείνει για μια διάταξη που αφορά την Ελληνική Βιομηχανία Ζάχαρης. Σχετικά με το θέμα αυτό θέλω να τονίσω με έμφαση τη συνέπεια των λόγων, των έργων και των αποφάσεών μας. Όπως οι περισσότεροι σ’ αυτήν την Αίθουσα γνωρίζουν, η Ελλάδα είχε πέντε εργοστάσια ζάχαρης. Με την απόφαση της Ευρωπαϊκής Ένωσης, παρά τη σθεναρή αντίδραση της πολιτικής ηγεσίας του Υπουργείου Αγροτικής Ανάπτυξης και Τροφίμων να μειώσει αισθητά την επιδότηση στη ζάχαρη, η Κυβέρνηση της Νέας Δημοκρατίας κινήθηκε αστραπιαία και αποφάσισε να αλλάξει τον παραγωγικό προσανατολισμό των δύο εκ των πέντε εργοστασίων από τη ζάχαρη στη βιοαιθανόλη. Η απόφαση αυτή την οποία ανακοίνωσε ο ίδιος ο Πρωθυπουργός στη Δ.Ε.Θ., έχει πολλαπλές ευεργετικές επιπτώσεις. Διασώζει τη λειτουργία δύο εργοστασίων της Λάρισας και της Ξάνθης, τα οποία βρίσκονται στην καρδιά δύο νευραλγικής σημασίας αγροτικών περιοχών της χώρας, της Θεσσαλίας και της Θράκης. Συμβάλλει στην στήριξη των τριών άλλων εργοστασίων ζάχαρης, ένα εκ των οποίων βρίσκεται, ως γνωστόν, στην εθνικά νευραλγικά περιοχή της Ορεστιάδας. Ανοίγει για την Ελλάδα ο δρόμος για τη δραστηριοποίηση στην παραγωγή καθαρής και φιλικής προς το περιβάλλον ενέργειας, πετυχαίνοντας έτσι και τους στόχους που έχουν τεθεί για το ποσοστό παραγωγής βιοκαυσίμων από την Ευρωπαϊκή Ένωση. Η βιοαιθανόλη, όπως ξέρετε, είναι ένα φυσικό καύσιμο. Δίνει επίσης διέξοδο σε χιλιάδες αγρότες οι οποίοι έχουν ακόμη μια εναλλακτική λύση στο τι θα καλλιεργήσουν. Η σημερινή λύση αποτελεί υλοποίηση αυτής της κυβερνητικής επιλογής.
    Ρυθμίζονται επίσης θέματα που αφορούν τις δύο υπό σύσταση εταιρείες παραγωγής βιοαιθανόλης σε Λάρισα και Ξάνθη, κατά τρόπο ώστε να υπάρξει το μεγαλύτερο δυνατό όφελος για το ελληνικό δημόσιο. 
Σας πληροφορώ ότι ολοκληρώνεται και  η δεύτερη φάση του διαγωνισμού για τη συνεργασία με στρατηγικό επενδυτή, ο οποίος είναι αναγκαίος καθώς θα φέρει την τεχνογνωσία πάνω σε κάτι νέο όπως είναι η βιοαιθανόλη.
    Παράλληλα προωθείται με ρυθμίσεις η ελάφρυνση της ελληνικής βιομηχανίας ζάχαρης από το πλεονάζον προσωπικό. Συνολικά εκατόν πενήντα εργαζόμενοι που βρίσκονται στην τελευταία πενταετία πριν τη συνταξιοδότησή τους, εντάσσονται σε ένα ειδικό πρόγραμμα που θα λαμβάνουν το 80% του τελευταίου τους μισθού με πλήρη φυσικά ασφαλιστική κάλυψη. Άλλοι ογδόντα εργαζόμενοι θα μεταταχθούν με βάση τα προσόντα τους αλλά και τις ανάγκες του δημοσίου σε περιφέρειες της χώρας. Πρόκειται για μια ουσιαστική παρέμβαση, για μια γενναία απόφαση, η οποία προέκυψε μετά από μακρό διάλογο και κυρίως την επιθυμία των ίδιων των εργαζομένων. 
    Σύμφωνα με το επιχειρησιακό της σχέδιο και με δικά της έξοδα, η Βιομηχανία Ζάχαρης προχώρησε τα προηγούμενα χρόνια σε εθελούσια αποχώρηση προσωπικού περίπου διακοσίων ογδόντα εννέα  εργαζομένων με συνολικό κόστος περίπου 21.000.000 ευρώ. Και για να μη δημιουργούνται εντυπώσεις, επειδή ακούστηκε και αυτό, ενίσχυση από την Ευρωπαϊκή Ένωση δεν υπάρχει. Υπάρχει ένα ταμείο αναδιάρθρωσης. Αναφέρθηκα εισαγωγικά σε αυτό, το οποίο είναι αυτοχρηματοδοτούμενο, δηλαδή από τη μία λαμβάνουμε από τη μετατροπή των εργοστασίων, ενώ ταυτόχρονα από την άλλη συμμετέχουμε με την παραγωγή της ποσόστωσης. Ακούστηκε, επίσης, αρκετές φορές ότι δεν υπάρχει στρατηγικό σχέδιο από την εταιρεία. Είπαμε ότι θα τα καταθέσουμε και θα τα καταθέσουμε αύριο. Το επιχειρησιακό αυτό σχέδιο δίνει κερδοφόρα αποτελέσματα, αλλά ενημερωτικά λέμε ότι ήδη έχει κατατεθεί στη Βουλή σε ερωτήσεις και επερωτήσεις που έχουν πραγματοποιηθεί.
    Με την ευκαιρία αυτή επιτρέψτε μου, κύριε Πρόεδρε, να κάνω ένα σχόλιο. Προ καιρού, αν δεν με απατά η μνήμη μου, το 2006 ο τότε και σήμερα Αρχηγός της Αξιωματικής Αντιπολίτευσης κ. Παπανδρέου είχε επισκεφθεί το εργοστάσιο ζάχαρης της Λάρισας, αφότου είχε ολοκληρωθεί η μετατροπή του σε εργοστάσιο παραγωγής βιοαιθανόλης. Ο κ. Παπανδρέου τότε δεν είχε πάρει θέση. Δεν είπε ούτε αν συμφωνεί με την απόφαση της Κυβέρνησης ούτε αν διαφωνεί. Μετά τις αντιδράσεις που ευλόγως προκλήθηκαν, καθώς πρόκειται για κορυφαίο θέμα στην αγροτική οικονομία της χώρας μας, στελέχη του ΠΑ.ΣΟ.Κ. έλεγαν ότι σύντομα το ΠΑ.ΣΟ.Κ. θα πάρει θέση επ’ αυτών δημοσίως, σαφέστατη θέση. Από τότε πέρασε ενάμισης χρόνος, ενδεχομένως και λίγο παραπάνω. Το ΠΑ.ΣΟ.Κ. δεν έλαβε θέση και εδώ βεβαίως προκύπτουν κάποια ερωτήματα: Γιατί δεν παίρνει θέση; Γιατί αρκείται στο να ψαρεύει σε θολά νερά. Μήπως επειδή δεν μπορεί ή δεν είναι σε θέση να πάρει θέση ή μήπως υπάρχουν άλλοι λόγοι, που, τέλος πάντων, κάποτε θα πρέπει να μας τους εξηγήσετε; Σε κάθε περίπτωση…
    ΙΩΑΝΝΗΣ ΜΑΓΚΡΙΩΤΗΣ: Εσείς τι λέτε; 
    ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Μα ήδη, σας είπα, χθες ολοκληρώθηκε η σχετική διαδικασία. Έχουμε πάρει αποφάσεις και τις αποφάσεις τις βλέπετε. Σε κάθε περίπτωση, η συζήτηση στην Ολομέλεια της Βουλής και η αυριανή συζήτηση είναι μιας πρώτης τάξεως ευκαιρία για το ΠΑ.ΣΟ.Κ. να ανοίξει τα χαρτιά του, έστω και με αυτήν τη μεγάλη καθυστέρηση. Αν δεν το κάνετε ούτε τώρα, πολύ φοβάμαι ότι τελικά δεν θα το κάνετε. Νομίζω, κύριοι συνάδελφοι, θα πρέπει να το κάνετε για να μη χάσετε και το τελευταίο ψήγμα αξιοπιστίας στον αγροτικό κόσμο.
    ΙΩΑΝΝΗΣ ΜΑΓΚΡΙΩΤΗΣ: Τόσες επερωτήσεις κάναμε!
    ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Απλά με τις επερωτήσεις και πάλι δεν σου δίνεται η ευκαιρία να πάρεις θέση, σου δίνεται η ευκαιρία μόνο να ρωτήσεις και αυτό κάνατε. 
    Η Κυβέρνησή μας, κυρίες και κύριοι συνάδελφοι, με αυτήν τη νομοθετική πρωτοβουλία επιχειρεί να δώσει λύση στα αναφυόμενα ζητήματα. Επιχειρεί να βοηθήσει τη δικαιοσύνη στο έργο και την πορεία εξυγίανσης μέσω των δικών της μηχανισμών, να απαλλάξει το πινάκιο του Ειδικού Δικαστηρίου, όπως είπαμε, από τις τεσσερισήμισι χιλιάδες αγωγές από τις οποίες έχει υποβληθεί παραίτηση, να θεσπίσει ένα ιδιαίτερα προστατευτικό καθεστώς για το μόνιμο προσωπικό των Οργανισμών Τοπικής Αυτοδιοίκησης που υπάγονται στο δημόσιο και παρέχει ιδιαίτερα βαριές και ανθυγιεινές εργασίες, να επιλύσει ακόμη τα προβλήματα που δημιουργήθηκαν από την απόφαση της Ευρωπαϊκής Ένωσης για τη συρρίκνωση της παραγωγής ευρωπαϊκής ζάχαρης, να διευρύνει επίσης το πεδίο δράσης του ειδικού ταμείου αντιμετώπισης εκτάκτων αναγκών και να υιοθετήσει πιο ευέλικτες διαδικασίες.
    Αυτή την πρωτοβουλία καλείστε να υπερψηφίσετε, επιδοκιμάζοντας τα κίνητρα αλλά και τις επιδιώξεις των ρυθμίσεων αυτών που τελικά συνοψίζονται σε μια φράση: Συλλογικό ενδιαφέρον για κοινή προσπάθεια για την αναβάθμιση αλλά και τη βελτίωση των θεσμών αλλά και των συνθηκών ζωής του Έλληνα και της Ελληνίδας, είτε αυτοί είναι δικαστές είτε είναι αγρότες παραγωγής ζάχαρης είτε αυτοί είναι εργαζόμενοι στη βιομηχανία ζάχαρης είτε εργάζονται στους Οργανισμούς Τοπικής Αυτοδιοίκησης είτε κάνουν βαριές και ανθυγιεινές εργασίες.
    Σας ευχαριστώ.
    (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Ο Κοινοβουλευτικός Εκπρόσωπος του ΠΑ.ΣΟ.Κ. κ. Πάγκαλος έχει το λόγο.
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, αυτό το νομοθέτημα έχει μία κύρια κατεύθυνση, που είναι η παραχώρηση σε μια ορισμένη κατηγορία δικαστικών προνομιακών συνθηκών συνταξιοδότησης. Θεωρούμε ότι αυτό κάθ’ εαυτό το γεγονός της μεταχείρισης κατά προνομιακό τρόπο μιας μερίδας εργαζομένων, όποιοι και αν είναι αυτοί, είναι κατακριτέο. Θεωρούμε δε ότι ιδιαίτερα σε αυτήν τη στιγμή, σε αυτήν τη συγκυρία, η εισαγωγή ενός τέτοιου νομοθετήματος καθίσταται και τρόπον τινά προκλητική. Και το λέω αυτό γιατί μόλις ολοκληρώθηκε ένα δεκαπενθήμερο κατά τη διάρκεια του οποίου μέσα σε πρωτοφανή κοινωνική αναστάτωση, με απεργίες, με διαδηλώσεις που προκλήθηκαν από μεγάλες ομοσπονδίες εργαζομένων από τη Γ.Σ.Ε.Ε. και από την Α.Δ.Ε.Δ.Υ., με έντονες αντιδράσεις και της κοινής γνώμης, όπως μπορεί ο καθένας μας να διαγνώσει στο περιβάλλον του, με οξύτατη κριτική του Τύπου, αντιμετωπίστηκαν οι πρωτοβουλίες της Κυβέρνησης γύρω από το μέλλον του ασφαλιστικού συστήματος της χώρας.
      Αυτές οι πρωτοβουλίες είχαν ένα κύριο χαρακτηριστικό, που ήταν η περικοπή υφισταμένων δικαιωμάτων μεγάλων κατηγοριών εργαζομένων, ωρίμων ασφαλιστικών δικαιωμάτων, πράγμα το οποίο αποτελεί και πολιτικό παράπτωμα αλλά μέχρις ενός σημείου δημιουργεί και ηθικά ερωτήματα, γιατί το να τροποποιείς την ασφαλιστική μεταχείριση σε κάποιον για το μέλλον είναι άλλο από το να θίγεις την ασφαλιστική προοπτική κάποιου ο οποίος έχει εισέλθει σε μία παραγωγική διαδικασία κάτω από συγκεκριμένους όρους, τους οποίους συνομολόγησε με την κοινωνία γενικότερα και ειδικότερα με το κράτος.
      Είχαμε, λοιπόν, όλη αυτήν την ατμόσφαιρα, τις αντιδράσεις των κομμάτων της Αντιπολίτευσης στη Βουλή, που εκδηλώθηκαν με αλλεπάλληλες ονομαστικές ψηφοφορίες. Και σήμερα έρχεστε να βαδίσετε στην αντίθετη εντελώς κατεύθυνση, παραχωρώντας σε μία μερίδα εργαζομένων, διότι περί αυτού πρόκειται, προνομίων που δεν τα δικαιούνται με κανέναν άλλο τρόπο, εκτός αν υπάρχει άποψη στην κυβερνητική πλειοψηφία και στην Κυβέρνηση –αυτό θα ήθελα να το ακούσω να ακουστεί απερίφραστα- ότι οι δικαστικοί είναι ειδική κατηγορία εργαζομένων, η οποία πρέπει να έχει κοινωνικά και οικονομικά δικαιώματα διαφορετικά από τους άλλους θνητούς. 
      Όπως ξέρετε οι δικαστικοί, όπως οι διπλωματικοί και οι στρατιωτικοί, αντιμετωπίζονται από το κράτος ως ειδική μισθολογική κατηγορία και αυτό είναι σωστό. Η εκκίνηση αυτού του καθεστώτος έγινε όπως θυμάστε τη δεκαετία του ΄60 από την κυβέρνηση του Γεωργίου Παπανδρέου. Πιστεύω ότι ήταν σωστό και είναι σωστό να συνεχίζεται, κατηγορίες εργαζομένων του δημοσίου, οι οποίες κατ’ εξοχήν εξασκούν την πεμπτουσία της κρατικής εξουσίας, που είναι οι στρατιωτικοί, οι διπλωμάτες, οι προς τα έξω εκπρόσωποι της χώρας και του έθνους και οι δικαστικοί, οι οποίοι είναι η τρίτη εξουσία να έχουν ειδική μισθολογική μεταχείριση, αλλά μέχρι εδώ. 
      Εδώ αντιμετωπίζουμε μία κατηγορία εργαζομένων που κατά τη λογική του νομοσχεδίου σταματά προόρως να εργάζεται. Και τα ερωτήματα είναι αμείλικτα. Για ποιο λόγο σταματάνε προόρως να εργάζονται; Διότι έτσι τους κάπνισε; Μα, τότε πρέπει να αναλάβουν και τη σχετική ευθύνη όπως κάθε άλλος εργαζόμενος σε κάθε άλλο τομέα, ιδιωτικό ή δημόσιο, που έχει το δικαίωμα να αποφασίσει βεβαίως ότι δεν μπορεί να συνεχίσει να ασχολείται με αυτά με τα οποία ασχολείται και κάνει το σάλτο μορτάλε να βγει στην ελεύθερη αγορά εργασίας και να επιδιώξει άλλα πράγματα. Είναι δικαίωμα αυτό του πολίτη στη σημερινή ελεύθερη και δημοκρατική κοινωνία μας αλλά αναλαμβάνει και τις ευθύνες. Εδώ θέλουμε γι’ αυτούς τους ανθρώπους να τους εξασφαλίσουμε αυτή τη δυνατότητα με δεδομένο επίσης το καταχρηστικό και σκανδαλώδες προνόμιο να μπορούν να δικηγορούν όταν παύσουν να είναι δικαστικοί. Δεν μπορούν να δικηγορήσουν οι Βουλευτές, διότι επηρεάζουν, λέει, το δικαστήριο και μπορούν να δικηγορήσουν οι δικαστικοί στο ίδιο το δικαστήριο από το οποίο πριν από μερικούς μήνες απήλθαν! 
      Έχουμε επίσης την κατηγορία των ανθρώπων οι οποίοι βαρύνονται με τη δυσπιστία και την έλλειψη ανοχής των συναδέλφων τους. Ξέρετε ότι αυτό για να συμβεί είναι πάρα πολύ δύσκολο. Χρειάστηκε ο περιβόητος Καλούσης, αν θυμάμαι καλά, να καταναλώσει τόνους ουίσκι σε όλα τα παραλιακά μπαρ της Αττικής –τον γνώριζα σας διαβεβαιώ γιατί μου τον είχαν δείξει οι παρεπιδημούντες στη Λούτσα και στο Μάτι Ραφήνας και μου έλεγαν ότι αυτός είναι δικαστικός και είναι μεγάλος γλεντζές, καραμπουζουκλής και καλό παιδί και δεν γνώριζε η ηγεσία του σώματος  και δεν του είχε θέσει το ερώτημα, το αισθητικό αν θέλετε ερώτημα, όχι, πού βρίσκεις τα λεφτά, αλλά βρε, παιδί μου, τι σόι δικαστής είσαι κάθε βράδυ στα μπουζούκια μέχρι τις τρεις η ώρα το πρωί- και να περάσουν χρόνια για να εντοπιστεί κατά λάθος και παρεμπιπτόντως και για να διωχθεί ο συγκεκριμένος δικαστικός. Και σαν αυτόν υπάρχουν προφανώς και πολλοί άλλοι. 
       Έχουμε τη μειωμένη, λοιπόν, ευαισθησία με την οποία αντιμετωπίζονται στο εσωτερικό του σώματος τα παραπτώματα και αυτοί που εμπίπτουν σ’ αυτά και λέμε τώρα εδώ ότι αν κανείς φθάσει σε σκάνδαλο και χρειάζεται να πιεστεί για να τον αποπέμψουμε,  πρέπει να τον συνταξιοδοτήσουμε με ευνοϊκούς όρους! 
      Και η τρίτη κατηγορία η οποία αν θέλετε είναι συμπαθής είναι άνθρωποι οι οποίοι έχουν προβλήματα υγείας ψυχολογικά ή σωματικά αλλά γι’ αυτό υπάρχει ένα ολόκληρο δίκτυο κοινωνικής πρόνοιας. Δεν είναι ζούγκλα η Ελλάδα. Υπάρχει δίκτυο ασφαλείας που αφορά όλους τους εργαζομένους. Υπάρχουν ταμεία, υπάρχουν κοινωνικές δράσεις του κράτους και άλλων φορέων και της κοινωνίας και της πολιτείας για να καλύψουν τέτοιες ανάγκες.
      Νομίζω, λοιπόν, ότι όλη η λογική, ότι υπάρχει μία κατηγορία η οποία ως εκ της θέσεώς της στην πολιτεία και επειδή έχει ήδη το προνόμιο του ειδικού μισθολογίου που είναι αυξημένο σε σχέση με τους υπόλοιπους δημόσιους υπαλλήλους, δικαιούται και ειδικά συνταξιοδοτικά προνόμια, είναι σκανδαλώδης, προκλητική και υβριστική για το σύνολο των εργαζομένων του δημόσιου τομέα και θα έλεγα γενικότερα για το σύνολο των εργαζομένων! 
      Θα σας καλούσα, λοιπόν, κύριε Υπουργέ, να μην προχωρήσετε στο δρόμο της γελοιοποίησης τον οποίον χαράζουν τροπολογίες σαν και αυτή που μας δώσατε προ ολίγων λεπτών όπου τα δεκατρία χρόνια, τα κάνετε δώδεκα προφανώς γιατί κάποιος είχε μείνει απέξω. Γιατί δεν βλέπω πως σας ήρθε τώρα εν τη συζητήσει του νομοσχεδίου…
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών):  Μου επιτρέπετε μία διακοπή;
      ΘΕΟΔΩΡΟΣ ΠΑΓΚΑΛΟΣ:  Παρακαλώ.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Μας εγκάλεσε ο εισηγητής σας γιατί δεν κάναμε τα δεκατρία χρόνια, δώδεκα και τώρα μας εγκαλείτε εσείς γιατί το κάνουμε! 
      ΕΥΣΤΑΘΙΟΣ ΚΟΥΤΜΕΡΙΔΗΣ: Δεν εγκάλεσα κανένα. Υπάρχει μία αναντιστοιχία στο νόμο. 
     (3PD)
     ΘΕΟΔΩΡΟΣ ΠΑΓΚΑΛΟΣ: Μακράν εμού η υποψία, αν είναι η λογική και η συμμετρία των αριθμών, η οποία σας υπαγόρευσε τη ρύθμιση, αλλά όποιος το διαβάζει αυτό λέει «ποιος μπαγάσας έχει κάνει τώρα δώδεκα χρόνια και δεν τον καλύπτουν τα δεκατρία»; Είναι λογική και η δική μου απορία, έτσι δεν είναι; 
     Αν, όμως, δεχθήκατε την ευαισθησία ως προς την τάξη και τη συμμετρία των αριθμών του εισηγητού μας, καλώς κάνετε και δείχνετε και τη δική σας αντίστοιχη ευαισθησία και το αποσύρω αυτό το σχόλιο.
     Πέραν αυτού, κύριε Υπουργέ, αυτό το νομοσχέδιο, όπως πολλά άλλα –για να μην πω όλα τα νομοσχέδια του Υπουργείου Οικονομικών- έχει ένα χαρακτηριστικό. Έχετε πολλά προβλήματα, το ξέρω. Φτιάχνετε, λοιπόν, εδώ ένα νομοσχέδιο, το οποίο είναι ένα νομοσχέδιο- λεωφορείο. Έχετε μία βασική διάταξη, ό,τι είναι σχετικό με αυτή τη βασική διάταξη και μας «κοπανάτε» μέσα και όλα τα άλλα που σας απασχολούν. Πρέπει κάποτε να σταματήσετε το πράγμα. Πρέπει κάποτε να σταματήσει! Έχουμε πάει πίσω με την Κυβέρνησή σας. 
     Επίσης, κύριε Πρόεδρε, θα μου επιτρέψετε να αναφερθώ στο παρόν Προεδρείο της Βουλής. Ο Απόστολος Κακλαμάνης, ιδίως στο τέλος της θητείας του, ήταν κέρβερος. Ήταν αδύνατον να εισαγάγεις εκ του πονηρού αλλότρια, άσχετη διάταξη σε οποιοδήποτε νομοσχέδιο, διότι προφανώς οι δικαστικοί με τα εργοστάσια ζάχαρης και τους υπαλλήλους των Ο.Τ.Α. δεν έχουν καμμία σχέση, πέραν του ότι είναι όλα αυτά αντικείμενα της δικής σας αρμοδιότητας. 
     Έχετε και τη μικρή αυτή, άλλη τροπολογία –ελπίζω να μην κάνω και σ’ αυτό λάθος- του Ελεγκτικού Συνεδρίου, μία μικρή παραχωρησούλα. 
     ΕΥΣΤΑΘΙΟΣ ΚΟΥΤΜΕΡΙΔΗΣ: Του Νομικού Συμβουλίου. 
     ΘΕΟΔΩΡΟΣ ΠΑΓΚΑΛΟΣ: Του Νομικού Συμβουλίου. Τι είδους λογική είναι αυτή με την οποία υπάρχουν ορισμένοι κλάδοι, όπως το Ελεγκτικό Συνέδριο, το Νομικό Συμβούλιο, οι οποίοι ως φοροεισπράκτορες της παλιάς Οθωμανικής Αυτοκρατορίας, όταν βλέπουν κάτι καλό να περνάει, τσιμπολογάνε και αυτοί κάτι για πάρτη τους. 
     Αυτή είναι η παλιά λογική της Οθωμανικής Αυτοκρατορίας, που εισέπραττε τους φόρους, κρατούσε κάτι για τον εαυτό της, τους έπαιρνε άλλος, κρατούσε και αυτός κάτι. Τουλάχιστον εκεί ο Σουλτάνος κάποτε έκοβε κεφάλια, ενώ περνάνε δεκαετίες και κανείς δεν κόβει κεφάλια. 
     Εν πάση περιπτώσει, επί της ουσίας, επειδή τα θέτετε, είμαστε υποχρεωμένοι να τα αντιμετωπίσουμε. Εμείς θεωρούμε ότι ορθώς αντιμετωπίζετε το θέμα των εργοστασίων ζάχαρης. Δεν είμαστε εναντίον. Ουδέποτε είπαμε ότι είμαστε εναντίον. 
     Είπαμε μόνο δύο πράγματα. Το πρώτο είναι ότι αμφισβητούμε σοβαρά την προετοιμασία της Κυβέρνησης για τη λειτουργία αυτών των εργοστασίων, για τη νέου τύπου παραγωγή ενέργειας, όπως έχετε ανακοινώσει. Το αμφισβητούμε σοβαρά και θα μου επιτρέψετε, αν θέλετε, σε μία συζήτηση –κάναμε επερωτήσεις και αναπτύξαμε τα επιχειρήματά μας- να τα επαναλάβουμε. Θα επαναλάβουμε αυτή τη συζήτηση αναπόφευκτα.  
     Το δεύτερο είναι ότι εδώ υπάρχουν δύο εργοστάσια, τα οποία ρυθμίζετε στην παρούσα φάση, της Λαρίσης και της Ξάνθης. Τι θα γίνει με τα άλλα τρία; Δεν είναι λογικό να μας πείτε τουλάχιστον εσείς και να δεσμευτείτε ότι οι ρυθμίσεις του μέλλοντος θα βαίνουν προς αυτή την κατεύθυνση; 
     Εγώ θα σας έλεγα να προβλέψουμε από τώρα ένα ενδεχόμενο τέτοιας εξέλιξης και να προβλέψουμε ότι αυτές οι διατάξεις επεκτείνονται –να το πούμε από τώρα- και σε άλλες ανάλογες περιπτώσεις χρησιμοποιήσεως των εργοστασίων αυτών για τους ιδίους σκοπούς. Αν δεν μπορείτε να το κάνετε αυτό, δεσμευτείτε τουλάχιστον πολιτικά και ηθικά για το μέλλον, ώστε αυτοί οι άνθρωποι, οι οποίοι δικαίως ανησυχούν, να καλυφθούν. 
     Για τους Οργανισμούς Τοπικής Αυτοδιοίκησης, είμαστε υποστηρικτές της διάταξης. Δεν είναι βέβαια πολύ ευχάριστη ιδέα που αναδύεται μέσα από όλη αυτή την περιπτωσιολογία. Βλέπω ότι περιλαμβάνονται οι εκδορείς και σφαγείς ζώων. Υπάρχουν Ο.Τ.Α. που έχουν ακόμη εκδορείς και σφαγείς ζώων; 
     Θαυμάσιο είναι αυτό! Δεν το γνώριζα. Δείχνει ότι ανθίσταται η παραδοσιακή Ελλάς με όλες τις μορφές παραδοσιακής δραστηριότητας που υπήρχαν. Πιθανώς σε νησιά που υπάρχουν τα δημοτικά σφαγεία, αυτό είναι; Μα, αυτά δεν έχουν κλείσει από τη σχετική οδηγία της Ευρωπαϊκής Ένωσης, με τις νέες ρυθμίσεις; 
     ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Υπάρχουν ακόμα. 
     ΘΕΟΔΩΡΟΣ ΠΑΓΚΑΛΟΣ: Συνεχίζουν να υπάρχουν. 
     Εν πάση περιπτώσει, ορθώς βαδίζετε προς αυτή την κατεύθυνση. Και εμείς αυτό θα το δεχθούμε, αλλά πρέπει να σας πω ότι είναι δυσάρεστο και ενοχλητικό να έχουμε μπροστά μας ένα συμπίλημα πάλι, για μια ακόμη φορά, διαφορετικών διατάξεων που αφορούν τελείως διαφορετικά προβλήματα.
Έτσι δεν νομοθετούμε σοβαρά και το χειρότερο απ’ όλα είναι ότι όταν αυτός ο νόμος κάπου θα ενσωματωθεί ή θα περιληφθεί ή θα αρχειοθετηθεί θα δημιουργεί προβλήματα για γενεές πολιτών, οι οποίοι θα πρέπει να ψάξουν να βρουν για θέματα που αφορούν τους Ο.Τ.Α. ή τα εργοστάσια ζάχαρης σ’ ένα νομοσχέδιο που αφορά τις συντάξεις των δικαστικών. 
      Καλό θα ήταν επίσης, κύριε Υπουργέ, να προσέξετε λίγο -όχι εσείς, γιατί δεν είναι δικό σας θέμα- το κλίμα περί το δικαστικό κλάδο αυτή τη στιγμή. Δεν είναι ευχάριστο. Όταν ο ίδιος ο εισαγγελέας του Αρείου Πάγου καλεί τον εκπρόσωπο των εισαγγελέων σε διοικητική απολογία επειδή εξέφρασε την άποψη ότι κάτι δεν πάει καλά, θα μου επιτρέψετε να σας πω ότι δεν είναι αντιπολιτευτική διάθεση το να επισημαίνει κανείς ότι κάτι δεν πάει καλά.
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Έχει ζητήσει το λόγο ο Υφυπουργός Οικονομίας και Οικονομικών κ. Λέγκας για να κάνει μια μικρή παρέμβαση. 
      Ορίστε, κύριε Υφυπουργέ, έχετε το λόγο.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Διευκρινιστική είναι περισσότερο κι όχι για να απαντήσω στα όσα είπε ο κ. Πάγκαλος. 
      Νομίζω ότι γνωρίζει ότι το παρόν νομοσχέδιο -και για να υπερασπίσουμε και το ρόλο του Προεδρείου, κάτι το οποίο από σεμνότητα ίσως δεν θα το έκανε ο Πρόεδρος- είναι συνταξιοδοτικού χαρακτήρα, το οποίο τι σημαίνει; Σημαίνει ότι είναι άθροισμα επιμέρους διατάξεων. Δεν θυμούμαι στην ιστορία του Κοινοβουλίου και πολύ περισσότερο εσείς, κύριε Πάγκαλε, να έχει έρθει νομοσχέδιο συνταξιοδοτικού χαρακτήρα που να έχει μία και μόνο κατεύθυνση. Πάντα ήταν άθροισμα επιμέρους διατάξεων. Νομίζω ότι αδικήσατε με την κριτική το Προεδρείο. Αυτό συνέβαινε. Αυτό συμβαίνει και στο παρόν νομοσχέδιο. 
      ΠΡΟΕΔΡΕΥΩΝ (Φίλιππος Πετσάλνικος): Πάντως μια που αναφέρεστε στο Προεδρείο θα ήθελα να σας διευκρινίσω ότι δεν παρενέβην όχι λόγω σεμνότητας αλλά λόγω αναρμοδιότητας. Δεν αποφασίζει συλλογικά το Προεδρείο. Αποφασίζει ο Πρόεδρος της Βουλής για τα νομοσχέδια που έρχονται εάν πράγματι είναι σχετικές οι τροπολογίες, αν είναι συμβατές, θα έλεγα, με το κατεξοχήν νομοσχέδιο κ.λπ.. Τις προσωπικές μου…
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Συμμετέχετε στην Ολομέλεια.
      ΠΡΟΕΔΡΕΥΩΝ (Φίλιππος Πετσάλνικος): Ορίστε; Σε ποια Ολομέλεια συμμετέχω;
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών):  Στη Διάσκεψη των Προέδρων.
      ΠΡΟΕΔΡΕΥΩΝ (Φίλιππος Πετσάλνικος): Δεν συζητώνται αυτά τα θέματα στη Διάσκεψη των Προέδρων, σας το ξαναλέω κύριε Λέγκα. Όταν με το καλό θα συμμετέχετε κι εσείς στην Ολομέλεια της Διάσκεψης των Προέδρων θα αντιληφθείτε τι εννοώ. Αν θέλετε την προσωπική μου άποψη, αυτή είναι ότι σαφώς το Κοινοβούλιο δεν θα πρέπει ποτέ να αιφνιδιάζεται. Και αυτό δεν αφορά μόνο την διαδικασία των τελευταίων ετών αλλά και των προηγουμένων ετών. Γι’ αυτό έχει καταβληθεί έντονη προσπάθεια να είναι πολύ σαφείς οι διατάξεις σε ό,τι αφορά τις τροπολογίες. Έχω όμως την αίσθηση ότι είναι κάθε φορά θέμα μιας ειδικότερης ερμηνείας. Αυτό εν παρενθέσει σε ό,τι αφορά τους προεδρεύοντες.
      Τώρα το λόγο έχει ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Αστέριος Ροντούλης. 
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε. 
      Κύριε Υφυπουργέ, δεχθήκατε μία σκληρή αλλά και εύλογη κριτική επί του εξής ζητήματος: Ενώ συζητάμε νομοθετικά για το τι πρόκειται να συμβεί με τα εργοστάσια ζάχαρης –και θα μου επιτρέψετε η τοποθέτησή μου να είναι εστιασμένη επ’ αυτού και λόγω προσωπικού ενδιαφέροντος για τα αγροτικά ζητήματα, αλλά κι επειδή ο εισηγητής μας κ. Βορίδης, δεν ολοκλήρωσε την τοποθέτησή του και δεν θέλουμε να αφήσουμε κάποιο κενό στις θέσεις του Λαϊκού Ορθόδοξου Συναγερμού- ενώ συζητάμε νομοθετικά μία ρύθμιση που αφορά την Ελληνική Βιομηχανία Ζάχαρης στο σύνολό της, δεν έχει κατατεθεί ένα επιχειρησιακό σχέδιο. Και δεν θα χρειαζόταν να δαπανήσετε πέντε ολόκληρα λεπτά από την ομιλία σας –σας χρονομέτρησα- για να μας πείσετε πόσο καλό θα κάνουν οι διατάξεις στην Ελληνική Βιομηχανία Ζάχαρης εάν απλούστατα φέρνατε αυτό το επιχειρησιακό σχέδιο, μας το καταθέτατε σήμερα -διότι σήμερα γίνεται η νομοθετική εργασία- και θα είχε λήξει η όλη υπόθεση. Να σας πω όμως γιατί δεν το κάνετε; Δεν το κάνετε από σκοπιμότητα. Και η σκοπιμότητα βρίσκεται –το έφερα μαζί μου- στο άρθρο 7 του νόμου που αφορά τα βιοκαύσιμα, την παραγωγή βιοκαυσίμων.
      Το είπα και κατά τη διάρκεια της συνεδρίασης της επιτροπής. Λέει, λοιπόν: Άρθρο 7, άδεια διάθεσης βιοκαυσίμων. Ο κάτοχος άδειας διάθεσης βιοκαυσίμων μπορεί να παράγει ή να εισάγει αυτούσιο βιοκαύσιμο. 
      Και ενώ καταβάλατε μια τόσο μεγάλη προσπάθεια για να μας πείσετε ότι θα ωφεληθούν όλοι –ακόμα και οι παραγωγοί, είπατε εμφατικά στο λόγο σας, με την έννοια ότι θα έχουν μια εναλλακτική μορφή καλλιέργειας, χρησιμοποιώ τα δικά σας λόγια- παρασιωπήσατε αυτό το τόσο σημαντικό στοιχείο.
      Θα σας ρωτήσω, λοιπόν, κάτι και στη δευτερολογία σας να το ξεκαθαρίσετε. Η  πρώτη ύλη είναι πιθανόν, συναρτήσει και των διεθνών τιμών, της αγοράς –μια προσφιλής έκφραση σε εσάς- να είναι εισαγόμενη και όχι παραγόμενη από τους τοπικούς παραγωγούς. Άρα, λοιπόν, ευλόγως εγώ σας θέτω το ερώτημα: Πώς θα ωφεληθούν οι αγρότες του Νομού Λαρίσης, για παράδειγμα, όταν η πρώτη ύλη θα είναι εισαγόμενη; Διότι ο νόμος δίνει το δικαίωμα!
      Αυτό δεν το ξεκαθαρίσατε. Άρα, λοιπόν, ενώ είπατε για το περιβάλλον ωραία λόγια, πόσο φιλική είναι η βιοαιθανόλη, εγώ θα μπορούσα να αντιτείνω διάφορα και να δομήσω μια διαφορετική επιχειρηματολογία στα όσα είπατε, διότι υπάρχει και μια περιβαλλοντική επιβάρυνση- αλλά σε κάθε περίπτωση μιλώντας με οικονομικούς όρους που αφορούν τον παραγωγό, θα πρέπει να σας πω ότι εκκρεμεί μια απάντηση.
      Το ερώτημα ετέθη και κατά τη διάρκεια της συζήτησης στην επιτροπή. Απάντηση δεν λάβαμε. Τι έχετε να πείτε για αυτό το συγκεκριμένο που σας ρωτάω;
      Δεύτερον, έρχομαι στους εργαζομένους, διότι ωραία εμείς νομοθετούμε, «κατεβάζουμε» νομοθετήματα, λέμε ωραία λόγια, λέμε πόσο ωφέλιμο θα είναι, υπάρχει, όμως, η αδήριτος πραγματικότητα, οι ανάγκες που βιώνουν οι άνθρωποι αυτοί και γι’ αυτό θα πρέπει να είμαστε ξεκάθαροι απέναντί τους.
      Κατ’ αρχάς, πρέπει να πούμε το αυτονόητο, ότι δημιουργούνται εργαζόμενοι τεσσάρων κατηγοριών.
      Κατηγορία πρώτη: αυτοί που θα ενταχθούν στο σχέδιο εθελουσίας εξόδου με την πενταετία. 
      Κατηγορία δεύτερη: οι μεταταγέντες στις περιφέρειες. Και εδώ, ειρήσθω εν παρόδω, θέτω ένα ερώτημα: Γιατί μόνο στις περιφέρειες και όχι στον ευρύτερο δημόσιο τομέα; Αυτό είναι ένα ερώτημα, το οποίο επίσης θα πρέπει να απαντήσετε. 
      Κατηγορία τρίτη: αυτοί που θα παραμείνουν να είναι εργαζόμενοι στην Ελληνική Βιομηχανία Ζάχαρης.
      Κατηγορία τέταρτη και πιο προβληματική: είναι οι άνθρωποι των δυο εργοστασίων της Λαρίσης και της Ξάνθης που ξαφνικά, χωρίς τη βούλησή τους, χωρίς τη διάθεσή τους, χωρίς να το επιθυμούν, χωρίς να ερωτηθούν, χωρίς τίποτα από όλα αυτά τα πράγματα, θα βρεθούν ξαφνικά στα χέρια ενός ιδιώτη! Διότι περί αυτού πρόκειται.
      Εγώ, λοιπόν, θέλω να σας θέσω το εξής ερώτημα: Οι άνθρωποι αυτοί έχουν οργανώσει τη ζωή τους μέχρι τώρα με βάση μια σύμβαση αορίστου χρόνου που έχουν συνάψει με την Ελληνική Βιομηχανία Ζάχαρης. Ξαφνικά τώρα αυτοί οι άνθρωποι θα βρεθούν σε μια θυγατρική της Ελληνικής Βιομηχανίας Ζάχαρης, προκειμένου να γίνει πιο εύκολα η μεταβίβαση στον ιδιώτη.
      Σας ερωτώ, λοιπόν: Οι άνθρωποι αυτοί έχουν μάθει να λειτουργούν με βάση τις συμβατικές δεσμεύσεις που ανέλαβαν εκατέρωθεν τα μέλη, δηλαδή και αυτοί οι ίδιοι και η Ελληνική Βιομηχανία Ζάχαρης με βάση ένα μισθολόγιο, με βάση ένα συγκεκριμένο οργανόγραμμα, με βάση ένα συγκεκριμένο βαθμολόγιο, με βάση ένα κανονισμό εργασίας, να το πω απλά. Τώρα ποιος θα εγγυηθεί όλα αυτά τα πράγματα; Τώρα που θα περάσουν στον ιδιώτη δεν θα αλλάξουν οι εργασιακές τους σχέσεις; Τι θα γίνει με τους μισθούς των ανθρώπων αυτών; Τι θα γίνει με το βαθμολόγιό τους; Τι θα γίνει με τον κανονισμό εργασίας; 
      Προφανώς, εφόσον θα μετακινηθούν σε μια ιδιωτική επιχείρηση, όλο αυτό το στάτους εκ των πραγμάτων θα αλλάξει. Και βεβαίως τίθεται ένα ερώτημα και νομικής φύσεως. Ίσως ο συνάδελφός μας ο κ. Βορίδης να είναι περισσότερο αρμόδιος να το απαντήσει. 
      Δεν υπάρχει παράθυρο προσφυγών -νομικών προσφυγών, εννοώ- κύριε Υφυπουργέ στην ελληνική δικαιοσύνη; Με ποιο δικαίωμα; Με ποιο δικαίωμα έρχεται κάποιος, τη στιγμή που εγώ έχω δομήσει τη ζωή μου, την ασφάλεια, τη βεβαιότητα της ζωής μου, πάνω σε μία σύμβαση αορίστου χρόνου, τώρα και λέει: «Από εδώ και πέρα, γιατί έτσι αποφάσισα εγώ, θα μάθεις να λειτουργείς διαφορετικά».
      Νομίζω ότι τίθεται ζήτημα και νομικής τάξεως εδώ πλέον, διότι καταστρατηγούνται δικαιώματα εργαζομένων. Πείτε μου, τους πουλάτε σε έναν ιδιώτη; Διότι περί αυτού πρόκειται. Έχουμε ένα σύγχρονο σκλαβοπάζαρο, δηλαδή, για να σας το πω διαφορετικά.
      Πρόγραμμα ειδικής επιδότησης ανεργίας. Εδώ πρέπει να δούμε τα πράγματα και να τα πούμε με το όνομά τους πάλι, κύριε Υφυπουργέ. Κατ’ αρχάς, στο πρόγραμμα θα ενταχθούν αυτοί οι οποίοι μέχρι 31 Δεκεμβρίου 2013 στοιχειοθετούν προϋποθέσεις σύνταξης λόγω γήρατος. Σας ερωτώ: Αυτοί που στοιχειοθετούν δικαίωμα μειωμένης σύνταξης -οι μητέρες με ανήλικα παιδιά- θα συμπεριληφθούν στο πρόγραμμα; Υπάρχει ένα κενό. Δεν το καθορίζετε. Είπατε ότι είναι νομοσχέδιο με συνταξιοδοτικές διατάξεις κ.λπ.. Με πολλά κενά, όμως.
      Επίσης, εσείς ο ίδιος είπατε -και το γράφει και στην τροπολογία- ότι θα είναι το 80% του μισθού που ελάμβαναν…
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, αναφορικά με τον κ. Καστανίδη, χωρίς λαιμοδέτη επιτρέπεται;
      ΠΡΟΕΔΡΕΥΩΝ (Φίλιππος Πετσάλνικος): Κύριε Πρόεδρε, όταν είναι αξιοπρεπέστατη η εμφάνιση, όπως είναι του κ. Καστανίδη, επιτρέπεται και χωρίς λαιμοδέτη. Εκτός αυτού, ο κ. Καστανίδης δεν είναι Κοινοβουλευτικός Εκπρόσωπος στο υπό συζήτηση νομοσχέδιο. Είναι ο κ. Θεόδωρος Πάγκαλος, ο οποίος, αν δεν κάνω λάθος, έφυγε φέρων λαιμοδέτη.
      ΑΠΟΣΤΟΛΟΣ ΚΑΚΛΑΜΑΝΗΣ: Συγγνώμη, κύριε Ροντούλη, για τη διακοπή.
      ΑΣΤΕΡΙΟΣ ΡΟΝΤΟΥΛΗΣ: Από εσάς κάθε παρέμβαση είναι ανεκτή, αγαπητέ Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Θα υπολογιστεί ο χρόνος.
      ΑΣΤΕΡΙΟΣ ΡΟΝΤΟΥΛΗΣ: Πόσω μάλλον, όταν έχει να κάνει και με λαιμοδέτη, έτσι; Να μην πνίξει κανέναν μόνο!
      Είναι, λοιπόν, το 80% του μηνιαίου μισθού.
      Κύριε Υφυπουργέ, το 80% δεν θα είναι ένα αυτούσιο ποσό. Υπάρχουν και κρατήσεις, ασφαλιστικές καλύψεις. Το 80% θα πέσει πολύ πιο κάτω. Θα ήταν διαφορετικό, εάν λέγατε ότι θα δίδεται το 100% του μηνιαίου μισθού που λαμβανόταν και από αυτό το ποσό, ο επιδοτούμενος θα ήταν υποχρεωμένος να καλύπτει τις ασφαλιστικές του εισφορές. Ναι, θα είχε μια λογική, θα το κάναμε δεκτό.
      Έρχεσθε, όμως και κάνετε λόγο για το 80%. Μα, το 80% περιορίζεται λόγω των ασφαλιστικών εισφορών που οι ίδιοι οι επιδοτούμενοι θα κληθούν να καλύψουν. Άρα, δεν πρόκειται για το 80%. Πρόκειται για πολύ λιγότερο.
      Και βεβαίως, υπάρχει και το θέμα του χρόνου που δίνει σε κάποιους στο Στρατό. Θα πρέπει να αφορά χρόνο πέρα της πενταετίας και οι απαιτούμενες για την εξαγορά του χρόνου αυτού ασφαλιστικές εισφορές, έχουμε την εντύπωση ότι το λογικό και το δίκαιο είναι ότι θα πρέπει να καλύπτονται από πρόγραμμα του Ο.Α.Ε.Δ. Σε κάθε δε περίπτωση, υπάρχει και το θέμα της αποζημίωσης που πρέπει να λάβουν οι άνθρωποι αυτοί. Και βεβαίως, είναι ένα θέμα που, επίσης, χρήζει δικής σας διευκρίνισης. Ποιο θα είναι το ύψος της αποζημίωσης;
      Έρχομαι τώρα να θίξω ένα άλλο θέμα, κύριε Υφυπουργέ, το οποίο δημιουργεί αλγεινές εντυπώσεις. Με βάση την τροπολογία της Κυβέρνησης, υπάρχει ένα όριο μέχρι ογδόντα υπαλλήλων που θα μεταταγούν. Γιατί μέχρι ογδόντα και όχι το διπλάσιο, εκατόν εξήντα; Για ποιο λόγο;
      (Στο σημείο αυτό την Προεδρική Έδρα καταλαμβάνει Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
      Απάντηση δεν εδόθη. Είπατε ότι βάλατε ένα πλαφόν μέχρι ογδόντα. Σας πληροφορώ δε, ότι η Ελληνική Βιομηχανία Ζάχαρης, στο επιχειρησιακό της σχέδιο, το οποίο κατέθεσε -και το οποίο, επίσης, κατέθεσα στα Πρακτικά- κάνει λόγο…
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Αφού δεν έχει εγκριθεί.
      ΑΣΤΕΡΙΟΣ ΡΟΝΤΟΥΛΗΣ: Όχι. Για τις μετατάξεις, κύριε Υφυπουργέ. Μη μπερδεύεστε. Για τις μετατάξεις λέει μέχρι «εξήντα έξι». Εσείς το κάνατε «μέχρι ογδόντα».
      Θα πρέπει δε να πω για το «μέχρι εξήντα έξι» - εξήντα έξι βλέπω τελικά εδώ που έχει η Ελληνική Βιομηχανία Ζάχαρης για τους μεταταγέντες- ότι στη Λάρισα και στην Ξάνθη οι μεταταγέντες είναι μηδέν και μηδέν. 
      Θα μου πείτε ότι στην πίσω σελίδα –διότι αυτό ετοιμάζεστε να μου πείτε- υπάρχει αναλυτικά. Ναι, ωραία. Εδώ, όμως, το έχω και στην πρώτη σελίδα. Λέει «σύνολο προσωπικού στο τέλος της πενταετίας». Άρα, λοιπόν, αν θέλετε να τα γράψετε αναλυτικότερα, καθαρότερα, καλύτερα, γιατί παίζετε με τις τύχες και τις ζωές ανθρώπων, κάντε το. Σε κάθε περίπτωση, όμως, δεν είναι δυνατόν να εμφανίζεται στο business club προσωπικού της Ελληνικής Βιομηχανίας Ζάχαρης μηδέν και μηδέν. 
      Το πρόβλημα θα επιλυθεί, κύριε Υφυπουργέ –αναλύθηκε εκτενώς στην επιτροπή- με μια απλή αναδιατύπωση, η οποία θα λέει ότι κατά προτεραιότητα μπαίνουν στο πρόγραμμα μετατάξεων οι άνθρωποι που έχουν το πρόβλημα, που βιώνουν το πρόβλημα, δηλαδή οι άνθρωποι της Λαρίσης και της Ξάνθης και μένει ανοιχτός ο αριθμός, προκειμένου να ενταχθούν και άλλοι σε αυτό το πρόγραμμα μετατάξεων. Και σας είπα για να σας βοηθήσω, όχι μόνο στις περιφέρειες, αλλά και στον ευρύτερο δημόσιο τομέα. Αυτό γιατί το αποκλείετε, γιατί δεν βλέπετε ότι μπορεί να είναι μία εναλλακτική πρόταση προς τη σωστή κατεύθυνση;
      Και βεβαίως, για να ολοκληρώσω, θα πω ότι μετ’ επιτάσεως ετέθη από το συνάδελφο κ. Βορίδη και το θέμα του επιχειρησιακού σχεδίου που δεν έχει ακόμα κατατεθεί και σας το είπα και εγώ. Αλλά εγώ θα συμπληρώσω ακόμα ένα ερώτημα στο οποίο απάντηση επίσης, δεν πήραμε. 
      Μπορείτε να μου πείτε, επιτέλους, κύριε Υφυπουργέ, γιατί το εργοστάσιο της ζάχαρης το οποίο ήταν κερδοφόρο -έχω μπροστά μου κατάσταση που για ένα έτος, από 1 Ιουλίου 2005 έως 30 Ιουνίου 2006, το εργοστάσιο αυτό είχε κέρδη 1.837.940 ευρώ- προτιμήθηκε να μετατραπεί σε εργοστάσιο βιοαιθανόλης; Να το κάνατε σε προβληματικά εργοστάσια, θα μπορούσα να το καταλάβω. Είναι προβληματικά και πρέπει να αναδιαρθρώσουμε την παραγωγή τους. Μπαίνουμε μέσα. Αυτό είναι μια λογική. Ένα εργοστάσιο, όμως, κερδοφόρο που εσείς ο ίδιος είπατε ότι λειτουργεί στην καρδιά του Θεσσαλικού Κάμπου, με την παραγωγή αυτή που έχουν οι Θεσσαλοί παραγωγοί, με την εκμηχανισμένη καλλιέργεια, με όλες τις σύγχρονες μεθόδους καλλιέργειας, με το τονάζ που μπορούν να παράγουν, έρχεστε και το τροποποιείτε και βάζετε τους ανθρώπους εκεί σε περιπέτειες και τους παραγωγούς σε περιπέτειες. 
      Να ξέρετε, κύριε Υφυπουργέ, ότι δημιουργείτε στον αγροτικό κόσμο της περιοχής, όχι μόνο στους εργαζομένους, πολλά προβλήματα. Για τους εργαζομένους σας είπα ότι τίθενται πολλαπλά προβλήματα, αλλά αδικείτε και τον αγροτικό κόσμο και της Λάρισας και της Ξάνθης. 
      Σας ευχαριστώ. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Αναστάσιος Νεράντζης): Σας ευχαριστώ και εγώ, κύριε συνάδελφε. 
      Το λόγο έχει ο Βουλευτής του ΠΑ.ΣΟ.Κ. στο Νομό Έβρου κ. Γεώργιος Ντόλιος. 
      ΓΕΩΡΓΙΟΣ ΝΤΟΛΙΟΣ: Εγώ δεν είμαι Κοινοβουλευτικός Εκπρόσωπος ενός κόμματος, αλλά θα φροντίσω να μιλήσω ως Βουλευτής του ΠΑ.ΣΟ.Κ. πρωτίστως και στη συνέχεια και ως Βουλευτής του Νομού Έβρου. 
      Νομίζω ότι η μεγαλύτερη βαρύτητα, η πιο σπουδαία παράμετρος στην αγόρευση του συναδέλφου, κ. Ροντούλη, ήταν η ιδιότητα του ως Βουλευτή της Λαρίσης.
      Κύριε Υπουργέ, είναι απίστευτος πραγματικά ο τρόπος με τον οποίο εκλογικεύετε τα πάντα ως Κυβέρνηση. Όλα είναι λογικά. Πριν μια βδομάδα η χώρα ήταν ξεσηκωμένη, οι εργαζόμενοι ήταν στους δρόμους. Πριν αλέκτωρ λαλήσει, έρχεστε και κάνετε μία διακριτική μεταχείριση για τη συνταξιοδότηση των δικαστικών. Είναι πραγματικά πρόκληση, όπως και ο χρόνος στον οποίο γίνεται.
      Και δεν κάνετε μόνο αυτό. Κρατάτε για τον εαυτό σας και την εξής ευχέρεια. Το περίφημο διαζευκτικό «ή» θέλετε να το διαχειριστείτε ως Κυβέρνηση, είτε διώκοντας κάποιους δικαστικούς είτε εξυπηρετώντας κάποιους άλλους δικαστικούς. 
      «Μα», θα μου πείτε, «δεν θα το κάνουμε». Πολύ καλά, θα μπορούσαμε να σας πιστέψουμε. Δεν το αποδεικνύει ο βίος και η πολιτεία σας, προπάντων, όμως, δεν το διασφαλίζει η διατύπωση η οποία υπάρχει στο νόμο.
      Έλεγα ότι εκλογικεύετε τα πάντα. Μιλήσαμε πάρα πολύ για τη ζάχαρη, για την Ελληνική Βιομηχανία Ζάχαρης. Θέλω να μιλήσω και εγώ. Νομίζω ότι αυτό το οποίο ομολογείτε με τις περίφημες διατάξεις και τις ρυθμίσεις τις οποίες κάνετε, είναι η ομολογία της αποτυχίας σας στη διαχείριση του όλου συστήματος της ζάχαρης και της τευτλοκαλλιέργειας. 
      Υπήρξε μία αλληλουχία λαθών από την ημέρα που γίνατε Κυβέρνηση, από την προηγούμενη τετραετία. Υπήρχε ένα διαρκές διαπραγματευτικό Βατερλώ. Και συνειρμικά, επειδή μιλάμε για βέτο αυτήν την περίοδο, θυμήθηκα ένα βέτο που πανηγυρικά άσκησε ο τότε Υφυπουργός Γεωργίας, το Σεπτέμβριο του 2004 κ. Μπασιάκος. Τότε, ήταν ο Γερμανός Επίτροπος κ. Φίσλερ, ο οποίος είχε κάνει κάποιες προτάσεις για τη μείωση της τιμής των τεύτλων και της ζάχαρης. 
      Άσκησε βέτο. Πανηγυρίστηκε δεόντως από τον κ. Μπασιάκο και όχι μόνο. Εγώ τότε ήμουν και καινούργιος Βουλευτής. Σκέφθηκα ότι αυτή η Κυβέρνηση κάτι κάνει. Υπολόγισα ότι θα έχει ένα σχέδιο, έτσι ώστε στην επόμενη σύνοδο της επιτροπής να υπάρξει κάποιο καλύτερο αποτέλεσμα. 
      Στην επόμενη συνεδρίαση της επιτροπής, τα αποτελέσματα ήταν ακόμα χειρότερα. 
      Επειδή μίλησα για συνειρμούς, ελπίζω –και ελπίζουμε όλοι οι συνάδελφοι- ότι αυτό το τελευταίο βέτο η Κυβέρνηση δεν θα το διαχειριστεί με τον ίδιο τρόπο. Ελπίζουμε να έχει κάποιο σχέδιο. Μίλησα για ένα διαρκές διαπραγματευτικό Βατερλώ και για μία αλληλουχία ψεμάτων, για μια αλληλουχία λαθών, για λάθη, για παλινωδίες, για υπαναχωρήσεις και προπάντων για παζάρια. Έτσι νομοθετεί αυτή η Κυβέρνηση. Κάνει παζάρια. 
      Υπήρχε μια μελέτη, κύριε Υπουργέ, την οποία ίσως δεν την ξέρετε λόγω αρμοδιότητας. Η μελέτη αυτή έλεγε ότι εάν διαθέσουμε περίπου το 50% της ποσότητας της ζάχαρης, τα εργοστάσια τα οποία μπορούν να λειτουργήσουν στην Ελλάδα είναι δύο. 
      Γίνεται μια ολονύχτια σύσκεψη στη Θεσσαλονίκη. Συμμετέχουν οι Βουλευτές των συγκεκριμένων περιφερειών και οι Υπουργοί και αποφασίζεται το περίφημο ότι θα λειτουργήσουν και τα πέντε. Η Ελλάδα πληρώνει πρόστιμο. Περνάει όλο το χρονικό διάστημα, η μελέτη ξεχνιέται. Αποφασίζεται να λειτουργήσουν τα τρία. Η βιοαιθανόλη καθιερώνεται στην Ξάνθη και στη Λάρισα, αλλά δεν ξέρω με ποια κριτήρια. Γι’ αυτό μίλησα για μια Κυβέρνηση παζαριών. Με ποια κριτήρια; Εγώ δεν λέω γιατί δεν καθιερώθηκε κάπου αλλού. Πάντως, όταν επελέγη η Λάρισα και η Ξάνθη, ήταν μια θετική επιλογή γι’ αυτές τις περιφέρειες. 
      Τότε πιστεύαμε όλοι πως η βιοαιθανόλη ήταν μια πολύ-πολύ βιώσιμη δραστηριότητα. Σήμερα τα πράγματα δεν είναι καθόλου έτσι. Και τι σύμπτωση! Το επικαλεσθήκατε και ως επιχείρημα εδώ. Χθες άνοιξαν οι προσφορές για το στρατηγικό επενδυτή –βεβαίως, η Ελληνική Βιομηχανία Ζάχαρης και η Κυβέρνηση έλεγαν ότι αυτοί θα φτιάξουν εργοστάσια βιοαιθανόλης- κατά σύμπτωση, την ώρα που συζητούμε στη Βουλή τις ρυθμίσεις του συγκεκριμένου θέματος. 
      Φαντάζομαι ότι ο στρατηγικός επενδυτής –όποιος και αν είναι, ο Βαρδινογιάννης ή μία αμερικάνικη εταιρεία- θα έχει πολύ μεγάλο ενδιαφέρον να ξεφορτωθεί –επιτρέψτε μου την έκφραση- τους εργαζόμενους, στους οποίους υποσχεθήκατε –και τους οποίους πληρώνετε μέχρι τώρα- ότι θα προσληφθούν στα εργοστάσια βιοαιθανόλης. 
      Έτσι νομοθετεί αυτή η Κυβέρνηση. Αυτό κάνετε. Αυτό κάνετε και γι’ αυτό το λόγο υπάρχει η προτεραιότητα. Είπε ο κ. Ροντούλης για την προτεραιότητα αυτών των δύο εργοστασίων. Πράγματι αυτοί οι άνθρωποι κάθονται και μοιάζει λογικό να έχουν προτεραιότητα. 
      Εγώ λέω ότι έχουν και μια άλλη δυνατότητα. Για το Θεό! Δεν κάνω αντιπαράθεση με τους εργαζόμενους στη Λάρισα και στην Ξάνθη. Έχουν τη δυνατότητα να δουλέψουν στα εργοστάσια της βιοαιθανόλης. Στην προκήρυξη που κάνατε αναλαμβάνει ο στρατηγικός επενδυτής κάποια τέτοια δέσμευση; Στους εργαζόμενους, στους συνδικαλιστές, κατά κόρον δεσμεύθηκε αυτή η Κυβέρνηση. 
      Προφανώς, δεν αναλαμβάνετε καμμία δέσμευση ή μάλλον η Κυβέρνηση αναλαμβάνει τη δέσμευση πλέον να εξυπηρετήσει το στρατηγικό επενδυτή. 
      Τι θα γίνει με τα άλλα εργοστάσια; Νομίζω ότι η πρόβλεψη είναι πασιφανής. Σήμερα η Ορεστιάδα έχει συμβάσεις για είκοσι τέσσερις χιλιάδες στρέμματα τεύτλα και οι απαιτήσεις είναι εξήντα χιλιάδες. Υπάρχει μία απάντηση σε ερώτησή μου από τον Υπουργό Γεωργίας που λέει ότι δεσμευτικά η Κυβέρνηση ανέλαβε την υποχρέωση ότι η ποσόστωση δεν θα διατεθεί και θα κρατηθεί δεσμευτικά και για φέτος και για του χρόνου.
      Στην επιτροπή, ο Πρόεδρος της Ελληνικής Βιομηχανίας Ζάχαρης είπε ότι αυτό το σκεπτόμαστε. Η απάντηση του Υπουργού Αγροτικής Ανάπτυξης ήταν πριν από δέκα μέρες. Θα πρέπει, λοιπόν, να διευκρινιστεί στη Βουλή τι από τα δύο συμβαίνει. Και αυτό είναι σημαντικό, γιατί αν αυτή την ποσόστωση των εκατόν πενήντα οκτώ χιλιάδων τόνων ζάχαρης τη διατηρήσουμε και φέτος και του χρόνου, ξέρουμε ότι θα γίνει μία ακόμα προσπάθεια για να επεκταθεί η τευτλοκαλλιέργεια λειτουργώντας και τα τρία εργοστάσια. Και βεβαίως, αυτή η προσπάθεια για την επόμενη χρονιά είναι πολύ σημαντική.
      Θα έλεγα ότι αυτή η ρύθμιση για τις μετατάξεις, θα πρέπει να προβλέπει –το είπε ο Κοινοβουλευτικός μας Εκπρόσωπος- να εφαρμοστεί και σε άλλα εργοστάσια, τα οποία πιθανόν θα κλείσουν. 
      Εμείς δεν θέλουμε μετατάξεις σε άλλα εργοστάσια. Εκείνο το οποίο ευχόμαστε, διεκδικούμε και παλεύουμε είναι η συνέχιση της λειτουργίας τους και η διατήρηση της τευτλοκαλλιέργειας. 
      Εάν, όμως, συμβεί και επειδή δεν θα υπάρχει και η προοπτική της βιοαιθανόλης -στο βαθμό που θα υπάρξει σ’ αυτές τις δύο περιοχές- νομίζω ότι το σημερινό σχέδιο νόμου θα πρέπει να το προβλέψει. 
      Και επειδή στην αρχή μιλούσα για εκλογίκευση και για τον τρόπο με τον οποίο νομοθετείτε, θέλω να σας θυμίσω μια συζήτηση η οποία έγινε στην Αίθουσα της Βουλής για μία άλλη τροπολογία την οποία είχατε φέρει και η οποία αφορά τους εργαζόμενους «AUTO-ΕΒΡΟΣ», όπως αναφέρονται στην τροπολογία. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τότε, η διάταξη του νόμου έλεγε, «τα κλωστήρια της Ναούσης». Επιμείναμε να βγει το «της» και να λέει, «τα κλωστήρια Νάουσας». Ο κ. Γιακουμάτος είπε ότι η διατύπωση αυτή αφορά και τον Έβρο και την Πέλλα. Φαίνεται ότι ο κ. Αλογοσκούφης τότε είχε άλλη γνώμη. Δυστυχώς, δεν τους αφορούσε. Οι εργαζόμενοι μπήκαν σε μία μεγάλη περιπέτεια, την οποία έρχεται σήμερα να αποκαταστήσει η Κυβέρνηση, μετά από πολύ μεγάλο κόπο.
      Κλείνοντας, κύριε Πρόεδρε, θα ήθελα να πω ότι αυτός δεν είναι τρόπος με τον οποίο νομοθετεί αυτή η Κυβέρνηση. Δεν μπορούμε να παρακολουθούμε τη λογική της, δεν μπορεί να παρακολουθήσει κάποιος τις πραγματικές της προθέσεις και στην ουσία ανοίγει ζητήματα με μία σειρά τέτοιων νομοθετημάτων, τα οποία σε σύντομο χρονικό διάστημα θα επανέλθουν σ’ αυτήν την Αίθουσα. 
     (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε συνάδελφε. 
      Το λόγο έχει ο Βουλευτής του ΠΑ.ΣΟ.Κ. στην Α΄ Θεσσαλονίκης κ. Μαγκριώτης. 
      ΙΩΑΝΝΗΣ ΜΑΓΚΡΙΩΤΗΣ:  Ευχαριστώ, κύριε Πρόεδρε. 
      Όπως τονίσαμε και στην επιτροπή, αλλά όπως τόνισε και ο εισηγητής μας στην Ολομέλεια, ο Κοινοβουλευτικός μας Εκπρόσωπος και οι άλλοι ομιλητές, το σχέδιο νόμου που συζητούμε δεν έχει αρχή, μέση και τέλος, αλλά είναι ένα άθροισμα διατάξεων, μερικές από τις οποίες είναι αναγκαίες και μερικές, απ’ ό,τι φαίνεται, είναι δεσμεύσεις της Κυβέρνησης απέναντι σε ορισμένες κοινωνικές ομάδες. Μάλιστα, θα έλεγα ότι πρόκειται για διαχρονικές δεσμεύσεις απέναντι σε κοινωνικές ομάδες, οι οποίες αναδεικνύονται σε προνομιακούς συνομιλητές της Κυβέρνησης. 
      Όπως έχει ήδη τονιστεί, σε μία περίοδο κατά την οποία έχει ξεσηκωθεί το σύνολο του Ελληνικού Λαού για τις αλλαγές στο κοινωνικοασφαλιστικό σύστημα, η Κυβέρνηση έρχεται την επόμενη μέρα που ακόμη δεν έχει «στεγνώσει», θα έλεγα, η υπογραφή των αρμοδίων Υπουργών και δεν έχει κλείσει ο απόηχος της ψήφισης του νομοσχεδίου αποκλειστικά από την Κοινοβουλευτική Πλειοψηφία για τις ασφαλιστικές αλλαγές, και φέρνει μία ρύθμιση, ως συνέχεια προηγούμενων ρυθμίσεων για ένα τμήμα δικαστικών λειτουργών. 
      Η Κυβέρνηση, λοιπόν, φέρνει μία ρύθμιση για ένα τμήμα δικαστικών λειτουργών, που σε προηγούμενα νομοσχέδια θεωρούνταν ότι έχουν προβλήματα υγείας ή ανικανότητα για την υπηρεσία. 
      Στη συζητούμενη διάταξη, λοιπόν, του σχεδίου νόμου των τριών άρθρων, που είναι και ο κορμός του νομοθετήματος, αλλάζει η διατύπωση και προστίθεται το «γενικώς και αορίστως ή άλλοι λόγοι». 
      Κύριε Υπουργέ, δεν μπορούμε να νομοθετούμε μ’ αυτό το γενικό και αόριστο τρόπο. Δεν μπορεί η Βουλή να είναι τόσο γενικόλογη! Δεν μπορεί η Βουλή να είναι τόσο αόριστη! Πίσω από αυτό, ο κάθε πολίτης μπορεί να σκέπτεται ότι υπάρχουν δεύτερες σκέψεις, δεύτερες επιλογές ή μπορεί αύριο η διοίκηση να τον εφαρμόσει κατά το δοκούν.
Ή μπορεί να κλείνετε το μάτι σε μικρότερες ή μεγαλύτερες ομάδες δικαστικών λειτουργών για την εφαρμογή αυτού του νόμου. 
	Για την αξιοπιστία της Κυβέρνησης και του πολιτικού συστήματος γι’ αυτήν ιδιαίτερα τη σημαντική κοινωνική ομάδα που ασκεί ένα υψηλότατο λειτούργημα, τους δικαστικούς λειτουργούς, θα πρέπει να είμαστε απολύτως σαφείς, όπως και για άλλες ομάδες που ασκούν υψηλά λειτουργήματα, όπως και απέναντι στα μέλη του Κοινοβουλίου. Δεν πρέπει να νομοθετούμε και δεν πρέπει η Κυβέρνηση να νομοθετεί με γενικόλογες, αόριστες διατάξεις, οι οποίες αφήνουν ανοικτά πολλά παράθυρα. 
	Με αυτήν, λοιπόν, την έννοια σας ζητήσαμε και στην επιτροπή και σήμερα να διευκρινίσετε τι ακριβώς εννοείτε και τι θέλετε να κάνετε. Δεν διευκρινίζετε. Δεν απαντάτε. Προσθέτετε προνόμια επί των προνομίων, χωρίς, όπως είπα, να είστε συγκεκριμένοι. Γι’ αυτό ακριβώς δυσκολεύετε το Κοινοβούλιο, τα Κόμματα της Αντιπολίτευσης και ειδικότερα την Αξιωματική Αντιπολίτευση, να συναινέσει σε διατάξεις απέναντι σε δικαστικούς λειτουργούς που έχουν πραγματικά προβλήματα και για την τιμή της Δικαιοσύνης και του Δικαστικού Σώματος θα πρέπει να τύχουν και μιας ειδικότερης μεταχείρισης. Αυτό μας οδηγεί στο συμπέρασμα, πως κάποιες άλλες σκέψεις έχετε στο μυαλό σας. 
	Προχωρώ παρακάτω, στις ενσωματωμένες τροπολογίες που έχουν γίνει διατάξεις του νομοσχεδίου και κυρίως στη διάταξη για την «Ελληνική Βιομηχανία Ζάχαρης Α.Ε.». Ο κύριος Υπουργός, πράγματι, ξεκινώντας την αγόρευσή του για τις διατάξεις που αναφέρονται στην «Ελληνική Βιομηχανία Ζάχαρης Α.Ε.», έκανε την ανάγκη φιλοτιμία. Μίλησε κατ’ ευφημισμόν. Είπε χαρακτηριστικά, ξεκινώντας την αγόρευσή του, ότι στα θέματα της «Ελληνικής Βιομηχανίας Ζάχαρης Α.Ε.» αποδεικνύεται η απόλυτη συνέπεια της Κυβέρνησης με βάση τις διακηρύξεις. 
      Σας είχα πει στην Επιτροπή Οικονομικών την προηγούμενη εβδομάδα ότι η συζήτηση γύρω από το θέμα της «Ελληνικής Βιομηχανίας Ζάχαρης Α.Ε.» είναι η αποκάλυψη της ασυνέπειας των προεκλογικών και των μετεκλογικών έργων με τα λόγια σας. Υπάρχουν πολλά χαρακτηριστικά παραδείγματα που καταδεικνύουν αυτήν την απόσταση των έργων από τα λόγια και τις διακηρύξεις σας. Ε, μία από τις πιο χαρακτηριστικές είναι το θέμα της «Ελληνικής Βιομηχανίας Ζάχαρης Α.Ε.»!
	Σας θυμίζω, πρώτα-πρώτα, την προεκλογική δέσμευση του έτους 2004 του κ. Καραμανλή ότι θα συμμετέχει σε όλες τις συνεδριάσεις των Υπουργών Γεωργίας της Ευρωπαϊκής Ένωσης, για να στηρίξει την ελληνική αγροτική παραγωγή και τη χειμαζόμενη από την πολιτική του ΠΑ.ΣΟ.Κ. αγροτιά. Γενικότερα, για την αγροτιά αυτό που πετύχατε είναι μέχρι και μείωση 50% στο αγροτικό εισόδημα σε πολλές περιοχές της χώρας. Το σύνολο της αγροτιάς βλέπει γκρίζο και αβέβαιο το μέλλον! Ένα δεύτερο κύμα εσωτερικής μετανάστευσης προς τα αστικά κέντρα και βεβαίως η μετανάστευση στο εξωτερικό, έχει ήδη ξεκινήσει, απότοκο της πολιτικής σας. 
	Ειδικότερα, για τη ζάχαρη, σας θυμίζω την απαράδεκτη συμμετοχή σας στη διαπραγμάτευση του Νοέμβρη του 2005 για την αναθεώρηση της Κοινής Αγροτικής Πολιτικής. Εκεί ουσιαστικά ενταφιάσατε και την ελληνική ζάχαρη και την «Ελληνική Βιομηχανία Ζάχαρης Α.Ε.». Εκεί ενταφιάσατε και τους εργαζόμενους στη ΒΙΑΜΥΛ στη Θεσσαλονίκη, γιατί δεν διαπραγματευτήκατε τη διατήρηση της ποσόστωσης της ισογλυκόζης ή εν πάση περιπτώσει την παραδώσατε και την πήραν οι γείτονές μας, οι Βούλγαροι, όπου μεταφέρεται και το εργοστάσιο της Θεσσαλονίκης, για να εισάγουμε από εκεί την ισογλυκόζη στην Ελλάδα και να τη χρησιμοποιούμε ως πρώτη ύλη σε πάρα πολλές χρήσεις και ειδικά στη ζαχαροπλαστική. 
	Σήμερα οι εργαζόμενοι στη «ΒΙΑΜΥΛ» στη Θεσσαλονίκη είναι στον αέρα. Τους έχετε υποσχεθεί ανάλογες ρυθμίσεις. Όμως, δεν έχετε κάνει τίποτα. Το μόνο που πετύχατε, ήταν να πάρει ένα χρόνο παράταση η χώρα από την Ευρωπαϊκή Ένωση –ήταν να κλείσει το εργοστάσιο- πέρυσι το Σεπτέμβρη λόγω των βουλευτικών εκλογών που είχατε σχεδιάσει πρόωρα. 
      Το Σεπτέμβρη του 2008 το εργοστάσιο κλείνει. Ογδόντα εργαζόμενοι στο δρόμο, κύριε Υπουργέ. Καμμιά ευαισθησία απέναντί τους. Υπεύθυνοι είστε εσείς, γιατί το εργοστάσιο κλείνει, επειδή η Ελλάδα δεν έχει την ποσόστωση ισογλυκόζης. Δεν κλείνει, γιατί δεν είναι ανταγωνιστικό ή γιατί δεν είναι κερδοφόρο. Και ανταγωνιστικό είναι και κερδοφόρο είναι. Απλώς δεν έχει η Ελλάδα την ποσόστωση της ισογλυκόζης και γι’ αυτό κλείνει. Δική σας η ευθύνη. Πρέπει τουλάχιστον να βρείτε λύση απέναντι στους εργαζόμενους. 
	Τα ίδια και χειρότερα είναι και στο χώρο της «Ελληνικής Βιομηχανίας Ζάχαρης Α.Ε.».
    Θα θυμίσω μόνο ότι τα εργοστάσια Λάρισας και Ξάνθης έκλεισαν με απόφαση του Υπουργού Οικονομίας και Οικονομικών το καλοκαίρι του 2006 το πρωί και το απόγευμα άνοιξαν με παρέμβαση του τότε Υφυπουργού Αγροτικής Ανάπτυξης και νυν Υπουργού στο ίδιο Υπουργείο, Βουλευτή Ξάνθης. Άνοιξαν για να μείνουν κλειστά για πάντα και με τόσα χρόνια καθυστέρηση και αφού το δημόσιο έχει πληρώσει πάρα  πολλά για τους εργαζόμενους στην Ευρωπαϊκή Ένωση, ως πρόστιμο. Γιατί δεν διαχειριστήκατε εγκαίρως την ποσόστωση της ζάχαρης και κάθε χρόνο πληρώνει αθροιστικά. Από το πρόσθετο κόστος, από την απώλεια εσόδων και φόρων, από το πρόστιμο ουσιαστικά στην Ευρωπαϊκή Ένωση, έχει η χώρα μας 50.000.000 ευρώ απώλειες. 
    Να, λοιπόν, η περίφημη εξυγιαντική δημοσιονομική σας πολιτική. Όλα αυτά σε μια μικροκομματική στενοκέφαλη πολιτική, αδιέξοδη πολιτική σ’ αυτόν τον κρίσιμο τομέα. 
    Μας φέρνετε, λοιπόν, τώρα τις διατάξεις οι οποίες έχουν πάρα πολλά κενά και ελλείψεις. Ασφαλώς και είναι πολύ σωστό να δίνεται η προτεραιότητα στα εργοστάσια και στους εργαζόμενους της Λάρισας και της Ξάνθης, πρέπει όμως, όπως σας είπαν οι εισηγητές και ο Κοινοβουλευτικός μας Εκπρόσωπος να κάνετε, δύο βασικά πράγματα. Αναλυτικότερα, θα μιλήσω, αύριο επί των άρθρων. Το πρώτο είναι ότι πρέπει να σκεφθούμε και τους εργαζόμενους στα άλλα εργοστάσια, γιατί με βάση τα δικαιώματα που έχουν εγγράψει για την καλλιέργεια ζαχαροτεύτλων και τούτη τη χρονιά, δεν θα υπάρχουν πρώτες ύλες ούτε κατά 50% για να λειτουργήσουν τα εργοστάσια. Δηλαδή μετά από ένα χρόνο θα κλείσουν και αυτά τα εργοστάσια. 
    Πρέπει, λοιπόν, από τώρα να προβλεφθεί τι θα γίνει και με αυτούς τους εργαζόμενους. Αυτό πρέπει να το προβλέψουμε σ’ αυτό το νομοθέτημα, για να μην έχουμε ένα κύκλο, αδιέξοδων και πάλι κινητοποιήσεων, ανασφάλεια και μεγάλο κοινωνικό κόστος. Ειδικότερα θα αναφερθώ αύριο. 
    Θεωρώ θετική τη διάταξη και την τροπολογία για τη Νάουσα. Αποκαλύπτει όμως, πως είχατε νομοθετήσει εσπευσμένως και πρόχειρα πριν από δύο χρόνια. Λύση και απάντηση δεν δώσατε στο πρόβλημα και έρχεται τώρα συμπληρωματικά. Και εμείς είμαστε θετικοί σ’ αυτή την συμπληρωματική διάταξη. Αυτά είχαμε τονίσει και τότε ότι χρειάζονταν, για να υπάρξει ουσιαστική λύση στο θέμα των εργαζομένων της Νάουσας. 
    Ευχαριστώ πολύ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Βουλευτής του ΠΑ.ΣΟ.Κ. στο Νομό Ξάνθης κ. Παναγιώτης Σγουρίδης.
    ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
    Ζήτησα το λόγο για να αναδείξω δύο ζητήματα. Το πρώτο ζήτημα, κύριε Υφυπουργέ, έχει να κάνει με την ανακολουθία σας. 
    Πριν από δυο εβδομάδες δημιουργήσατε μία θύελλα σε όλη την Ελλάδα με το συνταξιοδοτικό νομοσχέδιο το οποίο καταθέσατε, που κατά βάση και περικόπτει συντάξεις και αυξάνει τα όρια ηλικίας και βάζει πλαφόν στις επικουρικές επιδοτήσεις, στο 20% των αποδοχών των συνταξιοδοτήσεων. Αυτό θα είναι το ανώτατο. Και  παράλληλα, επιχειρείται μία δαιδαλώδης ενοποίηση των ταμείων. 
    Κατεβάσατε όλον τον κόσμο στο δρόμο. Όχι μόνο οι εργαζόμενοι, αλλά και οι αυτοαπασχολούμενοι, κατέβηκαν στο δρόμο. Μηχανικοί, δικηγόροι, γιατροί. Και ενώ θα περίμενε κάποιος να έχετε μία συνέπεια σ’ αυτά τα οποία ψηφίσατε για όλους, βλέπουμε να επιβραβεύετε τους δικαστικούς με το νομοσχέδιο αυτό ως προς το χρόνο των συνταξιοδοτήσεών τους. 
    Εγώ προσωπικά δεν εκπλήσσομαι. Και δεν εκπλήσσομαι για τον εξής λόγο: Πάντα η Νέα Δημοκρατία αξιοποιούσε στο μέγιστο την εξουσία, διαχειριζόταν την ελπίδα και ήλεγχε τη δικαιοσύνη. Πάντα οι Ηρακλειδείς του στέμματος της Νέας Δημοκρατίας ήταν οι δικαστές. Άρα, λοιπόν, με τον άλφα ή βήτα τρόπο πρέπει να βρεθεί εκείνη η διαδικασία για να μπορέσουν να ικανοποιηθούν.
    Τώρα, όμως, πριν φτάσετε σ’ αυτήν τη ρύθμιση, τους δημιουργήσατε ανασφάλεια. Αφού μέσα από το παραδικαστικό κύκλωμα τους τρομοκρατήσατε, παραδικαστικό το οποίο όλως παρεμπιπτόντως κατέληξε σε δύο επίορκους δικαστές, την κ. Μπουρμπούλια και τον κ. Καλούση και εκεί σταμάτησε. Κάτι ακούστηκε για κάποιους ογδόντα δικαστές. Μήπως ο αριθμός των ογδόντα είναι και αυτός που βάζετε στο νομοσχέδιο; Κάτι ακούστηκε για κάποιους δικαστές αλλά, πέραν τούτου, ουδέν.
Ήρθατε παράλληλα με ένα νόμο για εσωτερικό έλεγχο να υποχρεώνονται όσοι εκδίδουν πρωτοβάθμιες αθωωτικές δικαστικές αποφάσεις να περνάνε από δευτερογενή έλεγχο στον Άρειο Πάγο. Σκέπτεται λοιπόν ο δικαστής: «Δεν τον καταδικάζω αυτόν, αντί να έρχονται να ελέγχουν την υπόθεση περαιτέρω»; 
      Τους δίνετε με το νόμο αυτό το δικαίωμα στα δώδεκα χρόνια να συνταξιοδοτηθούν και τους δίνετε και ένα μπόνους, υπό προϋποθέσεις, να πάρουν και τρία χρόνια ως δικηγόροι. Αν και η διάταξη αυτή για τους δικαστικούς που πράγματι έχουν προβλήματα υγείας είναι θετική, με τον τρόπο με τον οποίο θολά νομοθετείτε, θα τον χαρακτήριζα ρουσφέτι. Πρώτον, διότι δεν είναι για λόγους υγείας μόνο και δεύτερον, έχετε συγκεκριμένο αριθμό. Αλλά θα μπορούσα να πω ότι είναι και ένα πάτημα για εκβιασμό. Γιατί γι’ αυτούς τους ογδόντα που μίλησα προηγουμένως στο παραδικαστικό, που κατά κάποιο τρόπο ελέγχονται, αντί να τους πείτε «σας διώκουμε», τους δίνετε το δικαίωμα να βγουν στη σύνταξη. Δυστυχώς, η Νέα Δημοκρατία ποτέ δεν ήθελε να έχει ανεξάρτητους δικαστές, ήθελε να έχει ελεγχόμενους.
      Έρχομαι στο δεύτερο ζήτημα. Δεν θα ασχοληθώ με την τροπολογία που αναφέρεται στη ζάχαρη και εντάχθηκε ως άρθρο στο νομοσχέδιο αυτό. Για όλα τα ζητήματα, τα οποία έχουν να κάνουν με τη μετάταξη των υπαλλήλων αυτών θα ασχοληθώ αύριο. Θα κάνω και προτάσεις. Γιατί ένα από τα εργοστάσια που πρόκειται να μετατραπεί σε εργοστάσιο βιοκαυσίμων, είναι το εργοστάσιο ζάχαρης της Ξάνθης, όπου είναι και η εκλογική μου περιφέρεια και η πατρίδα μου. Θα ασχοληθώ όμως. Με το γενικότερο ζήτημα των βιοκαυσίμων.
      Ακούστε, κυρίες και κύριοι συνάδελφοι. Ένα φουλάρισμα αυτοκινήτου με βιοκαύσιμο είναι ένας χρόνος τροφή σε καλαμπόκι ενός ανθρώπου. Η αναλογία είναι αυτή. Χρειαζόμαστε τόση παραγωγή καλαμποκιού για να φουλάρουμε με βιοκαύσιμο το αυτοκίνητό μας που θα μπορούσε να τραφεί ένας άνθρωπος. Ήδη άρχισαν να ακούγονται φωνές στον πλανήτη ότι η χρησιμοποίηση των βιοκαυσίμων θα ανατρέψει τη διατροφική αλυσίδα και θα δημιουργήσει και προβλήματα στην οικονομία που κινείται πέριξ αυτής. Ήδη δηλαδή προτείνονται άλλες λύσεις. Αρκεί να σας πω ότι αν το 1/50 από το κόψιμο των δασών του Αμαζονίου το σταματούσαμε, δεν θα χρειαζόταν να χρησιμοποιήσουμε βιοκαύσιμα. Γιατί τα βιοκαύσιμα τα χρησιμοποιούμε για να μπορέσουμε να γλυτώσουμε την ατμόσφαιρα από το διοξείδιο του άνθρακα, διότι υπάρχει αυτό που λέγεται ισορροπία. Διότι ναι μεν το παράγεις φυτικά αλλά αυτό που κάνεις στην παραγωγή κατά βάση εξισορροπείται με αυτό το οποίο εσύ καταναλώνεις. Αυτή η ισορροπία διαταράσσεται. Θα φθάσουμε σε ένα σημείο μέσα από την οικονομία όπως αυτή δημιουργείται, να «τσιμπάει» λίγο το στάρι γιατί χρησιμοποιείται το ουκρανικό για βιοκαύσιμο, άρα χρειάζεται η αλευροβιομηχανία σιτάρι και αυτομάτως υπερδιπλασιάζεται το αλεύρι και υπερπολλαπλασιάζεται το ψωμί. 
      Γιατί τα αναφέρω όλα αυτά; Τα αναφέρω για να πω ότι αυτοί που έκαναν μία μελέτη για το θέμα της αξιοποίησης των εργοστασίων ζάχαρης μεταφέροντάς τα σε εργοστάσια παραγωγής βιοντίζελ και βιοαιθανόλης, την έκαναν μεν, αλλά σε πιο βάθος χρόνου. Αμφιβάλλω αν τα εργοστάσια αυτά –γιατί θα βγουν και ανάλογες ντιρεκτίβες και εκεί πρέπει να υπάρχει πρόβλεψη από τον πολιτικό, γιατί ο τεχνοκράτης κάνει τη δουλειά του και ο πολιτικός πρέπει να σκέπτεται- θα μπορέσουν να αποπληρωθούν, δηλαδή να ξεχρεώσουν την επένδυση που θα γίνει.
    Θα σας πω και τούτο να το ξέρετε και να το σημειώσετε κύριε Υπουργέ. Το λέω για να το σημειώσουν και τα Πρακτικά της Βουλής. Θα φθάσουμε σε ένα σημείο, που δεν θα χρησιμοποιούμε την ελληνική παραγωγή. Θα εισάγουμε απ’ έξω πρώτη ύλη και τότε ούτε αυτό που λέμε ότι θα μπορέσει να αξιοποιηθεί η παραγωγή και θα υπάρχουν εναλλακτικές καλλιέργειες στους Ελληνες αγρότες, θα γίνει. Θέλει, λοιπόν, μια πολύ μεγαλύτερη μελέτη το ζήτημα.
    Ούτως ή άλλως, όπως σας είπε και ο κ. Ροντούλης, το προηγούμενο νομοσχέδιο που ψηφίσαμε πριν από τριάμισι χρόνια δίνει το δικαίωμα εισαγωγής, αλλά εισαγωγής ακόμη και αυτοτελούς βιοκαυσίμου. Το  όλο κέρδος στην υπόθεση αυτή ποιο είναι; ‘Ότι το μέχρι 5% το οποίο πέφτει στην ελληνική αγορά μόνον αυτό απαλλάσσεται του ειδικού φόρου κατανάλωσης. Όλο το κέρδος είναι ο ειδικός φόρος κατανάλωσης. Μπορούμε να βρούμε και άλλες αξιόπιστες λύσεις.
    Κλείνω λέγοντας ότι κάθε παρέμβασή σας και κάθε ρύθμισή σας δείχνει ότι είναι πρόχειρη. Δεν θέλω να πω ότι είναι γονατογράφημα, αλλά είναι πρόχειρη και τη βαπτίζετε μεταρρύθμιση. Μας καλείτε μετά να ψηφίσουμε τις μεταρρυθμίσεις σας. Εμείς, δεν θα πάρουμε, σας ευχαριστούμε πολύ. 
    Καταψηφίζω την αρχή του νομοσχεδίου.
      ΠΡΟΕΔΡΕΥΩΝ (Αναστάσιος Νεράντζης): Εξαντλήθηκε ο κατάλογος των πρωτολογιών.
      Εισερχόμαστε στο στάδιο των δευτερολογιών. 
      Ο κ. Σταϊκούρας έχει το λόγο για να δευτερολογήσει.
      ΧΡΗΣΤΟΣ ΣΤΑΙΚΟΥΡΑΣ: ‘Ακουσα συναδέλφους από την Αξιωματική Αντιπολίτευση να επικαλούνται δύο-τρία επιχειρήματα σχετικά με το βασικό κορμό του νομοσχεδίου.
      Πρώτα απ’ όλα επικαλέστηκαν ότι δεν είναι σωστό να καταθέτουμε τώρα το νομοσχέδιο, όταν πολύ πρόσφατα ψηφίστηκε ο νόμος για το ασφαλιστικό. Πριν λίγο διάστημα όταν ψηφιζόταν ο αντίστοιχος νόμος που έδινε το δικαίωμα εθελούσιας εξόδου τότε έλεγαν ότι πρέπει να κινηθούμε πολύ γρήγορα γι’ αυτό το νομοσχέδιο. Άρα, δε γίνεται από τη μία να λένε να κινηθούμε πολύ γρήγορα και από την άλλη να λένε ότι δεν είναι ο κατάλληλος χρόνος, διότι πρόσφατα ψηφίστηκε το ασφαλιστικό.
      Δεύτερον, μας κατηγορείτε ότι παρέχουμε κίνητρα που δεν δικαιούνται πολλοί. Εάν αυτό ισχύει, πρέπει να παραδεχθείτε ότι και τα αντίστοιχα κίνητρα που δώσατε το 1983 δεν ήταν προς τη σωστή κατεύθυνση. Να παραδεχθείτε δηλαδή ότι το αντίστοιχο νομοθετικό πόνημα δεν ήταν ορθό.
      Τρίτον, γιατί το κάνουμε. Θα απαντήσω έμμεσα επικαλούμενος από τα Πρακτικά, τον κ. Κυριτσάκη. Είπε: «Στο Δικαστικό Σώμα απαιτούνται δυνάμεις, ικανότητες, εγρήγορση, κουράγιο, σε όλη την πορεία της σταδιοδρομίας τους. Με τα χρόνια όμως και τις συνθήκες εργασίας, δημιουργείται μία συσσώρευση και αξιόλογοι  δικαστικοί λειτουργοί παθαίνουν στην πορεία κάτι, είτε στο μυαλό, είτε στη δύναμη». Αυτό είναι πραγματικότητα. Ο δικαστής δουλεύει δεκαπέντε έως δεκαοκτώ ώρες την ημέρα, διαφορετικά δεν είναι δικαστής. Άρα, θεωρώ ότι απαιτούνται οικονομικά κίνητρα, προκειμένου αυτοί οι άνθρωποι να μπορέσουν να φύγουν από την υπηρεσία.
      Και δύο θέματα το μόνο, σε ό,τι αφορά τη βιομηχανία της ζάχαρης. Πρώτα απ’ όλα η χρήση πρώτων υλών εγχώριας προέλευσης εξασφαλίζεται σε μεγάλο βαθμό από το ν. 3325/2005 για τα βιοκαύσιμα, αλλά και από το πρόσφατο θεσμικό πλαίσιο για τη βιοαιθανόλη. Ένα θεσμικό πλαίσιο το οποίο εξασφαλίζει την πλήρη απορρόφηση και διαθεσιμότητα της παραγόμενης βιοαιθανόλης στην κατανάλωση και έμμεσα συνεισφέρει στη βιωσιμότητα των μονάδων. 
      Και ένα τελευταίο σημείο. Επειδή δύο φορές ελέχθη ότι η Κυβέρνηση δεν έκανε τίποτα για τους παραγωγούς τεύτλων, θα επαναλάβω τις πρωτοβουλίες από το Νοέμβριο του 2007: Εξασφαλίστηκε η εφάπαξ αποζημίωση από το Ταμείο Αναδιάρθρωσης, η οποία ήταν 13,5 ευρώ τον τόνο και εξασφαλίσαμε να είναι 38 ευρώ τον τόνο. Δηλαδή, από 86,4 ευρώ το στρέμμα, πήγε στα 243 ευρώ το στρέμμα. Θα υπάρξει ταυτόχρονα με την πρώτη δόση της εφάπαξ ενίσχυσης, δηλαδή από τον Ιούνιο του 2008, εφ’ άπαξ απ’ ευθείας ενίσχυση των παραγωγών μέσα από την πρόσφατη διαφοροποίηση της τάξεως των 9 ευρώ ανά τόνο και θα υπάρξει μέσω των δράσεων και του Κανονισμού 1698/2005 ενισχύσεις της τάξεως των 17,3 εκατομμυρίων ευρώ για εκσυγχρονισμό των καταναλώσεων στις περιοχές που εθίγησαν. Είναι αυτονόητο δε ότι συνεχίζουν να υπάρχουν και τα δικαιώματα τα οποία συνοδεύουν τους παραγωγούς.
    Ξεκίνησαν από το 2006 με 40 ευρώ το στρέμμα, καταλήγουν στα 65 ευρώ το στρέμμα το 2009, που είναι ο τέταρτος χρόνος αυτών των δικαιωμάτων, ποσό που θα διατηρηθεί μέχρι το 2013. Και αντίστοιχα είναι τα κίνητρα για τους παραγωγούς τεύτλων που εξακολουθούν να παράγουν το συγκεκριμένο προϊόν τους. 
    Ευχαριστώ πολύ. 
    ΠΡΟΕΔΡΕΥΩΝ (Αναστάσιος Νεράντζης): Εκτός από την πληρότητα, τιμούμε και τη συντομία σας, την οποία είμαι βέβαιος ότι θα μιμηθεί και ο εισηγητής του ΠΑ.ΣΟ.Κ..
    Ορίστε, κύριε Κουτμερίδη, έχετε το λόγο.
    ΕΥΣΤΑΘΙΟΣ ΚΟΥΤΜΕΡΙΔΗΣ: Ευχαριστώ, κύριε Πρόεδρε, θα τη μιμηθώ. 
    ΠΡΟΕΔΡΕΥΩΝ (Αναστάσιος Νεράντζης): Είμαι βέβαιος.
    ΕΥΣΤΑΘΙΟΣ ΚΟΥΤΜΕΡΙΔΗΣ: Κύριε Υπουργέ, άκουσα με προσοχή την εισήγησή σας. Και ενώ επισημάνατε ότι αυτό το σχέδιο νόμου που συζητούμε δεν έχει σχέση με το ν. 3630 -γιατί είπατε ότι ο ν. 3630 έδινε τη δυνατότητα πρόωρης συνταξιοδότησης σε δικαστικούς λειτουργούς- τη μετέπειτα εισήγησή σας αναφερθήκατε περισσότερες από πέντε, ίσως και δέκα φορές στο ν. 3630. Άρα, είναι δεδομένο ότι το νομοσχέδιο που συζητάμε αποτελεί μια συνέχεια ή, αν θέλετε, ένα συμπλήρωμα του ν. 3630. Η κριτική που έχει γίνει κατά τη συζήτηση του ν. 3630 περίπου αναφέρθηκε και σήμερα, νομίζω, απ’ όλες τις πλευρές της Αντιπολίτευσης. 
    Έχει σημασία να εξηγήσουμε ότι εγώ στη δική μου τοποθέτηση δεν  ζήτησα από σας να μειωθούν τα χρόνια στα δώδεκα χρόνια, απλώς ανέφερα ότι υπάρχει μια σύγχυση μεταξύ αιτιολογικής και εισηγητικής έκθεσης, όπου στη μία αναφέρεται δώδεκα χρόνια και στην άλλη δεκατρία. Εσείς πήρατε την πρωτοβουλία και κάνατε τη ρύθμιση σε δώδεκα χρόνια. Αυτή η εισήγηση υπάρχει και όσον αφορά τον αριθμό των δικαστών. Αλλού υπάρχει ο αριθμός εκατό δικαστών και αλλού ογδόντα. 
    ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Στην εισηγητική μόνο. 
    ΕΥΣΤΑΘΙΟΣ ΚΟΥΤΜΕΡΙΔΗΣ: Έστω και αυτή η διευκρίνιση θα πρέπει να δοθεί από εσάς. 
    Κύριε Υπουργέ, πραγματικά υπάρχει κάποιος που αμφισβητεί σήμερα στην ελληνική κοινωνία ότι το νομοσχέδιο που ψηφίστηκε -και αποτελεί πλέον νόμο του κράτους- για το συνταξιοδοτικό πρόβλημα στη χώρα μας, είναι ένα νομοσχέδιο το οποίο μειώνει τις επικουρικές συντάξεις; Είναι ένα νομοσχέδιο το οποίο αυξάνει τα χρόνια συνταξιοδότησης; Είναι ένα νομοσχέδιο το οποίο επιβαρύνει περισσότερο τους ασφαλισμένους; 
    Παράλληλα, δεν φαίνεται μέσα στο νομοσχέδιο ένας τρόπος  αντιμετώπισης της εισφοροδιαφυγής. 
    Για τα βαρέα και ανθυγιεινά δεν υπάρχει ένας σχεδιασμός. 
    Και όσον αφορά τις ενοποιήσεις των ταμείων, γίνεται μια πρόχειρη ενοποίηση ελλειμματικών με πλεονασματικά ταμεία. Άρα, δικαίως στην κοινωνία υπάρχει μια κοινωνική εξέγερση για το ασφαλιστικό νομοσχέδιο. Δεν θεωρείτε, όμως, ότι είναι μία πρόκληση μέσα σε αυτήν τη γενικευμένη κατακραυγή της κοινωνίας όσον αφορά το ασφαλιστικό νομοσχέδιο, να έρχεστε εσείς και να κάνετε μια σειρά από ευνοϊκές ρυθμίσεις σε συγκεκριμένη ομάδα δημοσίων υπαλλήλων, δημοσίων λειτουργών; Θεωρώ ότι από όποια πλευρά και αν το δείτε, και αν συμφωνήσουμε  με σας ότι υπάρχουν τεράστια προβλήματα στο χώρο της Δικαιοσύνης -τα επισήμανα και εγώ στη δική μου εισήγηση-  αυτό δεν μπορεί να αποτελέσει για σας την ευκαιρία να δώσετε αυτά τα προνόμια που δίνετε στους δικαστικούς λειτουργούς. 
    Από τη μία πλευρά λέτε «εθελούσια έξοδο» με όλα αυτά τα μπόνους που δίνετε, προσαυξήσεις σε χρόνια υπηρεσίας και από την άλλη, «αν δεν πάτε στην εθελούσια έξοδο, θα ισχύσει μία εσωτερική διαδικασία που θα σας κρίνουμε εμείς. Δηλαδή, ή βγείτε στη σύνταξη, ή αλλιώς εμείς έχουμε μία διαδικασία να σας βγάλουμε με άλλο τρόπο στη σύνταξη». 
    Επιπλέον προτείνεται η αναγνώριση τριών χρόνων δικηγορικής υπηρεσίας: Κύριε Υπουργέ,  ζητάμε από τους εργαζόμενους να δουλέψουν επιπλέον, γιατί τα δημοσιονομικά δεν είναι καλά, ζητάμε απ’ όλους αυτοσυγκράτηση, γίνεται από εσάς μία σειρά παραινέσεων ότι το ασφαλιστικό μας σύστημα δεν μπορεί να λειτουργήσει, θα καταρρεύσει και σεις δίνετε αυτήν τη δυνατότητα να αναγνωρίσουν τρία χρόνια, βεβαίως με πληρωμή. Θα μπορούσε να το κάνει όμως και για μία σειρά άλλων δημοσίων λειτουργών. Θέλω να πω ότι υπάρχει πραγματικά μία μεροληπτική συμπεριφορά απέναντι στους δικαστικούς λειτουργούς. 
Εύχομαι αυτό να μην συνδυάζεται με την σκέψη της Κυβέρνησης να χειραγωγήσει το χώρο της Δικαιοσύνης.
	Σας ευχαριστώ.
	ΠΡΟΕΔΡΕΥΩΝ (Αναστάσιος Νεράντζης): Όντως τηρήσατε το χρόνο σας και είμαι βέβαιος ότι θα σας ακολουθήσει και ο κ. Τσούκαλης.
	ΝΙΚΟΛΑΟΣ ΤΣΟΥΚΑΛΗΣ: Δεν θα λάβω το λόγο, κύριε Πρόεδρε.
	ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο κ. Βορίδης που είναι γνωστός για την τήρηση του χρόνου.
	ΜΑΥΡΟΥΔΗΣ ΒΟΡΙΔΗΣ: Ευχαριστώ, κύριε Πρόεδρε.
	Κλείνοντας αυτόν τον πρώτο κύκλο τοποθετήσεων και ανακεφαλαιώνοντας λίγο-πολύ το τι έχει συμβεί, θα ήθελα να επισημάνω τα εξής: Βεβαίως, νομίζω ότι είναι σαφές, πως δεν έχουν απαντηθεί τα βασικά επιχειρήματα τα οποία προσεκομίσθησαν τουλάχιστον από την πλευρά μας, καθώς τόσο ο κ. Υπουργός όσο και ο εισηγητής της Πλειοψηφίας προτιμούν να απαντούν στην Αξιωματική Αντιπολίτευση -η οποία δεν παράγει και πολύ σημαντικά πολιτικά επιχειρήματα εν προκειμένω- παρά στα κεντρικά ζητήματα τα οποία τίθενται και που είναι εκείνα που πρέπει να εξηγήσετε. 
	Η απόπειρα που έγινε είναι να διευκρινίσετε, κύριε Υπουργέ, ότι τα κίνητρα που δίνονται προς την εκουσία έξοδο δεν είναι τιμητικά, αλλά ότι σε τελευταία ανάλυση είναι απλώς συνταξιοδοτικά. Φανταστείτε τώρα να δίναμε και επαίνους σ’ αυτούς που διώχνουμε για ακαταλληλότητες ή για ανικανότητα ή για ακόμα χειρότερα πράγματα. Είναι προφανές ότι δεν θα μπορούσατε να τους δώσετε επαίνους, γιατί θα φτάναμε πια στο «άκρον άωτον» του παραλογισμού. Όμως, από την άλλη μεριά είναι σαφές ότι η χορήγηση συνταξιοδοτικών προνομίων σε ανθρώπους που εν πάση περιπτώσει δεν τα κατάφεραν –για να μην πω τίποτε περισσότερο- προφανώς δεν είναι μία, κατ’ αρχάς λογική πράξη.
	Το δεύτερο: Αναφερθήκατε στη συνταγματική ισοβιότητα. Ακούστε. Προφανώς, ουδείς αμφισβητεί τη συνταγματική ισοβιότητα των δικαστών, μόνο που δεν έχει καμμία σχέση με το συνταξιοδοτικό τους ζήτημα. Η συνταγματική ισοβιότητα των δικαστών θεσπίστηκε, κυρίως, προκειμένου να διαφυλαχθεί η ανεξαρτησία τους απέναντι σε παρεμβάσεις, όχι σε τίποτε άλλο. Το πώς θα εξελιχθούν, εάν τα πάνε καλά ή όχι, δεν έχει να κάνει με τη συνταγματική ισοβιότητα. 
	Το τρίτο το οποίο επίσης κατετέθη από την πλευρά σας ως επιχείρημα: Ανταμείβουμε τα στελέχη –λέτε- τα οποία έχουν δικηγορήσει και γι’ αυτό τους δίνουμε τη δυνατότητα να εξαγοράσουν τρία χρόνια δικηγορικής προϋπηρεσίας. Μα, την ώρα που μπήκαν οι άνθρωποι αυτοί στο Δικαστικό Σώμα γνώριζαν τις συνθήκες συνταξιοδοτήσεώς τους. Ποία η χρεία περαιτέρω ανταμοιβής;
	Όσο δε για τα λεγόμενα του κ. Κιριτσάκη ότι κουράζονται και ταλαιπωρούνται και ότι δουλεύουν πολύ έντονα και πολύ εντατικά, εγώ συμφωνώ απόλυτα ότι αυτό είναι έτσι, το έχω ζήσει, ξέρω ότι είναι έτσι, αλλά φυσικά ούτε ο μόνος κλάδος εργαζομένων είναι που δουλεύει εντατικά. Και βεβαίως, αν είναι έτσι, τότε να αξιώσουμε και να δώσουμε τη δυνατότητα σ’ όποιον δουλεύει εντατικά, να έχει πρόσθετα χρόνια συνταξιοδοτήσεως.
	Εδώ, λοιπόν, εκείνο που επίσης βρήκα εξαιρετικά ενδιαφέρον, είναι η προσπάθεια που έκανε ο κ. Υπουργός σ’ όλη αυτήν τη συρραφή διαφορετικών διατάξεων να βρει μία ενιαία αρχή. Είπε ο κ. Υπουργός ότι η ενιαία αρχή που υπάρχει εδώ, είναι η αρχή του συλλογικού ενδιαφέροντος για τους δικαστές, για τους αγρότες, για τους εργάτες, για τους εργαζόμενους των Ο.Τ.Α.. Προφανώς όμως, εδώ και αν είναι «λίθοι και πλίνθοι και κέραμοι ατάκτως ερριμμένα». Διότι διαφορετικές κοινωνικές κατηγορίες με τελείως διαφορετικά προβλήματα και με τελείως διαφορετικά ζητήματα είναι προφανές ότι δεν μπορούν να αντιμετωπίζονται ενιαία. Εκτός και αν λέτε ότι υπάρχει ένα γενικό ενδιαφέρον της Κυβερνήσεως για όλα τα επαγγέλματα και για όλες τις κοινωνικές κατηγορίες και επομένως θα ικανοποιείτε όλα τα αιτήματα που θα σας υποβάλλονται. 
	Μ’ αυτήν την έννοια νομίζω ότι μπορούμε να παροτρύνουμε όλα τα συνδικάτα που υπάρχουν σήμερα στην Ελλάδα να αρχίσουν να καταθέτουν τα αιτήματά τους στην Κυβέρνηση και εσείς ως μεγαλόψυχη και μεγάθυμη Κυβέρνηση πρόκειται να αρχίσετε να τα ικανοποιείτε. Είναι προφανές ότι αυτό δεν είναι δυνατό και ούτε βεβαίως μπορεί να υπάρξει μία τέτοια αρχή.
	Αντιθέτως, εκείνο για το οποίο θα πρέπει να τοποθετηθείτε –και από εκεί ξεκινάει η δική μας τοποθέτηση και πάνω σ’ αυτό θα συζητήσουμε εκτενώς για τη ζάχαρη αύριο- είναι να διακρίνετε ανάμεσα στους εργαζόμενους της ζάχαρης οι οποίοι υφίστανται τις συνέπειες μίας πολιτικής και εκεί βεβαίως να ακούσετε με περισσότερο «ευήκοον ους» τα δικά τους αιτήματα -αυτό δεν το πράξατε, γιατί δεν ικανοποιήσατε κανένα από τα αιτήματα που ετέθησαν στην επιτροπή και το νομοσχέδιο έχει έλθει ακριβώς όπως ήλθε στην επιτροπή- και όχι βεβαίως τις ομάδες οι οποίες –ας το πω διαφορετικά- μόλις πρότινος ικανοποίησαν μία σειρά σημαντικών και σπουδαίων μισθολογικών αιτημάτων τους και όπου πάντως δεν υπάρχει κανένας λόγος να τους μεταχειριστείτε προνομιακά.
	Ευχαριστώ πάρα πολύ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ εγώ, κύριε Βορίδη. Ήμουν βέβαιος ότι θα τελειώσετε εγκαίρως.
      Δεν νομίζω ότι υπάρχει κάποιος άλλος να μιλήσει.
      Κηρύσσεται περαιωμένη η συζήτηση επί της αρχής του νομοσχεδίου του Υπουργείου Οικονομίας και Οικονομικών.
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΝΙΚΟΛΑΟΣ ΤΣΟΥΚΑΛΗΣ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το νομοσχέδιο του Υπουργείου Οικονομίας και Οικονομικών: «Συνταξιοδοτικές ρυθμίσεις για τους αποχωρούντες από την υπηρεσία δικαστικούς λειτουργούς και άλλες διατάξεις» έγινε δεκτό επί της αρχής, κατά πλειοψηφία.
      Κυρίες και κύριοι συνάδελφοι, έχουν διανεμηθεί τα Πρακτικά των συνεδριάσεων της Τετάρτης 19 Μαρτίου 2008 (πρωί), της Πέμπτης 20 Μαρτίου 2008, της Τετάρτης 26 Μαρτίου 2008 και της Πέμπτης 27 Μαρτίου 2008 και ερωτάται το Σώμα εάν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Αναστάσιος Νεράντζης): Συνεπώς τα Πρακτικά των συνεδριάσεων της Τετάρτης 19 Μαρτίου 2008 (πρωί), της Πέμπτης 20 Μαρτίου 2008, της Τετάρτης 26 Μαρτίου 2008 και της Πέμπτης 27 Μαρτίου 2008 επικυρώθηκαν.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 22.36΄ λύεται η συνεδρίαση για αύριο, ημέρα Τετάρτη 9 Απριλίου 2008 και ώρα 10.30΄ με αντικείμενο εργασιών του Σώματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Συνταξιοδοτικές ρυθμίσεις για τους αποχωρούντες από την υπηρεσία δικαστικούς λειτουργούς και άλλες διατάξεις», σύμφωνα με την ημερήσια διάταξη που έχει διανεμηθεί. 
      Ο ΠΡΟΕΔΡΟΣ                                                      ΟΙ ΓΡΑΜΜΑΤΕΙΣ
