ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’
ΣΥΝΕΔΡΙΑΣΗ ΡΜΘ’

Δευτέρα 11 Απριλίου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας των Βουλευτών κ. Κ. Σημίτη και Β. Πάππα, σελ.
3. Ανακοινώνεται ότι τη συνεδρίαση παρακολουθούν μαθητές από το 2ο Γυμνάσιο Καλαμαριάς Θεσσαλονίκης, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ

1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 12 Απριλίου 2005, σελ.
4. Συζήτηση επικαίρων ερωτήσεων:
α) Προς την Υπουργό Πολιτισμού σχετικά με την περικοπή πόρων για την υλοποίηση  του προγράμματος «ΕΛΛΑΔΑ 2004» κ.λπ., σελ.
β) Προς τον Υπουργό Εθνικής Παιδείας και Θρησκευμάτων σχετικά με τη λήψη μέτρων επίλυσης του προβλήματος σχολικής στέγης στο Δήμο Αθήνας, σελ.
γ) Προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με την αλλαγή του ισχύοντος θεσμικού πλαισίου που αφορά στην Περιφερειακή συγκρότηση του κράτους, σελ.
δ) Προς τον Υπουργό Ανάπτυξης σχετικά με τη διακίνηση μουχλιασμένων γιαουρτιών στην αγορά κ.λπ., σελ.
ε) Προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με την αύξηση της ρύπανσης στην περιοχή του Ασπροπύργου κ.λπ., σελ.

5. Συζήτηση επερώτησης Βουλευτών του Συνασπισμού Ριζοσπαστικής Αριστεράς προς τον Υπουργό Απασχόλησης και Κοινωνικής Προστασίας σχετικά με τη νομοθεσία για την υγεία, την υγιεινή και την ασφάλεια στην εργασία, σελ.

ΟΜΙΛΗΤΕΣ
Α. Επί των επικαίρων ερωτήσεων:
ΒΡΕΤΤΟΣ Κ., σελ.
ΖΗΣΗ Ρ., σελ.
ΚΑΛΟΓΙΑΝΝΗΣ Σ., σελ.
ΚΑΛΟΣ Γ., σελ.
ΚΑΝΕΛΛΗ Λ., σελ.
ΚΟΥΒΕΛΗΣ Φ., σελ.
ΛΕΒΕΝΤΗΣ Α., σελ.
ΠΑΠΑΘΑΝΑΣΙΟΥ Ι.,σελ.
ΠΑΥΛΟΠΟΥΛΟΣ Π., σελ.
ΠΕΤΡΑΛΙΑ-ΠΑΛΛΗ Φ., σελ.

Β. Επί της επερώτησης:
ΓΙΑΚΟΥΜΑΤΟΣ Γ., σελ.
ΔΡΑΓΑΣΑΚΗΣ Ι., σελ.
ΚΟΥΒΕΛΗΣ Φ., σελ.
ΛΕΒΕΝΤΗΣ Α., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΟΛΥΔΩΡΑΣ Β., σελ.
ΤΣΙΟΓΚΑΣ Δ., σελ.
ΧΡΙΣΤΟΦΙΛΟΠΟΥΛΟΥ Π., σελ.

     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Α΄
     ΣΥΝΕΔΡΙΑΣΗ ΡΜΘ΄
     Δευτέρα 11 Απριλίου 2005
     Αθήνα, σήμερα στις 11 Απριλίου  2005, ημέρα Δευτέρα και ώρα 18.13΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση. 
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από την κ. Λιάνα Κανέλλη, Βουλευτή Α΄ Αθήνας, τα ακόλουθα: 
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Εκτάκτου Εκπαιδευτικού Προσωπικού ΤΕΙ Κρήτης εκφράζει τις αντιρρήσεις του και προτείνει λύσεις πάνω σε τροποποιήσεις του Ν. 2916/2001 «Περί Τεχνολογικής Εκπαίδευσης».
     2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ομοσπονδία Υπουργείου Πολιτισμού και ο Σύλλογος Ελλήνων Αρχαιολόγων ζητούν παράταση προθεσμίας για την κατάθεση των απόψεών τους σχετικά με το Σχέδιο Νόμου «Οργανισμός του Υπουργείου Πολιτισμού».
     3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Λασιθίου ζητεί στις προκηρύξεις προσωπικού που αφορούν τον ΑΗΣ Αθερινόλακκου,  το κριτήριο εντοπιότητας να ισχύει κλιμακωτά για τους Δήμους του Νομού Λασιθίου.
     4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης Διάσωσης ζητεί τη μονιμοποίηση των μελών της.
     5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Ευάγγελος Τζανής  ζητεί την ικανοποίηση αιτήματός του από τον ΟΓΑ.
     6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Ιωάννης  Παπαδοπετράκης ζητεί την ικανοποίηση αιτήματός του από τον ΟΓΑ.
     7) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία το Ινστιτούτο Ελέγχου Βιολογικών Προϊόντων ΑΕ «ΒΙΟΕλλάς» διαμαρτύρεται για δημοσιεύματα του Υπουργείου Αγροτικής Ανάπτυξης που θίγουν το κύρος και την αξιοπιστία του.
     8) Οι Βουλευτές κύριοι ΓΡΗΓΟΡΙΟΣ ΝΙΩΤΗΣ Β΄ Πειραιώς και ΜΙΧΑΛΗΣ ΚΑΡΧΙΜΑΚΗΣ Λασιθίου κατέθεσαν αναφορά με την οποία η κυρία Φωτεινή Στεριώτη  ζητεί την ικανοποίηση εργασιακού της αιτήματος.
     9) Οι Βουλευτές κύριοι ΓΡΗΓΟΡΙΟΣ ΝΙΩΤΗΣ Β΄ Πειραιώς και ΜΙΧΑΛΗΣ ΚΑΡΧΙΜΑΚΗΣ Λασιθίου κατέθεσαν αναφορά με την οποία ο κ. Βασίλειος Παπαδόπουλος ζητεί την ικανοποίηση αιτήματος μετεγγραφής της κόρης του.
     10) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Δήμος Αμφιλοχίας Αιτωλ/νίας ζητεί την κατασκευή έργων υποδομής και οδοποιίας στην περιοχή του.
     11) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Εμποροβιομηχανικός Σύλλογος Ι.Π. Μεσολογγίου ζητεί την ίδρυση κέντρου εκπαίδευσης και εξέτασης υποψηφίων οδηγών στο Μεσολόγγι.
     12) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία η Κοινότητα Βοβούσας Νομού Ιωαννίνων ζητεί τη συντήρηση του δικτύου της ΔΕΗ στην περιοχή της.
     13) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία η Διεύθυνση Πρωτοβάθμιας Εκπαίδευσης Νομού Αργολίδας ζητεί την ίδρυση και 2ου γραφείου Πρωτοβάθμιας Εκπαίδευσης με  έδρα το Κρανίδι Ερμιονίδας.
     14) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία η Ένωση Αστυνομικών Υπαλλήλων  Νομού Πιερίας ζητεί την εφαρμογή προγράμματος Πεζών Περιπολιών – Συνεργείων Ελέγχων, ανάλογα με τις ειδικές συνθήκες κάθε Νομού κ.λπ.
     15) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία ο Σύλλογος Γεωπόνων Μελετητών Β. Ελλάδος προτείνει να γίνουν τροποποιήσεις στην ΚΥΑ 609/23.3.2005 για την ένταξη νέων αγροτών στο εν λόγω πρόγραμμα.
     16) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε δημοσίευμα εφημερίδας το οποίο αναφέρεται σε εγκύκλιο του Υπ. Εσωτερικών στην οποία επιχειρείται η εξομοίωση πτυχίων ΑΕΙ, ΤΕΙ με ΙΕΚ.
     17) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας σχετικά με τον τρόπο και τις διαδικασίες έκδοσης βίζας για τους προερχόμενους από χώρες της πρώην Σοβιετικής Ένωσης.
     18) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Νομάρχης Λάρισας ζητεί τη δημιουργία της τηλεπικοινωνιακής περιφέρειας Κεντρικής Ελλάδος στη Λάρισα.
     19) Ο Βουλευτής Β΄ Πειραιώς κ. ΓΡΗΓΟΡΙΟΣ ΝΙΩΤΗΣ κατέθεσε αναφορά με την οποία ο Αθλητικός Ποδοσφαιρικός Όμιλος Κορυδαλλού «ΑΕΤΟΣ» ζητεί την επισκευή των γηπέδων της περιοχής του Κορυδαλλού.
     20) Οι Βουλευτές κύριοι ΑΓΓΕΛΟΣ ΤΖΕΚΗΣ Β΄ Θεσσαλονίκης και ΓΕΩΡΓΙΟΣ ΧΟΥΡΜΟΥΖΙΑΔΗΣ Α΄ Θεσσαλονίκης κατέθεσαν αναφορά με την οποία ο Σύλλογος Εργαζομένων ΟΤΑ και Δημοτικών Επιχειρήσεων Νομού Θεσσαλονίκης αναφέρεται σε ζητήματα που αφορούν στους αλλοδαπούς και στις άδειες παραμονής τους.
     21) Οι Βουλευτές κύριοι ΟΡΕΣΤΗΣ ΚΟΛΟΖΩΦ Β΄ Αθηνών και ΑΝΤΩΝΗΣ ΣΚΥΛΛΑΚΟΣ Β΄ Αθηνών κατέθεσαν αναφορά με την οποία η Πανελλήνια Ομοσπονδία Αντιστασιακών Οργανώσεων ζητεί την ηθική και υλική  αποκατάσταση των αγωνιστών της Εθνικής Αντίστασης και του Δημοκρατικού Στρατού.
     22Οι Βουλευτές κ. ΕΛΠΙΔΑ ΠΑΝΤΕΛΑΚΗ Α΄ Πειραιώς και κ. ΣΤΑΥΡΟΣ ΣΚΟΠΕΛΙΤΗΣ Λέσβου κατέθεσαν αναφορά με την οποία η Προοδευτική Κίνηση Γυναικών Σάμου ζητεί την κατάργηση της ιδιωτικοποίησης της υγείας, της παιδείας και της πρόνοιας, την αναγνώριση της μητρότητας ως κοινωνική αξία κ.λπ.
     23) Οι Βουλευτές κύριοι ΓΕΩΡΓΙΟΣ ΧΟΥΡΜΟΥΖΙΑΔΗΣ Α΄ Θεσσαλονίκης και ΑΓΓΕΛΟΣ ΤΖΕΚΗΣ Β΄ Θεσσαλονίκης κατέθεσαν αναφορά με την οποία η Ομοσπονδία Γονέων Μαθητών Νομού Θεσσαλονίκης καταγγέλλει την κυβερνητική προπαγάνδα υπέρ της ΕΕ και του λεγόμενου ευρωσυντάγματος στα σχολεία.
     24) Οι Βουλευτές κύριοι ΙΩΑΝΝΗΣ ΠΑΤΣΙΛΙΝΑΚΟΣ Β΄ Πειραιώς και ΑΝΤΩΝΗΣ ΣΚΥΛΛΑΚΟΣ Β΄ Αθηνών κατέθεσαν αναφορά με την οποία το Συνδικάτο Οικοδόμων Μενιδίου Αχαρνών ζητεί την επίλυση του κτιριακού προβλήματος του ΙΚΑ Αχαρνών κ.λπ.
     25) Οι Βουλευτές κ. ΑΝΤΩΝΗΣ ΣΚΥΛΛΑΚΟΣ Β΄ Αθηνών και κ. ΛΙΑΝΑ ΚΑΝΕΛΛΗ Α΄ Αθηνών κατέθεσαν αναφορά με την οποία η ΠΕΑΕΑ Μοσχάτου, ο Πολιτιστικός Σύλλογος Απογόνων και Φίλων της Εθνικής Αντίστασης και του Δημοκρατικού Στρατού Ελλάδας ζητούν την ικανοποίηση αιτημάτων των αντιστασιακών, πολιτικών προσφύγων κ.λπ.
     26) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ Αχαΐας και ΙΩΑΝΝΗΣ ΠΑΤΣΙΛΙΝΑΚΟΣ Β΄ Πειραιώς κατέθεσαν αναφορά με την οποία οι κάτοικοι Βλαχοκερασιάς Δήμου Σκυρίτιδας Νομού Αρκαδίας ζητούν τη μεταστέγαση του Π. Ιατρείου Βλαχοκερασιάς.
     27) Οι Βουλευτές κ. ΔΗΜΗΤΡΙΟΣ ΤΣΙΟΓΚΑΣ Λάρισας και κ. ΕΛΠΙΔΑ ΠΑΝΤΕΛΑΚΗ Α΄ Πειραιώς κατέθεσαν αναφορά με την οποία το Εργατοϋπαλληλικό Κέντρο Νομού Φωκίδας ζητεί την ικανοποίηση εργασιακών, ασφαλιστικών κ.λπ. αιτημάτων.
     28) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία το Σωματείο Χειριστών και Βοηθών Γεωργικών – Ανυψωτικών – Εκσκαπτικών Μηχανημάτων Νομού Καρδίτσας ζητεί ενημέρωση σχετικά με τη δημοπράτηση τεχνικών έργων του Νομού Καρδίτσας.
     29) Ο Βουλευτής Εύβοιας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία το Περιφερειακό Τμήμα Ανατολικής Στερεάς Ελλάδας του Οικονομικού Επιμελητηρίου Ελλάδας ζητεί την παραμονή της περιφέρειας Στερεάς Ελλάδας στο στόχο 1 του Δ΄ ΚΠΣ.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
    1. Στην με αριθμό 4648/2-11-04 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. ΓΠ/111886/18-11-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. «4648/2-11-2004 ερώτηση που κατατέθηκε στη Βουλή από το Βουλευτή κ. Α. Φωτιάδη σχετικά με αίτημα των συνταξιούχων του Δημοσίου για χορήγηση λουτροθεραπείας και γυαλιών οράσεως, σας γνωρίζουμε ότι η δυνατότητα χορήγησής τους θα εξεταστεί στο πλαίσιο της αναμόρφωσης του Κανονισμού Παροχών του Οργανισμού Περίθαλψης Ασφαλισμένων του Δημοσίου (ΟΠΑΔ), τον οποίο μελετά ήδη επιτροπή που έχει ήδη συσταθεί προς τον σκοπό αυτό στον ΟΠ ΑΔ.
      Ο Υφυπουργός
      Α. ΓΙΑΝΝΟΠΟΥΛΟΣ»
    2. Στην με αριθμό 4817/4-11-2004 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 2/61597/17-11-2004 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Επί της με αριθμ. πρωτ. 4817/4-11-2004 ερώτησης που υπεβλήθη στην Εθνική Αντιπροσωπεία από το Βουλευτή κ. Στέλιο Ματζαπετάκη, σας γνωρίζουμε ότι στον εκτελούμενο προϋπολογισμό οικονομικού έτους δεν είχαν προβλεφθεί πιστώσεις για τη χορήγηση επιδόματος θέρμανσης στα νοικοκυριά με χαμηλά εισοδήματα.
      Ανεξαρτήτως τούτου, η Κυβέρνηση παρακολουθεί τις εξελίξεις και, στο πλαίσιο των υφιστάμενων δημοσιονομικών συνθηκών θα παρέμβει, εφόσον κριθεί απαραίτητο, με μέτρα που θα ανακοινωθούν, για την αντιμετώπιση των προβλημάτων που δημιουργούνται ιδιαίτερα στις ασθενέστερες τάξεις από την αύξηση της τιμής του πετρελαίου.
      Τέλος, σας πληροφορούμε ότι για την στήριξη των ατόμων με αναπηρίες λειτουργούν ειδικά προγράμματα χρηματοδοτούμενα από τον κρατικό προϋπολογισμό, όπως εισοδηματικές ενισχύσεις (προνοιακά επιδόματα), παροχές από ΔΕΚΟ, προσλήψεις στο Δημόσιο, συνταξιοδοτικές παροχές κ.λπ., τα οποία παρακολουθούνται και θα προσαρμοστούν, εφόσον κριθεί απαραίτητο.
      Ο Υφυπουργός
      ΠΕΤΡΟΣ ΔΟΥΚΑΣ»
    3. Στην με αριθμό 4465/25-10-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. Δ5/ΗΛ/Β/Φ6/129/20119/12-11-04 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της υπ’ αριθμ 4465/25.10.04 ερώτησης που κατατέθηκε στη Βουλή από τον ως άνω Βουλευτή, σας διαβιβάζουμε συνημμένα, το υπ’ αριθ. Γ.ΔΝΣ/3678/11.11.04 έγγραφο της ΔΕΗ, το οποίο καλύπτει το θέμα.
      Ο Υφυπουργός
      ΓΕΩΡΓΙΟΣ ΣΑΛΑΓΚΟΥΔΗΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    4. Στην με αριθμό 4632/2-11-04 ερώτηση του Βουλευτή κ. Ιωάννου Μπούγα δόθηκε με το υπ’ αριθμ. ΓΠ/111904/18-11-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 4632/2-11-2004 ερώτηση που κατατέθηκε στη Βουλή από το Βουλευτή κ. Ι. Μπούγα με θέμα «Θεώρηση συνταγών φαρμάκων άνω των 60 Ευρώ από τα Περιφερειακά Ιατρεία του Ν. Φωκίδας», σας γνωρίζουμε ότι σύμφωνα με την αρ. 2001/29-10-04 απόφαση της Προϊσταμένης της ΥΠΑΔ Φωκίδας του Οργανισμού Περίθαλψης Ασφαλισμένων του Δημοσίου (ΟΠΑΔ), την οποία σας επισυνάπτουμε, ορίσθηκαν Ελεγκτές Ιατροί του ΟΠΑΔ στα αναφερόμενα Κέντρα Υγεία και Περιφερειακά Ιατρεία του Νομού Φωκίδας, ύστερα από σύμφωνη γνώμη του Διοικητικού Συμβoυλίoυ του Γ.Ν. Άμφισσας.
      Ο Υφυπουργός
      Α. ΓΙΑΝΝΟΠΟΥΛΟΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     5. Στην με αριθμό 4541/27-10-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Φ90022/29405/1744/17-11-04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της παραπάνω ερώτησης, που κατατέθηκε στη Βουλή των Ελλήνων από το Βουλευτή κ. Στέλιο Ματζαπετάκη, σας γνωρίζουμε τα ακόλουθα:
      1. Με τις διατάξεις του δευτέρου εδαφίου της παρ.5 του άρθρου 28 του Α.Ν.1846/51, όπως τροποποιήθηκαν μεταγενέστερα με τις διατάξεις της παρ. 2 του άρθρου 5 του Ν.Δ. 4104/60 και της παρ. 1 περ.3β του άρθρου 27 του Ν.1902/90 προβλέπεται η προνομιακή «συνταξιοδοτική μεταχείριση των απασχολουμένων για μεγάλο χρονικό διάστημα σε εργασίες και ειδικότητες, οι οποίες με Κανονισμό θα μπορούσαν να χαρακτηρισθούν ως ιδιαζόντως βαριά και ανθυγιεινά επαγγέλματα.
      Ο Κανονισμός για τον οποίο προέβλεψαν οι ανωτέρω διατάξεις θεσπίστηκε με την ΑΥΕ 101960/1-653/16-12-1963 (ΦΕΚ567/63 τ.β.) και ίσχυσε από 1/1/1964, κυρώθηκε δε με τον νόμο 4350/64.
      Έκτοτε ακολούθησαν πάρα πολλές τροποποιήσεις ή συμπληρώσεις του Κανονισμού με αποφάσεις των κατά περίπτωση Υπουργών (Εργασίας, Κοινωνικών Υπηρεσιών, Κοινωνικών Ασφαλίσεων, Υγείας Πρόνοιας και Κοινωνικών Ασφαλίσεων), σύμφωνα με την προβλεπόμενη από τις διατάξεις του άρθρου 2 του Ν.237/75 (ΦΕΚ 284/75 τ. Α.) διαδικασία.
      Κριτήριο για την κρίση ενός επαγγέλματος ως βαρέος και ανθυγιεινού αποτελούν είτε η φύση και το είδος της εκτελούμενης εργασίας είτε οι συνθήκες του χώρου παροχής αυτής, καθώς και η κατά κύριο λόγο απασχόληση σε εργασίες ή ειδικότητες που επιφέρουν πρωιμότερη του φυσιολογικού φθορά του οργανισμού των εργαζομένων με επακόλουθο δυσκολίες στην άσκηση του επαγγέλματος τους ή άλλως στην περαιτέρω συνέχιση της εργασίας τους.
      Το έργο της κρίσης των αιτημάτων των ενδιαφερομένων για τον χαρακτηρισμό ή όχι εργασιών και ειδικοτήτων ως ιδιαζόντως βαρέων και ανθυγιεινών είχε ανατεθεί στα Συμβούλια Κρίσης Βαρέων και Ανθυγιεινών Επαγγελμάτων, τα οποία καταργήθηκαν με το άρθρο 32 του ν. 1902/90 και κατά συνέπεια δεν υπάρχει πλέον δυνατότητα υπαγωγής νέων κατηγοριών εργαζομένων στον Κανονισμό Βαρέων και Ανθυγιεινών Επαγγελμάτων του ΙΚΑ.
      Αντί των Συμβουλίων αυτών συστάθηκε η Επιτροπή Κρίσης Βαρέων και Ανθυγιεινών Επαγγελμάτων με έργο την επανάκριση των εργασιών και ειδικοτήτων του Κανονισμού. Η Επιτροπή αυτή όμως στην τελική εισηγητική της έκθεση δεν υπέβαλε νέο κατάλογο εργασιών και ειδικοτήτων, όπως θα έπρεπε, αλλά περιορίσθηκε να εκφράσει γενικές απόψεις και μέτρα, τα οποία θα μπορούσαν να συμβάλλουν- στην προστασία της υγείας και της ασφάλειας των εργαζομένων.
      Στη συνέχεια με τις διατάξεις της παρ.6 του άρθρου 4 του ν. 3029/2002 ορίζεται και πάλι ότι τα επαγγέλματα και οι εργασίες, που υπάγονται στον ΚΒΑΕ επανακαθορίζονται.
      Ο επανακαθορισμός θα γίνει με Προεδρικό Διάταγμα, που προβλέπεται να εκδοθεί μέχρι 31/12/2004, μετά από πρόταση του, Υπουργού Εργασίας και Κοινωνικών Ασφαλίσεων και σύμφωνη γνώμη ειδικής επιστημονικής επιτροπής.
      Μέχρι σήμερα όμως δεν μας έχει γνωστοποιηθεί το πόρισμα της ειδικής επιστημονικής επιτροπής.
      Τα επαγγέλματα και οι ειδικότητες που έχουν χαρακτηρισθεί μέχρι σήμερα ως βαρέα και Ανθυγιεινά περιλαμβάνονται στο άρθρο 104 του Κανονισμού Ασφάλισης του ΙΚΑ, πίνακες του οποίου σας παραθέτουμε.
      Όπως δε μας πληροφόρησε η Διεύθυνση Αναλογιστικών Μελετών και Στατιστικής του lΚA, oι απασχολούμενοι σε εργασίες και ειδικότητες που έχουν χαρακτηρισθεί σαν βαριά και ανθυγιεινά επαπέλματα αντιστοιχούν σε ποσοστό 36%, επί του συνόλου των εργαζομένων.
      Όσον αφορά το ποσοστό των εργαζομένων στα Βαρέα και Ανθυγιεινά επαγγέλματα στα κράτη-μέλη της Ε.Ε δεν διαθέτει η αρμοδία Διεύθυνση του Υπουργείου μας τέτοια στοιχεία.
      2. Ως προς τα προνόμια που προκύπτουν για τους εργαζόμενους που υπάγονται στον ΚΒΑΕ, σας γνωρίζουμε τα ακόλουθα:
      Οι υπαγόμενοι στα βαρέα και ανθυγιεινά επαγγέλματα και ασφαλισμένοι μέχρι 31/12/92, σύμφωνα με τις ισχύουσες διατάξεις, δικαιούνται σύνταξης με την πραγματοποίηση 4500 ημερών ασφάλισης ή 15 ετών από το οποίο τουλάχιστον τα 4/5 σε βαρέα και ανθυγιεινά επαγγέλματα και με την συμπλήρωση του 60ου έτους της ηλικίας οι άνδρες και του 55ου έτους οι γυναίκες, εφόσον 1000 τουλάχιστον ημέρες εργασίας στα επαγγέλματα αυτά έχουν πραγματοποιηθεί τα τελευταία 13 χρόνια πριν το ανωτέρω όριο ηλικίας.
      Εξάλλου, σύμφωνα με τις διατάξεις του άρθρου 32 του ν. 2874/00,από τις 29/12/2000 καθιερώθηκε η δυνατότητα θεμελίωσης δικαιώματος για χορήγηση πλήρους σύνταξης λόγω γήρατος με 35ετή ασφάλιση στην ηλικία των 55 ετών, αντί των 58 στην περίπτωση που από το συνολικό αριθμό των 10500 ημερών ασφάλισης Έχουν πραγματοποιηθεί 7500 ημέρες εργασίας σε βαριά και ανθυγιεινά επαγγέλματα. Στους ασφαλισμένους του ΙΚΑ που έχουν συμπληρώσει το 53ο έτος της ηλικίας τους και έχουν πραγματοποιήσει 10500 ημέρες εργασίας, από τις οποίες 7500 σε βαριά και ανθυγιεινά επαγγέλματα, δίνεται η δυνατότητα συνταξιοδότησης λόγω γήρατος, με μείωση της σύνταξης κατά 1/267 για κάθε μήνα που, λείπει μέχρι τη -συμπλήρωση του χρόνου ηλικίας που απαιτείται για τη χορήγηση πλήρους σύνταξης δηλ. του 55ου έτους.
      Σύμφωνα δε, με τις διατάξεις του άρθρου 22 παρ.14 εδ. α΄ του ν. 1469/84, όπως επαναδιατυπώθηκαν με το άρθρο 32 παρ.8 του ν. 1902/90, προβλέπεται προσαύξηση κατά 20% του ποσού της σύνταξης των ασφαλισμένων που υπήχθησαν στον Κανονισμό Βαρέων και Ανθυγιεινών Επαγγελμάτων-του ΙΚΑ λόγω όμως αλλαγής επαγγελματικής ειδικότητας ή εξαίρεσης των εργασιών και ειδικοτήτων από τους οικείους πίνακες του άρθρου 104 του Κανονισμού Ασφάλισης, δεν συνταξιοδοτήθηκαν με τις διατάξεις των Βαρέων.
      Από τα παραπάνω, γίνεται φανερό ότι τα προνόμια της ανωτέρω κατηγορίας εργαζομένων αφορούν:
      Α) τη μείωση του ορίου ηλικίας που απαιτείται για τη συνταξιοδότηση τους κατά πέντε (5) έτη λιγότερο από αυτή που απαιτείται για τη χορήγηση σύνταξης με ασφάλιση στα μικτά ένσημα και
      Β) τη χορήγηση πριμοδότησης του ποσού της σύνταξης στα ημερομίσθια για τα οποία καταβλήθηκαν οι πρόσθετες εισφορές ασφάλισης στα Βαρέα επαγγέλματα.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    6. Στην με αριθμό 4459/25-10-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. Δ5/ΗΛ/Β/Φ6/130/20129/12-11-04 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της υπ’ αριθμ. 4459/ 25.10.04 ερώτησης που κατατέθηκε στη Βουλή από τον ως άνω Βουλευτή, σας διαβιβάζουμε συνημμένα, τα υπ’ αριθ. Γ.ΔΝΣ/3689/12.11.04 έγγραφο της ΔΕΗ και το οποίο καλύπτει το θέμα.
      Ο Υφυπουργός
      Γ. ΣΑΛΑΓΚΟΥΔΗΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    7. Στην με αριθμό 4452/25-10-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. Δ13/Β/Φ.525/20134/19-11-04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω σχετική ερώτηση που κατέθεσε στη Βουλή των Ελλήνων ο Βουλευτής κ. Α. Αλαβάνος, σας διαβιβάζουμε το υπ’ αριθ. 3688/12-11-2004 έγγραφο της Δημοσίας Επιχείρησης Ηλεκτρισμού (ΔΕΗ Α.Ε.) με το οποίο δίδεται απάντηση στα θιγόμενα στην ανωτέρω Ερώτηση θέματα.
      Ο Υφυπουργός
      Γ. ΣΑΛΑΓΚΟΥΔΗΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     8. Στην με αριθμό 4464/25-10-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 808/18-11-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 4006/15-11-2004 έγγραφο του Ειδικού Γραμματέα του Γ΄ ΚΠΣ σε απάντηση της ανωτέρω ερώτησης του Βουλευτή κ. Μ. Καρχιμάκη.
      Ο Υπουργός
      Ε. ΜΠΑΣΙΑΚΟΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      9. Στην με αριθμό 4568/1-11-04 ερώτηση των Βουλευτών κυρίων Νικολάου Γκατζή και Τάκη Τσιόγκα δόθηκε με το υπ’ αριθμ. 839/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 20979/5-11-2004 έγγραφο του Προέδρου του οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης των Βουλευτών κ.κ. Ν. Γκατζή, Τ. Τσιόγκα.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      10. Στην με αριθμό 4547/29-10-04 ερώτηση του Βουλευτή κ. Χρίστου Βερελή δόθηκε με το υπ’ αριθμ. Φ2/5/28418/4947/23-11-04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της υπ' αριθμ. 4547/29.10.2004 ερώτησης του Βουλευτή κ. Χρ. Βερελή, σας γνωρίζουμε τα εξής:
      1) Για το υπ' αριθμ. 1 ερώτημα:
      Για το έτος 2005 η χρηματοδότηση του Ι.Κ.Α - Ε.Τ.Α.Μ θα γίνει σύμφωνα με τα προβλεπόμενα από τις διατάξεις του άρθρου 4 του Ν. 3029/02.
      Στο προσχέδιο του Κρατικού Προϋπολογισμού προβλέπεται το Ι.Κ.Α - Ε.Τ.ΑΜ να επιχoρηγηθεί με το ποσό των € 1.600.000,00 έναvτι € 1.373.000.000,00 το 2003 και € 1.450.000,00 το 2004.
      Κατά συνέπεια το Ι.Κ.Α - Ε.Τ.Α.Μ δεν θα χρειασθεί για τις ανάγκες του να χρησιμοποιήσει ποσά από τα αποθεματικά του το έτος 2005.
      2)  Για το υπ' αριθμ. 3 ερώτημα:
      Οι αναφερόμενες στον πίνακα 2.2 με στοιχεία «γ. Χρηματοδότηση στη Κοινωνική Ασφάλιση» σελ 18 του προσχεδίου του Κρατικού Προϋπολογισμού οικ. έτους 2005 είναι δαπάνες που καλύφθηκαν και καλύπτονται με ειδικές εκδόσεις ομολόγων του Ελληνικού Δημοσίου και αφορούν:
      Ι. Για το έτος 2003 ποσό 1.960 εκατομμύρια € που αντιστοιχεί σε ΙΚΑ 1.550 εκατομμύρια € και αφορά στην δεύτερη δόση της οφειλής του Ελληνικού Δημοσίου προς το ΙΚΑ (άρθρο 51 του Ν.2972/01) και της από 5/6/2002 σχετικής σύμβασης μεταξύ του Ελληνικού Δημοσίου και του ΙΚΑ.
      Και σε ΟΓΑ: 410 εκατομμύρια € που αντιστοιχεί στην εισφορά του Δημοσίου στον Κλάδο Σύνταξης του Ν.2458/97 έτους 2003.
      ΙΙ. Για το έτος 2004 ποσό 1.331 εκατομμύρια που αντιστοιχεί σε ΙΚΑ 891 εκατομμύρια € και αφορά στην Τρίτη και τελευταία δόση της ρύθμισης που αναφέρθηκε παραπάνω και σε ΟΓΑ 440 εκατομμύρια € που αφορά την εισφορά του έτους 2004.
      ΙΙΙ. Για το έτος 2005 ποσό 450 εκατομμύρια που αφορά στην εισφορά του Δημοσίου στον Κλάδο Σύνταξης του ΟΓΑ του Ν.2458/97 για το έτος 2005.
      Για τα υπόλοιπα ερωτήματα αρμόδιο να απαντήσει είναι το Υπουργείο Οικονομίας και Οικονομικών στο οποίο επίσης απευθύνεται το ερώτημα.
      Ο Υφυπουργός
      Ν. ΑΓΓΕΛΟΠΟΥΛΟΣ»
      11. Στην με αριθμό 4503/26-10-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Δ13/Β/Φ.525/20614/19-11-04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω σχετική ερώτηση που κατέθεσε στη Βουλή των Ελλήνων ο Βουλευτής κ. Β. Κεγκέρογλου, σας διαβιβάζουμε το υπ' αριθ. 3804/18-11-2004 έγγραφο της Δημοσίας Επιχείρησης Ηλεκτρισμού (ΔΕΗ Α.Ε.), με το οποίο δίδεται απάντηση στα θιγόμενα στην ανωτέρω ερώτηση θέματα.
      Ο Υφυπουργός
      Γ. ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      12. Στην με αριθμό 4503/26-10-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Δ13/Β/Φ.525/20614/19-11-04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω σχετική ερώτηση που κατέθεσε στη Βουλή των Ελλήνων ο Βουλευτής κ. Β. Κεγκέρογλου, σας διαβιβάζουμε το υπ' αριθ. 3804/18-11-2004 έγγραφο της Δημοσίας Επιχείρησης Ηλεκτρισμού (ΔΕΗ Α.Ε.), με το οποίο δίδεται απάντηση στα θιγόμενα στην ανωτέρω ερώτηση θέματα.
      Ο Υφυπουργός
      Γ. ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      13. Στην με αριθμό 4554/29-10-04 ερώτηση του Βουλευτή κ. Κων/νου Αγοραστή δόθηκε με το υπ’ αριθμ. 122381/ΙΗ/22-11-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 4554/29-10-04 την οποία κατέθεσε ο Βουλευτής κ. Κων/νος Αγοραστός και η οποία αναφέρεται στη χρηματοδότηση του έργου της Δημόσιας Κεντρικής Βιβλιοθήκης Λάρισας, σας γνωρίζουμε τα ακόλουθα:
      Το έργο έχει προϋπολογισμό 2.520.475,19 Ευρώ και έχει απορροφήσει ως σήμερα ποσό 1.089.215,19 Ευρώ. Έχει δηλαδή εκτελεστεί το 50% περίπου του έργου.
      Για την καθυστέρηση του έργου, εξαιτίας των οικονομικών δυσκολιών που αντιμετώπισε η βιβλιοθήκη στο παρελθόν, το ΥΠΕΠΘ έθεσε στις προτεραιότητές το μεταξύ των βιβλιοθηκών την ολοκλήρωση της ανέγερσης του κτιρίου της ως άνω βιβλιοθήκης και φροντίζει για την επιχορήγησή του στο πλαίσιο των οικονομικών δυνατοτήτων του, όπως έγινε και με τις πρόσφατες πληρωμές του έργου στον ανάδοχο την 12η Οκτωβρίου και 4η Νοεμβρίου τρέχοντος έτους.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      14. Στην με αριθμό 4555/29-10-04 ερώτηση του Βουλευτή κ. Απόστολου Κατσιφάρα δόθηκε με το υπ’ αριθμ. 122382/ΙΗ/22-11-04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 4555/29-10-2004, την οποία κατέθεσε ο Βουλευτής κ. Απόστολος Kατσιφάρας και αφορά στην πλήρωση των κενών θέσεων Μουσικής και Αγγλικών στο Πειραματικό Δημοτικό Σχολείο του Πανεπιστημίου Πατρών, σας γνωρίζουμε ότι όπως μας ενημέρωσε η Δ/νση Πρωτοβάθμιας Εκπαίδευσης Ν. Αχαΐας τα ως άνω κενά έχουν καλυφθεί.
      Τέλος το ΥΠ.Ε.Π.Θ. ενημερώνεται σε καθημερινή βάση από τις Περιφερειακές Δ/νσεις Εκπαίδευσης για τυχόν προβλήματα που παρουσιάζονται και λαμβάνει όλα τα ενδεικνυόμενα μέτρα για την εξασφάλιση της ομαλής και απρόσκοπτης λειτουργίας των σχολείων.
      Ο Υφυπουργός
      ΓΕΩΡΓΙΟΣ ΚΑΛΟΣ»
      15. Στην με αριθμό 4508/26-10-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. ΠΛΟ386/19-11-04 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ανωτέρω ερώτησης του Βουλευτή κ. Μαν. Στρατάκη με αρ. πρωτ. 4508/26-10-04, σας γνωρίζουμε ότι το έργο αυτό χρηματοδοτείται από την Ευρωπαϊκή Ένωση κατά 75% και το Ελληνικό Δημόσιο κατά 25% μέσω του Προγράμματος EFTΑ. Είναι προφανές ότι υπάρχει μελέτη αξιοποίησης του Ενυδρείου, η οποία ήταν βασική προϋπόθεση για την χρηματοδότηση του έργου
      Στην παρούσα φάση (ΕΛ.ΚΕ.Θ.Ε.) βρίσκεται σε συνεργασία με τη Γενική Γραμματεία Έρευνας και Τεχνολογίας (Γ.Γ.Ε.Τ.) του ΥΠΑΝ για την οριστικοποίηση του φορέα Διαχείρισης του έργου αυτού.
      Όσον αφορά το Θαλάσσιο Πάρκο στον κόλπο της Μεσσαράς, σας γνωρίζουμε ότι η εγκριθείσα πρόταση του ΕΛ.ΚΕ.Θ.Ε. από το Επιχειρησιακό Πρόγραμμα Αλιείας δεν αφορά τη δημιουργία «Θαλάσσιου Πάρκου» αλλά την μελέτη των υδρογραφικών, ωκεανογραφικών και περιβαλλοντικών παραμέτρων βάσει των οποίων, όταν ολοκληρωθεί επιστημονικά το πρόγραμμα, θα υποβληθούν οι ανάλογες διαχειριστικές προτάσεις για την περιοχή του κόλπου της Μεσσαράς.
      Ο Υπουργός
      Δ. ΣΙΟΥΦΑΣ»
      16. Στην με αριθμό 4560/29-10-04 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 831/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθ. πρωτ. 98326/5-11-04 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης της Βουλευτού κας. Θ. Τζακρή.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      17. Στην με αριθμό 4559/29-10-04 ερώτηση του Βουλευτή κ. Θεοδώρας Τζάκρη δόθηκε με το υπ’ αριθμ. 830/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθ. πρωτ. 98270/ 4-11-04 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης της Βουλευτού κας Θ. Τζακρή.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      18. Στην με αριθμό 4548/29-10-04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 829/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 98269/9-11-2004 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης του Βουλευτή Κ. Δ. Πιπεργιά.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      19. Στην με αριθμό 4542/27-10-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 827/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σε απάντηση της ανωτέρω ερώτησης που κατέθεσε ο Βουλευτής κ. Μ. Στρατάκης, σας διαβιβάζουμε συνημμένα το με αριθμ. πρωτ. 982/9/10-11-2004 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) για θέματα αρμοδιότητάς του Υπουργείου Αγροτικής Ανάπτυξης και Τροφίμων.
      Για τα υπόλοιπα θέματα αρμόδιο ν' απαντήσει είναι το Υπουργείο Οικονομίας και Οικονομικών προς το οποίο κοινοποιείται το παρόν έγγραφό μας με αντίγραφο της ερώτησης.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     20. Στην με αριθμό 5956/9-12-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 1031/22-12-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Α. Αλαβάνος, για τα θέματα της αρμοδιότητάς μας, σας πληροφορούμε τα εξής:
     Η αρμόδια υπηρεσία του Υπουργείου Αγροτικής Ανάπτυξης και Τροφίμων επελήφθη, των αναφερομένων στην ερώτηση θεμάτων και με εμπεριστατωμένες οδηγίες προς το αρμόδιο Δασαρχείο Κορίνθου, τόσο για το λατομείο Λαρσινού, όσο και του Πατέρη, έδωσε κατευθύνσεις περί του πρακτέου. Ειδικότερα, τόσο με το αρ. 92894/336/4-3-2003 έγγραφο, το οποίο μνημονεύεται στην έκθεση των Επιθεωρητών Ελεγκτών Δημόσιας Διοίκησης, όσο και με το 108800/3164/25-9-2003 έγγραφο για το λατομείο Λαρσινού, το οποίο δεν μνημονεύει η ανωτέρω έκθεση, παρά μόνο το έγγραφο του Δασαρχείου Κορίνθου (622/13-3-2003), όσον αφορά τις διατάξεις της Δασικής Νομοθεσίας η θέση της ανωτέρω  Υπηρεσίας υπήρξε διαυγής και σύμφωνη με τις ισχύουσες διατάξεις της Δασικής Νομοθεσίας.
     Η υλοποίηση ή όχι των διαλαμβανομένων σ' αυτά τα έγγραφα, από τις Υπηρεσίες της Περιφέρειας Πελοποννήσου, αφορούν αυτές τις ίδιες.
     Ο Υπουργός
     Ε. ΜΠΑΣΙΑΚΟΣ»
     21. Στην με αριθμό 6013/13-12-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 1044/22-12-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Γ. Παπαγεωργίου, σας πληροφορούμε τα εξής:
     Το έργο του Δασικού χωριού «Παπάδες - Κρύα Βρύση» του Δήμου Νηλέως Νομού Εύβοιας  χρηματοδοτήθηκε από Εθνικούς Πόρους του Προγράμματος Δημοσίων Επενδύσεων ΣΑΕ 084 κατά έτη 2003 και 2004 με το ποσό των 740.000 € και 535.000 € αντίστοιχα.
     Εξετάζεται η δυνατότητα συνέχισης της χρηματοδότησης και το έτος 2005 μέχρι την αποπεράτωση του έργου.
     Ο Υπουργός
     Ε. ΜΠΑΣΙΑΚΟΣ»
     22. Στην με αριθμό 5763/3-12-04 ερώτηση του Βουλευτή κ. Κωνσταντίνου Μπαντουβά δόθηκε με το υπ’ αριθμ. 1011/22-12-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σε απάντηση της ανωτέρω ερώτησης που κατέθεσε ο Βουλευτής κ. Κ. Μπαντουβάς, σας διαβιβάζουμε συνημμένα το με αριθμ. πρωτ. 4595/20-12-04 έγγραφο του Ειδικού Γραμματέα του Γ' ΚΠΣ για θέματα αρμοδιότητας του Υπουργείου Αγροτικής Ανάπτυξης και Τροφίμων.
     Ο Υπουργός
     Ε. ΜΠΑΣΙΑΚΟΣ»
     23. Στην με αριθμό 6150/16-12-04 ερώτηση των Βουλευτών κυρίων Τάκη Τσιόγκα και Νικολάου Γκατζή δόθηκε με το υπ’ αριθμ. 1064/22-12-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσαν  οι Βουλευτές κύριοι Τ. Τσιόγκας, Ν. Γκατζής, σας πληροφορούμε τα εξής:
     Οι ποσότητες των οινοποιήσιμων  ποικιλιών  σταφυλιών της περιοχής έχουν ήδη οινοποιηθεί, κυρίως από τον Οινοποιητικό Συνεταιρισμό Τυρνάβου. Επειδή οι τιμές πώλησης, ήταν χαμηλές λόγω της αυξημένης παραγωγής και δεδομένου ότι το Υπουργείο Αγροτικής Ανάπτυξης και Τροφίμα δεν μπορεί να παρέμβει και να διαμορφώσει τις τιμές πώλησης, των σταφυλιών, ενημέρωσε την Ευρωπαϊκή Ένωση ώστε να επιτραπεί η εφαρμογή του μέτρου «απόσταξη κρίσης» τoυ παραχθέντος οίνου. Το μέτρο αυτό προβλέπει την καταβολή Κοινοτικής και Εθνικής ενίσχυσης.
     Για τις ζημιές στις αμπελοκαλλιέργειες, στο Δημοτικό Διαμέρισμα Δαμασίου σας διαβιβάζoυμε συνημμένα το με αριθμ. πρωτ. 23979/20-12-04- έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ).
     Ο Υπουργός
     Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     24. Στην με αριθμό 5806/6-12-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 1017/22-12-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σε απάντηση της ανωτέρω ερώτησης που κατέθεσε ο Βουλευτής κ. Β. Κεγκέρογλου, σας διαβιβάζουμε συνημμένα το με αριθμ. πρωτ. 4601/20-12-2004 έγγραφο του Ειδικού Γραμματέα του Γ΄ΚΠΣ για θέματα αρμοδιότητας του Υπουργείου Αγροτικής Ανάπτυξης και Τροφίμων.
     Ο Υπουργός
     Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     25. Στην με αριθμό 5819/7-12-04 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 1018/22-12-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε η Βουλευτής κ. Α. Ξηροτύρη-Αικατερινάρη, για τα θέματα της αρμοδιότητάς μας, σας πληροφορούμε τα εξής:
     1) Η «EΛMIN- A.E» πρόκειται να συνεχίσει την υπόγεια εξόρυξη βωξίτου, 3.000.000 περίπου τόνων στη θέση  «Koκκινόβραχoς» του Εθνικού Δρυμού Οίτης.
     Η δραστηριότητα αυτή, θα πραγματοποιηθεί σύμφωνα με όρους και δεσμεύσεις που τίθενται στην εγκριθείσα στις 20-8-2003 Μελέτη Περιβαλλοντικών Επιπτώσεων.
     2) Όσον αφορά την υπόγεια εξόρυξη στη  θέση «Ψωμούλα - Πεύκα», εξετάζεται η υποβληθείσα Περιβαλλοντική Μελέτη Επιπτώσεων του Περιβάλλοντος και μέχρι σήμερα δεν έχει εγκριθεί.
     3) Η νομιμοποίηση της επέμβασης που έγινε από το 1960, σύμφωνα με το άρθρο 57 του ν. 998/79, ερευνάται. 
     Ο Υπουργός
     Ε. ΜΠΑΣΙΑΚΟΣ»
     26. Στην με αριθμό 5566/29-12-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 971/24-12-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 4596/20-12-04 έγγραφο του Ειδικού Γραμματέα του Γ΄ ΚΠΣ σε απάντηση της ανωτέρω ερώτησης του Βουλευτή κ. Α. Αλαβάνου.
     Ο Υπουργός
     Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     27. Στην με αριθμό 5332/18-11-04 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 930/17-12-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε η Βουλευτής κα. Α. Ξηροτύρη – Αικατερινάρη, σας πληροφορούμε τα εξής:
     Α. Η παραγωγή και χρήση εγχώριων σπόρων- πιστοποιημένων - αποτελεί μέλημα των υπηρεσιών του Υπουργείου Αγροτικής Ανάπτυξης και Τροφίμων αφενός μέσω των ελεγκτικών υπηρεσιών του για την παραγωγή ποιοτικού σπόρου βάσει της διαδικασίας του ελέγχου της παραγωγής και της πιστοποίησης των σπόρων που παράγονται από τις επιχειρήσεις, αφετέρου μέσω νομοθετικών ρυθμίσεων όπως η Υπουργική Απόφαση με αρ. 258623/26-8-2004 «Προϋποθέσεις χορήγησης έγκρισης αναπαραγωγής ποικιλιών φυτών μεγάλης καλλιέργειας, κτηνοτροφικών φυτών και οσπρίων, κηπευτικών και κονδύλων, πατάτας για φύτευση μη εγγεγραμμένων στον Εθνικό κατάλογο», η οποία αντικατέστησε την προηγούμενη με αρ. 378960/4-8-1992. Με την παραπάνω απόφαση: α) διευκολύνθηκε η παραγωγή στη χώρα μας σπόρων ποικιλιών άλλων Κ.Μ. ή Τρίτων Χωρών, ενώ πριν οι σπόροι τους εισάγοντο εξολοκλήρου και β) οι εισαγωγές των σπόρων αυτών έπεσαν π.χ. κάτω του 5% των αναγκών για τα στάρια. Επιπλέον, με την αρ. 14956/29-5-1998 ΚΥΑ των Υπ. Εθνικής Οικονομίας και Οικονομικών και Γεωργίας, η οποία εκδόθηκε σε εφαρμογή του Καν. (ΕΟΚ) 1765/92 και των εφαρμοστικών του κανονισμών της Επιτροπής, επιβάλλεται η υποχρεωτική χρήση πιστοποιημένου σπόρου σκληρού σταριού, προκειμένου οι καλλιεργητές σκληρών σταριών να λάβουν σχετική Κοινοτική ενίσχυση. Το ύψος της υποχρεωτικής ποσότητας άλλαξε τα τελευταία δύο χρόνια με Υπουργικές Αποφάσεις.
     Για το ίδιο θέμα (παραγωγή και διάθεση πολλαπλασιαστικού υλικού), καθώς και για το θέμα της χρηματοδότησης δημιουργίας και παραγωγής πολλαπλασιαστικού υλικού, διαβιβάζεται συνημμένα το με αριθμ. πρωτ. 13401/24-11-2004 έγγραφο του Προέδρου του ΕΘΙΑΓΕ που απαντάει σχετικά.
     Β. Οι εισαγωγές σπόρων σε ποσοστό επί των συνολικών αναγκών της χώρας σε σπόρους παρουσιάζουν μεγάλη διακύμανση, ανάλογα με το φυτικό είδος. Έτσι, ως προς κύρια είδη έχουμε: για τους σπόρους σιταριών και κτηνοτροφικών φυτών δεν υπερβαίνει το 5%, για το καλαμπόκι και τα κηπευτικά φτάνει το 95%, ενώ για το βαμβάκι φθάνει το 50-60%.
     Απιστοποίητοι σπόροι χρησιμοποιούνται συνήθως από τους καλλιεργητές από τη δική τους παραγωγή για κοινό προϊόν. Αυτό συμβαίνει κυρίως στα σιτηρά (εκτός καλαμποκιού). Η πρακτική αυτή είναι νόμιμη, εφόσον δεν αποτελεί αντικείμενο εμπορίας, και συνηθίζεται σ' όλα τα Κ.Μ. της Ε.Ε. , σε διαφορετικό φυσικά βαθμό από μέλος σε μέλος.
     Υπάρχει θεσμοθετημένος έλεγχος της εμπορίας των σπόρων, όπως και του λοιπού πολλαπλασιαστικού υλικού, που διενεργείται από περιφερειακές υπηρεσίες του Υπουργείου Αγροτικής Ανάπτυξης και Τροφίμων μετά από συντονισμό και έκδοση εγκυκλίων από την Κεντρική Υπηρεσία.
     Στα πλαίσια των ελέγχων αυτών εξετάζονται και περιπτώσεις παράνομης διακίνησης σπόρων, οι οποίες και τιμωρούνται αυστηρά, βάσει σχετικής εθνικής νομοθεσίας (Ν.1564/85, όπως τροποποιήθηκε και Π.Δ. 22/2001).
     Ο Υφυπουργός
     Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    28. Στην με αριθμό 5615/30-11-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. ΠΛΟ443/21-12-04 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ανωτέρω ερώτησης του Βουλευτή κ. Β. Κεγκέρογλου με αρ. πρωτ. 5615/30-11-2004, σας γνωρίζουμε ότι το έργο έχει σχεδόν ολοκληρωθεί και αναμένεται η μεν ερευνητική του λειτουργία τους πρώτους μήνες του 2005, η δε τουριστική του αξιοποίηση στις αρχές του θέρους.
      Η Γενική Γραμματεία Έρευνας και Τεχνολογίας του Υπουργείου Ανάπτυξης συνεργαζόμενη με την διοίκηση του (ΕΛ.ΚΕ.Θ.Ε.) πρόκειται να προωθήσει σχέδιο για την μορφή Διαχείρισης του Ενυδρείου, η οποία θα βρίσκεται μέσα στα πλαίσια αφενός των συμβατικών της υποχρεώσεων ως προς τον κύριο χρηματοδότη του έργου (75% χρηματοδότηση από την Ευρωπαϊκή Τράπεζα Επενδύσεων και 25% από το Ελληνικό Δημόσιο) και αφετέρου θα πρέπει:
     Να διαφυλάξει τον επιστημονικό, ερευνητικό, πολιτιστικό και μορφωτικό χαρακτήρα του Ενυδρείου.
     Να εξασφαλίσει τις απαραίτητες ενέργειες με τις λοιπές δραστηριότητες του ΕΛ.ΚΕ.Θ.Ε. έτσι ώστε να επιτυγχάνονται οικονομίες κλίμακας (δηλ. ελαχιστοποίηση του κόστους λειτουργίας και εξοικονόμηση πόρων για νέες επενδύσεις).
       Ο Υπουργός
       Δ. ΣΙΟΥΦΑΣ»
    29. Στην με αριθμό 5807/6-12-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 8360/20-12-04 έγγραφο από τον Υπουργό Ανάπτυξης η ακόλουθη απάντηση:
       «Σε απάντηση της παραπάνω ερώτησης που κατέθεσε ο Βουλευτής κ. Β. Κεγκέρογλου, συνημμένα σας αποστέλλουμε το με αρ. πρωτ. 2692/Φ14/.758/536/14-12-04 έγγραφο του Νομάρχη Ηρακλείου με σχετικά με το θέμα στοιχεία, ως εποπτευούσης αρχής.
  Ο Υπουργός
  ΔΗΜ. ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    30. Στην με αριθμό 5536/26-11-04 ερώτηση του Βουλευτή κ. Μιχάλη Μπεκίρη δόθηκε με το υπ’ αριθμ. 13625-ΙΗ/20-12-04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 5536/26.11.04, την οποία κατέθεσε ο Βουλευτής κ. Μιχάλης Μπεκίρης και αφορά στη μεταβολή χαρακτηρισμού των σχολείων στην περιοχή των Καλαβρύτων, σας γνωρίζουμε τα ακόλουθα:
      Τα σχολεία τα οποία έχουν χαρακτηρισθεί ως δυσπρόσιτα κατά τα προηγούμενα σχολ. έτη 2002-2003 και 2003-04 περιλαμβάνονται στις ακόλουθες Yπoυργικές Αποφάσεις:
     α) Φ 361.1/166/55582/Δ1 28.5.2002 (ΦΕΚ 698/10.6.2002 τ.Β') και στη συμπληρωματική αυτής με αριθμ. Φ. 361.1/187/69162Δ1/3.7.2002 (ΦΕΚ848/8.7.2002 τ.Β'), β) Φ.361.1/95/56277/Δ1/9.6.2003 (ΦΕΚ 802/20.6.2002 τ.Β') και στη συμπληρωματική αυτής με αριθμ. Φ.361.1/1407/127939 Π.ε/Δ1/28.1.2004 (ΦΕΚ 269/10.2.2004 τ.Β') αντίστοιχα.
     Στο Νομό Αχαΐας χαρακτηρίσθηκαν ως δυσπρόσιτα 32 δημοτικά σχολεία, εκ των οποίων τα 6 ανήκουν στο Δήμο Καλαβρύτων.
     Βάσει του Π.Δ 39/1998 (ΦΕΚ 43 τ.Α') οι σχολικές μονάδες Β/θμιας Εκπαίδευσης κατατάσσονται σε δώδεκα κατηγορίες τις Α. Β, Γ, Δ, Ε, ΣΤ, Ζ, Η, Θ, Ι, ΙΑ, ΙΒ με απόφαση του Υπουργού Εθνικής Παιδείας και Θρησκευμάτων ύστερα από πρόταση των αρμοδίων Κεντρικών Υπηρεσιακών Συμβουλίων, τα οποία λαμβάνουν υπόψη και τη γνώμη των δευτεροβάθμιων συνδικαλιστικών οργανώσεων των εκπαιδευτικών και τις εισηγήσεις των περιφερειακών υπηρεσιακών συμβουλίων αυτών, οι οποίες διαμορφώνονται σε συνεργασία με τα αρμόδια πρωτοβάθμια συνδικαλιστικά όργανα, με βάσει τα παρακάτω κριτήρια: α) τον πληθυσμό της έδρας των σχολείων β) τις συνθήκες διαβίωσης εκεί των εκπαιδευτικών γ) την οργανικότητα δ) την απόστασή τους από την έδρα του νομού ε) τις συγκοινωνιακές συνθήκες και στ) το υψόμετρο.
     Με απόφαση του ΚΥΣΔΕ χαρακτηρίζονται ως δυσπρόσιτες οι σχολικές μονάδες που εντάσσονται στις κατηγορίες από Θ έως και lΒ.
     Τα σχολεία Β/θμιας Εκπαίδευσης της πόλης των Καλαβρύτων έχουν καταταχθεί στην Η κατηγορία.
     Όσον αφορά στην κάλυψη των κενών στις σχολικές μονάδες Β/θμιας Εκπ/σης του νομού Αχαΐας, σας γνωρίζουμε τα εξής:
     Στο νομό Αχαΐας διορίστηκαν από όλους τους κλάδους 76 μόνιμοι εκπαιδευτικοί.
     Στη συνέχεια, προκειμένου να καλυφθούν τα λειτουργικά κενά προσλήφθηκαν συνολικά 138 αναπληρωτές εκπαιδευτικοί όλων των κλάδων.
     Επιπλέον, έχει ήδη δοθεί εντολή για πρόσληψη ωρομισθίων προκειμένου να καλυφθούν και τα εναπομείναντα κενά.
     Ο Υφυπουργός
     ΓΕΩΡΓΙΟΣ ΚΑΛΟΣ»
    31. Στην με αριθμό 5664/1-12-04 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 138099/ΙΗ/20-12-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 5664/1-12-04 την οποία κατέθεσε ο Βουλευτής κ. Νικ. Νικολόπουλος και αφορά στη Φοιτητική Εστία Πάτρας, σας γνωρίζουμε τα ακόλουθα:
     Το Εθνικό 1δρυμα Νεότητας είναι Κοινωφελές Ίδρυμα - Νομικό Πρόσωπο lδιωτικού Δικαίου του Ευρύτερου Δημόσιου Τομέα, το οποίο εποπτεύεται από το Υπουργείο Εθνικής Παιδείας και Θρησκευμάτων. Έχει ως σκοπό τη με κατάλληλα μέσα και τρόπους παροχή κοινωνικής προσφοράς, φοιτητικής - σπουδαστικής και μαθητικής μέριμνας στους τομείς του πολιτισμού, της εκπαίδευσης, του περιβάλλοντος, του αθλητισμού, της ψυχαγωγίας, της επικοινωνίας, της πολιτισμικής, της επιστημονικής δραστηριότητας, της επαγγελματικής κατάρτισης, της στέγασης - σίτισης και φιλοξενίας της σπουδάζουσας νεολαίας, του απόδημου ελληνισμού και του ελληνικού λαού γενικότερα.
     Το ΕΙΝ είναι επικουρικός φορέας σε θέματα φοιτητικής και σπουδαστικής μέριμνας. Αναλαμβάνει την ευθύνη λειτουργίας των Φοιτητικών - Σπουδαστικών Εστιών όταν καλείται από τα Πανεπιστήμια και ΤΕΙ με προγραμματική σύμβαση, διαθέτει και ιδιόκτητα κτίρια Φοιτητικών Εστιών, τα οποία και λειτουργεί σε συνεργασία με τα Πανεπιστήμια και ΤΕΙ.
     Προσφέρει τις υπηρεσίες του σε ένα σύνολο 15 Φοιτητικών Εστιών-4 Σπουδαστικών Εστιών και ο αριθμός που εξυπηρετεί τόσο Ελλήνων οικοτρόφων φοιτητών-σπουδαστών όσο και αλλοδαπών φοιτητών στο σύνολό του είναι περίπου 7.000 άτομα για στέγαση και 10.000 άτομα περίπου για σίτιση. 
     Συγκεκριμένα σας γνωρίζουμε ότι το ΕΙΝ έχει την ευθύνη λειτουργίας επί 25ετίας με συμβατική σχέση της Φοιτητικής Εστίας Πάτρας ιδιοκτησίας του Πανεπιστημίου.
     Σήμερα φιλοξενεί 871 άτομα για διαμονή και για σίτιση 2.200.
     Η παρεχόμενη σίτιση είναι πολύ καλή και με δυνατότητα επιλογής δύο (2) εφάμιλλων γευμάτων.
     Σχετικά με την Φοιτητική Εστία Πάτρας, έχουν ολοκληρωθεί οι εργασίες συντήρησης και οι τεχνικές παρεμβάσεις, οι οποίες έχουν βελτιώσει την κτιριακή κατάσταση και κατ' επέκταση έχουν αναβαθμίσει τις συνθήκες διαβίωσης των οικοτρόφων φοιτητών της Εστίας. 
     Στον προγραμματισμό για το 2005, υπάρχει πρόβλεψη για αντικατάσταση-ανανέωση εξοπλισμού καθώς και κατασκευή κεραμοσκεπών στις στέγες των παλαιών κτιρίων.
     Το Πανεπιστήμιο βρίσκεται στην διαδικασία δημοπράτησης ενός νέου κτιρίου 105 κλινών, στο χώρο των παλαιών Εστιών, το οποίο με την αποπεράτωση θα λειτουργήσει και θα συνδεθεί με τα υπόλοιπα κτίρια.
     Το ΕΙΝ πάντα στο πλαίσιο των δυνατοτήτων του, προσπαθεί να βελτιώνει τις συνθήκες διαβίωσης στις Φοιτητικές Εστίες με την αναβάθμιση των παρεχόμενων υπηρεσιών και με την εφαρμογή του κανονισμού και των νόμων που διέπουν το πλαίσιο λειτουργίας του Ιδρύματος.
       Η Υπουργός
       ΜΑΡΙΕΤΤΑ ΓΙΑΝΝΑΚΟΥ»
    32. Στην με αριθμό 5626/30-11-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. ΥΠΠΟ/ΓΡ.ΥΦ./Κ.Ε/460/13-12-04 έγγραφο από τον Υφυπουργό Πολιτισμού η ακόλουθη απάντηση:
       «Σχετικά με την υπ’ αριθμ. 5626/30.11.2004 ερώτηση του Βουλευτή Β' Αθηνών κ. Αλέκου Αλαβάνου αναφορικά με τα προβλήματα της ελληνικής κινηματογραφίας έχουμε να σας γνωστοποιήσουμε τα εξής:
      Σε ό,τι αφορά στη φορολογική απαλλαγή για το ιδιωτικό κεφάλαιο που χρηματοδοτεί ελληνικές ταινίες (tax shelter), το θέμα αυτό ανήκει στις αρμοδιότητες του Υπουργείου Οικονομικών.
      Σύμφωνα με το Π.Δ. 113/98 «Καταστατικό του Ελληνικού Κέντρου Κινηματογράφου», λειτουργεί Διεύθυνση με τίτλο «HELLAS FILM», η οποία μεριμνά για την προώθηση και προβολή του ελληνικού κινηματογράφου παγκοσμίως με αποτέλεσμα οι ελληνικές ταινίες να είναι παρούσες σε όλα τα μεγάλα διεθνή κινηματογραφικά γεγονότα, αποσπώντας συχνά πρώτες διακρίσεις. Οι προσπάθειες δεν εξαντλούνται εδώ αλλά συνεχίζονται ώστε να προβληθεί και να αναδειχθεί όσο το δυνατόν καλύτερα το συγκεκριμένο πολιτιστικό προϊόν.
      Το Υπουργείο Πολιτισμού βρίσκεται σε συνεχή επαφή με τους σχετικούς κινηματογραφικούς φορείς, ακούει απόψεις και μελετά προτάσεις σε συνεργασία με την αρμόδια Διεύθυνση του ΥΠΠΟ, διαμορφώνοντας έτσι ιδίαν γνώμη, οι δε προτάσεις του για τον κινηματογράφο συνολικά, θα ανακοινωθούν σε χρόνο που το ίδιο θα κρίνει πρόσφορο.
       Ο Υφυπουργός
       ΠΕΤΡΟΣ ΤΑΤΟΥΛΗΣ»
    33. Στην με αριθμό 5698/2-12-04 ερώτηση της Βουλευτού κ. Ευαγγελίας Σχοιναράκη – Ηλιάκη δόθηκε με το υπ’ αριθμ. ΥΠΠΟ/ΓΡΥΦ/.Κ.Ε/474/13-12-04 έγγραφο από τον Υφυπουργό Πολιτισμού η ακόλουθη απάντηση:
      «Σχετικά με την υπ’ αριθμ. 5698/02.12.2004 ερώτηση της Βουλευτού Ηρακλείου Ευαγγελίας Σχοιναράκη-Ηλιάκη αναφορικά με την αγορά του πίνακα του Ελ Γκρέκο «Η Βάπτιση του Χριστού», ο οποίος διατίθεται από γνωστό οίκο του Λονδίνου θα θέλαμε να σας αναφέρουμε ότι τέτοια σημαντικά έργα είναι χρήσιμο να περιέρχονται στο ελληνικό κράτος, διότι πράγματι αποτελούν επένδυση πολιτισμού που απευθύνεται στις μελλοντικές γενιές της χώρας.
      Εντούτοις η επιχορήγηση της εν λόγω αγοράς θα έπρεπε να είχε υπολογισθεί στον Προϋπολογισμό του 2005.
      Ωστόσο το Υπουργείο Πολιτισμού αναγνωρίζοντας τη σημαντική αξία του έργου έχει αναθέσει στις αρμόδιες υπηρεσίες να διερευνήσουν τις δυνατότητες που υπάρχουν για συνεισφορά στην απόκτηση αυτού.
  Ο Υφυπουργός
  ΠΕΤΡΟΣ ΤΑΤΟΥΛΗΣ»
    34. Στην με αριθμό 5707/2-12-04 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 138691/ΙΗ/27-12-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 5707/2-12-04 την οποία κατέθεσε η Βουλευτής κα Μαρία Δαμανάκη σχετικά με την πρόσληψη Νηπιαγωγών και πτυχιούχων Ειδικής Αγωγής στα Ιδιωτικά Δημοτικά Σχολεία, σας γνωρίζουμε τα ακόλουθα:
     Με γνώμονα το συμφέρον του μαθητικού πληθυσμού και τη διασφάλιση της νομιμότητας στη λειτουργία των σχολείων, είναι δυνατόν, σύμφωνα με τις διατάξεις του άρθρου 31 παρ. 2 του ν. 682/77 (ΦΕΚ 244 Α'), να προσλαμβάνονται στα Ιδιωτικά Εκπαιδευτήρια μέχρι το τέλος του διδακτικού έτους:
     1) Πτυχιούχοι Παιδαγωγικών Τμημάτων Ειδικής Αγωγής για διδασκαλία σε όλες τις τάξεις του Δημοτικού. 
     2) Σε περίπτωση έλλειψης προσωπικού της κατηγορίας (1), πτυχιούχοι Τμημάτων Νηπιαγωγών (ΠΕ60) για διδασκαλία στις Α' και Β' τάξεις του Δημοτικού.
     Η αναφερόμενη ρύθμιση θα ισχύει, εφόσον αποδεδειγμένα δεν υπάρχει προσφορά δασκάλων για διορισμό. Η τεκμηρίωση της μη ύπαρξης δασκάλων για διορισμό στα δημοτικά σχολεία γίνεται με υπεύθυνη δήλωση του ιδιοκτήτη ή του νόμιμου εκπροσώπου του σχολείου, ότι δεν υπήρξε ανταπόκριση σε αγγελία του ενδιαφερομένου ιδιοκτήτη σε δύο τοπικές εφημερίδες, και με βεβαίωση από τις κατά τόπους Δημόσιες Υπηρεσίες Απασχόλησης του ΟΑΕΔ, περί της μη ύπαρξης δασκάλων στα Μητρώα Ανέργων.
     Σύμφωνα με τα στοιχεία που διαθέτει η αρμόδια Υπηρεσία του Υπουργείου, υπάρχει πράγματι πρόβλημα εξεύρεσης δασκάλων.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
    35. Στην με αριθμό 5895/8-12-04 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. 1103894/731/24-12-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. πρωτ. 5895/8.12.2004 ερώτησης που κατέθεσε ο Βουλευτής κ. Απόστολος Φωτιάδης, σχετικά με το ανωτέρω θέμα, σας γνωρίζουμε τα εξής:
      Α) Με το νέο μισθολογικό νόμο 3205/2003, «Μισθολογικές ρυθμίσεις λειτουργών και υπαλλήλων του Δημοσίου, Ν.Π.Δ.Δ. και ΟΤΑ, μονίμων στελεχών των Ενόπλων Δυνάμεων και αντιστοίχων της Ελληνικής Αστυνομίας, του Πυροσβεστικού και Λιμενικού Σώματος και άλλες συναφείς διατάξεις», ο οποίος δημοσιεύθηκε στο ΦΕΚ 297/A/23.12.2003 και τέθηκε σε εφαρμογή από 1.1.2004, πραγματοποιήθηκε αναδιάρθρωση της δομής του μισθολογίου και των δικαστικών λειτουργών.
      Τα οικονομικά αιτήματα όλων των δημοσίων υπαλλήλων και των λειτουργών, εξετάζονται κάθε φορά με βάση την κυβερνητική πολιτική για τους μισθούς και τις δημοσιονομικές δυνατότητες της χώρας.
      Στη χάραξη της εισοδηματικής πολιτικής πρωταρχικό μέλημα είναι αφενός μεν η διασφάλιση του εισοδήματος των εργαζομένων και αφετέρου η εναρμόνισή της με τους στόχους της γενικότερης οικονομικής πολιτικής.
      Το ζήτημα της ενσωμάτωσης των επιδομάτων στους βασικούς μισθούς είναι γενικότερο, και δεν είναι δυνατόν να θεσπιστεί σχετική ρύθμιση μόνο για μια. κατηγορία.
      Β) Ως προς τα συνταξιοδοτικής φύσεως αιτήματα που θίγονται στο ψήφισμά σας γνωρίζουμε ότι πραγματική συντάξιμη υπηρεσία, είναι η υπηρεσία που παρέχεται στο Δημόσιο με υπαλληλικό δεσμό και για την οποία ο υπάλληλος λαμβάνει κατά μήνα μισθό από το Δημόσιο Ταμείο.
      Η δικηγορική υπηρεσία των δικαστών, είναι υπηρεσία που παρασχέθηκε στον ιδιωτικό τομέα και δεν είναι δυνατόν να εξομοιωθεί με δημόσια, διότι δεν παρασχέθηκε με υπαλληλικό δεσμό με το Δημόσιο και επομένως δεν είναι δυνατό να προσμετρηθεί στη λοιπή δημόσια υπηρεσία των δικαστών. Η εν λόγω προϋπηρεσία σύμφωνα με την ισχύουσα συνταξιοδοτική νομοθεσία μπορεί να αναγνωρισθεί ως συντάξιμη με τις διατάξεις της διαδοχικής ασφάλισης (Ν.1405/83); με την επιφύλαξη των όσων ισχύουν στο ασφαλιστικό - συνταξιοδοτικό καθεστώς του Ταμείου Νομικών.
      Επισημαίνεται ακόμη ότι σε ορισμένες περιπτώσεις, ο χρόνος της δικηγορικής υπηρεσίας των δικαστικών λειτουργών, λαμβάνεται υπόψη ως προσόν για το διορισμό τους.
      Ο Υφυπουργός
      ΠΕΤΡΟΣ ΔΟΥΚΑΣ»
      36. Στην με αριθμό 4401/22.10.04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. ΥΠ.ΠΟ./ΓΡ.ΥΦΥΠ/Κ.Ε/372/15.11.04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 4401/22-10-04 ερώτησης του Βουλευτή κ. Δ. Πιπεργιά, σας πληροφορούμε τα εξής:
      Η αρμόδια υπηρεσία του Υπουργείου Πολιτισμού (Ταμείο Αρχαιολογικών Πόρων) διαθέτει γύψινο εκμαγείο του ΔΙΑ του Αρτεμισίου (τιμή πωλήσεως: 3.000,00 ευρώ). Εφόσον το αίτημα υποβληθεί από το Δήμο της περιοχής χορηγείται έκπτωση 20% επί της ανωτέρω τιμής, σύμφωνα με πάγια απόφαση του Διοικητικού Συμβουλίου του Ταμείου Αρχαιολογικών Πόρων για αγορές εκμαγείων από Δημόσιους Φορείς.
      Επισημαίνουμε ότι λόγω του υλικού κατασκευής του (γύψος με πατίνα χαλκού), δεν ενδείκνυται η τοποθέτησή του σε εξωτερικό χώρο.
      Όσον αφορά το μικρό ιππέα και το ομοίωμα του αλόγου, δεν υπάρχει διαθέσιμο εκμαγείο, ούτε είναι δυνατόν να κατασκευασθεί προς το παρόν για τεχνικούς λόγους.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      37.Στην με αριθμό 4403/22.10.04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 1110Β/12.11.04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση του ανωτέρω σχετικού, σας γνωρίζουμε τα ακόλουθα:
      1. Στην ευρύτερη περιοχή των περιοχών Πισσώνα και Πούρνου του Ν. Ευβοίας, δραστηριοποιούνται αρκετές χοιροτροφικές και πτηνοτροφικές μονάδες. Στο πλαίσιο αυτό, η Ειδική Υπηρεσία Επιθεωρητών Περιβάλλοντος (ΕΥΕΠ) του ΥΠΕΧΩΔΕ, έχει εντάξει στον προγραμματισμό της, αυτοψίες και περιβαλλοντικές επιθεωρήσεις των δραστηριοτήτων που είναι εγκατεστημένες και λειτουργούν στις εν λόγω περιοχές, για τον έλεγχο της τήρησης των περιβαλλοντικών όρων και της περιβαλλοντικής νομοθεσίας εν γένει. Συγκεκριμένα σημειώνεται ότι κατά τον μήνα Οκτώβριο 2004, κλιμάκιο της ΕΥΕΠ πραγματοποίησε αυτοψία στην εγκατάσταση της Hellenic Quality Foods ΑΕΤ (HQF) στη θέση Κακιά Λάσπη του Δήμου Ν. Αρτάκης. Η ΕΥΕΠ θα ακολουθήσει τα προβλεπόμενα από την κείμενη νομοθεσία σχετικά με τις διαπιστωθείσες παραβάσεις. Συνοπτικά, με βάση το άρθρο 9 του Ν.2947/2001, ΦΕΚ 228/Α, η διαδικασία ελέγχου προβλέπει τα ακόλουθα στάδια:
      . Αυτοψία, σύνταξη επιτόπου της σχετικής έκθεσης
      . Σύνταξη έκθεσης ελέγχου με αναλυτική περιγραφή των ευρημάτων και προσδιορισμό των παραβάσεων 
      . Κλήση σε απολογία του παραβάτη (προφορική ή με απολογητικό υπόμνημα) . Τελικός προσδιορισμός των παραβάσεων, με βάση την απολογία
      . Σύνταξη «πράξης βεβαίωσης παράβασης»
      . Αποστολή του φακέλου στον Εισαγγελέα Πλημμελειοδικών
      . Εισήγηση για επιβολή προστίμου
      2. Συμπληρωματικά αναφέρεται ότι ελέγχους και αυτοψίες διενεργεί και το αρμόδιο Τμήμα Περιβάλλοντος της Ν.Α. Ευβοίας.
      Ο Υπουργός
      Γ. ΣΟΥΦΛΙΑΣ»
      38. Στην με αριθμό 4405/22.10.04 ερώτηση των Βουλευτών κυρίων Αγγέλου Τζέκη και Γεωργίου Χουρμουζιάδη δόθηκε με το υπ’ αριθμ. 111/Β/12.11.04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω Ερώτησης, σας γνωρίζουμε τα εξής:
      Για την περιοχή της Κίρκης κατετέθη με α.π.77679/14-4-97 από την εταιρεία EVROS MINING LTD, Μελέτη Περιβαλλοντικών Επιπτώσεων (Μ.Π.Ε.) για εκμετάλλευση κοιτασμάτων μεικτών θειούχων στη θέση «Άγιος Φίλιππος» Κοινότητας Κίρκης Ν. Έβρου, η οποία επεστράφη με το οικ.68052/27-2-1998 έγγραφο λόγω ελλείψεων.
      Δεν ακολούθησε άλλη κατάθεση Μ.Π.Ε., στο Υ.ΠΕ.ΧΩ.Δ.Ε. αλλά ούτε και άλλα στοιχεία που να αφορούν θέμα τοξικών αποβλήτων των μεταλλείων στην Κίρκη.
      Αναφορικά με τον ποταμό Ειρήνη σας ενημερώνουμε ότι αυτός δεν υπάγεται στο δίκτυο παρακολούθησης επιφανειακών νερών του Υ.ΠΕ.ΧΩ.Δ.Ε. λόγω του μικρού μεγέθους του.
      Η πρωτοβουλία ανάθεσης του έργου της συλλογής κα μεταφοράς προς τελική διάθεση ή αξιοποίηση των εν λόγω επικινδύνων αποβλήτων σε κατάλληλα αδειοδοτημένες εγκαταστάσεις, καθώς και της τυχόν απορρύπανσης του χώρου, αποτελεί αρμοδιότητα της οικείας Νομαρχίας, η οποία συνιστά τον καταρχήν αρμόδιο φορέα για θέματα διαχείρισης αποβλήτων (αδειοδότηση διαχείρισης αποβλήτων, σχετικοί έλεγχοι κλπ) εντός των ορίων δικαιοδοσίας της. Στο όλο έργο που αφορά τη λήψη των απαραίτητων μέτρων προστασίας του περιβάλλοντος, λόγω της παρουσίας επικινδύνων αποβλήτων στη συγκεκριμένη περιοχή, το ΥΠ.ΠΕ.ΧΩ.ΔΕ. θα παράσχει κάθε δυνατή συνεργασία στη Νομαρχία ή και την οικεία Περιφέρεια και προς τούτο θα προβεί άμεσα στις ανάλογες ενέργειες.
      Ο Υπουργός
      Γ. ΣΟΥΦΛΙΑΣ»
      39. Στην με αριθμό 4413/22.10.04 ερώτηση του Βουλευτή κ. Δημητρίου Κουσελά δόθηκε με το υπ’ αριθμ. Φ90022/29054/5466/16.11.04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 4413/22-10-2004 ερώτηση που κατατέθηκε στη Βουλή από το Βουλευτή κ. Δημήτριος Κουσελά η οποία αφορά την αντικατάσταση του Διευθυντή της ΝΜΥ ΙΚΑ-ΕΤΑΜ Καλαμάτας, σας πληροφορούμε τα ακόλουθα, τα οποία μας έκανε γνωστά η Διοίκηση του ΙΚΑ-ΕΤΑΜ:
      Επειδή οι γιατροί του ΙΚΑ-ΕΤΑΜ δεν υπάγονται στις διατάξεις του Δημοσιοϋπαλληλικού Κώδικα, δεν απαιτείται αιτιολογημένη γνωμοδότηση του Υπηρεσιακού Συμβουλίου για να τοποθετηθεί κάποιος Προϊστάμενος σε Υγειονομική Υπηρεσία Υποκαταστήματος, αλλά εφαρμόζονται οι διατάξεις του Ν.Δ. 2698/53 και του άρθρου 1 του Ν.Δ. 3710/57 , με την οποία ορίζεται ότι «η τοποθέτηση του πάσης φύσεως προσωπικού του Ιδρύματος γίνεται δι' αποφάσεως του Διοικητή στη διακριτική ευχέρεια του οποίου εναπόκειται και η τοποθέτηση των Προϊσταμένων των Υποκαταστημάτων».
      Ο γιατρός Γυναικολόγος Πάζιος Γεώργιος προσελήφθη στη ΝΜΥ ΙΚΑ Καλαμάτας σης 27-04-1995, με ειδική σύμβαση του Ν.Δ.1204/72. Με την υπ' αριθμ. Φ06/3678/02-01-2001 απόφαση του Υποδιοικητή του ΙΚΑ-ΕΤΑΜ τοποθετήθηκε ως Διευθυντής της ΝΜΥ ΙΚΑ Καλαμάτας. 
      Ο γιατρός Γενικής Ιατρικής Λευτεριώτης Ευστράτιος προσελήφθη στην ΝΜΥ ΙΚΑ Καλαμάτας στις 25-05-1981. Μονιμοποιήθηκε το 1984.
      Από την 01-06-1981 ασκεί καθήκοντα βοηθού Προϊσταμένου στο απογευματινό ωράριο των Υγειονομικών Υπηρεσιών του Υποκαταστήματος ΙΚΑ-ΕΤΑΜ Καλαμάτας, έως το 1992 που του ανατέθηκαν καθήκοντα ελεγκτού και τοποθετήθηκε ως αναπληρωτής Προϊστάμενος της Μονάδας.
      Με απόφαση του Διοικητή του ΙΚΑ-ΕΤΑΜ της 25ης-05-1998, τοποθετήθηκε σαν υπεύθυνος για τη σωστή λειτουργία των Υγειονομικών Επιτροπών και το συντονισμό των Εργαστηρίων της ΝΜΥ ΙΚΑ-ΕΤΑΜ Καλαμάτας. Από το 2001 μέχρι την τοποθέτηση του στις 14-10-2004 ως Διευθυντής της Μονάδας ασκούσε ελεγκτικό έργο.
      Όπως προκύπτει από τα ανωτέρω, στη θέση του Διευθυντή της ΝΜΥ ΙΚΑ-ΕΤΑΜ Καλαμάτας τοποθετήθηκε μόνιμος γιατρός με ευδόκιμο προϋπηρεσία είκοσι τριών χρόνων έναντι εννέα χρόνων του αντικατασταθέvτoς συμβασιούχου γιατρού.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      40. Στην με αριθμό 4422/22.10.04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Φ900α/4275/7531/11.11.04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 4422/22-10-2004 ερώτησης, που κατέθεσε ο Βουλευτής κ. Στέλιος Ματζαπετάκης, με θέμα την ελληνική στάση απέναντι στην προκλητική συμπεριφορά της Τουρκίας, σας γνωρίζουμε τα ακόλουθα:
      Η Κυβέρνηση δια του Υπουργείου Εξωτερικών προβαίνει σε όλες τις δέουσες ενέργειες ενώ το Υπουργείο Εθνικής Άμυνας παρακολουθεί στενά τις εξελίξεις και λαμβάνει όλα τα κατάλληλα μέτρα, αναγνωρίζοντας / αναχαιτίζοντας όλα τα ίχνη που προβαίνουν σε παραβιάσεις / παραβάσεις.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      41. Στην με αριθμό 4426/22.10.04 ερώτηση του Βουλευτή κ Δημητρίου Ρέππα δόθηκε με το υπ’ αριθμ. ΥΠΠ/ΓΡ.ΥΦΥΠ.Κ.Ε/371/15.11.04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 4426/22-10-04 ερώτησης του Βουλευτή κ. Δ. Ρέππα, σας πληροφορούμε τα εξής:
      Το Υπουργείο Πολιτισμού έχει πάρει όλα τα μέτρα για ν' αντιμετωπίσει το θέμα της παρουσίας της ΔΕΗ στην αρχαιολογική περιοχή της Αρχαίας Τραπεζούντας.
      Επίσης έχει γίνει αυτοψία στο χώρο από τους αρμοδίους. Η πολιτική ηγεσία του Υπουργείου Πολιτισμού βάζει τα θεμέλια για την προστασία του αρχαιολογικού χώρου Κυπαρισσίων προκειμένου να προστατευθούν τα οικιστικά κατάλοιπα της αρχαίας πόλης και αφού ανασκαφεί στο μέλλον συστηματικά το εναπομείναν τμήμα της, να διαμορφωθεί κατάλληλα για να αποδοθεί στο κοινό και στην επιστημονική κοινότητα.
      Ο Υφυπουργός
      ΠΕΤΡΟΣ ΤΑΤΟΥΛΗΣ»)
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 12 Απριλίου 2005.
     ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
     1. Η πρώτη με αριθμό 4261/19-10-2004 ερώτηση του Βουλευτή του Πανελλήνιου Σοσιαλιστικού Κινήματος κ. Άγγελου Μανωλάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λήψη μέτρων για την ανάπλαση της περιοχής από τον ισθμό έως τον κόμβο της Αρχαίας Κορίνθου.
     2. Η δεύτερη με αριθμό 4062/13-10-2004 ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Περιβάλλοντος, Χωροταξίας και Δημοσίων Έργων, σχετικά με την αντιμετώπιση του προβλήματος της καθίζησης του εδάφους στον Σταυρό Φαρσάλων του Nομού της Λάρισας.
     Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
     1. Η με αριθμό 6384/5-1-2005 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Οικονομίας και Οικονομικών, σχετικά με την κάλυψη όλων των περιπτώσεων αγροτών από το νόμο για τα πανωτόκια.
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμαστε στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Πρώτη είναι η με αριθμό 803/4-4-2005 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ροδούλας Ζήση προς τους Υπουργούς Πολιτισμού και Οικονομίας και Οικονομικών, σχετικά με την περικοπή πόρων για την υλοποίηση του προγράμματος «ΕΛΛΑΔΑ 2004» κλπ. 
     Η επίκαιρη ερώτηση της κ. Ζήση, σε περίληψη, έχει ως εξής:
     «Σε δεινή οικονομική θέση βρίσκονται οι ΟΤΑ στο Νομό Μαγνησίας, μετά το γερό «ψαλίδι» που έπεσε από το Υπουργείο Οικονομίας και Οικονομικών στους πόρους από το πρόγραμμα «ΕΛΛΑΔΑ 2004» στη Θεσσαλία και κατ’ επέκταση στη Μαγνησία, καθώς από τα 28.000.000 ευρώ που αρχικά υπήρξε δέσμευση ότι θα αποδοθούν για έργα που δημοπρατήθηκαν και άλλα που εκτελούνται ήδη, μόνο 6.000.000 ευρώ θα αποδοθούν για την ολοκλήρωση του προγράμματος.
     Όπως είναι επόμενο, πολλά έργα στους ΟΤΑ της Μαγνησίας κινδυνεύουν να τιναχτούν στον αέρα, καθώς οι δήμοι δεν έχουν τα απαιτούμενα κονδύλια για να καλύψουν το κόστος ολοκλήρωσης των έργων που είναι σε εξέλιξη.
     Κατόπιν των ανωτέρω ερωτώνται οι κύριοι Υπουργοί:
     1. Τι μέτρα προτίθενται να ληφθούν συγκεκριμένα, για να αποτραπεί το σοβαρό οικονομικό αδιέξοδο στο οποίο κινδυνεύουν να οδηγηθούν οι ΟΤΑ της Μαγνησίας από το «πάγωμα» του προγράμματος «ΕΛΛΑΔΑ 2004»;
     2. Τι πρόκειται να γίνει με τα έργα που έχουν εξαγγελθεί και μένουν ουσιαστικά «στα χαρτιά», μετά την πρωτοφανή και απρόσμενη περικοπή των πόρων για την υλοποίηση των ενταγμένων στο πρόγραμμα «ΕΛΛΑΔΑ 2004» έργων από τους ΟΤΑ της Μαγνησίας και με ποιο τρόπο θα μπορέσουν να ολοκληρωθούν τα έργα αυτά, τα οποία αποτελούν πνοή ανάπτυξης της περιφέρειας;».
     Θα απαντήσει η Υπουργός Πολιτισμού κ. Φάνη Πάλλη-Πετραλιά.
     Ορίστε, κυρία Υπουργέ, έχετε το λόγο.
     ΦΑΝΗ ΠΕΤΡΑΛΙΑ-ΠΑΛΛΗ (Αναπληρώτρια Υπουργός Πολιτισμού): Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, επανειλημμένως σ’ αυτήν εδώ την Αίθουσα έχω απαντήσει σε ανάλογες ερωτήσεις συναδέλφων Βουλευτών. Πρέπει να σας υπενθυμίσω, κυρία Ζήση, ότι συνάδελφοί σας, πρώην Υπουργοί του ΠΑΣΟΚ, δημόσια έχουν επί του θέματος κάνει την αυτοκριτική τους, λέγοντας ότι πράγματι αυτό το πρόγραμμα, το «ΕΛΛΑΔΑ 2004», κατά την προολυμπιακή περίοδο δεν προχώρησε ως όφειλε.
      Έχοντας επίγνωση του τι λέω, μπορώ να πω ότι το συγκεκριμένο πρόγραμμα, το «ΕΛΛΑΔΑ 2004», υπήρξε μία μεγάλη «πολιτική φούσκα» κατά τη διάρκεια της προολυμπιακής περιόδου, παρ’ ότι σχετικό νομοσχέδιο είχε ψηφιστεί σχεδόν από όλες τις πτέρυγες της Βουλής.
      Για το Νομό Μαγνησίας πρέπει να σας πω συγκεκριμένα ότι στο Παράρτημα α΄ του προγράμματος «ΕΛΛΑΔΑ 2004» -αυτό ενδιαφέρει βέβαια και εσάς, κύριε Πρόεδρε, αλλά μ΄ ενδιαφέρει, αν θέλετε και εμένα ως καταγομένη από το Νομό- υπήρχαν συνολικά δέκα έξι έργα που είχε υποσχεθεί η προηγούμενη κυβέρνηση ότι θα εκτελούσε. 
      Πόσα κατάφερε να εκτελέσει μέχρι το Μάρτιο του 2004; Ένα, κυρίες και κύριοι συνάδελφοι! Συγκεκριμένα, ένα έργο και μόνο. 
      Στο Παράρτημα β΄ του συγκεκριμένου προγράμματος, υπήρχαν προγραμματισμένα να κατασκευαστούν συνολικά ενενήντα έργα. 
      Κυρίες και κύριοι συνάδελφοι, ξέρετε πόσα απ’ αυτά είχαν ολοκληρωθεί μέχρι το Μάρτιο του 2004; Κανένα! Καλά ακούσατε, κανένα. Υπήρχαν μόλις εννέα έργα υπό κατασκευή και τα υπόλοιπα είχαν μείνει στα χαρτιά. Απ’ αυτά, επτά ήταν υπό δημοπράτηση, άλλα δύο υπό μελέτη, ενώ για τα σαράντα ένα έργα δεν υπήρχε καν μελέτη. 
      Όλα αυτά τα στοιχεία δεν αμφισβητούνται. Είναι τα επίσημα στοιχεία του συμβούλου για το συγκεκριμένο πρόγραμμα, τον οποίο είχε προσλάβει η προηγούμενη κυβέρνηση και εξακολουθεί και σήμερα να παρακολουθεί το συγκεκριμένο πρόγραμμα.
      Βεβαίως, κυρία συνάδελφε, λέτε ότι στο Νομό Μαγνησίας οι ΟΤΑ έχουν περιέλθει σε δεινή οικονομική θέση. Αναρωτηθήκατε –και αν ναι, να μας πείτε- ποιος τους έφερε σ’ αυτήν τη θέση; Η προχειρότητα και η αναποτελεσματικότητα της πολιτικής σας και στην ολυμπιακή προετοιμασία είναι εκείνη η οποία οδήγησε την περιφέρεια στην κατάσταση που ανακαλύψαμε, στην κατάσταση που παραλάβαμε το Μάρτιο του 2004. 
      Είναι η κατάσταση που μας οδήγησε ως Κυβέρνηση, τις παραμονές των Ολυμπιακών Αγώνων να κάνουμε έναν αγώνα δρόμου, ώστε να προλάβουμε να ολοκληρώσουμε κάποια από τα έργα, ώστε να είναι δυνατόν να τελεστούν οι Ολυμπιακοί Αγώνες.
	Γνωρίζετε πολύ καλά τα προβλήματα που αντιμετωπίσαμε και στη Μαγνησία μέχρι την τελευταία στιγμή. Παρά τα τεράστια αυτά προβλήματα που είχαν δημιουργηθεί, επιμείναμε, και, εν τέλει, πραγματικά και στη Μαγνησία είχαν επιτυχία οι Ολυμπιακοί Αγώνες, τα προκριματικά του ποδοσφαίρου.
	Θέλω να σας πω συγκεκριμένα όσον αφορά αυτό το πρόγραμμα της προολυμπιακής προετοιμασίας ότι η κυβέρνηση του ΠΑΣΟΚ δαπάνησε από το πρόγραμμα αυτό για το Νομό Μαγνησίας 47,5 εκατομμύρια ευρώ σ’ ένα διάστημα επτά ετών. Η Κυβέρνηση της Νέας Δημοκρατίας σ’ ένα διάστημα ενός έτους έχει ήδη δώσει 28.000.000 ευρώ στο Νομό Μαγνησίας. Τα δεκαέξι έργα του προγράμματος α΄ έγιναν είκοσι και τα πενήντα έξι έργα του προγράμματος β’ έγιναν ενενήντα.
      Αυτή είναι η αλήθεια, κυρίες και κύριοι συνάδελφοι. Θα μου επιτρέψετε να καταθέσω για τα Πρακτικά της Βουλής επίσημα όλα τα στοιχεία που αφορούν το πρόγραμμα «Ελλάδα 2004» και ιδιαίτερα για τη Μαγνησία από την πρώτη στιγμή που ψηφίστηκε το πρόγραμμα αυτό μέχρι σήμερα.
      (Στο σημείο αυτό η Αναπληρωτής Υπουργός Πολιτισμού κ. Φάνη Πετραλιά-Πάλλη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	ΠΡΟΕΔΡΕΥΩΝ (Γεώργιος Σούρλας): Πριν απαντήσει η κ. Ζήση, θέλω να πω ότι πράγματι αυτό το θέμα ενδιαφέρει και την Υπουργό κ. Πετραλιά, ενδιαφέρει και τον κ. Κουβέλη που είναι μέσα στην Αίθουσα γιατί κι αυτός έλκει την καταγωγή του από τη Μαγνησία, αλλά ενδιαφέρει κι εμένα, που όμως ως εκ της θέσεως δεν μπορώ να εκφέρω άποψη.
	Το λόγο έχει η κ. Ζήση.
	ΡΟΔΟΥΛΑ ΖΗΣΗ: Ευχαριστώ, κύριε Πρόεδρε.
	Είναι σα να ήξερα τελικά ότι θα υπάρχει τόσο ενδιαφέρον και μάλιστα από την Υπουργό Πολιτισμού, η οποία έλκει την καταγωγή της από τη Μαγνησία και η οποία γνωρίζει πολύ καλά πώς αναπτύχθηκε μία δυναμική σ’ όλο το νομό και πόσα έργα από το «Ελλάδα 2004» έχουν παραμείνει στα χαρτιά ή έχουν μείνει μισοτελειωμένα, κυρία Υπουργέ, την ώρα που τις προτεραιότητες που θέσατε εσείς και όταν ήσασταν στην αντιπολίτευση εμείς τις στηρίξαμε συνολικά και η κυβέρνηση του ΠΑΣΟΚ και η τοπική κοινωνία. Μιλώ για τη μεγάλη τιμή του να γίνει το στάδιο στη Σκόπελο προς τιμήν του πατέρα σας και να διοργανωθούν και εκδηλώσεις τις οποίες όλοι χαιρετίσαμε με μεγάλο ενδιαφέρον.
	Άρα, δηλαδή, επί κυβερνήσεων ΠΑΣΟΚ υπήρχε μία δυναμική που «αγκάλιαζε» όλες τις πολιτικές και κοινωνικές δυνάμεις και που «ακουμπούσε» σε όλες τις ανάγκες και είχε εξασφαλίσει, κυρία Υπουργέ, τις συναινέσεις μετά από πάρα πολλές συγκρούσεις, συναινέσεις για να προχωρήσουμε βάζοντας τον πήχη ψηλά. 
	Θέλω, λοιπόν, να σας πω, κύριε Πρόεδρε, ότι, επειδή η Υπουργός μίλησε για «καμένη γη» στην ουσία, θέλω κι εγώ να ρωτήσω το εξής: Ξαναφέρτε μας, κυρία Υπουργέ, μετά από ένα χρόνο διακυβέρνησης την «καμένη γη» του 2004 που παραλάβατε, με το έλλειμμα που υπήρχε, με τον πληθωρισμό που υπήρχε, με το ΑΕΠ που υπήρχε, με τους ρυθμούς ανάπτυξης και με την πορεία των ολυμπιακών έργων και γενικότερα των υποδομών.
	Κύριε Πρόεδρε, δε θα ήμουν αντιπολιτευτική επειδή βρίσκομαι σ’ αυτήν τη θέση. Θέλω να μιλάω κι εγώ με στοιχεία. Δεν είμαι εγώ που παραπονιέμαι, είναι οι Δήμοι του Νομού Μαγνησίας, είναι όλοι οι δήμοι. Είναι το Υπουργείο Οικονομίας, κυρία Υπουργέ, που μου απαντά συγκεκριμένα ότι εξήντα δύο έργα έχουν ενταχθεί για το Νομό Μαγνησίας, αλλά –λυπούμεθα- ενώ ήταν ύψους 35.487.000 ευρώ, πραγματοποιήθηκαν πληρωμές 12.931.000 ευρώ και βεβαίως δεν έχουμε ακόμη πρόταση από την περιφέρεια, λέει το Υπουργείο Οικονομίας στις 23 Μαρτίου, που να προτείνει το πώς θα προχωρήσουν τα άλλα έργα. 
      Παράλληλα, οι ντόπιοι ανάδοχοι με το «know how» και την εμπειρία, που έτρεξαν τα έργα και κατά τη συμβουλή, αν θέλετε, όλων μας για να έχουμε τους Ολυμπιακούς Αγώνες στο Βόλο και στη Μαγνησία, παραπονιούνται αυτήν τη στιγμή ότι δεν έχουν πληρωθεί για έργα που έχουν εκτελεστεί. Μιλάνε για 1,5 περίπου εκατομμύριο ευρώ και απειλούν τους δημάρχους, τους κυρίους των έργων, με αγωγές. Όλα αυτά που λέω αυτήν τη στιγμή είναι με στοιχεία τα οποία σε μας, τους Βουλευτές της περιοχής, έχουν καταθέσει οι δήμαρχοι, οι νομάρχες, οι φορείς. 
	Θέλω να πω ότι στους Ολυμπιακούς Αγώνες στη Μαγνησία αν δει κανείς τους δείκτες –και ο κ. Πρόεδρος τους γνωρίζει πάρα πολύ καλά- οι δείκτες αυτοί ήταν πάρα πολύ ανεβασμένοι. Σήμερα, κυρία Υπουργέ, έχουμε αναστολή πληρωμών, αναστολή έργων, αναστολή υποσχέσεων και, όπως παραπονιέται η τοπική κοινωνία με τους θεσμοθετημένους φορείς της, λένε ότι αυτή η Κυβέρνηση με τους Υπουργούς της δεσμεύτηκε για την ολοκλήρωση αυτών των έργων, είτε με τις επισκέψεις που εσείς κάνατε στο νομό, είτε με τις επισκέψεις που έκαναν εκείνοι στα Υπουργεία.
     Άρα λοιπόν, για μια ακόμα φορά βλέπουμε και μια ασυνέπεια. 
     Κύριε Πρόεδρε, θα με συγχωρέσετε, αλλά μόλις τώρα έμαθα και ένα άλλο που συμβαίνει και θα ήθελα και εσείς να αναλάβετε μια πρωτοβουλία. Ξέρετε πολύ καλά ότι και το Nοσοκομείο του Βόλου, αλλά και το αεροδρόμιο της Νέας Αγχιάλου, διότι εσείς έχετε προσπαθήσει προς αυτήν την κατεύθυνση, βρίσκονται κατά 97% ολοκληρωμένα και δεν μπορούν να ολοκληρώσουν το 3%. Και από την άλλη πρέπει να πω ότι το αεροδρόμιο της Αγχιάλου με τα χρήματα που δόθησαν και με τις δημοπρατήσεις που έγιναν για την υλοποίηση του έργου, αυτήν τη στιγμή κινδυνεύει, γιατί αποφάσισαν εν κρυπτώ, χωρίς διαβούλευση, χωρίς συναίνεση και χωρίς συνεύρεση και συναπόφαση, να πάει στη Λάρισα ως αερολιμένας Κεντρικής Θεσσαλίας και Πιερίας.
     Θα ήταν πολύ καλό να είχαμε τη δυνατότητα να έχουμε πολλά αεροδρόμια και πολλά έργα στο 2004, αλλά δεν μπορεί να ακυρώνονται προσπάθειες, δημοπρατήσεις, έργα που υλοποιούνται, χρήματα του ελληνικού λαού που έχουν δοθεί για την κοινή προσπάθεια όλων μας για την ολυμπιακή Μαγνησία, αλλά και για τη μεταολυμπιακή Μαγνησία. 
     Σας παρακαλούμε, κυρία Υπουργέ, να ρίξετε το βλέμμα σας με ιδιαίτερο ενδιαφέρον, μια και κατάγεστε από αυτήν την περιοχή. 
     ΠΡΟΕΔΡΕΥΩΝ (Γεώργιος Σούρλας): Η κυρία Υπουργός έχει το λόγο.
     ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Κυρία συνάδελφε, φαίνεται ότι δεν δώσατε ιδιαίτερη σημασία στα στοιχεία που σας έδωσα, σ’ αυτά που σας είπα. 
     Από τα έργα που είχαν υπογραφεί κι είχαν δοθεί υποσχέσεις για τη Μαγνησία, εμείς μετά την 7η Μαρτίου ολοκληρώσαμε αυτά τα οποία είχαν ξεκινήσει και εκείνα για τα οποία υπήρχε μελέτη και ήταν υπό δημοπράτηση. Τα περισσότερα έργα είχαν απλώς εξαγγελθεί. Ούτε οι πόροι υπήρχαν, ούτε προϋπολογισμοί υπήρχαν. Και ξέρετε πολύ καλά, γιατί ήλθα επανειλημμένως στη Μαγνησία, πόσο αγωνιστήκαμε για να μπορέσει να τελειώσει ο περιφερειακός και η παράκαμψη. 
     Ξέρετε πολύ καλά τι έγινε με τους εγκατεστημένους εκεί εργολάβους. Γνωρίζετε πολύ καλά πού βρίσκεται το Πανθεσαλλικό. Επειδή αναφερθήκατε και στα θέματα των εργολάβων, πρέπει να σας πω και είμαι κατηγορηματική σε αυτό. Οποιοδήποτε έργο έγινε από τους συγκεκριμένους ή όποιους άλλους εργολάβους εκεί, σχετικά με το θέμα της ολυμπιακής προετοιμασίας έχει εξοφληθεί. Υπάρχουν κάποιοι οι οποίοι βγαίνουν με ανακοινώσεις σε εφημερίδες. Πλην όμως δε λένε ένα βασικό στοιχείο. Ότι τα στοιχεία που περιμέναμε για τους αναθεωρητικούς πίνακες, οι ίδιοι τα καθυστερούν επί έξι μήνες, ότι δεν ήταν σε θέση να προσκομίσουν τα χαρτιά τα οποία έπρεπε και ότι δεν ήταν σε θέση να φέρουν το αντικείμενο και τις επιμετρήσεις που έπρεπε. 
     Έχει λοιπόν δύο όψεις το θέμα. Θα σας πω όμως και κάτι άλλο πολύ σημαντικό και που ενδιαφέρει όλους τους συναδέλφους που ασχολούνται ή ενδιαφέρονται για όλο το πρόγραμμα «Ελλάδα 2004». Έπρεπε σ’ ολόκληρη τη χώρα να έχουν γίνει δύο χιλιάδες εννιακόσια δώδεκα έργα μέχρι τους Ολυμπιακούς Αγώνες. Όταν γίναμε Κυβέρνηση έτοιμα ήταν μόνον διακόσια εξήντα πέντε και για άλλα τετρακόσια πενήντα, δηλαδή, ένα ποσοστό γύρω στο 17%, είχαν εξασφαλιστεί οι πόροι και προχωρούσαν.
     Συνεχίζουμε εμείς αυτά τα έργα. Το πρόγραμμα «Ελλάδα 2004» θα συνεχιστεί. Είναι απόφαση της Κυβέρνησης. Είναι γεγονός ότι η «μεγάλη χαμένη» αυτών των Ολυμπιακών Αγώνων ήταν η ελληνική περιφέρεια. Μέσα από αυτό το πρόγραμμα έπρεπε να είχε γίνει έργο. Έπρεπε να έχουν προχωρήσει τα δύο χιλιάδες εννιακόσια δώδεκα έργα. Αλλά αυτό που δε λέτε εσείς και αυτό που είμαστε υποχρεωμένοι να πούμε σήμερα είναι ότι όλα αυτά υπήρχαν μόνο στα χαρτιά. Δεν υπήρχαν πιστώσεις. Υπήρχαν μόνο υποθετικοί προϋπολογισμοί. Εγκεκριμένοι προϋπολογισμοί και πιστώσεις για να γίνουν αυτά τα έργα δεν υπήρχαν.
     Σήμερα, έχουμε αναμορφώσει τους προϋπολογισμούς και οδηγούμεθα, σε συνεργασία με τις περιφέρειες, στη σταδιακή υλοποίηση όλου αυτού του μεγάλου προγράμματος, διότι θεωρούμε ότι η ελληνική περιφέρεια δικαιούται και η ελληνική πολιτεία υποχρεούται. Δεν είναι δυνατόν να είναι χαμένη μονίμως η ελληνική περιφέρεια. Ευχαριστώ.
    ΠΡΟΕΔΡΕΥΩΝ (Γεώργιος Σούρλας): Προχωρούμε στη δεύτερη με αριθμό 828/5-4-2005 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς την Υπουργό Εθνικής Παιδείας και Θρησκευμάτων, σχετικά με τη λήψη μέτρων επίλυσης του προβλήματος σχολικής στέγης στο Δήμο Αθήνας.
    Αναλυτικότερα η επίκαιρη ερώτηση της κ. Κανέλλη έχει ως εξής:
    «Mια από τις σοβαρές επιπτώσεις της μέχρι σήμερα ασκούμενης κυβερνητικής πολιτικής για την παιδεία αφορά τη σχολική στέγη.
    Η υποχρηματοδότηση και η έλλειψη ουσιαστικού ενδιαφέροντος για την επίλυση του προβλήματος αυτού τόσο από την πλευρά της Κυβέρνησης όσο και από το Δήμο της Αθήνας, έχει οδηγήσει σε μια κατάσταση που είναι απαράδεκτη για συνθήκες άσκησης της μαθησιακής και παιδαγωγικής διαδικασίας των μαθητών.
    Συγκεκριμένα:
- Το 27% των σχολείων του Δήμου Αθήνας λειτουργούν σε διπλή και τριπλή βάρδια.
- Αποχαρακτηρισμός οικοπέδων και παράδοσή τους σε ιδιωτικά συμφέροντα και άμεσος κίνδυνος να χαθούν και άλλα οικόπεδα και ελεύθεροι χώροι που είναι χαρακτηρισμένοι ως χώροι σχολείων.
- Αυθαίρετη μετατροπή αυλείων χώρων, διαδρόμων, υπογείων, πιλοτών, αιθουσών πολλαπλής χρήσης, σε αίθουσες διδασκαλίας.
- Συμπτύξεις τμημάτων, συγχωνεύσεις και καταργήσεις σχολείων.
- Επιδείνωση της κατάστασης των παλαιών σχολικών κτηρίων, καθώς τα έργα επισκευής και συντήρησής τους παραμελούνται εξαιτίας της συστηματικής υποχρηματοδότησής τους.
 	Ερωτάται η κυρία Υπουργός τι μέτρα προτίθεται να πάρει η Κυβέρνηση για την άμεση επίλυση του σοβαρού προβλήματος της σχολικής στέγης στο Δήμο της Αθήνας, έτσι ώστε να διασφαλίζεται η ομαλή διδακτική διαδικασία;»
	Το λόγο έχει ο Υφυπουργός Εθνικής Παιδείας και Θρησκευμάτων κ. Γεώργιος Καλός.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρία και κύριοι συνάδελφοι, είναι γνωστό το πόσο δύσκολο είναι το πρόβλημα της σχολικής στέγης στην ευρύτερη περιοχή της πρωτεύουσας. Είναι επίσης γνωστό ότι η μέχρι την ανάληψη από τη Νέα Δημοκρατία και την Κυβέρνησή της, της εξουσίας, πολιτική που ακολουθήθηκε, οδήγησε στο να έχουμε σε πολλά σημεία της επαρχίας σχολεία χωρίς μαθητές, ολοκαίνουργα κτήρια και να έχουμε σχολεία με πάρα πολλούς μαθητές στοιβαγμένους υπό δύσκολες συνθήκες στην Αττική. 
     Κυρία Κανέλλη, εμείς αλλάξαμε αυτήν την τακτική και στον ένα χρόνο λειτουργίας αυτής της Κυβέρνησης με τον ΟΣΚ και την αρμόδια υπηρεσία  που ασχολείται με τα ευρωπαϊκά προγράμματα, παράδειγμα τα προγράμματα τα περιφερειακά μέσω των οποίων χρηματοδοτείται η κατασκευή νέων αιθουσών σ’ όλη τη χώρα, κάναμε ακριβώς το αντίθετο. Σταματήσαμε να κάνουμε αίθουσες εκεί που δεν υπάρχουν παιδιά, και αγωνιζόμαστε στην Αθήνα, στη Θεσσαλονίκη, στα μεγάλα αστικά κέντρα να λύσουμε προβλήματα τα οποία είναι υπερσυσσωρευμένα και δύσκολα επομένως προβλήματα των τελευταίων ετών ή των τελευταίων, αν θέλετε, δεκαετιών.
     Για να δούμε λοιπόν και τη λεπτομερέστερη απάντηση πάνω σ’ αυτά που ρωτάτε, τι στοιχεία έδωσε στο Υπουργείο μας ο ΟΣΚ.
     Το σύνολο των υπαρχόντων σχολείων στην Αττική, είναι τετρακόσια πενήντα οκτώ. Οι μαθητές στα πλαίσια των ορίων του Δήμου Αθηνών, καταγράφονται στα εξήντα πέντε χιλιάδες τριακόσια σαράντα οκτώ παιδιά. Επομένως, οι μαθητές ανά τμήμα –και μιλώ φυσικά για μέσο όρο, κατανοείται αυτό- είναι περίπου είκοσι δύο. Η διπλοβάρδια με τα σημερινά δεδομένα, έχει φτάσει το 21.,6% των σχολείων όλης της Αττικής, τα δε μισθωμένα κτήρια στο σύνολό τους είναι 8,3% . 
     Απαιτούνται επομένως εβδομήντα νέα σχολεία για να εκλείψει η διπλοβάρδια και τα μισθωμένα. Έχουμε, δηλαδή, ανάγκη κατασκευής, στα πλαίσια των ορίων του Δήμου, εβδομήντα νέων σχολικών μονάδων.
     Ποια είναι τώρα η δράση του ΟΣΚ για το έτος που σας είπα, τον περασμένο Μάρτιο μέχρι σήμερα. Κατασκευάζονται αυτή τη στιγμή έξι νέα σχολικά κτήρια. Μελετώνται είκοσι νέα σχολεία, είναι στο στάδιο αποπεράτωσης της μελέτης και οι προγραμματικές συμβάσεις με το δήμο για την κατασκευή νέων σχολείων έφθασαν ήδη τις δεκαέξι και προχωρούν στις δεκαοκτώ. 
     Τα οικόπεδα προς απόκτηση, αυτά που δεσμεύθηκαν, είναι σαράντα έξι με τη βοήθεια του Δήμου Αθηναίων.
     Τώρα, μέχρι το τέλος του 2007 θα έχουν υλοποιηθεί οι κατασκευές των έξι νέων σχολείων που σας είπα, θα έχει ολοκληρωθεί και θα έχει ανατεθεί στον κατασκευαστή η κατασκευή των είκοσι νέων σχολείων και σίγουρα θα έχουν πραγματικά ολοκληρωθεί οι προγραμματικές συμβάσεις για την κατασκευή των δεκαέξι νέων σχολείων που σας προείπα.
      Άρα, με τα δεδομένα του τέλους του 2007 υπολογίζει σήμερα ο ΟΣΚ ότι η διπλοβάρδια θα έχει κατέβει στο 10% περίπου και τα μισθωμένα κτήρια στο 4% του συνόλου των σχολείων της Αττικής. Όταν αποκτηθούν τα νέα οικόπεδα και χτιστούν τα νέα σχολεία, δηλαδή, όταν φθάσουν στο τέλος της διαδικασίας απόκτησής τους τα σαρανταέξι νέα οικόπεδα που σας είπα, τα οποία είναι τοποθετημένα κυρίως, στο κέντρο του Δήμου Αθηναίων, θα εξαλειφθεί πλήρως η διπλοβάρδια και τα μισθωμένα. Ποια είναι η χρονική πρόβλεψη; Ο ΟΣΚ δηλώνει ότι το απώτατο σημείο θα είναι το τέλος του 2008 – αρχές του 2009. Παρακαλώ να το σημειώσετε.
      Δεν θέλω να θίξω το θέμα του 24ου Λυκείου Αθηνών, του 67ου Λυκείου Αθηνών και του Πειραματικού Σχολείου της Πλάκας. Πιστεύω ότι θα μου τα πείτε. Τα αφήνω να τα πείτε στην πρωτολογία σας. Και θα σας απαντήσω για το τι έχουμε κάνει μέχρι σήμερα. 
      Παρακαλώ να εστιάσουμε λίγο την προσοχή μας και θα ολοκληρώσω την πρωτολογία μου με τα στοιχεία που μας δίνουν οι δύο βασικές διευθύνσεις πρωτοβάθμιας και δευτεροβάθμιας εκπαίδευσης στην Αθήνα για το τι γίνεται με τις συγχωνεύσεις και με τις καταργήσεις σχολείων. Ακούστε λοιπόν. Από πλευράς δημοτικών σχολείων –μιλώ για το σύνολο των εκατόν εξήντα επτά δημοτικών σχολείων της Αθήνας- τα είκοσι εννέα που είναι δημοτικά λειτουργούν με εναλλασσόμενο ωράριο. Δηλαδή, εδώ στην πρωτοβάθμια εκπαίδευση το 17,4%, είναι σε διπλοβάρδια, κυρία Κανέλλη. Όπως μας πληροφορεί η διεύθυνση πρωτοβάθμιας, από τα διακόσια εβδομήντα εννέα δημοτικά σχολεία υπάρχει πρόταση η οποία εκκρεμεί στο Υπουργείο, μία και μόνο για συγχώνευση και μία για κατάργηση στις αρμόδιες επιτροπές. Θα περιμένουμε τα πορίσματα αυτών των ελέγχων για το αν είναι απαραίτητη η συγχώνευση ή για το αν η κατάργηση επιβάλλεται και θα σας απαντήσουμε.
      Τώρα όσον αφορά το αν αξιοποιήθηκαν χώροι και το ότι έγιναν αίθουσες διδασκαλίας οι πιλοτές και οι διάδρομοι, όπως λέτε, από πλευράς πρωτοβάθμιας δεν δίνονται τέτοια στοιχεία. Από πλευράς δευτεροβάθμιας, το 37ο εξαθέσιο Δημοτικό Σχολείο Αθηνών με εξήντα δύο μαθητές και το 35ο επταθέσιο με ογδόντα εννέα μαθητές προτείνεται να ενωθούν σε ένα οκταθέσιο με εκατόν πενήντα έναν μαθητές και με την επωνυμία 35ο. Όσον αφορά το 156ο -αν έχετε στοιχεία μπροστά σας- μαζί με το 24ο, αν ενωθούν, θα οδηγήσουν σε δωδεκαθέσιο με διακόσιους δέκα περίπου μαθητές. Δεν είναι τραγικές οι δύο προτάσεις.
      Στη δευτερολογία μου θα σας δώσω και άλλα στοιχεία, αν χρειαστεί.
      ΠΡΟΕΔΡΕΥΩΝ (Γεώργιος Σούρλας): Το λόγο έχει η κ. Κανέλλη.
      ΛΙΑΝΑ ΚΑΝΕΛΛΗ: Ευχαριστώ πολύ, κύριε Πρόεδρε.
      Δεν αμφιβάλλω για τα στοιχεία που σας έδωσαν. Αμφιβάλλω για την πρόθεση να αποκτήσουμε σχολεία, αν δεν ακούσετε τους γονείς, αν δεν ακούσετε εμάς και δεν ακούσετε τους φυσικούς χρήστες της έννοιας «σχολείο». Διότι στο 39ο στην Κυψέλη, στο 57ο Γυμνάσιο, στο 114ο Δημοτικό Αμπελοκήπων, στην Ευαγγελική Σχολή της Νέας Σμύρνης έχουν μετατραπεί σε αίθουσες πιλοτές, χωρίστηκαν με ψευδοχωρίσματα αίθουσες πολλαπλών χρήσεων και υπόγεια. Θέλετε να κάνετε κάτι; Το πρώτο πράγμα που θα κάνετε είναι να αναστείλετε οποιαδήποτε ενέργεια -γιατί τη θεωρούμε παράνομη- χρήσης υπογείου για σχολική αίθουσα. Γιατί έτσι αντιμετωπίστηκε μέχρι σήμερα. Θα στέλνατε το παιδί σας σε υπόγειο; Στην Αθήνα; Σήμερα; Ή δεν ξέρουμε; 
      Τα κτηριακά συγκροτήματα είναι τετρακόσια δεκατέσσερα και τα εκατόν δεκατρία έχουν διπλοβάρδια ή τριπλοβάρδια. Σας λέω τους αριθμούς. Στα ποσοστά δεν θα παίξουμε. Σας λέω πραγματικούς αριθμούς. Δεν διαφωνούμε. Τα τριάντα δύο από αυτά είναι μισθωμένα. Τα μισά από αυτά είναι για ανθρώπους-ποντίκια, δεν είναι για μαθητές. 
      Ξέρετε τι μας ανησυχεί; Έχω μπροστά μου ανακοίνωση του Δήμου Μπραχαμίου και έχω και του Δήμου Ηρακλείου. Ξέρετε ποιο είναι το πρόγραμμα; Ξέρετε πού θα βρεθούν τα λεφτά; Μετά την απόφαση 814/2004 του Συμβουλίου Επικρατείας τα ογδόντα τρία οικόπεδα που είχε προαποφασίσει το Υπουργείο να γίνουν καινούργιες σχολικές στέγες θα καθυστερήσουν. Δεν γίνεται αλλιώς. Την απόφαση 814 την ξέρετε. Εμείς σας ζητάμε να πάρετε πίσω την απόφαση 814, να βγάλετε καινούργια και να πάτε στο προηγούμενο καθεστώς, γιατί δεν μπορεί να χτιστεί κανένα σχολείο, αν δεν προκαθοριστεί ο χώρος ως χώρος σχολείου. Και πού φτάσαμε; Με τις υποδείξεις της Ευρωπαϊκής Ένωσης και του ΟΟΣΑ φτάσατε σε δύο πράγματα. Θα κάνετε τα σχολεία Αττική Οδό. Θα βάλετε μέσα μπομπολαίους με μαθηματική ακρίβεια. 
     Θα αναφερθώ στο πρόγραμμα «ΘΗΣΕΑΣ». Πάτε σε αίθουσες VILLAGE CENTER, Internet Caf?, γκαράζ, πάρκινγκ, εστιατόρια, εικοσιτετράωρη χρήση του κτηριακού συγκροτήματος. Αυτό είναι το σχέδιο, αυτοχρηματοδότηση. 
     Κύριε Πρόεδρε, από όσους μας ακούν αυτήν τη στιγμή ποιος θα εμπιστευτεί και θα στείλει σήμερα στην Αθήνα, σε μία μεγαλούπολη, το παιδί του εκεί που θα είναι πάνω σούπερ μάρκετ, δίπλα Internet Caf? και παρακάτω δεν ξέρω τι άλλο; Εγώ δεν τα βάζω με το μπιλιάρδο. Μια χαρά είναι το μπιλιάρδο. Δεν είναι το πρόβλημα τα μπιλιαρδάδικα, αλλά η αντίληψη της εμπορευματοποίησης του σχολείου. 
     Θέλετε να μιλήσουμε για το πάρκινγκ και το γκαράζ; Εδώ έχουν γίνει αγώνες, για να φύγουν δίπλα από σχολεία γκαράζ που βάζουν βενζίνη και εμείς θα πάμε στην εμπορευματοποίηση και θα λειτουργεί ολόκληρο το εικοσιτετράωρο; Τέτοιο σχολείο θέλουμε;
     Θέλετε να σας πω κάτι άλλο; Θα σας πω το πνεύμα και μάλιστα με πόνο ψυχής. Ακούστε τους γονείς. Αν δεν κάνετε νομοθετική παρέμβαση για να χρειάζεται τρεις μήνες το πόρισμα της Επιτροπής Καταλληλότητας, τέσσερις μήνες η μελέτη ανέγερσης σχολείου, τέσσερις μήνες για την καταβολή του τιμήματος στον ιδιοκτήτη και δεκαοκτάμηνο με υψηλές ρήτρες για να σας το παραδώσει, τότε θα σαπίζουν σε σχολεία, όπως το Πειραματικό, που δόθηκε στη διάρκεια της Ολυμπιάδας για catering των Αμερικανών στρατιωτών στο κέντρο της Πλάκας, τα βιβλία της Γενναδίου Βιβλιοθήκης. Η Γεννάδιος Βιβλιοθήκη σαπίζει. Στο κέντρο, τα παιδιά σαπίζουν στα υπόγεια με διπλοβάρδια. 
     Θα σας πω μία κουβέντα. Απομακρυνθείτε από μία αντίληψη του 2005 για την εμπορευματοποίηση του σχολείου, την οποία είδα με τα μάτια μου και, δυστυχώς, ήταν η αφίσα της ΔΑΠ στις επικείμενες φοιτητικές εκλογές αυτήν την Τετάρτη στο Πάντειο Πανεπιστήμιο. Ξέρετε ποια ήταν η κεντρική αφίσα; Ντρέπομαι που το λέω από Βήματος Βουλής, αλλά ήταν «Αφήστε την ύλη και πιάστε τον Βαβύλη»! Την έχω για να σας τη δείξω. 
     Μη μου λέτε, λοιπόν, γιατί συγχύζομαι καμιά φορά. Ποιος σας είπε ότι θέλω να ανεβάσω τους τόνους; Να κλάψω θέλω, να φωνάξω για λογαριασμό των γονιών και των παιδιών στα υπόγεια. Έχετε πάει και τα έχετε δει με τα μάτια σας. Γιατί ξεφυτρώνει μία βίλα ή ένα VILLAGE CENTER μέσα σε δεκαπέντε μήνες; Γιατί γίνονται οι απαλλοτριώσεις; 
     Όμως, ξέρετε πού θα πάτε; Το δημοσίευσε η «ΚΑΘΗΜΕΡΙΝΗ» και λέει ότι πάτε σε συγχρηματοδότηση και σύμπραξη και συνένωση ιδιωτικού και κρατικού κεφαλαίου. Το σχολείο, η παιδεία -το ξέρουμε από τους G7+8 πριν από τρία χρόνια- είναι ο καλύτερος τόπος μαζί με την υγεία και το θάνατο για να βγουν λεφτά. Αν αρχίσουμε να πουλάμε και τα παιδιά μας –και δη του δημοτικού- για να βγάλουμε λεφτά, δεν θα έχουμε μέλλον, κύριε Υπουργέ.
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κύριος Υπουργός.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, θα σας παρακαλέσω να μου δώσετε τον αντίστοιχο χρόνο που δώσατε στην εκλεκτή συνάδελφο.
     Κυρία Κανέλλη, αν θέλετε να κλάψετε και να φωνάξετε, είναι νόμιμο δικαίωμά σας, θεμιτό και δίκαιο. 
     ΛΙΑΝΑ ΚΑΝΕΛΛΗ: Ειρωνευτείτε με, εάν θέλετε.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Σας παρακαλώ να μη με διακόπτετε. Εγώ δεν σας διέκοψα, αλλά σας άκουσα με πολλή προσοχή και τώρα πρέπει να με ακούσετε και εσείς.
     ΛΙΑΝΑ ΚΑΝΕΛΛΗ: Εγώ δεν σας ειρωνεύτηκα. 
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Μου φαίνεται ότι δεν έχετε καταλάβει προς ποια Κυβέρνηση απευθύνετε τα ερωτήματά σας. Εμείς είμαστε η Κυβέρνηση εκείνη –και αυτή είναι η απάντηση που σας δίνω υπερήφανα- που είπε «όχι» στην εμπορευματοποίηση του σχολείου. 
     Όσον αφορά τα συγκεκριμένα σχολεία, σας φυλάω τις απαντήσεις και έχω τις αντίστοιχες επιστολές, τις οποίες καταθέτω για τα Πρακτικά. 
     (Στο σημείο αυτό ο Υφυπουργός Εθνικής Παιδείας και Θρησκευμάτων κ. Γεώργιος Καλός καταθέτει για τα Πρακτικά τις προαναφερθείσες επιστολές, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΛΙΑΝΑ ΚΑΝΕΛΛΗ: Και εγώ θα σας καταθέσω άλλες τόσες! 
     ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Φυσικά επειδή ξέρετε τι θα σας απαντήσω για τα αντίστοιχα οικόπεδα, δεν είπατε γι’ αυτές, αλλά περιοριστήκατε σε γενικόλογα σχήματα. Σας λέω το εξής: Από πού παίρνετε το δικαίωμα να μιλάτε για εμπορευματοποίηση ή για Internet Caf?; 
     ΛΙΑΝΑ ΚΑΝΕΛΛΗ: Έχω κάθε δικαίωμα να μιλάω. Από το πρόγραμμα «ΘΗΣΕΑΣ» και τον ευρωπαϊκό σας προσανατολισμό. 
     ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Κάνετε μεγάλο λάθος. Δεν ήταν πρόγραμμα του κόμματός μας. 
     ΛΙΑΝΑ ΚΑΝΕΛΛΗ: Δεν μπορείτε, όμως, να λέτε προσβλητικά ότι δεν έχω το δικαίωμα να ρωτάω. Τι θα πει από πού και ως πού; 
     ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Σας απαντώ με το ίδιο στυλ που με ρωτήσατε και σας λέω ότι δεν έχετε το δικαίωμα να μιλάτε για τέτοιες κατασκευές. 
     ΠΡΟΕΔΡΕΥΩΝ (Γεώργιος Σούρλας): Κυρία Κανέλλη, αυτά είναι ρητορικά ερωτήματα. Δεν θα πρέπει να διακόπτετε.
     ΛΙΑΝΑ ΚΑΝΕΛΛΗ: Έχω κάθε δικαίωμα να ρωτάω.
     ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Όχι, δεν σας είπα ότι δεν έχετε δικαίωμα να ρωτάτε, αλλά ότι δεν έχετε δικαίωμα να μιλάτε σ’ αυτήν την Κυβέρνηση για internet caf?, διότι εμείς δεν ευλογήσαμε και δεν βάλαμε σε εφαρμογή μέσω του Οργανισμού Σχολικών Κτηρίων τέτοιες κατασκευές, παρ΄ ότι τις βρήκαμε στα συρτάρια μας. 
     ΛΙΑΝΑ ΚΑΝΕΛΛΗ: Ανώνυμες εταιρείες τις κάνατε. Πού θα βρείτε τα λεφτά; 
     ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Σας παρακαλώ πολύ! Παρ΄ ότι τις βρήκαμε στα συρτάρια μας, εμείς είπαμε «όχι» σ’ αυτές τις κατασκευές και αγωνιζόμαστε να δώσουμε τα σχολεία που έχει ανάγκη η πρωτεύουσα. 
     Ακούστε, λοιπόν. Ρωτήσατε πολλές φορές –και είναι δικαίωμά σας να ρωτάτε- για το 24ο Λύκειο Αθηνών. Σας λέω ότι στείλαμε έγγραφο στη Δήμαρχο κ. Μπακογιάννη ότι πρέπει να γίνει στο πεντηκοστό πρώτο οικοδομικό τετράγωνο. Ήδη η πρόταση του ΟΣΚ, που είναι ευθύνη δική μας, γιατί εμείς ελέγχουμε τον ΟΣΚ, προχώρησε στο συμβούλιο και πηγαίνει για εκεί.
    Το δεύτερο θέμα, του 67ου Λυκείου Αθηνών:
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
    Κύριε Πρόεδρε, θα ήθελα να μου δώσετε λίγο χρόνο ακόμη.
    ΠΡΟΕΔΡΕΥΩΝ (Γεώργιος Σούρλας): Ναι, κύριε Υπουργέ.
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Στείλαμε έγγραφο και στον κ. Σουφλιά…
    ΛΙΑΝΑ ΚΑΝΕΛΛΗ: Για τα υπόγεια πείτε μου.
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): …και στη Δήμαρχο, την κ. Μπακογιάννη ότι πρέπει να γίνει το σχολείο στο οικόπεδο των Λιοσίων και του Αγίου Μελετίου, όπου είχε αρχίσει να κατασκευάζει η «LIDL» ένα μεγάλο, τεράστιο σούπερ μάρκετ. Ήδη, σας λέω, διότι το ΥΠΕΧΩΔΕ σταμάτησε τις εργασίες, προχωρά ο χαρακτηρισμός όχι με τους ρυθμούς, που είπατε, αλλά με τους ρυθμούς που μπορούμε να σας αποδείξουμε.
    ΛΙΑΝΑ ΚΑΝΕΛΛΗ: Μπράβο σας. Αν κάνατε ένα καλό, μπράβο σας. Για τα υπόγεια μιλήστε.
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κατέθεσα τα έγγραφα.
    Τρίτον, μιλήσατε για το Πειραματικό Σχολείο.
    ΛΙΑΝΑ ΚΑΝΕΛΛΗ: Για τα υπόγεια μιλήστε μας.
    ΠΡΟΕΔΡΕΥΩΝ (Γεώργιος Σούρλας): Κυρία Κανέλλη, σας παρακαλώ πάρα πολύ μη διακόπτετε. Βοηθήστε να διεξαχθεί ομαλά η συζήτηση
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κυρία Κανέλλη, ένα λεπτό. Σας παρακαλώ. Γιατί δείχνετε τώρα τόσο αντεκδικητικό τόνο;
    ΛΙΑΝΑ ΚΑΝΕΛΛΗ: Πείτε μου γι’ αυτά που σας ρώτησα.
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Σας ενημερώνω. Μου κάνατε τα ερωτήματα, παρακαλώ να με ακούσετε. Αυτά ρωτήσατε και αυτά ρώτησε και το κόμμα σας. Και σας αφορούν αυτά.
    Το Πειραματικό, για το οποίο μιλήσατε, για τις αποθήκες, για το ένα, για το άλλο, σας λέω: Επί της Πλάκας και επί της οδού Αδριανού η έναρξη εργασιών θα γίνει στις 15 Μαΐου, που ολοκληρώνεται η μελέτη. Και υπογράψαμε συμφωνητικό με τους ίδιους, παρουσία του Συλλόγου Γονέων και Κηδεμόνων, στον οποίο αναφερθήκατε, ότι στις 30.8.2005 θα έχει παραδοθεί αναμορφωμένο το νεοκλασικό, με μεταφορά όλων εκείνων των εγγράφων που πρέπει να σωθούν. Μάλιστα, πήραμε και το ευχαριστώ. Και αύριο θα έρθουν οι γονείς στο Υπουργείο Παιδείας για να δούμε πώς θα κατοχυρωθεί και το τέλος της μελέτης να γίνει ένα μήνα πιο γρήγορα.
    Αυτά σας λέω να δείτε. Αυτά είναι στη χρονιά που εμείς αναλάβαμε. 
    Και για την αγορά των οικοπέδων και για τη σύμπτυξη των σχολείων σάς απήντησα. Ή μήπως πιστεύετε, κυρία Κανέλλη -εν πάση περιπτώσει θα μου απαντήσετε έστω και ατύπως- ότι μέσα σε ένα χρόνο όλα εκείνα τα υπόγεια, στα οποία αναφέρεστε και όλα εκείνα τα ελλιπή κτήρια, στα οποία αναφέρεστε και για τα οποία και εμείς είχαμε ασκήσει κοινοβουλευτικό έλεγχο, με ένα πάτημα του κουμπιού θα γίνονταν;
    Τίποτε άλλο. Ευχαριστώ πολύ. 
    ΛΙΑΝΑ ΚΑΝΕΛΛΗ: Μιας και είπατε άτυπα, θα σταματήσετε τα υπόγεια; Βγάλτε μία απόφαση ότι σταματάτε τα υπόγεια. Τόσο δύσκολο είναι;
    ΠΡΟΕΔΡΕΥΩΝ (Γεώργιος Σούρλας): Κυρία Κανέλλη, τα υπόλοιπα θα τα πείτε με τον Υπουργό στο Υπουργείο. Εξαντλήθηκε πλέον η ερώτηση αυτή. Υπήρξε άνεση χρόνου.
    ΛΙΑΝΑ ΚΑΝΕΛΛΗ: Οφείλω να ομολογήσω πως ναι.
    ΠΡΟΕΔΡΕΥΩΝ (Γεώργιος Σούρλας): Συνάδελφοι είστε. Ενδιαφέρον το θέμα είναι. Θα το συνεχίσετε στο Υπουργείο ή, εν πάση περιπτώσει, ιδιαιτέρως εκτός Αιθούσης.
    Τρίτη είναι η με αριθμό 834/5.4.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την αλλαγή του ισχύοντος θεσμικού πλαισίου που αφορά στην περιφερειακή συγκρότηση του κράτους.
    Η επίκαιρη ερώτηση του κ. Κουβέλη αναλυτικότερα έχει ως εξής:
    «Η περιφερειακή συγκρότηση του κράτους, που έγινε σύμφωνα με την αντίληψη που διαμορφώθηκε κυρίως την τελευταία δεκαετία -αιρετός νομάρχης, συνένωση δήμων και κοινοτήτων, διορισμένος γενικός γραμματέας- κρίνεται ότι δεν ήταν ολοκληρωμένη και ικανή να συμβάλει στην αποτελεσματική ανάπτυξη και προώθηση των Περιφερειών και των Αυτοδιοικήσεων.
    Κρίνεται αναγκαίο η πολιτεία να προωθήσει νέες ρυθμίσεις και να λάβει πρόσθετα μέτρα για κρίσιμα ζητήματα, που απασχολούν άμεσα τις τοπικές κοινωνίες, προκειμένου να ανταποκριθεί στη σύγχρονη και δημοκρατική επιλογή για μια Ευρώπη των Περιφερειών και της Αυτοδιοίκησης.
    Ως βασικές ρυθμίσεις, οι οποίες πρέπει άμεσα να ενσωματωθούν στο ισχύον αυτοδιοικητικό πλαίσιο, προτείνονται:
    Α) Η κατάργηση του διορισμένου περιφερειάρχη και η προώθηση του θεσμού του αιρετού περιφερειακού συμβουλίου και του περιφερειάρχη, καθώς και η μεταφορά αρμοδιοτήτων από τη νομαρχία στην περιφέρεια.
    Β) Η θέσπιση μητροπολιτικής αυτοδιοίκησης στα μεγάλα πολεοδομικά συγκροτήματα.
    Γ) Η καθιέρωση της απλής αναλογικής για την ανάδειξη των τοπικών αρχών με δικαίωμα, παράλληλα, ψήφου και στους μετανάστες.
    Ερωτάται ο κύριος Υπουργός:
    Προτίθεται να προβεί στην προώθηση για ψήφιση νέου νομοθετικού πλαισίου, στο οποίο θα εμπεριέχονται οι ανωτέρω ρυθμίσεις, ώστε να διασφαλίζεται αυξημένη τοπική αντιπροσωπευτική συμμετοχή και ο αυτόνομος ρόλος των αυτοδιοικητικών αρχών;»
    Στην ερώτηση θα απαντήσει ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
    Κύριε Κουβέλη, ευχαριστώ που μου δίνετε την ευκαιρία να αναπτύξω τις θέσεις της Κυβέρνησης –πολύ σύντομα βέβαια- πάνω σε τρία καίριας σημασίας ζητήματα, τα οποία απασχολούν τη δημόσια ζωή εδώ και αρκετό καιρό. 
    Ως προς το πρώτο σκέλος της ερώτησης, την οποία έχετε θέσει: Υπονοείται –και από την πλευρά του Συνασπισμού είναι απόλυτα συνεπής η θέση- ότι ερωτάται η Κυβέρνηση εάν και κατά πόσο θα προχωρήσει ουσιαστικά στη θεσμοθέτηση του Β’ βαθμού Τοπικής Αυτοδιοίκησης σε επίπεδο Περιφέρειας, γιατί αυτή είναι η θέση την οποία έχετε διαχρονικά υποστηρίξει. Και γνωρίζω και τη σχετική επιχειρηματολογία.
    Η απάντηση είναι ότι με όλο το σεβασμό στην άποψη αυτή η Κυβέρνηση θα κρατήσει την Τοπική Αυτοδιοίκηση, τους δύο βαθμούς που σήμερα υπάρχουν. 
      Ο Α΄ βαθμός είναι οι δήμοι και οι κοινότητες και ο Β΄ βαθμός η νομαρχία, εξ ου και τα δύο βασικά νομοσχέδια. Το ένα ήδη ψηφίστηκε και αφορά στο Πρόγραμμα «ΘΗΣΕΑΣ» και το δεύτερο για τη Νομαρχιακή Αυτοδιοίκηση κατατέθηκε και ρυθμίζει τα οικονομικά της Τοπικής Αυτοδιοίκησης.
      Δεν υπάρχει πρόθεση και βούληση της Κυβέρνησης να μετατοπιστεί ο Β΄ βαθμός της Τοπικής Αυτοδιοίκησης σε επίπεδο περιφέρειας. Πρέπει να δοθεί στη νομαρχία η δυνατότητα που δεν δόθηκε μέχρι τώρα να αποδείξει τις δυνατότητές της, γιατί η νομαρχία, όπως κάλλιον εμού γνωρίζετε, από τα χρόνια εκείνα στα οποία έχει θεσμοθετηθεί, ουδέποτε είχε τις δυνατότητες να αποδείξει τις πραγματικές της διαστάσεις ως Β΄ βαθμός Τοπικής Αυτοδιοίκησης. Τώρα τις δίνουμε τις δυνατότητες αυτές και θα κριθεί στο μέλλον.
      Κατά τα λοιπά, σε ό,τι αφορά την περιφέρεια, σε λίγο θα είναι έτοιμο το σχέδιο νόμου που την αφορά. Παραμένει πάντοτε αποκεντρωμένη μονάδα. Ενισχύονται οι υπηρεσίες της. Αλλάζει η δομή του περιφερειακού συμβουλίου –ένα τμήμα του θα είναι αιρετό, απευθείας από το λαό- αλλά πάντοτε θα παραμείνει η περιφέρεια διοικητική μονάδα αποκέντρωσης και βεβαίως το σχετικό όργανο θα είναι αποκεντρωμένο όργανο. Αυτό το περιφερειακό συμβούλιο είναι εκείνο που θα εκλέγει από τα μέλη του τον περιφερειάρχη. 
      Αυτή είναι η θέση την οποία ήδη από τις προγραμματικές δηλώσεις της Κυβέρνησης εξέθεσα μέσα σ’ αυτήν την Αίθουσα και επομένως ως προς αυτό το σκέλος, με όλον το σεβασμό προς τη θέση του Συνασπισμού, για τους λόγους που προανέφερα και επειδή πρέπει να δοκιμαστεί η νομαρχία ως προς τις πραγματικές της δυνατότητες και πιστεύουμε ότι μπορεί να αποδώσει περισσότερα, δεν υπάρχει τέτοια πρόθεση και τέτοια θέση της Κυβέρνησης. 
      Το θέμα της μητροπολιτικής αυτοδιοίκησης είναι γνωστό ότι αποτελεί προγραμματική μας δέσμευση. Είναι γνωστό, επίσης, ότι συστήθηκε ήδη η σχετική επιτροπή η οποία μελετά, τουλάχιστον σε επίπεδο Αθήνας και Θεσσαλονίκης, τη δημιουργία μητροπολιτικών δήμων. Αυτό θα συνεχιστεί και μετά την ψήφιση του κώδικα, ώστε περίπου μέχρι το φθινόπωρο να έχουμε ολοκληρώσει τη σχετική συζήτηση και να θεσμοθετηθεί αυτή η δομή των μητροπολιτικών δήμων, τουλάχιστον για την Αθήνα και τη Θεσσαλονίκη, πάντοτε, όμως –και αυτή είναι μια απαραίτητη διευκρίνιση- με πλήρη σεβασμό της αυτοτέλειας και της νομικής προσωπικότητας των υφιστάμενων Οργανισμών Τοπικής Αυτοδιοίκησης. Δεν σημαίνει, δηλαδή, ο μητροπολιτικός δήμος ότι καταλύεται η νομική προσωπικότητα. Είναι διαδημοτική συνεργασία σε διευρυμένο και πιο υψηλό επίπεδο από αυτό που υπάρχει σήμερα.
      Τέλος, σε ό,τι αφορά το τελευταίο ερώτημα το οποίο θέσατε για το δικαίωμα ψήφου στους μετανάστες, η πρόθεση της Κυβέρνησης είναι να προωθήσει –κάτι που δεν έχει γίνει δυστυχώς μέχρι τώρα από τις πολιτικές των προηγούμενων κυβερνήσεων- όλη την πολιτική που αφορά την ένταξη των μεταναστών στην Ελλάδα. Αυτό είναι το μεγάλο ζητούμενο, η ομαλή ένταξη, ώστε να μπορέσουν να αναπτύξουν την προσωπικότητά τους και να προσφέρουν και στον εαυτό τους και βεβαίως στο κοινωνικό σύνολο στη χώρα μας.
      Από το σχέδιο νόμου που θα καταθέσουμε τις επόμενες μέρες στη Βουλή για τη μεταναστευτική πολιτική, θα αποδεικνύεται ότι μιλάμε και για συμμετοχή στη δημόσια ζωή. Αλλά δεν είναι δυνατόν να μιλάμε για δικαίωμα ψήφου πριν ολοκληρωθεί όλη αυτή η διαδικασία ένταξης και τεθούν τα θεμέλια, γιατί αυτό το πράγμα είναι μείζον σε σχέση με το άλλο, το οποίο αφορά απλώς στο δικαίωμα ψήφου.
      Το δικαίωμα ψήφου –και αντιλαμβάνομαι σε αυτό το θέμα την ευαισθησία σας- έρχεται όταν πλέον η διαδικασία της ένταξης έχει ολοκληρωθεί. Αυτό απασχολεί την Κυβέρνηση και όχι μόνο την Κυβέρνηση αλλά και όλες τις κυβερνήσεις και στην Ευρώπη και στο Συμβούλιο της Ευρώπης, όπως στη δευτερολογία μου θα σας αναπτύξω, για να μη μακρηγορήσω.
      Τονίζω, λοιπόν, ότι διαμορφώνουμε πολιτική κοινωνικής ένταξης. Στην πολιτική αυτή εντάσσεται και η συμμετοχή στο δημόσιο βίο, αλλά μόνο αφού ολοκληρωθούν αυτού του είδους οι θεσμικές παρεμβάσεις και αποδώσει η πρακτική τους, είναι δυνατόν να πάει κανείς μακρύτερα και να δει και το θέμα το οποίο θέτετε. 
      Αυτήν τη στιγμή πάντως και πριν ολοκληρωθεί η διαδικασία της ένταξης, δεν τίθεται θέμα σε ό,τι αφορά την παραχώρηση δικαιώματος ψήφου στις δημοτικές εκλογές, δεδομένου ότι ξέρετε πως στις δημοτικές εκλογές ψηφίζουν οι υπήκοοι των κρατών-μελών της Ευρωπαϊκής Ένωσης.
      Ευχαριστώ πάρα πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Υπουργέ.
      Το λόγο έχει ο ερωτών συνάδελφος κ. Φώτης Κουβέλης.
      ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε.
      Κύριε Υπουργέ, υπήρξατε ειλικρινής και σαφής και εγώ θέλω να σας ευχαριστήσω με απόλυτο το δικαίωμα μου να διαφωνώ με τα όσα είπατε. 
      Αντιλαμβάνομαι ότι είναι δύο διαφορετικές πολιτικές αντιλήψεις όσο και σχολές. Η μία είναι εκείνη την οποία εμείς υποστηρίζουμε, δηλαδή ότι η χώρα μας, η Ελλάδα, θα πρέπει να περάσει στην περιφερειακή της συγκρότηση. Τούτο προϋποθέτει τον ανακαθορισμό της Νομαρχιακής Αυτοδιοίκησης.
      Θεωρούμε ότι η χώρα υστερεί στον τομέα αυτό. Δεν μπορεί να προωθήσει περιφερειακές πολιτικές ανάπτυξης. Και έχουμε την πολιτική βεβαιότητα ότι η περιφέρεια πλέον είναι η μόνη αρμόδια και ικανή να οδηγήσει στην περιφερειακή συγκρότηση του κράτους με ό,τι αυτό –θετικά κατά τη γνώμη μας- συνεπάγεται. 
    Αναμφισβήτητα, στοιχείο αυτής της περιφερειακής συγκρότησης και του ανακαθορισμού του Β’ βαθμού Τοπικής Αυτοδιοίκησης είναι ο αιρετός περιφερειάρχης και το αιρετό στο σύνολό του περιφερειακό συμβούλιο.
    Σήμερα, κύριε Υπουργέ, ο περιφερειάρχης ο διορισμένος και περιφερειακές πολιτικές δεν μπορεί να προωθήσει και να ασκήσει και ταυτόχρονα παρεμβάλλεται ως τροχοπέδη στη διαμόρφωση όσο και στην προώθηση ολοκληρωμένων σχεδίων γι’ αυτήν την περιφερειακή συγκρότηση που λίγο πριν ανέφερα. Διαφωνούμε. 
    Εμείς θα επιμείνουμε ότι η καινούργια πορεία αυτής της χώρας σε ό,τι αφορά την ανάπτυξή της, την πρόοδό της, αναπόδραστα –αυτή είναι η βεβαιότητά μας- προϋποθέτει την ύπαρξη μιας περιφέρειας, ενός αιρετού περιφερειάρχη και ενός αιρετού περιφερειακού συμβουλίου. 
    Στο δεύτερο θέμα για τη μητροπολιτική αυτοδιοίκηση και εδώ υπήρξατε σαφής. Βεβαίως η διεκδίκηση για την ύπαρξη μητροπολιτικής αυτοδιοίκησης στα μεγάλα αυτοδιοικητικά μέρη της χώρας σε καμία περίπτωση και για μας δεν σημαίνει υποβάθμιση των υπαρχόντων δήμων. Απλώς έχει βραδύνει αυτή η υπόθεση.
    Κύριε Υπουργέ, γνωρίζετε πάρα πολύ καλά και είναι και η ιδιαίτερη εκλογική σας περιφέρεια, τα προβλήματα της Αθήνας. 
    Η Αθήνα όταν γειτνιάζει σε απόσταση πέντε μέτρων, εκατό μέτρων, πεντακοσίων μέτρων με πάρα πολλούς άλλους δήμους, δεν μπορεί, δεν είναι σε θέση να συνεργαστεί και μάλιστα όπως θα μπορούσε αν υπήρχε η μητροπολιτική αυτοδιοίκηση. Θα σας αναφέρω ένα παράδειγμα.
    Υπάρχει το ζήτημα του Ελαιώνα αυτήν την ώρα στην Αθήνα. Ο Ελαιώνας έχει συναρμοδιότητα περισσοτέρων των δύο δήμων. Δεν θα έπρεπε να υπάρχει μητροπολιτική αυτοδιοίκηση; 
    Επαναλαμβάνω ότι φαίνεται πως έχουμε κοινά σημεία αναφοράς στη μητροπολιτική αυτοδιοίκηση.  Η μεγάλη μας διαφωνία είναι ότι υπάρχει καθυστέρηση. Και θα σας παρακαλέσω δευτερολογώντας μη μου πείτε αυτό που σταθερά ακούω ότι είστε Κυβέρνηση ενός έτους και ότι δεν έχετε προλάβει να προωθήσετε μία τέτοια ρύθμιση. Ε, λοιπόν, να την προωθήσετε, πολύ δε περισσότερο που έχετε αναλάβει τη δέσμευση να φέρετε και αναμορφωμένο αυτοδιοικητικό κώδικα.
    Σε ό,τι αφορά το τρίτο θέμα που έθεσα, σε καμία περίπτωση δεν διαφωνεί ο οιοσδήποτε ότι η ένταξη των μεταναστών προϋποθέτει μία ολοκληρωμένη μεταναστευτική πολιτική, αναγνώριση δικαιωμάτων και υποχρεώσεων. Αλλά ταυτόχρονα η αναμονή για τα ζητήματα αυτά δεν μπορεί να σημαίνει καθυστέρηση για την άσκηση του εκλογικού δικαιώματος για εκείνο το μετανάστη που νόμιμα για ένα συγκεκριμένο χρονικό διάστημα ζει, αναπτύσσεται ενσωματωμένος σε μία πραγματικότητα. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
   	Και εδώ περιμένω τον εξειδικευμένο πια λόγο και δέσμευση πότε θα γίνει και θα προωθηθεί αυτή η μεταναστευτική πολιτική, πότε θα αναγνωριστούν τα δικαιώματα των μεταναστών. Διότι –και πάλι ο λόγος για την εκλογική σας περιφέρεια- στην Αθήνα έχουμε φθάσει στο σημείο –δεν το λέω ως αρνητικό στοιχείο, ξέρετε άλλωστε τις απόψεις μου- να έχουμε ένα πολύ μεγάλο μέρος του πληθυσμού της από αλλοδαπούς. 
    Αυτοί οι άνθρωποι βιώνουν μια πραγματικότητα, πιστώνουν ή χρεώνουν μία πραγματικότητα και δεν έχουν το δικαίωμα να εκφραστούν με την ψήφο τους, όχι γενικά και αόριστα για το όποιο όργανο, αλλά για τη δημοτική αρχή η οποία αναφέρεται στα καθημερινά προβλήματα.
    ΠΡΟΕΔΡΕΥΩΝ (Γεώργιος Σούρλας): Ολοκληρώστε παρακαλώ.
    ΦΩΤΗΣ ΚΟΥΒΕΛΗΣ: Τέλος, δεν μου απαντήσατε για την περίφημη απλή αναλογική που τη θέτω και μάλιστα με έναν έντονο τρόπο στην επίκαιρη ερώτηση. 
    Κύριε Υπουργέ, το πεδίο της Τοπικής Αυτοδιοίκησης είναι εκείνο όπου κατ’ εξοχήν πρέπει να υπάρξει απλή αναλογική. Εάν είναι αυτόνομο κέντρο πολιτικής εξουσίας των πολιτών, όπως πρέπει να είναι η Τοπική Αυτοδιοίκηση, ε, λοιπόν, αυτό το κέντρο εξουσίας των πολιτών πρέπει να εκφράζεται και να σχηματοποιείται σε ό,τι αφορά την εκπροσώπηση με την απλή αναλογική. 
    Εδώ, δεν ισχύει το επιχείρημα ότι δεν θα έχουμε ισχυρές κυβερνήσεις όπως λέτε με την απλή αναλογική αν εφαρμοστεί. Εδώ έχουμε τελείως διαφορετικά ζητήματα. 
    Για όλα αυτά, αναμένω στη δευτερολογία σας συγκεκριμένη δέσμευση.
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο και δικαιούστε και εσείς άνεση χρόνου.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Κουβέλη, στο πρώτο σκέλος. Είναι γνωστό ότι όταν θεσπίστηκε η Τοπική Αυτοδιοίκηση σε Β΄ βαθμό σε επίπεδο νομαρχίας, τότε από όλες τις πλευρές σχεδόν -η Νέα Δημοκρατία είχε εκφράσει επιφυλάξεις σε ό,τι αφορά την ετοιμότητα του θεσμού, αλλά αυτό είναι άλλο ζήτημα- όλες οι δυνάμεις οι οποίες ψήφισαν τις σχετικές ρυθμίσεις, υποστήριξαν ότι πρέπει ο Β΄ βαθμός να γίνει σε επίπεδο νομαρχίας. Ξέρετε ότι τρίτος βαθμός δεν μπορεί να γίνει σύμφωνα με το Σύνταγμα. Άρα ζητάτε αυτήν τη στιγμή και προτείνετε να αφήσουμε τη νομαρχία κατά μέρος και να πάμε σε Β΄ βαθμό Τοπικής Αυτοδιοίκησης σε επίπεδο περιφέρειας. Δέκα μόλις χρόνια έχει κλείσει ο θεσμός της Νομαρχιακής Αυτοδιοίκησης και ουσιαστικά, κύριε Κουβέλη, δεν δοκιμάστηκε. Γιατί οι προηγούμενες κυβερνήσεις, το ξέρετε, ούτε καν αυτοτελείς πόρους δεν της έδωσαν. Πώς να βγάλουμε το συμπέρασμα ότι η Αυτοδιοίκηση αυτή απέτυχε και να πάμε στο Β΄ βαθμό σε επίπεδο περιφέρειας; Θα δοκιμαστεί, της δίνουμε τους αυτοτελείς πόρους και το τονίζω, οι πειραματισμοί, οι οποίοι οδηγούν σε τόσο σύντομα χρονικά διαστήματα να κάνουμε τέτοιες αλλαγές, είναι επώδυνοι. Η περιφέρεια πρέπει να οργανωθεί και οργανώνεται ως διοικητική μονάδα εν όψει του Δ΄ ΚΠΣ ιδίως και αυτό πρέπει να κάνουμε. Οιαδήποτε άλλη μετατροπή, οιοσδήποτε άλλος πειραματισμός, ιδίως τώρα που η νομαρχία πρέπει να στηριχθεί, το τονίζω, θα είχε επώδυνες συνέπειες για την πορεία της χώρας γενικότερα και των ΟΤΑ. Γι’ αυτό εμμένουμε στις θέσεις αυτές, όσο και αν, το τονίζω, είναι διαχρονικά συνεπής από την πλευρά του Συνασπισμού η θέση την οποία έχετε εκθέσει. 
      Για μας, λοιπόν, δεν τίθεται αυτό το ζήτημα. Α΄ και Β΄ βαθμός παραμένουν ως έχει, ενισχύεται η περιφέρεια και η αντιπροσωπευτικότητά της τονίζεται με το περιφερειακό συμβούλιο, ένα μέρος του οποίου θα εκλέγεται ευθέως από το λαό. 
      Στο δεύτερο θέμα. Λέτε ότι έχουμε καθυστερήσει. Τονίζω ότι ήδη συστάθηκε η επιτροπή η οποία μελετά το θέμα των μητροπολιτικών δήμων. Διότι -ανεξάρτητα από το γεγονός ότι η Κυβέρνηση και εγώ προσωπικά έχουμε συγκεκριμένη άποψη για το θέμα αυτό- θέλησα μαζί με τον κώδικα που ψηφίζεται παράλληλα να λειτουργήσει αυτή η επιτροπή, για να υπάρχει και η συμμετοχή της ΚΕΔΚΕ και των μεγάλων δήμων,  ώστε το αποτέλεσμα της διαμόρφωσης των μητροπολιτικών δήμων να έχει μια συνέπεια και κυρίως να έχει εκείνη τη συναίνεση που είναι απαραίτητη γι’ αυτές τις θέσεις. Και αν αναλογιστείτε πόσα χρόνια περιμέναμε για να γίνει αυτό, το να τελειώσουμε με αυτό το ζήτημα περί το φθινόπωρο ή προς το τέλος του χρόνου, δεν νομίζω πως σημαίνει πολλά πράγματα, όταν είναι γνωστό ότι στις επόμενες εκλογές, το πλαίσιο θα έχει διαμορφωθεί, ώστε πραγματικά να μπορέσουμε να λειτουργήσουμε υπό καθεστώς μητροπολιτικών δήμων, γιατί όπως αντιλαμβάνεσθε, από εκεί και πέρα μπορεί ουσιαστικά το μοντέλο αυτό  να λειτουργήσει. 
      Τέλος σε ό,τι αφορά το τρίτο θέμα. Αλλαγή του εκλογικού συστήματος για τους ΟΤΑ, όπως είπα και άλλοτε, δεν τίθεται. Αμέσως μετά την ψήφιση του Κώδικα όμως και εν όψει του ότι  η Κυβέρνηση είχε δεσμευθεί προεκλογικά ότι προτείνει την εκλογή των δημάρχων, των ΟΤΑ, δηλαδή Α΄ βαθμού, με ένα ποσοστό κάτω από το 50%, θα υπάρξει αυτή η επιτροπή η οποία θα μελετήσει αυτήν την πρόταση. Ή θα γίνει δεκτή ή δεν θα γίνει. Εγώ, επειδή το εκλογικό σύστημα είναι σημαντικό θέμα, δεν θα ήθελα σε καμία περίπτωση, η Κυβέρνηση να επιβάλει οτιδήποτε προς αυτήν την κατεύθυνση. Πάντως άλλη αλλαγή, πέραν αυτής την οποία σας είπα προηγουμένως και η οποία σημαίνει ότι θα μελετηθεί το θέμα μετά τον Κώδικα, δεν πρόκειται να υπάρξει. Αυτή είναι η δέσμευση που είχε αναλάβει η Κυβέρνηση προεκλογικά. Και βεβαίως από εκεί και πέρα, ξέρετε ποια είναι η μορφή του σχεδίου του Κώδικα και τι ακριβώς σημαίνει αυτό. 
      Τώρα στο τελευταίο θέμα που θέσατε. Για το θέμα των μεταναστών, θα ήθελα να σας πω και το εξής: Το είπα και πριν. Αν δεν υπάρξει  και δεν αποδώσει το σύστημα της ένταξης και της σε πρώιμο στάδιο δημιουργίας θεσμών συμμετοχής στο δημόσιο βίο, το να πάμε  και να αναγνωρίσουμε το δικαίωμα αυτό, χωρίς να έχουμε λύσει όλα τα άλλα θέματα, ιδίως το πρόβλημα των μακροχρονίως διαμενόντων στην Ελλάδα, δεν μπορεί να οδηγήσει πουθενά. 
      Σας ξαναλέω ότι το σχέδιο νόμου για τη μετανάστευση, που θα κατατεθεί το πολύ σε δύο εβδομάδες και θα συζητηθεί, θα είναι ένα μεγάλο σχέδιο νόμου -πριν από το τέλος της Συνόδου αυτής της Βουλής, δηλαδή πριν από τον Ιούνιο- και θα δείτε ότι εκεί διαμορφώνεται το καθεστώς της ένταξης και ιδίως το καθεστώς των μακροχρονίως διαμενόντων. Εάν δεν εφαρμοστεί αυτό το καθεστώς, είναι δυνατόν εκ των προτέρων να μιλήσουμε για δικαίωμα ψήφου σε ανθρώπους, των οποίων δεν ξέρουμε τις προϋποθέσεις, αλλά ταυτοχρόνως πολλές φορές δεν έχουμε ολοκληρώσει την καταγραφή αυτήν τη στιγμή; Σας θέτω ένα πράγμα: Σε χώρες που έχουν μικρότερα προβλήματα μετανάστευσης –και μιλάω για το Συμβούλιο της Ευρώπης στατιστικά- όπως ξέρετε υπάρχει σύμβαση του Συμβουλίου της Ευρώπης του 1992, η οποία αναγνωρίζει αυτό το δικαίωμα. Απ’ όλες τις χώρες του Συμβουλίου της Ευρώπης, έντεκα έχουν κυρώσει αυτήν τη σύμβαση. Και από όλες αυτές τις έντεκα χώρες που την κύρωσαν, μόνο οι επτά εφήρμοσαν το σύστημα αυτό, πράγμα που σημαίνει ότι το σύστημα αυτό και δεν έχει μεγάλη έκταση στην εφαρμογή του και θέλει πολλή περίσκεψη σε ό,τι αφορά τον τρόπο εφαρμογής. Θα ήταν δε –και μη νομίζετε ότι κάνω καμία κριτική στις θέσεις σας, καθόλου- υποκριτικό να έρχεσαι πριν διαμορφώσεις τις προϋποθέσεις, να δίνεις ένα τέτοιο δικαίωμα, όταν το μείζον πρόβλημα και δημοκρατικό πρόβλημα του μετανάστη είναι οι συνθήκες δουλειάς, οι συνθήκες ζωής και οι συνθήκες αξιοπρέπειας που ζει στην Ελλάδα. 
     Εμείς, λοιπόν, αφού φέρουμε το νομοσχέδιο αυτό, το ψηφίσουμε και το εφαρμόσουμε και ιδίως αφού διαμορφώσουμε το καθεστώς των μακροχρονίως διαμενόντων σε τέτοια βάση, ώστε να μας δώσει καρπούς και αποτελέσματα σε σύντομο χρονικό διάστημα μέχρις αυτό το χρονικό σημείο, αυτήν την πρόταση δεν μπορούμε να τη συζητήσουμε ακριβώς γιατί θα ήταν αδύνατη η ουσιαστική εφαρμογή της.
     Επομένως μένω σε αυτήν τη δέσμευση. Φυσικά, αν χρειαστεί, και σε άλλες συζητήσεις στη Βουλή, επειδή είναι ένα πολύ σημαντικό ζήτημα, ευχαρίστως να δώσω και περισσότερες εξηγήσεις.
     Ευχαριστώ πολύ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
     Εισερχόμεθα στη συζήτηση των επικαίρων ερωτήσεων δευτέρου κύκλου.
     Πρώτη είναι η με αριθμό 799/4-4-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Βρεττού προς τον Υπουργό Ανάπτυξης, σχετικά με τη διακίνηση μουχλιασμένων γιαουρτιών στην αγορά κλπ. 
     Η επίκαιρη ερώτηση του κυρίου συναδέλφου έχει ως εξής:
     «Το Φεβρουάριο του 2005 διακινήθηκε στην ελληνική αγορά ποσότητα τριακοσίων πενήντα χιλιάδων μουχλιασμένων γιαουρτιών της εταιρείας «ΦΑΓΕ», επικίνδυνων για τη δημόσια υγεία. Η αδράνεια και ολιγωρία της διοίκησης του ΕΦΕΤ είναι παροιμιώδης, αφ’ ενός γιατί, έχοντας τις καταγγελίες των καταναλωτών στα χέρια της, καθυστέρησε τουλάχιστον δεκαπέντε ημέρες να προβεί σε ελέγχους και αφ’ ετέρου γιατί, ενώ διαπιστώθηκαν οι παραβάσεις και η επικινδυνότητα του προϊόντος, δεν ενημέρωσε το καταναλωτικό κοινό, ως όφειλε. Η παρέμβαση του ΕΦΕΤ ύστερα από καταγγελίες καταναλωτών έγινε την 1η Μαρτίου 2005, ενώ για δύο εβδομάδες ως τις 15 Μαρτίου οι χαλασμένες ποσότητες κυκλοφορούσαν στην αγορά. 
     Χαρακτηριστικό της ολιγωρίας και ανικανότητας της απελθούσης διοίκησης και του πολιτικού τους προϊσταμένου Υφυπουργού Εμπορίου αλλά και αδιάψευστος μάρτυρας των γεγονότων ήταν οι δηλώσεις τους στον Τύπο της 31/3/2005 (όταν πήρε έκταση το σκάνδαλο) αλλά και στα τηλεοπτικά παράθυρα.
     Με δεδομένο ότι η έγκυρη και έγκαιρη πληροφόρηση σώζει ζωές, ενώ η ανεύθυνη γραφειοκρατική προσέγγιση και η συγκάλυψη επιλήψιμων θεμάτων μπορεί να έχει οδυνηρές συνέπειες,
     Ερωτάται ο κύριος Υπουργός:
     1. Πώς για ένα τόσο σοβαρό θέμα που αφορά τη δημόσια υγεία ανέχεται ανεύθυνες πολιτικές από φορείς που εποπτεύει;
     2. Τι μέτρα προτίθεται να λάβει τόσο για το συγκεκριμένο θέμα και για την αποφυγή παρόμοιων καταστάσεων στο μέλλον, πέραν της τυπικής απομάκρυνσης της ηγεσίας του Οργανισμού;»
     Θα απαντήσει ο Υφυπουργός Ανάπτυξης κ. Παπαθανασίου.
     Ορίστε, κύριε Υπουργέ, έχετε το λόγο.
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε συνάδελφε, στην ερώτησή σας λέτε -και σωστά- ότι η αδράνεια και η ολιγωρία της διοίκησης του ΕΦΕΤ είναι παροιμιώδης, αφού δεν ενημέρωσε το καταναλωτικό κοινό. Αφού αναφέρετε ορισμένα θέματα, μετά λέτε: «Σαν να μη φτάνουν αυτά, ο πολιτικός προϊστάμενος, δηλαδή, ο Υφυπουργός Εμπορίου, μιλώντας στους δημοσιογράφους είπε ότι υπήρχε ευθύνη». Και λέτε από κάτω: «πλήρες άδειασμα στη διοίκηση του ΕΦΕΤ και ταυτόχρονα πλήρης αποποίηση των ευθυνών του». Ταυτόχρονα, το τρίτο ερώτημά σας είναι, μετά τη δημοσίευση του θέματος, τι προτίθεται να κάνει με τη διοίκηση του ΕΦΕΤ. 
    Με συγχωρείτε. Δεν είδατε ότι δεν μιλάμε απλώς για άδειασμα; Εδώ μιλάμε ότι ζητήσαμε τις παραιτήσεις του προέδρου και του γενικού διευθυντού. Άρα, δεν είναι απλώς άδειασμα, είναι επιμερισμός της ευθύνης που πράγματι, όπως λέτε, είναι υπαρκτή και, βεβαίως, προφανώς το τρίτο ερώτημα απαντάται από αυτό το οποίο ήδη κάναμε. 
      Αλλά, επειδή μιλάτε για ανεύθυνες πολιτικές, πώς τις ανεχόμαστε και τι μέτρα προτιθέμεθα να λάβουμε, εγώ θα σας πω το εξής: Στη συνεδρίαση της επιτροπής της Βουλής της προηγούμενης Τρίτης 5 Απριλίου για την ενημέρωση για το θέμα, κατά τη διάρκεια αυτής της συζήτησης ο συνάδελφός σας Βουλευτής του ΠΑΣΟΚ κ. Παπαγεωργίου αποκάλυψε -και είναι γραμμένο και στα Πρακτικά- ότι και πριν από δύο χρόνια υπήρχε ανάλογο θέμα με τα γιαούρτια. Είπε μάλιστα ο συνάδελφός σας ότι τότε οι κυβερνήσεις του ΠΑΣΟΚ και ο ΕΦΕΤ το χειρίστηκαν επιτυχώς.  Όταν μάλιστα τον ρώτησα για ποια εταιρεία μιλά, μου απάντησε για την ίδια ακριβώς εταιρεία, τη «ΦΑΓΕ». 
      Εγώ, λοιπόν, έψαξα να δω τι εννοούσε με τον όρο «επιτυχώς» ο κ. Παπαγεωργίου. Έψαξα να βρω κάποια δημόσια ανακοίνωση της τότε διοίκησης του ΕΦΕΤ για τα γιαούρτια. Δεν βρήκα. Έψαξα να βρω κάποια δημόσια ανακοίνωση της τότε κυβέρνησης του ΠΑΣΟΚ για τα γιαούρτια. Δεν βρήκα. Έψαξα να βρω κάποια ανακοίνωση προς τους καταναλωτές και κάποια ενημέρωση της Ευρωπαϊκής Ένωσης. Ούτε αυτό ευρέθη. «Επιτυχώς» συνεπώς για το συνάδελφό σας κ. Παπαγεωργίου ήταν όσα έγιναν τότε, στα μουλωχτά, όπου κανείς δεν έμαθε τίποτα. Διότι γνώριζε τότε η διοίκηση του ΕΦΕΤ και το απέκρυψε, διότι γνώριζε προφανώς η Κυβέρνηση, αφού το γνώριζε και ο κ. Παπαγεωργίου και το απέκρυψε. 
      Σε αντίθεση, λοιπόν, με αυτό που συνέβη πριν από δύο χρόνια και για το ίδιο θέμα, η πολιτική ηγεσία ζήτησε και πήρε τις παραιτήσεις της διοίκησης του ΕΦΕΤ και αυτό διότι, ενώ γνώριζε το πρόβλημα, δεν ενημέρωσε το καταναλωτικό κοινό, δεν ενημέρωσε την πολιτική ηγεσία, δεν ενημέρωσε την Ευρωπαϊκή Ένωση ως όφειλε και διότι υπήρχαν και ορισμένες καθυστερήσεις. Με την πράξη μας, λοιπόν, αυτή στείλαμε ένα σαφές και καθαρό μήνυμα προς όλες τις δημόσιες υπηρεσίες, προς όλους τους επικεφαλής ότι σε θέματα ασφάλειας και υγιεινής της διατροφής οφείλουν όλοι να παραδέχονται δημόσια τα προβλήματα στην παραγωγή τους. Το οφείλουν και εκ του νόμου, αλλά έχουν και τέτοια υποχρέωση, να τα διορθώνουν άμεσα και να ενημερώνουν το κοινό.
      Και, δεύτερον, αυτό το αυστηρό μήνυμα προς όλους είναι και το καλύτερο μήνυμα ότι η σημερινή Κυβέρνηση σ’ αυτά τα ζητήματα δεν ανέχεται καμία αμέλεια, καμία ανοχή. Σε όλες τις επιχειρήσεις και σε όλους τους οργανισμούς θα κυριαρχήσουν καθαροί κανόνες διαφάνειας, ειδικά σε θέματα υγιεινής και ασφάλειας της διατροφής. Θεωρώ ότι με αυτήν την πολιτική και δράσαμε όπως έπρεπε, αλλά και δώσαμε ένα σαφές μήνυμα για να μην επαναληφθούν παρόμοια προβλήματα στο μέλλον, παρ’ όλο που στο παρελθόν για πολύ σχετικό θέμα, για την ίδια εταιρεία, σύμφωνα με τα δεδομένα που υπάρχουν ουδείς έμαθε κάτι. Μάλιστα αυτόν το χειρισμό μερικοί συνάδελφοι τον θεωρούν και επιτυχή.
      ΠΡΟΕΔΡΕΥΩΝ (Γεώργιος Σούρλας): Ο κ. Βρεττός έχει το λόγο.
      ΚΩΝΣΤΑΝΤΙΝΟΣ ΒΡΕΤΤΟΣ: Κύριε Υπουργέ, εγώ σας έκανα μία ερώτηση για τα μουχλιασμένα γιαούρτια και σεις μου δώσατε μία μουχλιασμένη απάντηση, δηλαδή ότι και γι’ αυτό φταίει το ΠΑΣΟΚ. Επιτέλους, θα μιλάμε για το σήμερα ή για το χθες;
      Κύριε Πρόεδρε, έκανα αυτήν την ερώτηση πριν αποπεμφθεί η διοίκηση του οργανισμού και υπήρχε μέσα το ερώτημα τι θα γίνει με τη διοίκηση. Δεν φταίω εγώ, εάν η ερώτηση ήρθε καθυστερημένα μετά από δέκα ημέρες. Όταν την έκανα δεν είχε γίνει η ενέργεια του Υπουργείου Ανάπτυξης. Γενικότερα πρόκειται για ένα πολύ μεγάλο θέμα. Ακολούθησε και το μέλι. Ήδη διάφοροι ερευνητές δημοσιογράφοι αποτύπωσαν ορισμένες καταστάσεις, που σε μένα φαίνονται επικίνδυνες, έστω και αν σε ένα βαθμό μπορεί να αποτελούν υπερβολή. Δεν το ξέρω αν αποτελούν υπερβολή, αλλά μπορεί να είναι και έτσι. Πάντως, και σ’ ένα βαθμό να ισχύουν αυτά, υπάρχει πρόβλημα. Λέει μία εφημερίδα «Διατροφή με δηλητήρια. Ύποπτα ελληνικά προϊόντα αποδεσμεύονται από Ευρωπαίους και κυκλοφορούν ανεξέλεγκτα στην Ελλάδα. Διατροφικές βόμβες με ύποπτες ουσίες για δηλητηριάσεις ακόμα και για καρκινογενέσεις φθάνουν χωρίς πρόβλημα στο τραπέζι του Έλληνα καταναλωτή, παρά το γεγονός ότι η κατανάλωσή τους έχει απαγορευτεί στις χώρες της Ευρωπαϊκής Ένωσης». Αναφέρουν δε έναν κατάλογο με τρόφιμα που θα τον δώσω στον κύριο Υπουργό. Δεν ξέρω αν έχει δώσει απάντηση σ’ αυτά που γράφονται. Αν δεν έχει δώσει απάντηση, σημαίνει ότι δεν ερεθίζεται από κάποια δημοσιεύματα που έχουν μεγάλη δόση σοβαρότητας, κατά την άποψή μου.
      Γενικότερα για το θέμα της αντίδρασης, θεωρώ ότι η αντίδραση σε σχέση με τα γιαούρτια ήταν υποτονική ως αντίδραση της διοίκησης. Δεν έχει σημασία αν διώχθηκε η διοίκηση. Αυτό μπορεί να έγινε για το λόγο που είπε ο κύριος Υπουργός αλλά και για να γίνει αποποίηση ευθυνών. Συμβαίνουν και αυτά, κύριε Υπουργέ. Ξέρετε ότι δεν έχω τίποτα προσωπικό μαζί σας. Συμβαίνουν όμως αυτά στην πολιτική πρακτική. Μπορεί να διώξατε τη διοίκηση, γιατί θέλατε να μείνετε εσείς αλώβητος. Οι ευθύνες υπάρχουν. Φαίνεται από το ότι η Ευρωπαϊκή Ένωση αντέδρασε. Ο Φιλίπ Κοντ, ο εκπρόσωπος του Μάρκου Κυπριανού, εξέδωσε την ακόλουθη ανακοίνωση, ότι η Ευρωπαϊκή Επιτροπή δεν ενημερώθηκε από τις ελληνικές αρχές, μέσω του συστήματος άμεσης ειδοποίησης για την απόσυρση από τέλους Φεβρουαρίου ελληνικών γιαουρτιών από την αγορά, λόγω παρουσίας μούχλας σ’ αυτά. Αυτό σημαίνει ότι κάτι δεν πάει καλά. Όφειλε ο Πρόεδρος του ΕΦΕΤ να σας ενημερώσει. Του είχατε πει εσείς, όμως, να σας ενημερώνει αν παρουσιάζονται τέτοια προβλήματα; Του είχατε τραβήξει το αυτί από πριν, ώστε να τρέμει εάν δεν σας ενημερώσει; Αυτό σημαίνει μια συνολική ευθύνη. Δεν νομίζω ότι μόνο με την υποβολή παραίτησης ή με την αποπομπή της διοίκησης του ΕΦΕΤ κάνατε σωστά τη δουλειά σας. Αυτά είναι η κορυφή του παγόβουνου. Απ’ ό,τι φαίνεται υπάρχουν και άλλα πράγματα. Γι’ αυτό σας καλώ να πάρετε τα μέτρα σας, γιατί με οποιαδήποτε διοίκηση του ΕΦΕΤ δεν μπορούμε να αντιμετωπίσουμε την κατάσταση, εάν η Κυβέρνηση δεν βρίσκεται κοντά,  ώστε να παρακολουθεί τα πράγματα.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε συνάδελφε, η ερώτησή σας κατατέθηκε στις 4 Απριλίου και η διοίκηση του ΕΦΕΤ είχε απομακρυνθεί από τις 31 Μαρτίου. Λάθη κάνουμε όλοι. Δέχομαι αυτό το πράγμα.
      ΚΩΝΣΤΑΝΤΙΝΟΣ ΒΡΕΤΤΟΣ: Κατατέθηκε στις 13.50΄ στις 31 Μαρτίου. Δεν είχε παραιτηθεί τότε. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Με συγχωρείτε, εγώ έχω εδώ αντίστοιχη σφραγίδα της Βουλής. Δεν πρόκειται να διαφωνήσουμε γι’ αυτό. 
    ΠΡΟΕΔΡΕΥΩΝ (Γεώργιος Σούρλας): Με συγχωρείτε πάρα πολύ, κύριε Υπουργέ. 
    Είναι πραγματικά στην ημερήσια διάταξη. Έχει δίκιο ο Υπουργός είναι στις 4 Απριλίου, κύριε Βρεττέ. 
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Έχω τη σφραγίδα εδώ.
    ΠΡΟΕΔΡΕΥΩΝ (Γεώργιος Σούρλας): Προφανώς έχετε κάποιο λάθος.
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Ας το αφήσουμε αυτό. Εγώ δέχομαι την άποψη πως όταν την καταθέτατε δεν το γνωρίζατε. 
    ΚΩΝΣΤΑΝΤΙΝΟΣ ΒΡΕΤΤΟΣ: Δεν υπήρχε τότε.
    ΠΡΟΕΔΡΕΥΩΝ (Γεώργιος Σούρλας): Στην ημερήσια διάταξη έτσι είναι γραμμένο, κύριε Βρεττέ.
    ΚΩΝΣΤΑΝΤΙΝΟΣ ΒΡΕΤΤΟΣ: Με συγχωρείτε, κύριε Πρόεδρε, από πού βγάζετε αυτό το συμπέρασμα; 
    ΠΡΟΕΔΡΕΥΩΝ (Γεώργιος Σούρλας): Διαβάζοντας την ημερήσια διάταξη αναγράφεται 4 Απριλίου. 
    ΚΩΝΣΤΑΝΤΙΝΟΣ ΒΡΕΤΤΟΣ: Ο αριθμός κατάθεσης είναι εκεί γραμμένος. 
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Έχω σφραγίδα με 4 Απριλίου. 
    ΠΡΟΕΔΡΕΥΩΝ (Γεώργιος Σούρλας): Κύριε Βρεττέ, 4 Απριλίου είναι στην ημερήσια διάταξη.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Άσχετα με το πότε κατατέθηκε, να  πάμε στην ουσία. Μη χάνουμε το χρόνο μας με την ημερομηνία κατάθεσης. 
    Είχατε ειδοποιήσει τον Πρόεδρο του ΕΦΕΤ να σας ενημερώνει και δεν σας ενημέρωσε; Σας λέω ότι είναι μέσα στις υποχρεώσεις του από τον κανονισμό να ενημερώνει και το κοινό και το Υπουργείο και την Ευρωπαϊκή Ένωση. Γι’ αυτό και διαμαρτυρήθηκαν οι υπηρεσίες της Ευρωπαϊκής Ένωσης και γι’ αυτό απεπέμφθη.  Εγώ δεν είπα ότι γι’ αυτό φταίει το ΠΑΣΟΚ. Εγώ συγκρίνω δύο πρακτικές. Στη μια εντός είκοσι τεσσάρων ωρών η μια διοίκηση αποπέμπεται και στην άλλη πρακτική για το ίδιο ζήτημα πριν από δύο χρόνια όχι μόνο δεν αποπέμπεται η διοίκηση, αλλά το θέμα δεν γίνεται γνωστό. Είναι ένα ζήτημα για το οποίο θα γίνει έρευνα μέσα στον ΕΦΕΤ. Πώς είναι δυνατόν αυτό το θέμα να μην έχει γίνει γνωστό πριν από δύο χρόνια, να μην είχε ενημερωθεί η Ευρωπαϊκή Ένωση, η κυβέρνηση, το κοινό; 
    ΚΩΝΣΤΑΝΤΙΝΟΣ ΒΡΕΤΤΟΣ: Αν ήμουν στην θέση σας δεν θα έκανα αυτά. 
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Εγώ σας λέω ότι η σημερινή Κυβέρνηση δρα ακαριαία και αποπέμπει εκείνον που έχει την ευθύνη και αν ο κ. Παπαγεωργίου δεν είχε πει αυτό δεν θα γινόταν γνωστό. Όμως, δεν θα έμενε κρυφό, γιατί και ο ίδιος ο ΕΦΕΤ σ’ ένα έγγραφό του λέει ότι και στο παρελθόν είχε απασχολήσει το φορέα μας σ’ αυτό το πρόβλημα, που διορθώθηκε, χωρίς να έχει ενημερωθεί κανείς. 
    Το καλύτερο μήνυμα, λοιπόν, για να μην επαναληφθεί αυτό που ούτε εσείς θέλετε ούτε εμείς, είναι να υπάρχει παραδειγματική τιμωρία των υπευθύνων. Βέβαια αν είχε συμβεί στο παρελθόν, ναι, θα σας έλεγα ότι έχουμε ευθύνη, γιατί το ανεχθήκαμε. Όμως με το που παρουσιάστηκε υπήρξε, όπως ξέρετε, παραδειγματική τιμωρία, περνάμε και ένα μήνυμα προς όλους ότι τέτοιες συμπεριφορές δεν γίνονται ανεκτές. Νομίζω πως αυτό το μήνυμα θέλετε και εσείς να περάσει, για να μπορεί να «κοιμάται» ο ελληνικός λαός ήσυχος, ότι δηλαδή υπάρχει ένας οργανισμός που τηρεί τους κανονισμούς, ενημερώνεται η Ευρωπαϊκή Ένωση και ενημερώνεται και εκείνος όποτε επιβάλλεται. 
    ΠΡΟΕΔΡΕΥΩΝ (Γεώργιος Σούρλας): Για την αποκατάσταση της αλήθειας λέω, για τον κ. Βρεττό, ότι έχει δίκιο. Η ερώτηση κατατέθηκε 31 Μαρτίου και ξέρετε καλύτερα από εμένα ότι διαρρέει ένα διάστημα ολίγων ημερών για να διαπιστωθεί αν είναι πράγματι επίκαιρη η ερώτηση. Θα πω επίσης ότι και οι δύο έχετε δίκιο και έχω σε τελευταία ανάλυση και εγώ δίκιο, γιατί στο δελτίο των επικαίρων ερωτήσεων αναγράφεται 4 Απριλίου. Τα λέω αυτά για την αποκατάσταση της πραγματικότητας.
    ΚΩΝΣΤΑΝΤΙΝΟΣ ΒΡΕΤΤΟΣ: Ευχαριστώ πολύ για την αποκατάσταση.
    ΠΡΟΕΔΡΕΥΩΝ (Γεώργιος Σούρλας): Δεύτερη είναι η με αριθμό 829/5.4.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πιτσιλινάκου προς τον Υπουργό Εμπορικής Ναυτιλίας, σχετικά με την αύξηση των συντάξεων του ΝΑΤ κλπ..
    Η επίκαιρη ερώτηση διαγράφεται λόγω κωλύματος του κυρίου Υπουργού.
    Τρίτη είναι η με αριθμό 832/5.4.2005 επίκαιρη ερώτηση του Βουλευτή του Συνασπισμού της Ριζοσπαστικής Αριστεράς κ. Αθανασίου Λεβέντη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την αύξηση της ρύπανσης στην περιοχή του Ασπροπύργου κλπ.
    Η επίκαιρη ερώτηση του κυρίου συναδέλφου έχει ως εξής:
    «Οι διαδοχικές μετρήσεις στην ατμόσφαιρα της παραλίας Ασπροπύργου δείχνουν μια ανησυχητική αύξηση των διαφόρων ρύπων τα τελευταία χρόνια. Το σοβαρότερο είναι ότι ο μόλυβδος, ένας από τους πιο επικίνδυνους ρυπαντές για το περιβάλλον, έχει υπερδιπλασιαστεί την τελευταία πενταετία. Οι αιτίες είναι η λειτουργία των διυλιστηρίων, η μεγάλη κυκλοφοριακή επιβάρυνση από τα μεταφορικά μέσα όλων των τύπων και προπαντός τα εκκαμινεύματα της «Ελληνικής Χαλυβουργίας», τα οποία η εταιρεία εναποθέτει ανεξέλεγκτα επί έτη ανάμεσα στην εθνική οδό και την παραλία, σχηματίζοντας σωρούς δεκάδων μέτρων ύψους.
    Μετά από σκανδαλώδεις διαδικασίες και με επιβάρυνση της ελληνικής πολιτείας ένα μέρος των εκκαμινευμάτων έχει απομακρυνθεί και χρησιμοποιηθεί για την επίστρωση δρόμων, αλλά οι σωροί ποτέ δεν τελειώνουν παρά τις χρονικές δεσμεύσεις που υπήρχαν γιατί ανατροφοδοτούνται καθημερινά.
    Η παραμονή των εκκαμινευμάτων στο ανοιχτό ύπαιθρο επιβαρύνει σοβαρά το περιβάλλον, αλλά και την ατμόσφαιρα με αιωρούμενα σωματίδια φορτισμένα, εκτός των άλλων, και με μόλυβδο. Οι συγκεντρώσεις των αιωρούμενων σωματιδίων μολύβδου ήταν πολύ υψηλές (73,4 mg/m3), ενώ το όριο επικινδυνότητας είναι 50mg/m3. Σημειώθηκαν μέσα στο προηγούμενο έτος, διακόσιες εβδομήντα επτά υπερβάσεις του ανωτάτου ορίου των 50mg/m3, ενώ η οδηγία 99/30 της Ευρωπαϊκής Ένωσης επιτρέπει το πολύ τριάντα πέντε υπερβάσεις. Οι συνέπειες από την αύξηση αυτή του μολύβδου στην ατμόσφαιρα είναι μεγάλες για τους εργαζόμενους και για τους κατοίκους της ευρύτερης περιοχής, αλλά και για τους χιλιάδες οδηγούς, που διέρχονται καθημερινά από την εθνική οδό. 
    Κατόπιν των ανωτέρω, ερωτάται ο κύριος Υπουργός:
     Τι μέτρα θα πάρει άμεσα, ώστε να υποχρεωθεί η εταιρεία «Ελληνική Χαλυβουργία» να απομακρύνει τα εκκαμινεύματα από την περιοχή τηρώντας τις κοινοτικές οδηγίες και τις δεσμεύσεις που έχει αναλάβει;
      Ποια μέτρα θα λάβει, ώστε να παύσει η συνεχιζόμενη εναπόθεση των εκκαμινευμάτων και ποιες μελέτες ενεργεί για την παρακολούθηση της ανησυχητικής ρύπανσης της περιοχής και ειδικότερα αυτής από μόλυβδο;
      Στην επίκαιρη ερώτηση του κ. Λεβέντη θα απαντήσει ο Υφυπουργός Περιβάλλοντος, Χωροταξίας και Δημοσίων Έργων ο κ. Καλογιάννης. 
      Ορίστε, κύριε Υπουργέ, έχετε το λόγο. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
      Σχετικά με το θέμα του μολύβδου στην περιοχή του Ασπροπύργου, θα ήθελα να αναφέρω τα εξής: Η «Ελληνική Χαλυβουργία Α.Ε.» λειτουργεί με εγκεκριμένους περιβαλλοντικούς όρους, σύμφωνα με την υπ’ αριθμ. πρωτοκόλλου 48828/6-12-2000 σχετική απόφαση των Υπουργών ΠΕΧΩΔΕ και Ανάπτυξης. Η εταιρεία έχει υποβάλει στην αρμόδια διεύθυνση του ΥΠΕΧΩΔΕ μελέτη περιβαλλοντικών επιπτώσεων για έργα εκσυγχρονισμού των εγκαταστάσεών της. 
      Η σχετική διαδικασία αξιολόγησης της εν λόγω μελέτης και συλλογής απόψεων όλων των εμπλεκομένων φορέων ολοκληρώνεται και βρισκόμαστε στο στάδιο σύνταξης απόφασης, έγκρισης περιβαλλοντικών όρων για τη συγκεκριμένη βιομηχανία. 
      Στην υπό έκδοση απόφαση προβλέπεται η υποχρέωση της εταιρείας για την τελική διάθεση της σκουριάς, που έχει παραχθεί προ του 1998 και παραμένει αποθηκευμένη έναντι του εργοστασίου στην περιοχή παραλίας Ασπροπύργου Αττικής μεταξύ εθνικής οδού Αθηνών -Κορίνθου και αιγιαλού. 
      Παράλληλα, σας ενημερώνω ότι η βιομηχανία υπέβαλε την 1η Μαρτίου 2005 στο ΥΠΕΧΩΔΕ διαχειριστικό σχέδιο αποβλήτων στην αρμόδια υπηρεσία του Υπουργείου, το οποίο προς το παρόν βρίσκεται στο στάδιο της αξιολόγησης. 
      Στο εν λόγω σχέδιο παρέχονται στοιχεία σχετικά με την κατάταξη των αποβλήτων της βιομηχανίας σε επικίνδυνα και μη επικίνδυνα, περιγράφονται οι ακολουθούμενοι τρόποι διαχείρισής τους και διατυπώνονται, βεβαίως, προτάσεις για την τελική διάθεσή τους. 
      Επίσης, από πλευράς βιομηχανίας έχει εκδηλωθεί ενδιαφέρον για τη δημιουργία χώρου υγειονομικής ταφής των βιομηχανικών αποβλήτων, στον οποίο χώρο θα διατίθεται και η σκουριά από την τήξη των πρώτων υλών του χαλυβουργείου. 
      Σε ό,τι αφορά την περιεκτικότητα της σκουριάς σε μόλυβδο στο υποβληθέν διαχειριστικό σχέδιο, δεν αναφέρεται ύπαρξη μολύβδου στη χημική σύσταση της σκουριάς, ενώ σε παλαιότερες αναλύσεις της σκουριάς -της οποίας οι αναλύσεις περιλαμβάνονται στο φάκελο της μελέτης περιβαλλοντικών επιπτώσεων- αναφέρεται πολύ χαμηλή περιεκτικότητα στο συγκεκριμένο στοιχείο. 
      Σύμφωνα με το σχετικό κείμενο αναφοράς των βέλτιστων διαθέσιμων τεχνικών για τη βιομηχανία σιδήρου και χάλυβα που έχει εκδοθεί από την Ευρωπαϊκή Ένωση, η παρουσία μολύβδου στη σκουριά των καμίνων είναι πιθανή, αλλά μόνο σε ίχνη. 
      Επίσης, σας ενημερώνω ότι η ειδική υπηρεσία περιβάλλοντος του ΥΠΕΧΩΔΕ με το υπ’ αριθμ. 1618/8-11-2004 έγγραφό της, εισηγήθηκε στον Γενικό Γραμματέα της Περιφέρειας Αττικής την επιβολή προστίμου ύψους 45.360 ευρώ στην «Ελληνική Χαλυβουργία Α.Ε.» για παράβαση συγκεκριμένου περιβαλλοντικού όρου, που αφορά στη διαχείριση των στερεών βιομηχανικών αποβλήτων της και την απόθεση σωρών σκουριάς στον προαναφερθέντα χώρο. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Καλογιάννη. 
      Το λόγο έχει ο κ. Λεβέντης. 
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, άκουσα με προσοχή τις εξηγήσεις που έδωσε ο κύριος Υπουργός. 
      Κατ’ αρχάς, αμφισβητείται εδώ κατά πόσο τα εκκαμινεύματα περιέχουν μόλυβδο. Δυστυχώς η πραγματικότητα είναι ότι περιέχουν και μάλιστα σε υψηλό ποσοστό. Το πρώτο είναι αυτό. 
      Είναι ευθύνη της πολιτείας και θα περίμενα από τον κύριο Υπουργό να το ακούσω αυτό –ελπίζω να το πει στη δευτερολογία του- ότι δηλαδή θα λάβει όλα τα μέτρα, ώστε να καταμετρηθεί στην περιοχή αυτή, που είναι η πιο ρυπασμένη περιοχή της χώρας, η ποιότητα των ρυπαντών και η ποσότητά τους. 
      Ένας από τους πιο επικίνδυνους ρυπαντές είναι ο μόλυβδος. Δεν είναι, όμως, μόνο ο μόλυβδος. Είναι και άλλοι παράγοντες, που δεν είναι του παρόντος να αναπτυχθούν, όπως τα διάφορα καρκινογόνα παράγωγα των διυλιστηρίων του Ασπροπύργου, τα οποία και αυτά περνούν απαρατήρητα. Εδώ δεν έχει αναφερθεί κατά καιρούς, χωρίς, όμως, να μπορέσει να διαπιστωθεί, ότι υπήρξαν και ραδιενεργά υλικά μέσα σε αυτά τα εκκαμινεύματα τόσο της «Ελληνικής Χαλυβουργίας» όσο και της «Ελληνικής Χαλυβουργικής», η οποία τα πετούσε επί έτη ανεξέλεγκτα στη θάλασσα και έχει μπαζώσει δύο χιλιάδες στρέμματα. Έτσι έχει ρυπάνει και τη θάλασσα και, βέβαια, ρυπαίνεται και η ατμόσφαιρα και η στεριά. 
      Το πρόβλημα, λοιπόν, που υπάρχει σε αυτήν την εξαιρετικά επιβαρημένη περιοχή είναι ότι δεν γίνονται συστηματικές μετρήσεις από την πλευρά της πολιτείας. Αδιαφορεί. Γίνονται, λοιπόν, από διαφόρους μετρητές μετρήσεις και δείχνουν ανησυχητικά στοιχεία. Δείχνουν ότι μέσα σε πέντε χρόνια έχει υπερδιπλασιαστεί η ποσότητα του μολύβδου. Δυστυχώς, ενώ η Ευρωπαϊκή Ένωση λέει ότι το μέγιστο που επιτρέπεται είναι μέχρι τριάντα τρεις φορές το χρόνο να υπάρξει υπέρβαση του ανωτάτου ορίου, εδώ έχουμε διακόσιες εβδομήντα εφτά φορές, μέσα σ’ ένα χρόνο, –αναφέρομαι στον τελευταίο χρόνο, κύριε Πρόεδρε- υπέρβαση των ανωτάτων ορίων. Είναι ανατριχιαστικά τα νούμερα!
      Ξέρετε ότι ο μόλυβδος είναι από τα στοιχεία που εναποτίθενται στον οργανισμό και δημιουργούν μία σειρά από επιβλαβείς επιπτώσεις και επιβαρύνσεις στον οργανισμό, που φθάνουν μέχρι καταστροφή του νευρικού συστήματος, του ήπατος, των νεφρών, κλπ. Δεν είναι δηλαδή στοιχεία που μπορούμε να τα παραβλέψουμε. Βέβαια δεν είναι μόνο τα εκκαμινεύματα. Είναι και άλλα στοιχεία. 
      Εδώ, όμως, υπάρχει και μία άλλη μεγάλη αμαρτία, κύριε Πρόεδρε. Αν θέλετε, κύριε Υπουργέ, λάβετέ το υπόψη και πάρτε μέτρα. Αυτά τα εκκαμινεύματα, τα οποία εναποθέτει εκεί η «Ελληνική Χαλυβουργία» έπρεπε με δική της ευθύνη να έχουν απομακρυνθεί. Όχι μόνο δεν έγινε αυτό, αλλά κατάφερε με διάφορους μηχανισμούς, τους οποίους ποτέ δεν μπόρεσα να καταλάβω, να πάρει την έγκριση, ώστε να πληρώσει η ελληνική δημοκρατία μέσω της Νομαρχίας Δυτικής Αττικής και να απομακρυνθούν τα εκκαμινεύματα. Και ενώ πάλι έγινε αυτή η προσπάθεια τα εκκαμινεύματα μένουν εκεί, απομακρύνθηκε ένα μέρος και ανατροφοδοτούνται συνεχώς, ενώ έπρεπε να έχει σταματήσει να εναποθέτει.
      Κανένας, λοιπόν, δεν ενδιαφέρεται. Εδώ είναι βαρύτατες οι ευθύνες της πολιτείας και ειδικά του αρμόδιου Υπουργείου, του Υπουργείου ΠΕΧΩΔΕ, το οποίο λέει ότι λειτουργεί με τους «τάδε» περιβαλλοντικούς όρους. Οι περιβαλλοντικοί όροι, δυστυχώς, έρχονται στη Νομαρχία Δυτικής Αττικής, δεν εγκρίνονται, πηγαίνουν στο ΥΠΕΧΩΔΕ και παίρνουν την έγκριση σ’ ένα μήνα, όπως γίνεται και σε μια σειρά από άλλες περιπτώσεις. Είναι και αυτό ένα από τα μεγάλα προβλήματα που αντιμετωπίζουμε σε αυτήν την περιοχή της χώρας και όχι μόνο. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Καλογιάννης, για να δευτερολογήσει.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, επιτρέψτε μου να πω στον αγαπητό συνάδελφο ότι ασφαλώς και μας ενδιαφέρει το θέμα. Το γνωρίζετε και προσωπικά. Επιτρέψτε μου να επαναλάβω ότι στους περιβαλλοντικούς όρους, οι οποίοι υπογράφονται τις αμέσως επόμενες ημέρες, υπάρχει συγκεκριμένος όρος απομάκρυνσης της σκουριάς. 
      Σε ό,τι αφορά τα στοιχεία των μετρήσεων, τα οποία αναφέρετε κύριε συνάδελφε στην ερώτησή σας, θα ήθελα να πω ότι, δυστυχώς, δεν έχουν κοινοποιηθεί στο ΥΠΕΧΩΔΕ. Η αρμόδια υπηρεσία έψαξε να βρει αυτά τα στοιχεία. Δυστυχώς δεν τα βρήκαμε. Ασφαλώς και δεν τα αμφισβητώ, πόσω μάλλον όταν έρχονται από εσάς. Επιτρέψτε μου, όμως, να πω, ότι και το Υπουργείο δεν έχει τη δυνατότητα να αξιολογήσει με ασφάλεια τα συγκεκριμένα αυτά στοιχεία.
      Σε ό,τι αφορά το δεύτερο ερώτημά σας, θα κάνω μία αναφορά λέγοντας ότι το ΥΠΕΧΩΔΕ μέσω του τρίτου επιχειρησιακού προγράμματος «ΠΕΡΙΒΑΛΛΟΝ» προβαίνει στη διενέργεια διαγωνισμού, με σκοπό την προμήθεια του απαραίτητου τεχνολογικού εξοπλισμού, έτσι ώστε να είναι σε θέση σε τακτά χρονικά διαστήματα να προβαίνει σε συστηματικές μετρήσεις. 
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Καλογιάννη. 
      Έχω την τιμή να ανακοινώσω στο Σώμα ότι ο κ. Κωνσταντίνος Σημίτης ζητεί άδεια ολιγοήμερης απουσίας στο εξωτερικό.
      Η Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς η Βουλή ενέκρινε τη ζητηθείσα άδεια.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 63/17.3.2005 επερώτηση των Βουλευτών του Συνασπισμού Ριζοσπαστικής Αριστεράς κυρίων Αθανασίου Λεβέντη, Ιωάννη Δραγασάκη, Ασημίνας Ξηροτύρη-Αικατερινάρη, Νικολάου Κωνσταντόπουλου, Φωτίου Κουβέλη και Αλέξανδρου Αλαβάνου, προς τους Υπουργούς Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Εσωτερικών, Δημόσιας Διοίκησης και Αποκέντρωσης, και Ανάπτυξης, σχετικά με τη νομοθεσία για την υγεία, την υγιεινή και την ασφάλεια στην εργασία.
      Ο Γραμματέας του Προεδρείου της Κοινοβουλευτικής Ομάδας του ΠΑΣΟΚ ορίζει ως Κοινοβουλευτικό Εκπρόσωπο για τη συζήτηση τη Βουλευτή κ. Χριστοφιλοπούλου.
      Ο Πρόεδρος της Κοινοβουλευτικής Ομάδας του Κομμουνιστικού Κόμματος Ελλάδας κ. Κολοζώφ ορίζει ως Κοινοβουλευτικό Εκπρόσωπο για τη συζήτηση το Βουλευτή κ. Τσιόγκα.
      Το λόγο έχει ο πρώτος επερωτών κ. Αθανάσιος Λεβέντης.
      Ορίστε, κύριε Λεβέντη.
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, κυρίες και κύριοι συνάδελφοι, το πρόβλημα της εργασίας είναι αυτό που απασχολεί κάθε εργαζόμενο και βέβαια κάθε εργαζόμενος θέλει να έχει πλήρη, σταθερή εργασία και βέβαια και πλήρη δικαιώματα από αυτήν την εργασία.
      Τα ποσοστά της ανεργίας είναι εξαιρετικά υψηλά στη χώρα μας. Το ξέρουμε, το έχουμε πει, το ξέρουν οι πάντες. Είναι πάνω από 10%, σύμφωνα με τις επίσημες καταγραφές, που έχουν μικροδιακυμάνσεις κατά περιόδους, ενώ ανεπισήμως και στην πραγματικότητα ξεπερνάει το 15%. Κρατάμε τα σκήπτρα στην Ευρώπη, από αυτήν την πλευρά.
      Οι συνθήκες εργασίας, το ωράριο, η εντατικοποίηση της εργασίας, η παραβίαση του ωραρίου, η απασχόληση σε αλλότρια καθήκοντα, η χρησιμοποίηση ανειδίκευτων σε θέσεις που απαιτούν ειδικές γνώσεις είναι μέσα στο πλέγμα των συνθηκών εργασίας, που επίσης στη χώρα μας δεν βρίσκονται σε ιδανικό επίπεδο. Δεν συζητάμε, βέβαια, άλλα θέματα, όπως είναι η προσπέλαση στο χώρο εργασίας, που είναι πολλές φορές μια ολόκληρη οδύσσεια να πάει και να γυρίσει κανείς από τη δουλειά του.
      Ένα άλλο μεγάλο κεφάλαιο, όμως, το οποίο περνάει απαρατήρητο, θα λέγαμε, στη χώρα μας, είναι ο τομέας που έχει σχέση με την υγιεινή και την ασφάλεια στους χώρους της δουλειάς. Θα μου πείτε ότι μπορεί να μην έχει μεγάλη σημασία.
      Θα ήθελα, όμως, εδώ να τονίσω ότι στην Αγγλία έγιναν καταγραφές, πριν από αρκετά χρόνια, στην «προ Θάτσερ εποχή», και είχαν διαπιστώσει ότι μόνο από μία νόσο, την οσφυοϊσχιαλγία, είχαν κάθε χρόνο περισσότερες απώλειες ωρών εργασίας απ’ ό,τι από όλες τις απεργίες μαζί. Και αυτό ήταν σε μια περίοδο, που είχαν πολύ υψηλό ποσοστό απεργιών. Τώρα, βέβαια, τις απεργίες τις περιόρισαν μετά τη Θάτσερ, η οσφυοϊσχιαλγία, όμως, εξακολουθεί να παραμένει και να ταλαιπωρεί τους εργαζόμενους και να δημιουργεί προβλήματα για την υγεία τους, αλλά έχει και ένα υψηλό κόστος οικονομικό, πράγμα που ίσως συγκινήσει κάποιους, που κατά τα άλλα δεν ενδιαφέρονται και τόσο πολύ, δεν ανησυχούν για την ανθρώπινη υγεία, ακόμη και την ανθρώπινη ζωή.
      Οι επαγγελματικές ασθένειες είναι πάμπολλες. Δεν θέλω εδώ να κάνω καταγραφή, δεν είναι άλλωστε εδώ ένα ιατρικό συνέδριο. Δεν μπορεί, όμως, να ξεχάσουμε τις πνευμονοκονιάσεις και τις πνευμονοπάθειες, που παρατηρούνται σε μια σειρά από βιομηχανίες, στα τσιμεντάδικα και σε άλλες.
      Υπάρχουν και οι καρκίνοι. Μέσα στα διυλιστήρια παράγονται μια σειρά από τοξικά και καρκινογόνα προϊόντα που έχουν επιπτώσεις για τους εργαζόμενους, ακόμα και για ανθρώπους που ζούν στις περιοχές αυτές, έστω και σε μακρινή απόσταση.
      Υπάρχει ο αμίαντος, για τον οποίο έγινε πολλή συζήτηση, και εδώ στη Βουλή, και έξω από τη Βουλή, και στα Μέσα Μαζικής Ενημέρωσης το τελευταίο διάστημα. Είχε θερίσει κυριολεκτικά τους εργαζόμενους στα ορυχεία αμιάντου και είχαμε και εδώ στην Ελλάδα τέτοια ορυχεία, με συνέπειες στους εργαζόμενους, τα οποία έκλεισαν τώρα.
      Το κλοφέν είναι επίσης ένα εξαιρετικά επικίνδυνο στοιχείο στις βιομηχανίες φαρμάκων, χρωμάτων, στα φυτοφάρμακα, τα οποία έχουν επιπτώσεις και στους εργαζόμενους, στους εργάτες γης, στους αγρότες και, αν θέλετε, και στους καταναλωτές, πολλές φορές.
      Σε ό,τι αφορά τις αναθυμιάσεις σε μία σειρά από βιομηχανίες, σε άλλες εργασίες: Δεν ξέρω και εγώ πόσα θύματα δεν έχουμε θρηνήσει μέσα στα αμπάρια των πλοίων, γιατί, έσκασαν οι εργάτες μέσα στα αμπάρια των πλοίων από τις αναθυμιάσεις των διαφόρων προϊόντων των αμπαριών. 
      Ερχόμαστε και σ΄ ένα άλλο θέμα. Εκτός από τα επαγγελματικά νοσήματα, τα οποία εδώ ούτε συστηματικά μελετώνται, ούτε συστηματικά καταγράφονται, έχουμε και τα εργατικά ατυχήματα. Πόσοι και πόσοι εργαζόμενοι δεν έχουν σκοτωθεί πέφτοντας από τις οικοδομές, στα μεγάλα έργα.  Στα ολυμπιακά έργα πόσα θύματα θρηνήσαμε. Μόνο στο Ολυμπιακό Χωριό ξεπέρασαν τα δεκατρία, ίσως και πολύ περισσότερα. Οι αλλοδαποί εργάτες έχουν επίσης ένα σημαντικό ποσοστό τέτοιων ατυχημάτων.
      Κύριε Υπουργέ, προσπάθησα επανειλημμένα να βρω τα ακριβή στοιχεία των εργατικών ατυχημάτων. Ούτε το Υπουργείο Εργασίας τα έχει, ούτε η ΓΣΕΕ τα έχει, ούτε οι υπηρεσίες εργασίας τα έχουν, ούτε οι επιθεωρήσεις εργασίας, ούτε κανένας άλλος. Θα ήθελα να μας δώσετε αυτά τα στοιχεία αν τα έχετε, να τα πληροφορηθούμε και εμείς και η Βουλή και όλος ο ελληνικός λαός για το πόσα είναι αυτά τα θανατηφόρα εργατικά ατυχήματα -εγώ έκανα συγκεκριμένο και γραπτό ερώτημα- την τελευταία πενταετία, την τελευταία δεκαετία. Δεν είναι μόνο τα εργατικά ατυχήματα αυτών που σκοτώνονται στον τόπο και που αυτά μπορεί να καταγράφονται, αλλά δεν ανακοινώνονται. Πεθαίνουν, δυστυχώς, πολλοί περισσότεροι, γιατί πηγαίνουν στο νοσοκομείο, θα καθίσουν δύο, τρεις, πέντε μέρες στη μονάδα εντατικής θεραπείας, αν βρουν κρεβάτια. Και αν βρουν κρεβάτια δεν σημαίνει ότι σώζονται πάντοτε. Όλα αυτά δεν καταγράφονται πουθενά σαν θάνατοι από εργατικά ατυχήματα. Να μη σας πω ότι πάρα πολλές φορές οι εργαζόμενοι –και μάλιστα αν είναι αλλοδαποί- φοβούνται κυριολεκτικά να  δηλώσουν το ατύχημα. 
      Η σημερινή μας παρέμβαση, είκοσι χρόνια μετά την ψήφιση του νόμου-πλαισίου 1568/1985 είναι και μία απότιση φόρου τιμής στους χιλιάδες νεκρούς των εργατικών ατυχημάτων από τότε. Αν υπολογίσουμε κατά μέσο όρο τα καταγραφόμενα επιτόπου ατυχήματα σε εκατόν σαράντα έως εκατόν πενήντα κάθε χρόνο, μετρήστε πόσες χιλιάδες έχουν σκοτωθεί από τότε από το 1985 και πόσοι άλλοι που δεν έχουν καταγραφεί. 
      Η επερώτησή μας έχει ως στόχο να αναδείξει το πολύπλευρο του προβλήματος, γιατί εκτός από τα θανατηφόρα εργατικά ατυχήματα, έχουμε και δεκάδες ατυχήματα που αφήνουν μόνιμες ή προσωρινές αναπηρίες, που χρειάζονται αντιμετώπιση σε βάθος χρόνου, με ό,τι αυτό συνεπάγεται, όχι μόνο ως σωματικό πόνο, αλλά και σε οικονομικό και σε ψυχολογικό κόστος και για τον παθόντα και για όλη του την οικογένεια. 
      Σήμερα οι άνθρωποι με αναπηρίες συνολικά ξεπερνούν το ένα εκατομμύριο, ίσως και ενάμιση εκατομμύριο στη χώρα μας. Όμως, δεν υπάρχει καταγραφή πόσοι απ’ αυτούς είναι ανάπηροι εξαιτίας εργατικών ατυχημάτων. Φορέας καταγραφής των εργατικών ατυχημάτων είναι το ΙΚΑ, με 39% δηλωθέντων ατυχημάτων τα στοιχεία αντλούνται και από την καταγραφή των κατά τόπους επιθεωρήσεων εργασίας και τη συνολική κάθε χρόνο έκθεση πεπραγμένων του Σώματος Επιθεωρητών Εργασίας. Αντίθετα το ποσοστό των καταγεγραμμένων ατυχημάτων σε επίπεδο Ευρωπαϊκής Ένωσης ανέρχεται στο 89%. Εμείς έχουμε 39% επισήμως καταγραμμένα.
      Όσο για την καταγραφή των επαγγελματικών ασθενειών, είμαστε η μόνη χώρα-μέλος της Ευρωπαϊκής Ένωσης, που δεν υπάρχει επί της ουσίας διάγνωση, αναγνώριση και καταγραφή των επαγγελματικών ασθενειών, τη στιγμή που ο νοσολογικός χάρτης αυτών των ασθενειών μεταβάλλεται και οι πολυπαραγοντικές ασθένειες κυριαρχούν πλέον στις στατιστικές των επαγγελματικών νοσημάτων των χωρών της Ευρωπαϊκής Ένωσης, εκτινάσσοντας το ετήσιο κόστος σε τουλάχιστον 25.000.000.000 ευρώ. 
      Η ανυπαρξία χαρτών κινδύνου των βιομηχανικών περιοχών της χώρας, με καταγραμμένη την ποιοτική και ποσοτική εκτίμηση των βλαπτικών παραγόντων και των παραγωγικών δραστηριοτήτων, συντελεί στη ραγδαία και ανεξέλεγκτη ρύπανση του ευρύτερου περιβάλλοντος, αλλά και σε αύξηση, επίσης, των επαγγελματικών ασθενειών. Ακόμη και σήμερα δεν έχει λάβει η χώρα μας κανένα μέτρο για την εφαρμογή της σύστασης καταλόγου επαγγελματικών ασθενειών. 
      Η ειδικότητα ιατρικής εργασίας που θεσμοθετήθηκε με το π.δ. 214/1986, παραμένει υποβαθμισμένη, και κατά βάση ασκείται από ιατρούς άλλων ειδικοτήτων, σύμφωνα με τις μεταβατικές διατάξεις του ν. 1568/1985. Η μεταβατικότητα γίνεται προσπάθεια να αντιμετωπιστεί με σχετικές διατάξεις των ν. 3144/2003 και 3722/2004 και η προθεσμία εκπνέει στις 9 Αυγούστου 2005.
      Η ανυπαρξία έδρας Ιατρικής Εργασίας στις ιατρικές σχολές των πανεπιστημίων της χώρας, η λειτουργία μόνο ενός τμήματος Ιατρικής της Εργασίας στο Θριάσιο Νοσοκομείο και η εξειδίκευση γιατρών εργασίας σε διάφορα τμήματα νοσοκομείων εκ των ενόντων και σε αριθμό είκοσι πέντε ανά τέσσερα χρόνια -τη στιγμή που με τους πιο μέτριους υπολογισμούς χρειάζονται τουλάχιστον δύο χιλιάδες γιατροί εργασίας- αυτή η αναλογία υποβαθμίζει τόσο ποιοτικά όσο και ποσοτικά τις παρεχόμενες υπηρεσίες προαγωγής της εργασιακής υγείας, με ολέθριες συνέπειες για την υγεία και ασφάλεια των εργαζομένων. 
      Περιμένουμε με μεγάλο ενδιαφέρον να δούμε αν στο τέλος του δεκαοκταμήνου που δόθηκε ως χρόνος για να αποφασίσουν οι γιατροί που ασκούν καθήκοντα ιατρού εργασίας, σύμφωνα με τις μεταβατικές διατάξεις του ν. 1568, θα διευθετηθεί επιτέλους το θέμα και θα παρθούν μέτρα για αύξηση του αριθμού των ειδικευομένων ιατρών εργασίας σε εκατό ανά τέσσερα χρόνια αντί είκοσι πέντε που είναι τώρα. Μάλιστα, τολμούμε να προτείνουμε να υπάρξει ρύθμιση, ώστε να περικοπούν θέσεις από τις πλεονάζουσες ειδικότητες και να δοθούν κατά προτεραιότητα για την ιατρική της εργασίας. 
      Εξάλλου μια σειρά από νομοθετικές ρυθμίσεις του Υπουργείου Υγείας, ακόμα και στον τελευταίο νόμο, προβλέπουν τη συνεργασία του δημόσιου τομέα, που μέχρι σήμερα δεν υλοποιήθηκαν, είτε για την παρουσία ιατρού εργασίας στα κέντρα υγείας είτε δημιουργώντας στο ΕΣΥ δομές εσωτερικών υπηρεσιών προστασίας-πρόληψης, όπως τουλάχιστον υποχρεούται από τη σχετική νομοθεσία, πρώτα για τους εργαζόμενους και τις εργαζόμενες, ευθύνης του Υπουργείου Υγείας, και δεύτερον πιστοποιώντας τις, ως εξωτερικές υπηρεσίες προστασίας-πρόληψης, για να μπορούν να παρέχουν υπηρεσίες υγείας και ασφάλειας και σε άλλους φορείς. Έτσι, να αποσβένεται και το όποιο κόστος για την απασχόληση εργαζομένων και την απόκτηση του κατάλληλου τεχνολογικού εξοπλισμού. 
      Με βάση τη σχετική με την υγεία, υγιεινή και ασφάλεια νομοθεσία, οι εργοδότες –ιδιωτικός και δημόσιος τομέας- έχουν την ευθύνη για την κατάρτιση των εργαζομένων σε ζητήματα υγείας, υγιεινής και ασφάλειας της εργασίας, για την ενημέρωση σε ό,τι αφορά την επικινδυνότητα της εργασίας που θα εκτελούν, την παροχή των ιατρικών υπηρεσιών, σύνταξη ατομικού ιατρικού φακέλου, ειδικές εργαστηριακές και λοιπές εξετάσεις και την παροχή κατάλληλων μέσων ατομικής προστασίας. 
      Αυτό ελάχιστα μέχρι σήμερα υλοποιείται. Απεναντίας, παρά την προστασία που παρέχει ο νόμος για εργαζόμενους, μέλη επιτροπών υγιεινής και ασφάλειας βρίσκονται υπό διωγμόν. Σε αρκετούς χώρους υπήρξαν απολύσεις, γιατί δραστηριοποιήθηκαν εργαζόμενοι για εκλογή επιτροπής υγιεινής και ασφάλειας της εργασίας. Αυτό έχει συμβεί σε αρκετές περιπτώσεις, κύριε Υπουργέ. 
      Βέβαια, το κύριο είναι ότι στα πλαίσια της λειτουργίας της παγκοσμιοποιημένης αγοράς και της επιδίωξης του μεγιστοποιημένου κέρδους, της απορύθμισης των εργασιακών σχέσεων και της κατάργησης του οκταώρου, παρά τις επικλήσεις του Διεθνούς Γραφείου Εργασίας για ασφαλείς συνθήκες εργασίας, αυξάνονται τα εργατικά ατυχήματα και παρουσιάζουν έξαρση οι επαγγελματικές ασθένειες. 
      Είναι γνωστό ότι τα περισσότερα εργατικά θανατηφόρα ατυχήματα των τελευταίων χρόνων συνέβησαν είτε μετά από τη λήξη του οκταώρου, στη διάρκεια υπερωριακής απασχόλησης, είτε σε εργαζόμενους υπεργολάβων και σε μετανάστες. Η πληθώρα των ατυχημάτων στα ολυμπιακά έργα και ιδιαίτερα στο Ολυμπιακό Χωριό ήταν αποτέλεσμα εντατικοποίησης της εργασίας για μεγαλύτερο κέρδος και απασχόλησης μεταναστών, ανειδίκευτων εργαζομένων σε θέσεις, που απαιτούσαν εξειδικευμένες γνώσεις. 
      Όλα αυτά βέβαια με τη συναίνεση της πολιτείας, αφού σε αρκετές περιπτώσεις, όπως οι περιπτώσεις στη ΔΕΗ στη Μεγαλόπολη, στην Κοζάνη, στην Πτολεμαϊδα, στη «MOTOR OIL», στη «Σωληνουργία της Κορίνθου» κλπ., το Ανώτατο Συμβούλιο Εργασίας είχε εγκρίνει τον αριθμό των εκτελουμένων υπερωριών. 
      Όποια μέχρι σήμερα νομοθεσία υπάρχει, όμως, για την υγιεινή και την ασφάλεια στην εργασία είναι προϊόν μελετών και μετρήσεων στα πλαίσια του συμβατικού ωραρίου. Με βάση αυτές τις μελέτες έχουν εξαχθεί και τα συμπεράσματα ότι τα σοβαρότερα εργατικά ατυχήματα συμβαίνουν στη διάρκεια υπερωριακής απασχόλησης και έντασης της εργασίας. 
      Η προηγούμενη κυβέρνηση με την ψήφιση των νόμων 2592/98 και 2874/2000 φέρνει μεγάλη ευθύνη για ό,τι προέκυψε στους χώρους από την απορύθμιση των εργασιακών σχέσεων και την ανατροπή του συμβατικού ωραρίου. Εκτός, όμως, από τους δύο προαναφερόμενους νόμους, ένα πλέγμα νόμων που επιτρέπει την υπεργολαβία, την ενοικίαση εργαζομένων, την άγρια εκμετάλλευση των μεταναστών σε συνδυασμό με την καθυστέρηση απόδοσης πράσινης κάρτας –γιατί βρίσκονται έτσι στο έλεος των εργολάβων και υφίστανται μια σειρά εκβιασμών- όλα αυτά δημιουργούν συνθήκες έξαρσης των εργατικών ατυχημάτων. 
      Αντίθετα, η έκθεση της Εθνική Επιτροπής για τα Δικαιώματα του Ανθρώπου κάνει αναφορά για αντισυνταγματικότητα του ν. 2956/2001 για την ενοικίαση εργαζομένων και παραβίαση του Διεθνούς Δικαίου, συγκεκριμένα του άρθρου 23 και ενδεχομένως και του άρθρου 4 της Οικουμενικής Διακήρυξης των Δικαιωμάτων του Ανθρώπου.
      Το Τεχνικό Επιμελητήριο Ελλάδας –σύμβουλος της πολιτείας- στο τεύχος 2315 του ενημερωτικού του δελτίου κάνει εκτενή αναφορά για λήψη μέτρων για την πρόληψη του επαγγελματικού κινδύνου. 
      Εδώ πρέπει ενισχύοντας τις προτάσεις του ΤΕΕ να επισημάνουμε ότι λείπει παντελώς η λειτουργία Μεταπτυχιακού Διεπιστημονικού Προγράμματος στα ΑΕΙ και ΤΕΙ για κατάρτιση επιστημόνων ώστε να αναλάβουν το ρόλο του τεχνικού ασφαλείας.
      Η σημερινή Κυβέρνηση διά στόματός σας νομίζω, κύριε Υπουργέ, κατά καιρούς έχει προβεί σε διάφορες δηλώσεις ενδεικτικές προθέσεων, όσον αφορά τη δημιουργία Εθνικού Κέντρου Αναφοράς για την Υγεία και Ασφάλεια στην Εργασία, Ενιαίου Κέντρου Καταγραφής Εργατικών Ατυχημάτων και Επαγγελματικών Νόσων. Αυτό θα είναι μια καλή αρχή. 
      Χρειάζεται, όμως, συνεργασία με το Υπουργείο Υγείας και με άλλα συναρμόδια Υπουργεία για να παρθούν και άλλα μέτρα. Και βέβαια ένα από αυτά τα μέτρα βασικό και καθοριστικό είναι η ασφαλιστική κάλυψη του επαγγελματικού κινδύνου, η οποία γίνεται σε ελάχιστες περιπτώσεις, σ΄ ένα μικρό ποσοστό και σε μια περιορισμένη περιοχή της χώρας. Αυτή η απουσία ασφαλιστικής κάλυψης αφήνει ελεύθερο το πεδίο…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα μου επιτρέψετε δύο λεπτά, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Θα πάρετε και το χρόνο της δευτερολογίας σας, κύριε Λεβέντη;
      ΑΘΑΝΑΣΙΟΣ ΛΕΒΕΝΤΗΣ: Όχι, κύριε Πρόεδρε. Ολοκληρώνω.
      Είναι απαραίτητη, λοιπόν, αυτή η ασφαλιστική κάλυψη για όλους τους εργαζομένους.
      Εμείς λέμε ότι πρέπει να δημιουργηθούν έδρες Ιατρικής Εργασίας όπου υπάρχουν ιατρικές σχολές, να δημιουργηθούν τμήματα Ιατρικής Εργασίας σε μεγάλα νοσοκομεία για εκπαίδευση των μελλοντικών γιατρών εργασίας, το Ινστιτούτο Ερεύνης Νοσημάτων Θώρακος-Υγιεινής και Ασφάλειας της Εργασίας να χαρακτηριστεί Εθνικό Κέντρο Αναφοράς για την υγιεινή και την ασφάλεια στην εργασία, να ενισχυθεί το Κέντρο Διάγνωσης Ιατρικής Εργασίας του ΙΚΑ με το απαραίτητο προσωπικό και να επαναλειτουργήσουν οι υγειονομικές επιτροπές επαγγελματικών νόσων, να στελεχωθούν το Σώμα Επιθεωρητών Εργασίας και τα Κέντρα Πρόληψης Επαγγελματικού Κινδύνου με το απαραίτητο προσωπικό και ανάλογα με την επικινδυνότητα της περιοχής και τα θέματα υγείας και ασφάλειας της εργασίας να αποτελέσουν αντικείμενο εκπαίδευσης σε όλες τις βαθμίδες εκπαίδευσης για απόκτηση γνώσεων και πρόληψης. 
      Το σημαντικότερο είναι να μη συναινέσει η Κυβέρνηση στην ψήφιση της οδηγίας Μπολκεστάιν και της οδηγίας για την περαιτέρω αναδιοργάνωση του χρόνου εργασίας. Πράγμα που σημαίνει αύξηση του χρόνου εργασίας, ενώ οι συνέπειες για την υγιεινή και την ασφάλεια θα είναι ολέθριες.
      Βέβαια το κυριότερο είναι να ανατραπεί η σημερινή φιλελεύθερη πολιτική της Κυβέρνησης και η λειτουργία της παγκοσμιοποιημένης αγοράς για να υπάρχουν συνθήκες υγιεινής στους χώρους εργασίας για μια ποιότητα συνολικά στη ζωή των εργαζομένων, με αντιμετώπιση της ανεργίας και της εισοδηματικής πολιτικής.
      Προς αυτήν την κατεύθυνση ο Συνασπισμός Ριζοσπαστικής Αριστεράς θα καταβάλει κάθε προσπάθεια στο Κοινοβούλιο και έξω απ’ αυτό.
      Ευχαριστώ.  
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λεβέντη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, εξήντα δύο μαθητές και μαθήτριες και τέσσερις συνοδοί καθηγητές από το 2ο  Γυμνάσιο Καλαμαριάς Θεσσαλονίκης, από τη Μακεδονία μας!
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      ΝΙΚΟΛΑΟΣ ΚΟΡΤΣΑΡΗΣ: Και ευχόμεθα, κύριε Πρόεδρε, να μην υποβιβαστεί η Καλαμαριά!
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο δεύτερος επερωτών συνάδελφος κ. Γιάννης Δραγασάκης. 
      Για να μη σας διακόπτω, κύριε Δραγασάκη –και στη συνέχεια την κ. Ξηροτύρη- μπορείτε να προχωρήσετε και στο χρόνο της δευτερολογίας σας. Έχετε πέντε λεπτά για την πρωτολογία. Μπορείτε βέβαια να μιλήσετε κανονικά από τη θέση σας, αλλά –εν πάση περιπτώσει- να έχετε υπόψη ότι κάθε παράταση του χρόνου αφαιρείται από τη δευτερολογία.
      Ορίστε, κύριε Δραγασάκη, έχετε το λόγο.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, η εισήγηση του συναδέλφου κ. Λεβέντη ήταν πλήρης και επομένως εγώ θα ήθελα να δώσω έμφαση σε μια πλευρά του θέματος που συζητούμε. 
      Αυτή η πλευρά έχει να κάνει με το κόστος των εργατικών ατυχημάτων και των επαγγελματικών κινδύνων. Εδώ πρέπει να διαπιστώσουμε με ρεαλισμό μια πραγματικότητα, ότι εκείνο που εμφανίζεται για τον ιδιώτη-επιχειρηματία ως βραχυπρόθεσμο κέρδος, το να μην κάνει, δηλαδή, τις αναγκαίες επενδύσεις για την προστασία της υγείας, αποτελεί τεράστιο κόστος για την κοινωνία. Για εμάς είναι ενδογενές το καπιταλιστικό σύστημα που ζούμε, το ότι, δηλαδή, ο κάθε επιχειρηματίας κοιτώντας το δικό του συμφέρον προσπαθεί –στα πλαίσια και του ανταγωνισμού- να μην προχωρεί σε εκείνες τις ρυθμίσεις οι οποίες σέβονται την υγεία και την ανθρώπινη ζωή. 
    Και ακριβώς γι’ αυτό υπάρχει ανάγκη ισχυρής παρέμβασης και από το κράτος και από τα συνδικάτα και γενικά από την κοινωνία για να μπορέσει να τιθασευτεί αυτή η εγγενής τάση προς την παραβίαση των συνθηκών εργασίας, ασφάλειας, για να μην επεκταθούμε και σε θέματα σεβασμού της ανθρώπινης αξιοπρέπειας. 
    Πρέπει επίσης, να κάνω την επισήμανση ότι αυτό το πρόβλημα υπάρχει και για τις μεγάλες επιχειρήσεις και για τις μικρές επιχειρήσεις. Και το λέω αυτό διότι εμείς ως αριστερά πιστεύουμε στη μικρή επιχείρηση, θέλουμε να ενισχυθεί,  μπορεί να παίξει σοβαρό ρόλο. Για τη μικρή επιχείρηση για μας -πολύ περισσότερο για τη μεγάλη- κριτήριο είναι πάντα η τήρηση της εργατικής νομοθεσίας, η τήρηση των συνθηκών υγιεινής και ασφάλειας, η προστασία του περιβάλλοντος κλπ.. Και η Κυβέρνηση έχει τεράστιο όπλο στο χέρι της, πέρα από το νομοθετικό πλαίσιο -αρκεί να εφαρμόζεται σωστά- έχει και τεράστιο εργαλείο τις διάφορες επιχορηγήσεις που δίνονται στις επιχειρήσεις. 
    Εμείς έχουμε πει επανειλημμένα, ότι μία επιχείρηση η οποία παραβιάζει συστηματικά την εργατική νομοθεσία, παραβιάζει συστηματικά τους κανόνες και τους όρους υγιεινής και ασφάλειας, παραβιάζει συστηματικά το περιβάλλον είναι απαράδεκτο να ενισχύεται με κρατικές επιχορηγήσεις, τάχατες για να κάνει ανάπτυξη και απασχόληση. 
    Τι εννοούμε όμως όταν μιλούμε για κόστος; Μιλούμε προφανώς για όλη τη δαπάνη που συνεπάγεται ένα εργατικό ατύχημα. Μιλούμε για τα νοσήλια, μιλούμε για φάρμακα, μιλούμε για αναπηρικές συντάξεις που, ενδεχομένως, θα απαιτηθεί να δοθούν σε κάποιους που καθίστανται ανίκανοι για εργασία. Μιλούμε συνεπώς για ανεργία, για ανθρώπους που παύουν να είναι ικανοί για εργασία. Μιλούμε για απώλεια εισφορών, μιλούμε για ένα ευρύ φάσμα παρενεργειών οι οποίες πλήττουν πρώτον, τον ίδιο τον εργαζόμενο βεβαίως, γιατί ο πρώτος που την πληρώνει είναι το θύμα του εργατικού ατυχήματος ή της επαγγελματικής ασθένειας. Ο δεύτερος όμως μεγάλος ζημιωμένος -και σ’ αυτό θα ήθελα να δώσω την έμφαση που είπα και στην αρχή- είναι τα ασφαλιστικά ταμεία. 
    Για μία πολιτική κοινωνικής ασφάλισης, μία κατεύθυνση στην οποία θα πρέπει να επιμείνουμε και να συνειδητοποιήσουμε διότι το θέμα βεβαίως είναι ευρύτερο, είναι να περιοριστούν οι απώλειες των ασφαλιστικών ταμείων από το κόστος που έχει η παράμετρος που συζητάμε σήμερα, δηλαδή τα εργατικά ατυχήματα, η γνώση κλπ..
    Ο τρίτος βέβαια αποδέκτης του κόστους είναι ευρύτερα η κοινωνία. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Κύριε Πρόεδρε, δεν θα έχω δευτερολογία, γι’ αυτό πιστεύω να έχω την ανοχή σας. 
    ΠΡΟΕΔΡΕΥΩΝ (Γεώργιος Σούρλας): Προχωρήστε, κύριε συνάδελφε. 
    ΙΩΑΝΝΗΣ ΔΡΑΓΑΣΑΚΗΣ: Ακριβώς αυτό το θέμα που συζητάμε είναι αντικείμενο παγκόσμιου ενδιαφέροντος διαλόγου και συζήτησης. 
    Η Παγκόσμια Οργάνωση Υγείας υπολογίζει ότι το κόστος για την κοινωνία, με την ευρύτερη έννοια που είπα, υπερβαίνει το 3% του εθνικού εισοδήματος παγκόσμια. Σε μας σχετικοί υπολογισμοί λένε ότι το κόστος αυτό ξεπερνάει το 2% του ΑΕΠ και ειδικά για τα ασφαλιστικά ταμεία ενδεχομένως το κόστος αυτό υπερβαίνει το 1.000.000.000 ευρώ το χρόνο. Εκτός των άλλων θα θέλαμε να καλέσουμε τον κύριο Υπουργό να γίνει μία έγκυρη μελέτη για το θέμα που συζητάμε. 
    Σε ό,τι αφορά την κατάσταση που υπάρχει στη χώρα μας, δυστυχώς, δεν φαίνεται από στατιστικά στοιχεία, γιατί οι στατιστικές δεν είναι ακριβείς. Φαίνεται όμως από μία έρευνα, σύμφωνα με την οποία το 48% των εργαζομένων που ρωτήθηκαν δηλώνει ότι θεωρεί ότι απειλείται ή ότι αντιμετωπίζει σοβαρό πρόβλημα κινδύνου για την υγεία του και την ασφάλειά του. 
    Επομένως επιβεβαιώνεται νομίζω καθαρά ότι η πρόληψη είναι πιο φθηνή από τη θεραπεία. 
    Μέτρα, λοιπόν, θα μπορούσαν να είναι η ενίσχυση της ενημέρωσης και ό,τι έχει να κάνει με την πρόληψη. Αυστηρός έλεγχος για την τήρηση της υφιστάμενης νομοθεσίας και βελτίωση αυτής της νομοθεσίας, όπως πρότεινε ο συνάδελφος ο κ. Λεβέντης. Λήψη μέτρων γενικότερα για τη βελτίωση των συνθηκών. Άμεση συγκρότηση και λειτουργία ασφαλιστικού κλάδου, φορέα πρόληψης και αντιμετώπισης του επαγγελματικού κινδύνου και των συνεπειών του. Και βεβαίως εμείς πάντα τονίζουμε όταν μιλάμε για τέτοια θέματα ότι το κλειδί βρίσκεται στους ίδιους τους εργαζόμενους, οι οποίοι πρέπει να επιμείνουν στην ενότητά τους, πέρα από κόμματα και ιδεολογικές διαφορές. Μία νέα ενότητα των εργαζομένων, με βάση κοινά προβλήματα, κοινά αιτήματα και ιδέες που μας πάνε μπροστά.
    Ευχαριστώ, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Η κ. Ασημίνα Ξηροτύρη-Αικατερινάρη έχει το λόγο.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, με στοιχεία από την ελληνική πραγματικότητα για τα εργατικά ατυχήματα στο χώρο της οικοδομής και των δημοσίων έργων θα προσπαθήσω να καταδείξω τη μεγάλη ανάγκη για την εφαρμογή θεσμών πρόληψης του εργασιακού κινδύνου. 
     Σύμφωνα με τα επίσημα στατιστικά στοιχεία ατυχημάτων των τελευταίων ετών στην Ελλάδα το 20%-25% του συνόλου των εργατικών ατυχημάτων και το 50% περίπου των θανατηφόρων συνέβησαν στις οικοδομές και στα δημόσια έργα. Ανάλογα υψηλά ποσοστά υπάρχουν και στις χώρες της Ευρωπαϊκής Ένωσης. Ο Συνασπισμός έχει θέσει εδώ και πάρα πολλά χρόνια το θέμα της προτεραιότητας της εφαρμογής των θεσμών πρόληψης του εργατικού κινδύνου. Το μεγάλο έλλειμμα στον τόπο σήμερα δεν είναι η παραγωγή ή η τροποποίηση του θεσμικού πλαισίου αλλά η εφαρμογή του στην οποία θα πρέπει να ενταθούν ακόμη περισσότερο οι προσπάθειες που εμπίπτουν στα εμπλεκόμενα μέρη, και κυρίως στην πολιτεία καθώς είναι γεγονός ότι στον τομέα αυτό υπάρχει δραματική υστέρηση.
     Η δημιουργία του Σώματος Επιθεωρητών Εργασίας και η στελέχωσή του με τεχνικούς, υγειονομικούς και κοινωνικούς επιθεωρητές εργασίας είναι ένας θεσμός που πρέπει να ενισχυθεί τόσο στην οργάνωσή του όσο και στην υλικοτεχνική του υποδομή. Επίσης ήταν θετική η δημιουργία των πρώτων εξωτερικών και εσωτερικών υπηρεσιών προστασίας και πρόληψης του εργασιακού κινδύνου, δεν μπορεί όμως αυτός ο θεσμός να παραμένει ανενεργός και να οδηγείται στο μαρασμό. 
     Παρ΄ όλο που το θεσμικό πλαίσιο έχει ενισχυθεί υπάρχουν ακόμη τομείς στους οποίους δεν έχει σημειωθεί αντίστοιχη πρόοδος. Επισημαίνουμε την ενεργοποίηση του εκπαιδευτικού μας συστήματος από την αγωγή επαγγελματικής ασφάλειας και υγείας στη βασική εκπαίδευση μέχρι την καθιέρωση στα ΑΕΙ σχετικών ειδικοτήτων και τη διεξαγωγή έρευνας, την αφύπνιση του ασφαλιστικού συστήματος προκειμένου αυτό να σταματήσει να επωμίζεται παθητικά το κόστος των εργατικών ατυχημάτων και των επαγγελματικών ασθενειών και να λάβει πρωτοβουλίες για το δραστικό περιορισμό του. Και αυτό γιατί είναι τεράστια τα ποσά τα οποία θα μπορούσαν να εξοικονομηθούν μέσω της πρόληψης, πόροι που για την Ελλάδα εκτιμάται ότι μπορεί να υπερβαίνουν και το 1,5 εκατομμύριο ευρώ.
     Σύμφωνα, λοιπόν, με μια έρευνα που έχει γίνει σε όλες τις χώρες της Ευρωπαϊκής Ένωσης για τον κλάδο των οικοδομών και των δημοσίων έργων ο οποίος αντιπροσωπεύει το 10% περίπου του ΑΕΠ, άνω του 90% των επιχειρήσεων του κλάδου είναι μικρομεσαίες, άνω του 75% απασχολούν λιγότερους από δέκα εργαζόμενους και άνω του 95% λιγότερους από είκοσι εργαζόμενους. Στον κλάδο αυτό απασχολείται περίπου 7% του συνόλου των μισθωτών και συμβαίνει περίπου το 15% των εργατικών ατυχημάτων και το 30% είναι θανατηφόρα. Πρέπει, λοιπόν, να δούμε σ΄ αυτόν το χώρο, ο οποίος έχει και τα περισσότερα ατυχήματα, ποιες είναι εκείνες οι ενέργειες οι οποίες πρέπει να γίνουν και τι καταγράφουν αυτές οι έρευνες. 
     Καταγράφουν ότι βασικές αιτίες που ευνοούν τα ατυχήματα είναι οι πολλές εργασίες που γίνονται συγχρόνως υπό πίεση χρόνου για την τήρηση προθεσμιών από το ίδιο ή διαφορετικά συνεργεία στην ίδια την επιχείρηση. Μερικές φορές οι εργασίες γίνονται σε βιομηχανικές εγκαταστάσεις εν λειτουργία οπότε προστίθενται και άλλοι κίνδυνοι, που μπορεί να μην έχουν εκτιμηθεί σωστά. Το εργατικό δυναμικό δεν είναι σταθερό και συνήθως δεν έχει υποστεί επαγγελματική κατάρτιση. Υπάρχει μεγάλο ποσοστό απασχόλησης έκτακτων και εποχικών εργαζομένων καθώς και εργαζόμενοι ξένης εθνικότητας με δυσκολίες συνεννόησης και κατανόησης των οδηγιών. Το ποσοστό απασχόλησης των ελεύθερων επαγγελματιών, που συχνά δεν γνωρίζουν ή δεν τηρούν τους κανόνες υγιεινής και ασφάλειας και δεν συνεργάζονται στην εφαρμογή τους στο εργοτάξιο, είναι πάρα πολύ υψηλό. 
      Θα μου πείτε σε μία αγορά που όλο και περισσότερο οι νεοφιλελεύθερες πολιτικές πιέζουν για τον άκρατο ανταγωνισμό, πώς είναι δυνατόν τα παραπάνω προβλήματα να αντιμετωπιστούν; 
      Για τη χώρα μας η σοβαρότητα του θέματος του εργασιακού κινδύνου, υπό το πρίσμα αυτών των ερευνών που έχουν γίνει και στα άλλα ευρωπαϊκά κράτη, μας δείχνει ότι η ελληνική πραγματικότητα είναι ακόμα χειρότερη. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, θα πάρω χρόνο από τη δευτερολογία μου. 
      ΠΡΟΕΔΡΕΥΩΝ (Γεώργιος Σούρλας): Καλώς, κυρία Ξηροτύρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Όσον αφορά τα στοιχεία για τον εργασιακό κίνδυνο, τα τεχνικά έργα έχουν θλιβερά πρωτεία τόσο στα θανατηφόρα ατυχήματα, με ποσοστό πάνω από 50%, όσο και στο σύνολο που καταγράφει το ΙΚΑ, με ποσοστό πάνω από 26%. 
      Σημαντικές είναι οι αδυναμίες των ελεγκτικών μηχανισμών, τόσο του Υπουργείου Εργασίας, όσο και του ΥΠΕΧΩΔΕ. Παρ΄όλο που προγραμματίστηκε μία σημαντική στελέχωση των υπηρεσιών αυτών, τα πράγματα καθυστερούν. Και το κυριότερο είναι ότι δεν έχουν ξεπεραστεί οι ιστορικές αδυναμίες της Επιθεώρησης Εργασίας, οι οποίες είχαν ενταχθεί στη Νομαρχιακή Αυτοδιοίκηση κατά την περίοδο 1994-1999. Αυτές ήταν παντελώς αδύναμες να ασκήσουν οτιδήποτε άλλο. 
      Στο ΥΠΕΧΩΔΕ ιδρύθηκε το 1999 η Διεύθυνση Ποιότητας των Δημοσίων Έργων που ενέταξε εκεί και τα θέματα συμβατικών όρων, σύνταξης υποδειγματικών διαδικασιών κλπ. για τα θέματα της ασφάλειας των έργων. Τα τμήματα αυτά ακόμα αναζητούν το ρόλο τους. 
      Βασικές αιτίες: Η αύξηση της ανεργίας, οι ελαστικές σχέσεις εργασίας που συνοδεύονται από επιδείνωση των συνθηκών εργασίας και τον περιορισμό των εργατικών διεκδικήσεων για την εφαρμογή της νομοθεσίας. Η αύξηση των μεγάλων τεχνικών έργων τα οποία, όπως μαρτυρούν τα γεγονότα, δεν διαθέτουν πάντοτε την απαιτούμενη πολιτική πρόληψης του εργασιακού κινδύνου. Τα ασφυκτικά χρονοδιαγράμματα των τεχνικών έργων που υλοποιούνται, αλλά και όσων προγραμματίζονται, με αποτέλεσμα πολλές φορές να παρακάμπτονται οι διαδικασίες, ακόμα και οι νόμιμες απαιτήσεις για τη διασφάλιση του εργασιακού κινδύνου. 
      Θλιβερό αποτέλεσμα αυτών ήταν τα έργα της Ολυμπιάδας του 2004. Τα ασφυκτικά χρονοδιαγράμματα δεν έδιναν καμία δυνατότητα προληπτικού ελέγχου. Υπήρχαν επίσης, οι αδυναμίες των μελετών που υπάρχουν και στα άλλα μεγάλα έργα. Το να μπορέσει, δηλαδή, κανείς από τη μελέτη να προβλέψει όλους τους κινδύνους και να μη μεταφέρει όλα τα προβλήματα στην κατασκευή. Όλα αυτά έφεραν τα θλιβερά αποτελέσματα. 
      Η μελέτη του έργου, η μη οργάνωση της ασφάλειας εργασίας, στελέχωσης του έργου κλπ., ο μη έγκαιρος προγραμματισμός των εργασιών, όλα συσσωρεύτηκαν τον τελευταίο χρόνο. Είχαμε προβλέψει τότε –και τα είχαμε πει πάρα πολλές φορές- ότι τα χρονοδιαγράμματα των έργων και ο τρόπος με τον οποίο εκτελέστηκαν είχαν τραγικά προδιαγράψει το αποτέλεσμα των θανατηφόρων ατυχημάτων. Δεκατρία θανατηφόρα ατυχήματα και ένα σωρό άλλα στο Ολυμπιακό Χωριό.
      Μπροστά, λοιπόν, σ΄ αυτήν τη δύσκολη πραγματικότητα εμείς προτείνουμε τη λήψη μέτρων για τα δημόσια έργα, τις οικοδομές και τις κατασκευές από τη φάση της μελέτης του έργου. Δηλαδή, εφαρμογή του προεδρικού διατάγματος 305/96 που αναφέρεται στο θεσμό του Συντονιστή Ασφάλειας Εργασίας κατά τη μελέτη.
      - Τη λειτουργία, επιτέλους, της Γενικής Διεύθυνσης Ποιότητας Δημοσίων Έργων που έχει αναλάβει τη σύνταξη υποδειγματικών συμβατικών όρων για τα θέματα ασφάλειας και μελέτης του έργου και κατά τη μελέτη και κατά την κατασκευή, την εκπαίδευση των στελεχών που ασκούν καθήκοντα επίβλεψης στα τεχνικά έργα κ.ο.κ.. 
      - Την επιτάχυνση της ανάπτυξης των ελεγκτικών μηχανισμών και κυρίως τη βούληση για την εφαρμογή της νομοθεσίας. 
      - Τη γενναία ενίσχυση της  Γενικής Ασφάλειας Υγιεινής και Εργασίας του Υπουργείου Εργασίας. 
      - Την ενίσχυση και αξιοποίηση του θεσμού των εξωτερικών υπηρεσιών προστασίας και πρόληψης. 
      (Στο σημείο αυτό κτυπάει το κουδούνι λήξεως του επιπλέον χρόνου ομιλίας της κυρίας Βουλευτού) 
      Τελειώνω, κύριε Πρόεδρε.
      Θα πρέπει να ακολουθήσουν βελτιώσεις θεσμικού χαρακτήρα, δεν έχω, όμως, χρόνο να τις αναφέρω. Εκείνο που πρέπει να προχωρήσει είναι τα θέματα της εφαρμογής της νομοθεσίας που υπάρχει μέχρι τώρα. Ασφαλώς όλα αυτά τα πράγματα στον τομέα των τεχνικών έργων δεν εξαντλούνται σ΄ αυτήν εδώ την εισήγηση.
      Τα σημαντικότερα απ’ αυτά είναι η ενεργοποίηση των ασφαλιστικών οργανισμών, κυρίως του ΙΚΑ, με την εφαρμογή πολιτικών πρόληψης του εργασιακού κινδύνου, με τη δημιουργία τμημάτων στα Ανώτατα Εκπαιδευτικά Ιδρύματα και ΤΕΙ για την εκπαίδευση ειδικών ασφάλειας εργασίας, την ευαισθητοποίηση των εργοδοτών, πράγματα κρίσιμα για την ανάπτυξη ενός ολοκληρωμένου και αποδοτικού συστήματος, για να προλάβουμε τους εργασιακούς κινδύνους, για να προστατέψουμε τους εργαζόμενους και την υγεία τους, για να μην είμαστε η χώρα εκείνη που στον τομέα των οικοδομών, των δημοσίων έργων και των κατασκευών έχει τα μεγαλύτερα ατυχήματα από τα κράτη-μέλη της Ευρωπαϊκής Ένωσης. 
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, η ελπίδα για την απόκτηση μίας σταθερής απασχόλησης με καλές προοπτικές σταδιοδρομίας και προσωπικής καταξίωσης αποτελεί για πολλούς σήμερα, μάλλον για όλους τους Έλληνες και τις Ελληνίδες, άμεση προτεραιότητα.
      Εντούτοις, αυξημένο βάρος αποκτά πλέον το ζήτημα των συνθηκών εργασίας και οφείλω να δηλώσω ότι πραγματικά αυτή η επερώτηση του Συνασπισμού, που αξίζει πολλά συγχαρητήρια, ήταν μία επισήμανση πάρα πολύ σωστή και συμφωνώ με όλο το περιεχόμενο της επερώτησης. Γιατί το λέω αυτό; Γιατί οι εργαζόμενοι ασχολούνται με το αν οι συνθήκες, που επικρατούν στον εργασιακό τους χώρο, εγκυμονούν κινδύνους για τη ζωή, την υγεία, την αξιοπρέπεια και την επαγγελματική τους ικανότητα. 
      Η ποιότητα των συνθηκών εργασίας αποτελεί πλέον βασικό στοιχείο του εξανθρωπισμού της εργασίας και πρέπει να αποτελεί πρώτιστη προτεραιότητα κάθε ευνομούμενης πολιτείας, αφού δεν είναι απλά και μόνο συστατικό στοιχείο μίας βιώσιμης ανάπτυξης, αλλά έχει ιδιαίτερα βαρύνουσα σημασία για το σχεδιασμό και την άσκηση κοινωνικής πολιτικής.
      Για την Κυβέρνηση, το θέμα της ασφάλειας και της υγείας στην εργασία είναι ένα θέμα που πρέπει να ενδιαφέρει όλους, πολίτες και πολιτικούς, εργοδότες και εργαζόμενους. Ο δικός σας προβληματισμός είναι και δικός μας, αγαπητοί φίλοι του Συνασπισμού.
      Θα πρέπει, όμως, να πω ότι το εν λόγω ζήτημα οξύνεται. Παρά την αλλαγή του τρόπου και της οργάνωσης της παραγωγικής διαδικασίας, παρά την εισαγωγή και της τεχνολογίας, τα εργατικά ατυχήματα παραμένουν ως σοβαρή αιτία αποχής από την εργασία, μόνιμης αναπηρίας ή ακόμα και θανάτου.
      Την ίδια στιγμή, το εργατικό ατύχημα και η επαγγελματική ασθένεια, δημιουργώντας απώλεια στον παραγωγικό συντελεστή «εργασία», αποτελούν σημαντικό πρόβλημα για την ίδια αυτήν καθ’ εαυτήν την οικονομική δραστηριότητα μίας χώρας.
      Συνεπώς η αμφίδρομη αυτή σχέση αιτιότητας ασκεί αρνητικές επιδράσεις σε γενικευμένο κοινωνικό, αλλά και οικονομικό επίπεδο, με αποτέλεσμα η αντιμετώπιση του προβλήματος να αποτελεί θεμελιώδες ζήτημα για εμάς. 
      Η πραγματικά τεράστια σημασία του προβλήματος της υγείας και της ασφάλειας στην εργασία, που θίγεται σήμερα, γίνεται ακόμα πιο αντιληπτή από μία γρήγορη επισκόπηση των στοιχείων της Διεθνούς Οργάνωσης Εργασίας. Σύμφωνα με αυτά τα στοιχεία, ένα εκατομμύριο εκατό χιλιάδες εργαζόμενοι το χρόνο χάνουν τη ζωή τους εξαιτίας του εργασιακού περιβάλλοντος, δηλαδή, είναι περισσότεροι από τους ανθρώπους που χάνουν τη ζωή τους στα τροχαία και είναι εννιακόσιες ενενήντα εννέα χιλιάδες εννιακόσια ενενήντα εννέα. Σε πολέμους έχουμε πεντακόσιες δύο χιλιάδες θανάτους, σε περιστατικά βίας πεντακόσιες εξήντα τρεις χιλιάδες και από AIDS τετρακόσιες δώδεκα χιλιάδες. 
      Αντιλαμβάνεστε, λοιπόν, ότι πρώτη αιτία θανάτου είναι τα εργατικά ατυχήματα. Αυτό σημαίνει ότι συμβαίνουν περίπου εξακόσιες ογδόντα πέντε χιλιάδες εργατικά ατυχήματα την ημέρα ή οκτώ το δευτερόλεπτο, αυτό σημαίνει ότι συμβαίνουν τρεις χιλιάδες θάνατοι την ημέρα ή δύο το λεπτό. Αυτά είναι τα στοιχεία της Ευρωπαϊκής Ένωσης.
      Κύριε Λεβέντη, σύμφωνα με τα δικά μας στοιχεία του ΣΕΠΕ, για την περίοδο 2000-2003, που έχουμε τα τελευταία απογραφικά στοιχεία όλων των εργατικών ατυχημάτων, το 2000 είχαμε τέσσερις χιλιάδες τριάντα δύο εργατικά ατυχήματα, το 2001 πέντε χιλιάδες εκατόν πενήντα πέντε, το 2002 έξι χιλιάδες είκοσι ένα, το 2003 έξι χιλιάδες διακόσια τριάντα πέντε. Δηλαδή, βλέπουμε μία ανοδική τάση των εργατικών ατυχημάτων.
     Τις συνέπειες αυτών των εργατικών ατυχημάτων θα μπορούσαμε να τις διακρίνουμε στα εξής: Πρώτον, στο ανθρώπινο κόστος. Είναι τραγικό το ανθρώπινο κόστος που πληρώνει η ανθρωπότητα και η Ελλάδα, όπου υπερέχουν οι σημαντικοί παράγοντες, όπως η δημιουργία εντόνων κοινωνικών ανισοτήτων. Η επανένταξη κάποιου που έχει ένα εργατικό ατύχημα στην παραγωγική διαδικασία, το οποίο έχει προκαλέσει ανεπανόρθωτες βλάβες στο επίπεδο της υγείας του, έχει ως αποτέλεσμα τη μετάβασή του στην ανεργία.
     Δεύτερον, στο οικονομικό κόστος, το λογοδοτών που είναι άμεσο και δεν καταλαβαίνουν ότι όταν λάβουν κάποια μέτρα πρόληψης για την ασφάλεια των εργαζομένων, πληρώνουν δυσανάλογο κόστος λόγω μη λήψης μέτρων. Αυτό αφορά την αποζημίωση του τραυματία, τα έξοδα πρώτων βοηθειών, ιατροφαρμακευτική-νοσοκομειακή περίθαλψη, απόδοση συντάξεως σε περίπτωση αναπηρίας ή θανάτου και έμμεσο κόστος που αφορά τη χρηματοδότηση απουσίας από την εργασία, την ηθική αποκατάσταση και τη μείωση της παραγωγικότητας από τη χαμηλή διάθεση για εργασία που παρατηρείται μετά από κάποιο εργατικό ατύχημα. Άρα, και οι εργοδότες πρέπει να αντιληφθούν ότι το συμφέρον τους είναι να λάβουν σωστά και πλήρη μέτρα.
     Τρίτον, το κόστος της κοινωνικής προστασίας που περιλαμβάνει τόσο την επιδότηση για την αντιμετώπιση της ασθένειας, όσο και την απουσία από την εργασία. Ενώ σε περιπτώσεις πρόκλησης αναπηρίας μπορεί να περιλαμβάνονται και δαπάνες για προσωρινή ή πρόωρη σύνταξη, καθώς και σύνταξη θανάτου.
     Τέλος, στο κοινωνικό κόστος, το οποίο συνδέεται με την εμφάνιση ψυχολογικών και οικονομικών προβλημάτων, καθώς και προβλημάτων απομόνωσης τραυματία, τα οποία μπορούν να οδηγήσουν στην εμφάνιση και εκδήλωση φαινομένων κοινωνικού αποκλεισμού.
     Η καταπονημένη από τις σοβαρές συνέπειες των επαγγελματικών κινδύνων Ευρωπαϊκή Ένωση, αναγνωρίζοντας αυτά που σας περιέγραψα, προσπαθεί με ένα τεράστιο νομοθετικό έργο να βάλει τις βάσεις για την ασφάλεια και την υγεία των Ευρωπαίων εργαζομένων. 
     Μέσα σ΄ αυτό το πλαίσιο, η Ευρωπαϊκή Ένωση μπορεί και προβληματίζεται για τις κακές συνθήκες εργασίας, καταμετρά τους ασθενείς λόγω εργατικών ατυχημάτων, εκτιμά το κοινωνικό και οικονομικό κόστος αυτών των ατυχημάτων, αναλύει τις εργασιακές συνθήκες και μελετά τις καταγγελίες, για να μπορέσει να σχεδιάσει και να προτείνει βελτιωτικές παρεμβάσεις στο υπάρχον σύστημα συνθηκών εργασίας.
     Όλα αυτά γίνονται μέσα από ενιαίους φορείς και με χρήση συγκεκριμένων στατιστικών καταγραφής και απεικόνισης των εργατικών ατυχημάτων. Και ενώ σε ευρωπαϊκό επίπεδο οι έρευνες συνθηκών υγιεινής και ασφάλειας στην εργασία  έχουν καταλήξει ότι τα προβλήματα που προκύπτουν από τις συνθήκες εργασίας είναι ευρέως διαδεδομένα στους Ευρωπαίους, εργαζόμενους και εργοδότες, το ερώτημα που τίθεται εδώ σήμερα είναι ποια είναι η κατάσταση που επικρατεί στην Ελλάδα και κατά πόσο το παραπάνω μονοπάτι ακολούθησε και ακολουθεί η χώρα μας.
     Κυρίες και κύριοι συνάδελφοι, αντί οι μηχανές και τα εργαλεία να κατασκευάζονται σύμφωνα με τις δυνατότητες των χειριστών τους, είναι οι εργαζόμενοι που πρέπει να προσαρμόζονται σ’ αυτά και όταν δεν το πετυχαίνουν, το πληρώνουν πολλές φορές με το αίμα τους και τη ζωή τους. 
     Προκειμένου, λοιπόν, να δούμε τι συμβαίνει, ας κάνουμε ένα βήμα να δούμε την απεικόνιση της κατάστασης που υπάρχει σήμερα στη χώρα μας. Πρώτον, ο κατακερματισμός στην καταγραφή από διάφορες υπηρεσίες. Το ΙΚΑ καταγράφει περιστατικά εργατικών ατυχημάτων, τα οποία επιδοτήθηκαν για την αποχή των εργαζομένων από την εργασία τους. Δεύτερον, το Υπουργείο Απασχόλησης μέσω του ΣΕΠΕ καταγράφει. Τρίτον, το Υπουργείο Εμπορικής Ναυτιλίας καταγράφει. Τέταρτον, δεκάδες ασφαλιστικοί οργανισμοί –εκατόν ογδόντα επτά- καταγράφουν. Και το ΣΕΠΕ καταγράφει. Όλοι καταγράφουν! Τι καταγράφουν όμως; Πού δίνονται αυτά τα στοιχεία; Ποιος τα αξιολογεί; Ποιος τα αναλύει; Κανείς! Και βέβαια, όταν λέμε «καταγράφουν», με επιφύλαξη ότι μόνο το 65% από αυτά πάνε....
     Άρα, λοιπόν, δεν υπάρχει αμφιβολία για την ελεγκτική δράση και του ΣΕΠΕ ακόμα –ο οποίος έχει μία βασικότερη λειτουργία και μία αρτιότερη κατάρτιση- οι τεχνικές και οι υγειονομικές υπηρεσίες του οποίου έκαναν είκοσι οκτώ χιλιάδες τριακόσιους είκοσι πέντε ελέγχους και το 2004 επέβαλαν έξι χιλιάδες τετρακόσιες δεκατρείς κυρώσεις, μηνύσεις, πρόστιμα κλπ.
      Επίσης, το 2003 δηλώθηκαν έξι χιλιάδες τριακόσια είκοσι εννέα ατυχήματα, εκ των οποίων εκατόν σαράντα πέντε ήταν θανατηφόρα, ενώ το 2004 έχουμε την καταγραφή μόνο των θανατηφόρων, τα οποία ήταν εκατόν είκοσι επτά. 
     Δεν θέλω να ευλογήσω τα γένια μας και αυτήν την Κυβέρνηση, αλλά είναι μικρότερος ο αριθμός των νεκρών από τα εργατικά θανατηφόρα ατυχήματα από το 2003.
     Πρέπει πλέον, κυρία συνάδελφε, να δώσουμε προτεραιότητα, όπως είπατε, στο Σώμα Επιθεωρητών Εργασίας. Έχουμε κάνει κάποιες προσπάθειες. Ζητάμε να πάρουμε και προσωπικό για να αναβαθμίσουμε αυτές τις υπηρεσίες οι οποίες είναι πάρα πολύ σημαντικές. Μία πολιτική. Δεύτερη: Τα διαθέσιμα στοιχεία του ΙΚΑ δείχνουν ότι κατά τη διάρκεια της περιόδου 1992-2001 παρατηρήθηκε ετησίως πτώση του αριθμού των ατυχημάτων με τα μέτρα που ελήφθησαν με ρυθμό μείωσης 4,5%. Αναφορικά με το κόστος που καλείται να πληρώσει το ΙΚΑ συνεπεία εργατικών ατυχημάτων, είναι πάρα πολύ ακριβό. Το λέω για να καταλάβετε γιατί πρέπει να λάβει μέτρα το ΙΚΑ. 
      Σε μία περίοδο όπου τα ασφαλιστικά ταμεία παλεύουν για την επιβίωσή τους, το κόστος των εργατικών ατυχημάτων αγγίζει κατά μέσο όρο τα 51.000.000 ευρώ, δηλαδή, περίπου 18.000.000.000 δραχμές. Αν μάλιστα συνυπολογίσουμε και τα ποσά συντάξεων και θανάτων που προήλθαν από συντάξεις αναπηρίας λόγω εργατικού ατυχήματος, τότε αγγίζουν τα 73.000.000 ευρώ, 25.000.000.000 δραχμές. 
	Άρα, να γιατί το ΙΚΑ πρέπει άμεσα να δράσει και έχει σχεδιάσει και προτείνει την υλοποίηση του Κέντρου Διάγνωσης και Ιατρικής Εργασίας με τη στελέχωσή του με εξειδικευμένο ιατρικό και παραϊατρικό προσωπικό, καθώς και με τον απαιτούμενο εργαστηριακό και μηχανικό εξοπλισμό. Αυτό είναι υποχρέωση και ήδη ετοιμάζεται.
	Κυρίες και κύριοι συνάδελφοι, καταλαβαίνετε πόσο σημαντικό είναι να υπάρχει ο Εθνικός Φορέας Καταγραφής των ατυχημάτων διότι πέρα από το EUROSTAT, πέρα από το ΣΕΠΕ, πέρα από την Ευρώπη, θα πρέπει να αλλάξουμε και το πλαίσιο που αποθαρρύνει μέχρι σήμερα τον εργοδότη να δηλώσει και να καταγγείλει το ατύχημα, γι’ αυτό σας είπα μόνο 65%. Σύμφωνα, λοιπόν, με τις απαντήσεις των αρμοδίων, είναι 65%. Εδώ ο εργαζόμενος φοβάται ο ίδιος να καταγγείλει την έλλειψη μέτρων ασφάλειας ή σε μικροατυχήματα δεν πάει να το αναφέρει, γι’ αυτό θα πρέπει η προστασία του νόμου σ’ αυτές τις περιπτώσεις να είναι σημαντική, γιατί είναι ανύπαρκτη μέχρι τώρα. Πρέπει να είναι ένα θωρακισμένο θεσμικό πλαίσιο που θα καλύπτει και τον εργοδότη και τους εργαζόμενους.
	Πρέπει να υπάρχει η συνειδητοποίηση της αρχής ότι η πλειοψηφία των ατυχημάτων δεν οφείλεται σε απρόσεκτους εργαζόμενους, αλλά σε αδυναμίες ελέγχου και πρόληψης των εργασιακών ατυχημάτων. Λέμε πάντα «ήταν απρόσεκτος». Όχι. Φταίει η αδυναμία ελέγχου και πρόληψης των εργασιακών συνθηκών. Πρέπει αυτό να αποτελέσει εφαλτήριο για να γίνουν οι βελτιώσεις. 
	Είναι, λοιπόν, ανάγκη να γίνει η καταγραφή των αδυναμιών του συστήματος που θα επέτρεπαν μία ολοκληρωμένη διαχείριση του προβλήματος και μία αντιμετώπιση συνολικά του θέματος των εργατικών ατυχημάτων και της ασφάλειας και της υγείας στην εργασία.
	Σ’ ένα τέτοιο σοβαρό ζήτημα δε χωρούν ημίμετρα και μικροδιορθωσούλες, μικροπροεδρικά διατάγματα. Το νομικό πλαίσιο που υφίσταται σήμερα στη χώρα μας είναι πολύ πλούσιο και αυστηρό, αλλά έχει αδυναμίες που πρέπει να αντιμετωπιστούν άμεσα, γιατί έχουμε νόμους, αλλά δεν εφαρμόζονται και δεν λειτουργούν. 
      Ένα παράδειγμα είναι ο ν. 1568/1985. Ρυθμίζει το πλαίσιο εφαρμογής που έχει επεκταθεί σ’ όλο το δημόσιο, χωρίς όμως η αρχή του να είναι εκείνη που θα έπρεπε να είναι. Ακόμα και τα ίδια τα Υπουργεία που τα επιβάλλει, όπως είπατε, το ΥΠΕΧΩΔΕ και τα υπόλοιπα, κανείς δεν το εφαρμόζει. Δεν είναι λίγες οι φορές δε που τεχνικοί ασφαλείας καλούνται από τους εισαγγελείς για πλημμελή εκτέλεση των καθηκόντων τους που ορίζεται σε ατυχήματα, όπως στην ναυπηγοεπισκευαστική ζώνη. Ήταν κατηγορούμενοι οι τεχνικοί εργασίας γιατί λέει ότι έχουν καθαρά συμβουλευτικές αρμοδιότητες προς τον εργοδότη. 
	Χρειάζεται, λοιπόν, να γίνει τροποποίηση σ’ αυτόν το νόμο, όπου να έχουν τα απαιτούμενα προσόντα, ώστε να μπορούν να κάνουν έλεγχο και να μην είναι κατηγορούμενοι και να τους λένε: «τι έλεγχο κάνατε, αφού είστε μόνο συμβουλευτικοί, γι’ αυτό έχετε τα υπεύθυνα προσόντα». 
	Άρα, λοιπόν, είναι ανάγκη να υπάρχει αλλαγή της κατηγοριοποίησης των επιχειρήσεων ανάλογα με την επικινδυνότητα των εργασιών και σε επιχειρήσεις συγκεκριμένης κατηγορίας επικινδυνότητας να μη δοθεί η δυνατότητα στον εργοδότη να είναι ταυτόχρονα και τεχνικός ασφάλειας. Οι κίνδυνοι είναι σημαντικοί. Δεν μπορεί να δίνουμε το δικαίωμα στον εργοδότη να είναι τεχνικός ασφάλειας στις Κυκλάδες και συγχρόνως να είναι ελέγχων και ελεγχόμενος. Δεν γίνονται αυτά. Αυτό υπάρχει δυστυχώς μέχρι τώρα.
	ΔΗΜΗΤΡΙΟΣ ΤΣΙΟΓΚΑΣ: Τι θα κάνετε; Θα το αλλάξετε;
	ΠΡΟΕΔΡΕΥΩΝ (Γεώργιος Σούρλας): Σας παρακαλώ, μη διακόπτετε.
	ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μιλάμε για αλλαγή και για νέα εποχή.
	Από την άλλη πλευρά, πρέπει να εξεταστεί εκ νέου και να τεθεί σε νέες βάσεις ο θεσμός του γιατρού εργασίας, άλλο ταλαίπωρο θεσμικό πλαίσιο. Σύμφωνα με το προεδρικό διάταγμα 1796 –έχουμε και προεδρικά και νομοθετικά, μόνο που δεν εφαρμόζεται τίποτα- όλες οι επιχειρήσεις που απασχολούν περισσότερους από ενενήντα εργαζόμενους οφείλουν να δέχονται υπηρεσίες από ειδικό ιατρό εργασίας. Πούντες; Πόσες; Ούτε το 20%. Περίπου εξήντα γιατροί μόνο είναι αυτοί που υπηρετούν ως γιατροί εργασίας σ’ αυτές τις επιχειρήσεις και οι περισσότεροι απ’ αυτούς δεν έχουν ειδικότητα.
      Τόσο η πρόκληση των επαγγελματικών ασθενειών όσο και τα εργατικά ατυχήματα μπορούν να προληφθούν αν αυξηθεί ο αριθμός των ειδικών γιατρών εργασίας. Δίνουμε πολύ μεγάλη σημασία σε αυτήν την κατηγορία εργαζομένων που είναι οι γιατροί εργασίας. Γι’ αυτό και σήμερα υπάρχει στις προσλήψεις του Υπουργείου Υγείας πρόβλεψη -και μέσα από το Υπουργείο Εσωτερικών- των γιατρών εργασίας για να μπορέσουμε, πράγματι, να δώσουμε ουσία σε αυτήν τη διάταξη του νόμου.
      Πρέπει να σημειώσω, ότι στο ίδιο προεδρικό διάταγμα στο άρθρο 10 υπάρχει η υποχρέωση για τη σύσταση Εσωτερικής Υπηρεσίας Προστασίας και Πρόληψης, δηλαδή της περίφημης ΕΣΥΠΠ. Για τις επιχειρήσεις αυτές που υποχρεούνται από το προεδρικό διάταγμα προκύπτει υποχρέωση, τουλάχιστον, δύο τεχνικών ασφαλείας. Μέχρι σήμερα στην αρμόδια γενική διεύθυνση του Υπουργείου Απασχόλησης υπάρχουν στοιχεία και προωθείται η σύσταση ακόμα ΕΣΥΠΠ στη ΔΕΗ, στον ΟΣΕ και στον ΟΤΕ. Πέραν αυτών αρκετές επιχειρήσεις μεταξύ των οποίων η Ελληνική Ραδιοφωνία και Τηλεόραση, τα ΕΛΤΑ, η ΕΥΔΑΠ, ΝΠΔΔ όπως και ο Δήμος Αθηναίων, βρίσκονται στη διαδικασία ΕΣΥΠΠ. Άρα, εδώ πρέπει να επιταχύνουμε τους ρυθμούς να δημιουργηθούν και να εφαρμοστεί αυτό το διάταγμα.
      Στο π.δ. 1796 που αφορά τη γραπτή εκτίμηση του επαγγελματικού κινδύνου προωθούμε τη θεσμοθέτηση ενός συγκεκριμένου τρόπου εκτέλεσης των μελετών με συγκεκριμένο σύστημα ποσοτικοποίησης του κινδύνου. Ομοιογένεια και στην κρισιμότητα των μελετών ανεξαρτήτως κλάδου και οικονομικής δραστηριότητας, είναι το κλειδί για την καλύτερη αξιοποίηση των στοιχείων που προκύπτουν από τις μελέτες αυτές επ’ ωφελεία της ασφάλειας και της υγείας των εργαζομένων.
      Στο προεδρικό διάταγμα πέρα από το ΕΣΥΠΠ, υπάρχουν και οι ΕΞΥΠΠΠ. Είναι οι Εξωτερικές Υπηρεσίας Προστασίας και Πρόληψης. Η ίδρυση και λειτουργία των ΕΞΥΠΠΠ απαντά στην ανάγκη ανάπτυξης διεπιστημονικών επιχειρηματικών υποδομών πρόληψης του επαγγελματικού κινδύνου. Και έχει ανάγκη η χώρα μας από αυτές που επίσης υπάρχουν σε όλες τις βιομηχανικές ανεπτυγμένες χώρες.
      Ο θεσμός των ΕΞΥΠΠΠ αναπτύχθηκε σε σύντομο χρονικό διάστημα και κάτω από συνθήκες εκρηκτικής ζήτησης. Κατά συνέπεια, είναι επιβεβλημένες νέες ρυθμίσεις και πρωτοβουλίες για τη βελτίωση και ενίσχυση του νέου αυτού θεσμού.
      Σήμερα στη χώρα μας λειτουργούν περίπου είκοσι ΕΞΥΠΠΠ οι οποίες παρέχουν υπηρεσίες σε χιλιάδες επιχειρήσεις σε όλην την Ελλάδα, ενώ έχουν επενδύσει σημαντικά σε εξοπλισμό, στελέχωση και εκπαίδευση του προσωπικού τους. Επιπλέον οι ΕΞΥΠΠΠ αποτελούν ένα σημαντικό εργαλείο άσκησης πολιτικής από πλευράς πολιτείας-εργαζομένων-εργοδοτών για την πρόληψη του επαγγελματικού κινδύνου στα πλαίσια της διεθνούς αγοράς.
      Μέσω ΕΞΥΠΠΠ μπορούν και συλλέγονται πολύτιμα στατιστικά στοιχεία για την πρόοδο των θεσμών πρόληψης. Οι όποιες περιπτώσεις κακής πρακτικής από πλευράς ΕΞΥΠΠΠ θα πρέπει να αντιμετωπίζονται αποφασιστικά και με αυστηρότητα, χωρίς όμως να γίνονται αφορμή για τη γενικότερη αμαύρωση του θεσμού των ΕΞΥΠΠΠ.
      Ταυτόχρονα όμως με τις όποιες βελτιώσεις σε νομοθετικό επίπεδο, είναι η δημιουργία ενός κέντρου αναφοράς για την υγιεινή και την  ταυτότητα στην εργασία, το οποίο θα είναι ο πόλος συγκέντρωσης και επεξεργασίας στοιχείων για τις συνθήκες και τους χώρους εργασίας  και πόλος διαμόρφωσης της αναγκαίας πολιτικής πάνω στον, πραγματικά, ευαίσθητο αυτόν τομέα.
      Γι’ αυτό, κύριοι συνάδελφοι, το Υπουργείο Απασχόλησης και Κοινωνικής Προστασίας προχωρά και έχει ετοιμάσει σχέδιο νόμου που οσονούπω θα κατατεθεί στη Βουλή για τη δημιουργία του Εθνικού Ινστιτούτου Υγείας και Ασφάλειας στην Εργασία, ένα ινστιτούτο που σκοπός του θα είναι, πρώτον, η πρόληψη και αντιμετώπιση των εργατικών κινδύνων. Επιγραμματικά, η λειτουργία του ινστιτούτου αυτού θα αφορά προβληματισμό, καταμέτρηση, εκτίμηση, ανάλυση, μελέτη, σχεδιασμό, πρόταση. Αυτό είναι και στην πρόταση νόμου και  θα σας εξηγήσουμε ακριβώς όταν αυτή κατατεθεί, πώς το βλέπουμε. Δηλαδή, θα οργανώσει ένα εθνικό δίκτυο συλλογής στοιχείων για τις επαγγελματικές ασθένειες και τα εργατικά ατυχήματα.
      Σας ενημερώνω ότι σήμερα  στο Υπουργείο Υγείας λειτουργεί και κτήριο από το Νοσοκομείο «ΣΩΤΗΡΙΑ» Νοσημάτων Θώρακος όπου στεγάζεται μια επιτροπή με πρόεδρο τον καθηγητή κ. Ιορδάνογλου, για την πρόληψη των εργατικών κινδύνων το οποίο είναι ανενεργό.
    Θα πρέπει, λοιπόν, να οργανώσουμε ένα εθνικό δίκτυο συλλογής στοιχείων. Αυτά τα στοιχεία θα τα επεξεργάζεται. Θα αναπτύξει πολιτικές πρόληψης εργατικού κινδύνου, θα διενεργεί συστηματική καταγραφή όσον αφορά την επικινδυνότητα των συνθηκών εργασίας μέσω ειδικών προγραμμάτων μετρήσεων και μελετών. Θα εκπαιδεύει τους γιατρούς εργασίας και τους τεχνικούς συμβούλους. Θα εκπροσωπεί τη χώρα μας όσον αφορά τις εργατικές ασθένειες και τα εργατικά ατυχήματα.
    Υπάρχει, λοιπόν, πολιτική βούληση μέσα από μια συντονισμένη προσπάθεια μεταξύ όλων των εμπλεκομένων φορέων προκειμένου να υπάρξει μια συνολική, σοβαρή και υπεύθυνη αντιμετώπιση ενός τόσο κρίσιμου ζητήματος, από την πλευρά της θεωρητικής κατάρτισης με προγράμματα μεταπτυχιακών σπουδών που αφορούν την υγεία και την ασφάλεια, όπως για παράδειγμα το πρόγραμμα Μεταπτυχιακών Σπουδών του Τμήματος Ιατρικής του Δημοκρίτειου  Πανεπιστήμιου Θράκης, καθώς και με σύμπραξη με τα Τμήματα Δημόσιας Υγιεινής και Νοσηλευτικής της Σχολής Επαγγελμάτων Υγείας και Πρόνοιας, με τα ΤΕΙ. Και όλα αυτά αποσκοπούν στο να μπορέσουμε να εξασφαλίσουμε στους Έλληνες εργαζόμενους ένα εργασιακό περιβάλλον, απαλλαγμένο κατά το δυνατόν από επαγγελματικές ασθένειες και ατυχήματα.
    Δεν καλύπτει μόνο τη βασική κοινωνική ανάγκη της προστασίας του πολύτιμου εργατικού δυναμικού της χώρας, αλλά βοηθάει και στη βελτίωση των εργασιακών σχέσεων και σε μια παραγωγικότερη αλλά και ανταγωνιστικότερη οικονομία, που είναι ουσιαστικό στοιχείο για την άνοδο του βιοτικού επιπέδου του λαού μας και την αντιμετώπιση των προκλήσεων της Ευρωπαϊκής Ένωσης.
    (Στο σημείο αυτό την Προεδρική Έδρα  καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
    Για τους λόγους αυτούς, πολύ σύντομα θα κατατεθεί αυτή η πρόταση. Προηγουμένως θα την μοιράσουμε προκειμένου να κάνετε παρατηρήσεις και όποιες άλλες βελτιώσεις διότι το θέμα του εργατικού ατυχήματος είτε θανατηφόρο είναι, είτε ολικής ή μερικής αναπηρίας, δεν είναι υπόθεση ενός κόμματος ή μιας κυβέρνησης, είναι υπόθεση όλων μας.
    Για τους λόγους αυτούς, είναι σημαντικό να υπάρξει κατά προτεραιότητα μια ολοκληρωμένη πολιτική, όχι αποσπασματική, στον τομέα της πρόληψης των ατυχημάτων και γενικότερα στο θέμα της υγιεινής και της ασφάλειας σε όλους τους χώρους, από το γιαπί και την υπαίθρια απασχόληση του αγρότη, μέχρι το κλιματιζόμενο γραφείο ενός στελέχους μιας εταιρείας. 
    Η ηγεσία του Υπουργείου Απασχόλησης και Κοινωνικής Προστασίας σε συνεργασία με όλους τους εμπλεκόμενους φορείς με όλα τα συναρμόδια Υπουργεία, προσεγγίζει με προσοχή και σοβαρότητα τα θέματα αυτά τα οποία για αρκετά χρόνια έμεναν στο περιθώριο και το θύμα ήταν φόρος αίματος για τους εργαζόμενους.
    Σας ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Βασίλειος Πάππας ζητά ολιγοήμερη άδεια απουσίας στο εξωτερικό. 
    Εγκρίνει η Βουλή;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια.
    Το λόγο έχει ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Κουβέλης.
    ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, το αίτημα όσο και η διεκδίκηση να αντιμετωπιστεί, συστηματικά, το συγκεκριμένο θέμα που συζητάμε, βασίζεται στην πολιτική παραδοχή, κύριε Υφυπουργέ, ότι έχουν αλλάξει τα πράγματα. 
    Συγκεκριμένα, η αλλαγή της οικονομικής δομής της χώρας μας κατά την τελευταία πεντηκονταετία διαμόρφωσε νέες καταστάσεις στον τομέα της απασχόλησης και κατ’ επέκταση στο εργασιακό περιβάλλον των εργαζομένων, αλλά και στους όρους εργασίας, αλλά και στις συνθήκες εργασίας.
    Η χώρα -θυμηθείτε από παράδοση- πριν από μερικές δεκαετίες ήταν χώρα εξαγωγής εργατικού δυναμικού προς άλλες ευρωπαϊκές χώρες, την Αμερική, την Αφρική, τον Καναδά, την Αυστραλία. Ήταν μια χώρα που η οικονομία της στηριζόταν στον πρωτογενή, κυρίως, τομέα, δηλαδή στην γεωργία και την κτηνοτροφία, χωρίς να αντιμετωπίζει το πρόβλημα της δημογραφικής γήρανσης και η μεταναστευτική πολιτική της περιόδου συνέβαλε στην οικονομική της ανάπτυξη. Οι συνθήκες όμως αυτές, θα συμφωνήσετε, έχουν σχεδόν, πλήρως, ανατραπεί.
     Η χώρα από τόπος εξαγωγής εργατικού δυναμικού όπως συνέβαινε στο παρελθόν, έχει γίνει χώρος υποδοχής μεταναστών. Μετανάστες νόμιμοι και παράνομοι. Έφτασε δε σήμερα οι μετανάστες να αποτελούν ένα σημαντικό τμήμα του οικονομικά ενεργού πληθυσμού της χώρας. Η είσοδος όμως των μεταναστών έχει διαμορφώσει ένα νέο εργασιακό καθεστώς στην απασχόληση. Οι εργαζόμενοι αυτοί στη μεγάλη τους πλειοψηφία απασχολούνται μέσα σε συνθήκες άθλιες –και έχω επίγνωση του επιθετικού προσδιορισμού- και χωρίς να τους καταβάλλονται οι αποδοχές που καθορίζονται από αντίστοιχες συμβάσεις και από το νόμο.
     Είναι τα σύγχρονα, κυρίως, θύματα και όχι βεβαίως μόνο αυτοί, της μη τήρησης των εργασιακών σχέσεων αλλά και των παραβιάσεων των διατάξεων του Εργατικού Δικαίου τόσο στον τομέα των αποδοχών όσο και στον τομέα της εφαρμογής των μέτρων για την υγιεινή και την ασφάλεια της εργασίας.
     Κυρίες και κύριοι συνάδελφοι, οι ανασφάλιστοι εργαζόμενοι ανέρχονται στο 20% και πλέον των απασχολουμένων σύμφωνα με στοιχεία της Ομοσπονδίας των Εργαζομένων στο ΙΚΑ. Είναι ένα φαινόμενο που πρέπει να αντιμετωπιστεί και να καταπολεμηθεί άμεσα και εάν είναι δυνατόν να εκλείψει, καθ’ όσον αυτό θα συμβάλει στο να αυξηθούν τα έσοδα των ασφαλιστικών ταμείων πέρα απ’ όλα εκείνα που θα είναι ως θετική συνέπεια υπέρ των εργαζομένων. 
     Η χώρα μας μετά την ένταξή της και την ενσωμάτωσή της στο ευρωπαϊκό περιβάλλον, είναι γεγονός ότι απέκτησε ένα νομοθετικό πλαίσιο την τελευταία εικοσατετία για να προστατεύσει την επαγγελματική ασφάλεια των εργαζομένων. Το πλαίσιο, όμως, αυτό σήμερα στα νέα δεδομένα, δεν κρίνεται ικανοποιητικό για τις συνθήκες που διαμορφώθηκαν και επικρατούν στην αγορά εργασίας και ως εκ τούτου θα πρέπει να βελτιωθεί ακόμη περισσότερο σε κάποιους συγκεκριμένους τομείς όπως στην καθιέρωση, κύριε Υπουργέ, ενιαίου προτύπου για την εκτίμηση του επαγγελματικού κινδύνου. 
     Κυρίες και κύριοι συνάδελφοι, εάν συνομιλήσουμε μεταξύ μας θα διαπιστώσουμε ότι έχουμε διαφορετικό πρότυπο, διαφορετικό στερεότυπο για το τι είναι επαγγελματικός κίνδυνος. Γι’ αυτό και θα πρέπει να διαμορφωθεί ένα συγκεκριμένο πρότυπο του επαγγελματικού κινδύνου, προκειμένου αυτός να εκτιμάται με έναν τρόπο ορθό αλλά και ενιαίο. 
     Στην καθιέρωση ενιαίων μεθόδων καταγραφής και στατιστικής ανάλυσης των εργατικών ατυχημάτων και των επαγγελματικών ασθενειών. Και εδώ, κυρίες και κύριοι συνάδελφοι, θα διαπιστώσετε, εάν ασχοληθείτε με το θέμα, ότι υπάρχει διαφορετική αντίληψη τόσο για τη στατιστική καταγραφή όσο και για την ανάλυση της εννοίας του εργατικού ατυχήματος αλλά και της επαγγελματικής ασθένειας, στην καθιέρωση ενιαίων οριακών τιμών έκθεσης των εργαζομένων σε βλαπτικούς παράγοντες. Εδώ οφείλω να είμαι απόλυτα ειλικρινής και αντικειμενικός για να υποστηρίξω ότι αυτή η ρύθμιση πρέπει να αφορά το πανευρωπαϊκό επίπεδο, προκειμένου να αντιμετωπίζεται με έναν ενιαίο τρόπο. 
     Αλλά πρέπει επίσης αυτές οι βελτιώσεις να αφορούν στη σύνδεση της πολιτικής για την υγιεινή και ασφάλεια της εργασίας με άλλες πολιτικές, όπως την κατάρτιση και εκπαίδευση εργαζομένων και εργοδοτών. 
     Και είναι σημαντικό θέμα, κύριε Υπουργέ, η εκπαίδευση, τόσο των εργαζομένων όσο και των εργοδοτών αναφορικά με τα εργατικά ατυχήματα και πάντοτε σε σχέση με την οφειλόμενη προσπάθεια αποτροπής τους.
     Θα πρέπει να σημειωθεί, κυρίες και κύριοι συνάδελφοι, ότι το ισχύον σύστημα παρακολούθησης των μέτρων ασφαλείας μέσω των εξωτερικών υπηρεσιών πρόληψης και προστασίας δεν ανταποκρίνεται στις σημερινές πραγματικές και μεγάλες ανάγκες. Αυτό δεν το καταγγέλλει ο Συνασπισμός, το αναφέρει σε συγκεκριμένο δημοσίευμά του πρόσφατα ο Διευθυντής του Ελληνικού Ινστιτούτου Υγιεινής και Ασφάλειας της Εργασίας ο κ. Ιωάννου.
     Πρέπει ακόμη να αντιμετωπίσουμε, κύριε Υπουργέ, κυρίες και κύριοι συνάδελφοι, την καθιέρωση ενιαίων εθνικών συστημάτων επιθεώρησης εργασίας.
      Στις συνθήκες εργασίας που διαμορφώνονται από τα τέλη του 20ου αιώνα, δηλαδή ελάχιστα χρόνια πριν, και στις αρχές του 21ου τόσο στο ευρωπαϊκό όσο και στο εθνικό επίπεδο είναι εμφανής ο κίνδυνος να διαταραχθεί και να αλλοιωθεί το ισχύον σύστημα στην υγιεινή και ασφάλεια της εργασίας. Για να διατηρηθεί όμως το ισχύον σύστημα και να ενισχυθεί ακόμα περισσότερο, είναι ανάγκη να δημιουργηθεί ένας ενιαίος κοινωνικός χώρος. Και αυτό αφορά πρωτοβουλίες της χώρας μας μέσα στην Ευρώπη. 
      Η χώρα μας έχει διαμορφωμένο ένα νομοθετικό πλαίσιο για την υγιεινή και ασφάλεια στην εργασία του οποίου την εφαρμογή και την προώθηση παρακολουθεί, κυρίως, μέσω του Υπουργείου Απασχόλησης και Κοινωνικής Προστασίας και ειδικότερα του Σώματος Επιθεωρητών Εργασίας, του γνωστού ΣΕΠΕ. Η αρχική του λειτουργία ως θεσμού είχε τη μορφή της Επιθεώρησης Εργασίας. Και άρχισε με την κύρωση της με αριθμό 81 Διεθνούς Συμβάσεως Εργασίας. Στο διάστημα αυτό και μέχρι σήμερα έχει υποστεί αρκετές μεταβολές. Οι εκάστοτε κυβερνήσεις δεν επέδειξαν το επιβαλλόμενο ενδιαφέρον για την ουσιαστική στήριξη και ανάδειξη του θεσμού μέσω του οποίου έπρεπε να προωθηθεί η άσκηση της απαιτούμενης κοινωνικής πολιτικής για την προστασία και την προώθηση των δικαιωμάτων των εργαζομένων. Η κατάσταση αυτή εξακολουθεί και εξακολουθεί εφαρμοζόμενη και στη σημερινή μορφή λειτουργίας του ΣΕΠΕ.
      Κυρίες και κύριοι συνάδελφοι, ενώ ο όρος «Σώμα» προϋποθέτει την ενιαία λειτουργία του θεσμού ως οργάνου, αυτό στην πράξη δεν γίνεται. Και σας βεβαιώνω. Η Επιθεώρηση είναι διασπασμένη και δρα σχεδόν αυτόνομα ως κοινωνική, τεχνική και υγειονομική επιθεώρηση χωρίς ουσιαστική διασύνδεση μεταξύ τους, αφού όχι μόνο έχουν διαφορετική οργανωτική συγκρότηση, αλλά στεγάζονται ακόμα και σε διαφορετικούς χώρους στην ίδια περιφέρεια. Ειδικότερα, η τεχνική και η υγειονομική επιθεώρηση δεν έχει ακολουθήσει μέχρι σήμερα την ακολουθούμενη περιφερειακή συγκρότηση του κράτους –περιφέρεια, νομαρχία- με αποτέλεσμα να λειτουργούν Κέντρα Πρόληψης Επαγγελματικού Κινδύνου εκ των οποίων τα τέσσερα στο λεκανοπέδιο Αττικής, ένα στη Θεσσαλονίκη, ένα στην Πάτρα και ένα στη Λάρισα, ενώ σε εννέα περιφέρειες δεν λειτουργούν ΚΕΠΕΚ, Κρήτης, Νοτίου Αιγαίου, Βορείου Αιγαίου, Πελοποννήσου, Ανατολικής Μακεδονίας, Δυτικής Μακεδονίας, Θράκης, Ηπείρου, Ιονίων Νήσων. Δεν λειτουργούν Τμήματα Τεχνικής και Υγειονομικής Επιθεώρησης σε δεκαπέντε νομούς της χώρας -Λακωνία, Ξάνθη, Ροδόπη, Πρέβεζα, Δωδεκάνησα, Γρεβενά, Φλώρινα, Κέρκυρα, Ζάκυνθος, Κεφαλονιά, Λευκάδα, Καρδίτσα, Καρπενήσι, Ρέθυμνο και Άγιος Νικόλαος- σύμφωνα με τα στοιχεία που περιέχονται στην Ετήσια Έκθεση Πεπραγμένων του ΣΕΠΕ του έτους 2003.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Επιθεώρησης Εργασίας λέτε;
      ΦΩΤΗΣ ΚΟΥΒΕΛΗΣ: Τμήματα Τεχνικής και Υγειονομικής Επιθεώρησης, εξαιρετικά κρίσιμοι και βασικοί τομείς, κύριε Υπουργέ.
       Η στελέχωση των υπηρεσιών του ΣΕΠΕ είναι ελλιπέστατη, αφού σύμφωνα με τα στοιχεία της ίδιας της έκθεσης οι προβλεπόμενες θέσεις των κοινωνικών επιθεωρητών είναι πεντακόσιοι ογδόντα πέντε και οι υπηρετούντες ανέρχονται σε τετρακόσιους εβδομήντα τρεις. Έχουμε δηλαδή ένα έλλειμμα εκατόν ένδεκα κοινωνικών επιθεωρητών εργασίας.
      Πέραν όμως αυτών, θα πρέπει να επισημανθεί και το γεγονός ότι το υπάρχον δυναμικό των επιθεωρητών εργασίας είναι ανορθολογικά κατανεμημένο -για να αποφύγω να πω ότι πρόκειται περί παραλογισμού- ειδικότερα σε ό,τι αφορά τους τεχνικούς και υγειονομικούς επιθεωρητές. Ακούστε, είναι χαρακτηριστικό το παράδειγμα. Έχουμε πέντε τεχνικούς- υγειονομικούς επιθεωρητές να υπηρετούν στην Καστοριά και κανένα στη Φλώρινα ή στα Γρεβενά. Κάντε τώρα τις σκέψεις σας και να τις κάνουμε όλοι μαζί γιατί παρατηρείται αυτή η σώρευση των πέντε τεχνικών-υγειονομικών επιθεωρητών σε μια συγκεκριμένη πόλη και η απουσία σε όλους τους άλλους όμορους νομούς.
    Πρόσφατα σας είχα κάνει μία ερώτηση γραπτή για το παιδικό εργατικό ατύχημα στην Κόρινθο το Δεκέμβριο του 2004, αναφορικά με τους ελέγχους στη συγκεκριμένη επιχείρηση. Δεν δηλώθηκε ότι έγινε ούτε ένας τεχνικός έλεγχος για τις συνθήκες ασφάλειας στο συγκεκριμένο χώρο. Πώς να δηλωθεί, όμως, ότι έγινε τεχνικός έλεγχος, αφού δεν έγινε τεχνικός έλεγχος; 
    Αυτά είναι εκείνα που συνιστούν τη μη εφαρμογή της υπάρχουσας νομοθεσίας. Αυτά είναι που συνιστούν αυτήν τη χαλάρωση προβλέψεων και ρυθμίσεων, που έχει εν πάση περιπτώσει αυτή η χώρα κατακτήσει. Και έχει κατακτήσει κάποια πράγματα, τα οποία δεν πρέπει να υποτιμούμε. Απλώς, πρέπει να αξιώνουμε τη βελτίωσή τους καιν κυρίωςν την εφαρμογή των νόμων που προβλέπουν αυτά τα συγκεκριμένα μέτρα.
    Όλα αυτά εξακολουθούν, κύριε Υπουργέ, να ισχύουν και σήμερα, παρά τις προγραμματικές δηλώσεις του κυρίου Υπουργού πριν δεκατρείς μήνες, ο οποίος δήλωνε επί λέξει: Στον τομέα της ασφάλειας και της υγιεινής στο χώρο εργασίας αναδιοργανώνουμε το Σώμα Επιθεωρητών Εργασίας. Δίνουμε ιδιαίτερη έμφαση στην πρόληψη των εργατικών ατυχημάτων και δυστυχημάτων, που γνωρίζουν έξαρση τα τελευταία χρόνια στη χώρα μας. Προωθούμε τη μηχανοργάνωση της δραστηριότητας του συγκεκριμένου Σώματος, ώστε να συλλέγονται έγκαιρα τα στοιχεία που προκύπτουν και να γίνονται ταχύτατα οι απαιτούμενες παρεμβάσεις.
    Δεκατρείς μήνες, όμως, έχουν περάσει και τίποτε δεν έχει γίνει έτσι ώστε πολύ συγκεκριμένα να τα αντιμετωπίσουμε, αν είχαν γίνει, να τα ελέγξουμε, να τα βελτιώσουμε ή να τα αποκρούσουμε.
    Το μεγάλο ζήτημα για εμάς, το Συνασπισμό Ριζοσπαστικής Αριστεράς, είναι ότι καμία νομοθετική πρωτοβουλία για τη ρύθμιση αυτών των προβλημάτων δεν έχει δρομολογηθεί μέχρι αυτήν την ώρα που συζητάμε.
    Ο εκσυγχρονισμός των υπηρεσιών του ΣΕΠΕ, παρά τις κάποιες βελτιώσεις του, υστερεί σημαντικά αφού δεν διαθέτει ολοκληρωμένο πληροφοριακό σύστημα, σύστημα παρακολούθησης βεβαίως και ελέγχου των επιχειρήσεων για την εφαρμογή της εργατικής νομοθεσίας.
    Θα πρέπει, κυρίες και κύριοι συνάδελφοι, να εφαρμοστεί άμεσα η τήρηση ηλεκτρονικού μητρώου επιχειρήσεων σε κάθε Επιθεώρηση Εργασίας -δεν υπάρχει, κυρίες και κύριοι συνάδελφοι, τέτοιο μητρώο- και να καταγράφονται τα πορίσματα, οι συστάσεις, αλλά και οι συνθήκες που επικρατούν σε αυτές τις επιχειρήσεις, ώστε ο έλεγχος να καταστεί αποτελεσματικός και προφανώς προς όφελος των εργαζομένων.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Κύριε Πρόεδρε, θα πάρω λίγο χρόνο και από τη δευτερολογία μου.
    Κυρίες και κύριοι συνάδελφοι, δεν είναι αρμοδιότητος του παρόντος Υπουργού. Θα πρέπει να σας πως ότι δεν υπάρχουν προβλέψεις, δεν υπάρχουν, αν θέλετε, διαδικασίες ελέγχου των συνθηκών εργασίας στο χώρο των Οργανισμών Τοπικής Αυτοδιοίκησης και των νομικών προσώπων δημοσίου δικαίου. Και αντιλαμβάνεστε ότι ο τεχνικός ασφάλειας λείπει από αυτούς τους χώρους. Κι εκεί εργάζεται ένας πολύ μεγάλος αριθμός συμπολιτών μας.
    Επίσης, θα πρέπει να επισημάνουμε ότι οι εργαζόμενοι στα Σώματα Ασφαλείας δεν εξασφαλίζουν έστω αυτή την πρόβλεψη που ισχύει για τους άλλους εργαζομένους. 
    Αυτά είναι ζητήματα που σε καμία περίπτωση δεν πρέπει να τα υποτιμήσουμε. Τα εργατικά ατυχήματα είναι πολλά. Είναι πολλά εκείνα που δηλώνονται. Είναι πολλά, επίσης, εκείνα που δεν δηλώνονται. Και είναι πολλές οι ασθένειες οι οποίες δεν καταγράφονται ως επαγγελματικές, εργατικές ασθένειες.
    Εάν, κατά συνέπεια, θέλει η Κυβέρνηση να είναι αποτελεσματική, ας υιοθετήσει, τουλάχιστον, λίγα από αυτά που συγκεκριμένα προτείνουμε, διότι δεν είναι δυνατόν να πορευόμαστε προς την κατεύθυνση αυτή, η οποία είναι και αδιέξοδη, αλλά κυρίως είναι προσβλητική των δικαιωμάτων των εργαζομένων και εν τέλει ολόκληρης της κοινωνίας μας.
    Κυρίες και κύριοι συνάδελφοι, θέλω να ολοκληρώσω με τούτο: Υπάρχουν οι προτάσεις μας για νομοθετικές πρωτοβουλίες, για τη βελτίωση της σχετικής νομοθεσίας. Εάν δεν θέλετε να κάνετε αυτό, να βελτιώσετε τη νομοθεσία, τουλάχιστον εφαρμόστε συστηματικά την υπάρχουσα και αντιμετωπίστε με έναν εξορθολογισμό όλα εκείνα που συνιστούν –επιεικής η έκφραση- παθολογία στο χώρο του Σώματος των Επιθεωρητών της Εργασίας.
    Είναι απαράδεκτα αυτά. Σας ανέφερα μερικά στοιχεία.
      Θα μπορούσα, κυρίες και κύριοι συνάδελφοι, να ομιλώ ώρες για να σας δείξω ότι Σώμα Επιθεωρητών έχουμε, επιθεωρήσεις εργασίας έχουμε, αλλά δεν έχουμε την εφαρμογή των προβλεπομένων.
      Και κάτι άλλο: Κύριε Υπουργέ, έχουμε την πρόβλεψη για τους γιατρούς εργασίας. Πρέπει να σας πω ότι οι γιατροί εργασίας είναι λίγοι. Το ξέρετε. Πρέπει επί σειρά πολλών ετών να περιμένει κανείς στον κατάλογο αναμονής, για να μπορέσει να ειδικευτεί και να γίνει γιατρός εργασίας. Δεν έχουμε έδρα στο Πανεπιστήμιο για γιατρούς εργασίας.
      ΒΥΡΩΝ ΠΟΛΥΔΩΡΑΣ: Όχι έδρα. Κάπως αλλιώς λέγεται.
      ΦΩΤΗΣ ΚΟΥΒΕΛΗΣ: Ομιλώ με τον παλαιό όρο, κύριε Πολύδωρα, αλλά είμαι βέβαιος ότι για να διαμαρτυρηθείτε, το καταλάβατε απολύτως. Θέλετε το σύγχρονο όρο. Ο σύγχρονος όρος είναι «τομέας». Δεν έχουμε, λοιπόν, τομέα. Δεν έχουμε διδασκόμενη συγκεκριμένη ύλη, η οποία με ένα συστηματικό τρόπο να διδάσκεται, έτσι ώστε κάποια στιγμή να φιλοδοξήσουμε ότι θα αποκτήσουμε τον ικανοποιητικό αριθμό των γιατρών εργασίας, που χρειάζονται, προκειμένου να προστατεύονται οι εργαζόμενοι και να εφαρμόζονται τα όσα λέει ο νόμος.
      Κυρίες και κύριοι συνάδελφοι, το παράδειγμα είναι χαρακτηριστικό και νομίζω ότι αναδεικνύει όλους αυτούς τους ισχυρισμούς όσο και τις αιτιάσεις που λίγο πριν προεξέθεσα. Ποιος ελέγχει, για παράδειγμα, εάν ενημερώνεται συστηματικά το βιβλιάριο υγείας του εργαζομένου; Σας βεβαιώνω ότι έχει περιπέσει σε ρουτίνα. Υπάρχει η πρόβλεψη να καταγράφονται τα ζητήματα που αφορούν στην υγεία των εργαζομένων στο συγκεκριμένο βιβλιάριο, το οποίο, όμως, δεν τηρείται. Και δεν τηρείται, διότι και η σχετική χρήσιμη και σημαντική διάταξη του παρελθόντος έχει περιπέσει σε αχρηστία.
      Επομένως, νόμους έχουμε. Νόμους μπορούμε να κάνουμε. Νόμους μπορούμε να βελτιώσουμε. Αλλά, ποιος θα εκδώσει ένα νόμο, κατά το γνωστό, για να εφαρμόζονται όλοι οι άλλοι νόμοι;
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε πολύ, κύριε συνάδελφε.
      Ο Κοινοβουλευτικός Εκπρόσωπος της Νέας Δημοκρατίας κ. Βύρων Πολύδωρας έχει το λόγο.
      ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι, λαμβάνω το λόγο για να διατυπώσω μερικές πολιτικές παρατηρήσεις. 
      Παρατήρηση πρώτη: Πρέπει να συγχαρώ –εάν μου επιτρέπετε κοινοβουλευτικά- το Συνασπισμό για την εμπερίστατη επερώτηση, εμπερίστατη στο γραπτό κείμενο και με εμπεριστατωμένες εισηγήσεις στον προφορικό λόγο.
      Χάρηκα την επιχειρηματολογία που αναπτύσσεται για ένα πάρα πολύ ευαίσθητο θέμα, το θέμα των εργατικών ατυχημάτων, της πρόληψης των εργατικών ατυχημάτων, της εκτίμησης των εργατικών ατυχημάτων και γενικά των συνθηκών εργασίας και υγιεινής στους χώρους εργασίας.
      Ο αντίλογος του Υπουργού Εργασίας κ. Γιακουμάτου εκινήθη στο πνεύμα της απόλυτης κατανόησης των θεμάτων που εγέρθηκαν από την επερώτηση και τους επερωτώντες συναδέλφους σε μία δέσμευση –σπεύδω να χαρακτηρίσω δέσμευση- ότι η Κυβέρνηση είναι ώριμη και έτοιμη να πράξει ό,τι πρέπει, ό,τι επιβάλλεται για την εφαρμογή των κειμένων νόμων, αλλά και για –θα έλεγα εγώ, φιλόδοξα- να τεθεί η Ελλάδα –εδώ είναι η συμβολή των επερωτώντων συναδέλφων και του Συνασπισμού- στην πρωτοπορία της κατασφάλισης της υγείας και ασφάλειας των εργαζομένων σε ευρωπαϊκό και σε παγκόσμιο επίπεδο.
      Εγώ στην έκθεση των απόψεων που κάνω ενώπιον σας, θέλω να σας πω ότι στο δίλημμα ανθρώπινη υγεία και εργατικό ή εργασιακό αποτέλεσμα, έχουμε λάβει θέση εξαιτίας του πολιτισμού μας.
      Σε κάθε περίπτωση η ανθρώπινη υγεία είναι το προστατευόμενο, το προστατευτέο ιερό αγαθό. Το λέω, γιατί λαμβάνει μία επικαιροποίηση με την ένταση εργασίας το δίλημμα, το δραματικό εν πολλοίς δίλημμα, κύριε Κουβέλη: ανθρώπινη υγεία, ασφάλεια, ζωή και εργασιακό αποτέλεσμα ή εργασιακό αποτέλεσμα; Αυτό το δίλημμα επικαιροποιείται, γιατί υπάρχει ανεργία, γιατί υπάρχει ένταση εργασίας, διότι η τεχνολογία δεν το θεραπεύει εν τέλει. 
      Μου άρεσε η παρατήρησή σας, κύριε Υπουργέ, ότι και στις προηγμένες τεχνολογικά περιοχές εργασίας έχουμε αύξηση των εργατικών ατυχημάτων. Θα έλεγε κανείς ότι αυτό είναι παράδοξο. Θα περίμενα, δηλαδή, να έχω μια συχνότητα εργατικών ατυχημάτων από τον τροχό στο μαρμαροτριβείο ή στο επιπλοποιείο και να μην έχω σε μια προηγμένη τεχνολογικά περιοχή εργασίας. Όμως, οι αριθμοί μας διαψεύδουν και έχουμε σαν παράδοξο φαινόμενο αύξηση των εργατικών ατυχημάτων σε προηγμένες τεχνολογικά περιοχές εργασίας. 
      Έτσι, λοιπόν, η επικαιροποίηση του διλήμματος μας υποχρεώνει να σταθούμε δίπλα στον εργαζόμενο, να σεβαστούμε την ανθρώπινη ζωή και την ανθρώπινη υγεία, όχι μόνο ποιητικά αλλά συστηματικά. Και επειδή έχουμε και το νόμο του ’85 και τις άλλες κατοχυρώσεις σε θεωρητικό ή νομικό επίπεδο, όπως είναι, παραδείγματος χάριν, το Κέντρο Διάγνωσης Ιατρικής Εργασίας στο ΙΚΑ, τα κίνητρα αναφοράς των επαγγελματικών ασθενειών στο δημόσιο φορέα ή στο ΙΚΑ ή τις επιτροπές επαγγελματικών νόσων του ΙΚΑ, τις επιλογές ειδικότητας, όπως είπαμε για την ειδικότητα του γιατρού εργασίας, την έδρα ή το τμήμα στις Ιατρικές Σχολές, το Μεταπτυχιακό Διεπιστημονικό Πρόγραμμα -διαβάζω λέξεις και όρους και προτάσεις από την επερώτηση- αυτά είναι ή εν σπαργάνοις -ως προς τη δράση, την ενεργοποίησή τους- ή εν υπνώσει. 
      Το σχέδιο της Κυβέρνησης για το Ινστιτούτο Εργασίας είναι καλό, γιατί προσδίδει στο σύνθετο αυτό θέμα και περιεχόμενο μία συστηματική πολύ ενδιαφέρουσα. Γιατί; Παραδείγματος χάριν, στο θέμα της καταγραφής των ατυχημάτων δεν επιτρέπεται να μην έχουμε την ενιαία εικόνα κατ’ αρχήν και ύστερα, από την ενιαία εικόνα να προκύψουν οι επιμερισμοί, ότι δηλαδή από αυτήν την ενιαία, συγκεντρωτική εικόνα έχουμε τον επιμερισμό στα ατυχήματα από τα αμπάρια του πλοίου, που ελέχθη από τον βασικό εισηγητή, τον κ. Λεβέντη, ή από τον επόμενο, τον κ. Δραγασάκη, ή από τις κατηγορίες των ατυχημάτων. 
      Επίσης ήταν ενδιαφέρουσα η παρατήρηση της κ. Ξηροτύρη. Εδώ έχω μία άλλη πολιτική παρατήρηση που θέλω να τη σεβαστείτε λίγο. Η κ. Ξηροτύρη λέει ότι και εδώ στην Ελλάδα και στο εξωτερικό, στην Ευρώπη, στο ευρωπαϊκό εργασιακό περιβάλλον, έχουμε το φαινόμενο το 50% των εργατικών ατυχημάτων συνολικά να προέρχονται από την οικοδομή και τα δημόσια έργα. Απλώνω τη φαντασία μου για να σας πω ότι αυτό πιθανόν οφείλεται στο ότι έχουμε την ασφάλιση εργασίας. 
      Η ασφάλιση εργασίας από μία ανάποδη ανάγνωση τι λέει; Καθιστά τον εργοδότη, τον εργολάβο, τον εργοταξιάρχη αδιάφορο για τη σχολαστική τήρηση των κανόνων διότι είναι ασφαλισμένο το έργο και οι εργαζόμενοι. Μα εδώ είναι ο ηθικός και ο πολιτικός αντίλογος: «Δεν θέλω να μου πληρώνεις την αρτιμέλεια, την υγεία ή τη ζωή του εργάτη». Δεν ξέρω αν είναι έγκυρη αυτή η υπόθεση εργασίας για την οικοδομή και το δημόσιο έργο και εδώ στην Ελλάδα. Δεν ξεχνώ τον αριθμό δεκατρία ή και περισσότεροι από το Ολυμπιακό Χωριό και τα πρόσφατα της έντασης εργασίας που είχαμε εμείς στον τόπο μας για το εργατικό ατύχημα και τα ολυμπιακά έργα, εξαιτίας της έντασης εργασίας.
    Αλλά θέλω να σας πω ότι και το σύστημα της ασφάλισης εργασίας θα πρέπει να μην ακυρώνει όλες τις πρόνοιες και τις προβλέψεις για την ασφάλεια του εργαζομένου, της ζωής, της αρτιμέλειας, της υγείας του εργαζομένου. 
    Ήθελα να προσθέσω ότι αυτός ο λόγος-αντίλογος, αυτή η έκθεση των απόψεών μας στη σημερινή συζήτηση της επερώτησης του Συνασπισμού καταγράφει μία πρώτη ύλη για καινούργιες νομοθετικές και διοικητικές πρωτοβουλίες. Εννοώ νομοθετικές πρωτοβουλίες και διοικητικές εφαρμογές. Στο πίσω της σκέψεώς  μας θα έχουμε και την έγνοια να λειτουργούν σωστά και το ΣΕΠΕ και οι Επιθεωρήσεις Εργασίας γιατί, εγώ που είμαι και αθυρόστομος σας λέω ότι αν δεν λειτουργούν σωστά, που προσθέτουμε ένα μυστήριο παρεμβαίνοντα με ιδιοτέλειες και άλλες παρασπονδίες στον ιερό χώρο της εργασίας. Δεν θέλω τύποις επιθεωρητές, θέλω απαίτηση κοινωνική και συμπέρασμα ηθικό από αυτήν τη συζήτηση της επερώτησης, να έχουμε τίμια όργανα για τίμιους και ιερούς σκοπούς, ή έναν τίμιο και ιερό σκοπό που είναι η κατ’ ασφάλιση, η κατοχύρωση συνθηκών υγιεινής και ασφάλειας για τους εργαζομένους. 
    Το δείγμα πολιτισμού, κοινωνικού, πολιτικού, οικονομικού πολιτισμού μιας χώρας, νομίζω ότι εδώ δοκιμάζεται. Δηλαδή στο πόσο ευαισθητοποιημένοι είμαστε στο σεβασμό της υγείας, της ζωής, της αρτιμέλειας του εργαζόμενου. 
    Η επερώτηση μας ανοίγει γραμμές σκέψεως και μονοπάτια πολιτικής δράσης. 
    Σας ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Ιωάννης Τραγάκης): Η Κοινοβουλευτική Εκπρόσωπος του ΠΑΣΟΚ κ. Χριστοφιλοπούλου έχει το λόγο.
    ΕΥΗ ΧΡΙΣΤΟΦΙΛΟΠΟΥΛΟΥ: Κυρίες και κύριοι συνάδελφοι, δεν θα μπορούσα και εγώ παρά να ενώσω τη φωνή μου με τους προλαλήσαντες και να συγχαρώ τους συναδέλφους του Συνασπισμού και εκ μέρους του ΠΑΣΟΚ. 
    Χαιρετίζουμε, πράγματι, την πρωτοβουλία σας να φέρετε για συζήτηση στη Βουλή αυτό το θέμα, αυτό το φλέγον θέμα που πολλές φορές έχουμε υποστεί θανάτους, έχουμε υποστεί ατυχήματα, έχουμε υποστεί αρρώστιες, έχουμε υποστεί τελικά και κατά δεύτερο λόγο οικονομικό κόστος.
    Για το ζήτημα της υγιεινής και ασφάλειας της εργασίας είναι αλήθεια, ότι εμφανίζεται ήδη ένα κλίμα συναίνεσης. Για να μη χαλάσω, τουλάχιστον στην αρχή, αυτό το κλίμα συναίνεσης ας επισημάνω ότι είναι ανάγκη να δούμε που διαφωνούμε και που συμφωνούμε. Τι έχει κάνει μέχρι τώρα η Κυβέρνηση και που μπορούμε εμείς, αντιπολιτευόμενοι, να βοηθήσουμε την Κυβέρνηση να πάει λίγο παραπέρα. Και μιλάμε για ένα κλίμα συναίνεσης και πως θα μπορούσαμε άλλωστε να μην το κάνουμε, όταν ένας από τους τρεις στόχους που έχει θέσει η Ευρωπαϊκή Ένωση για την απασχόληση και την κοινωνική συνοχή, είναι, πράγματι, αυτός της ποιότητας και της ασφάλειας στην εργασία.
    Έχουν ήδη λεχθεί πολλά. Δεν θα προσθέσω παρά μόνο δύο σημεία. Το πρώτο είναι ότι δεν είναι τυχαίο ότι στην πρόσφατη αναθεώρηση της ευρωπαϊκής στρατηγικής για την απασχόληση, δόθηκε ιδιαίτερη έμφαση στον τομέα αυτόν. Και δεν είναι τυχαίο ότι δόθηκε ιδιαίτερη έμφαση, γιατί, πραγματικά, με τις εξελισσόμενες ραγδαίες συνθήκες τεχνολογικής εξέλιξης, είναι σημαντικό να επενδύουμε ολοένα και περισσότερο στην πρόληψη, στην ενημέρωση και τελικά, όποτε έχουμε ατυχήματα, στην έγκαιρη παρέμβαση και στη θεραπεία. Γι’ αυτό, λοιπόν, είναι η προοπτική μας ευνοϊκή όσον αφορά τις πολιτικές και τους πόρους που θα κατευθυνθούν από το 2003 και μετά, οπότε πάρθηκε αυτή η απόφαση από την Ευρωπαϊκή Ένωση προς τις χώρες-μέλη.
    Ένα δεύτερο σημείο για τα ευρωπαϊκά τώρα. Δεν είναι τυχαίο, κυρίες και κύριοι συνάδελφοι, και πριν από αυτήν την απόφαση ότι υπήρχε, πράγματι, στον τομέα της πρόληψης των ατυχημάτων και των εργατικών κινδύνων ίσως το πιο πλήρες θεσμικό πλαίσιο από πλευράς Ευρωπαϊκής Ένωσης, ενώ σε άλλους τομείς κοινωνικής πολιτικής δεν ήταν εύκολο τα κράτη - μέλη να συμφωνήσουν.
     Ας έρθουμε όμως λίγο στα δικά μας. Είναι αλήθεια και νομίζω αναφέρθηκε και από συναδέλφους του Συνασπισμού, ότι το ελληνικό θεσμικό πλαίσιο είναι ως ένα βαθμό πλήρες, είναι εναρμονισμένο με το κοινοτικό κεκτημένο, με όσα συμβαίνουν στην Ευρωπαϊκή Ένωση. Και είναι σημαντική πρωτοβουλία –και έχει λεχθεί εδώ- να συγκροτηθεί το ΣΕΠΕ, όπως έγινε το 1998, σε ένα ειδικό σώμα επιθεώρησης, σε ένα ειδικό σώμα καλά συγκροτημένο. Πράγματι στους τότε εκατό υπαλλήλους προστέθηκαν τριακόσιοι πενήντα. Θα είμαι εγώ η τελευταία που θα πω, κάνοντας τη δική μας αυτοκριτική, ότι θα έπρεπε να είναι περισσότεροι. 
     Ο κ. Κουβέλης από πλευράς Συνασπισμού μίλησε για την αναφορά του κ. Παναγιωτόπουλου, του Υπουργού Απασχόλησης, στις προγραμματικές δηλώσεις της Κυβέρνησης. Ανέφερε τότε ο κύριος Υπουργός –και τα διαβάσατε- στο πόσο μεγάλη έμφαση θέλει να δώσει. Έχουν περάσει όμως 13 μήνες. 
     Πριν λίγο ο κ. Πολύδωρας είπε ότι η Κυβέρνηση είναι ώριμη και έτοιμη να πράξει την εφαρμογή των κειμένων νόμων. Και εγώ λέω, ευτυχώς μετά από 13 μήνες. Διότι μέχρι τώρα, ενώ δεν μας είπατε ότι θα καταργήσετε το ΣΕΠΕ, όπως κάνατε με το ΣΔΟΕ και απλώς το μετονομάσατε και πάγωσαν τα πάντα, ευτυχώς είπατε ότι θα το αναβαθμίσετε. 
     Μέχρι τώρα δεν έχει γίνει τίποτα. Δεν έχετε προχωρήσει σε κάποια αναβάθμιση. Δεν έχουμε δει έναν καινούριο να προσληφθεί είτε στις τεχνικές είτε στις κοινωνικές υπηρεσίες. Δεν έχουμε δει μία σύγκλιση σύσκεψης με το ΣΕΠΕ από τότε που αναλάβατε ως Κυβέρνηση. Δεν έχουμε δει μία σοβαρή πρωτοβουλία εντός του Υπουργείου και μια ανακοίνωση για το τι θα κάνετε για το ΣΕΠΕ.
     Έχω και εγώ πράγματι, κύριε Υφυπουργέ, τα στοιχεία κοντά μου από τα πεπραγμένα του ΣΕΠΕ του 2003 και έχω και την έκθεση προγραμματισμού του 2004. Μπορώ μάλιστα να τα καταθέσω και στη Βουλή.
     Αυτά, λοιπόν, τα πεπραγμένα αφορούν όπως σας είπα το 2003 και είπατε ότι θα μηχανογραφήσετε το ΣΕΠΕ για να επεξεργάζεται ταχύτερα τα στοιχεία. Όμως, διανύουμε ήδη τον τέταρτο μήνα του 2005. Χάρηκα που σας άκουσα να αναφέρετε τα στοιχεία του 2004 εσείς. Θα μπορούσαν να είναι και στην ιστιοσελίδα του Υπουργείου σας. Δεν υπάρχουν όμως. 
     Υπάρχουν, λοιπόν, κάποιες κενές θέσεις. Υπάρχουν σε κάποιες πόλεις ανάγκες σοβαρές. Ξέρουμε ποιες είναι εκείνες οι πόλεις, όπου είναι ανάγκη να συγκροτηθούν και ειδικά ΚΕΠΕΚ και δε φθάνει ένα ανά νομαρχία. Ποιος είναι ο προγραμματισμός σας γι’ αυτό; Δεν ξέρουμε και δεν έχουμε ακούσει τίποτα, ούτε μία εξαγγελία. Υπάρχει σιγή γι’ αυτό το θέμα. 
     Και έρχομαι στο ζήτημα των πόρων από την Ευρωπαϊκή Ένωση. Είπατε πολύ σωστά, κυρίες και κύριοι συνάδελφοι του Συνασπισμού, ότι για να αλλάξουν νοοτροπίες κυρίως και από πλευράς εργοδοσίας, χρειάζεται πολύς κοινωνικός διάλογος και πάρα πολύ μεγάλη επένδυση στην εκπαίδευση. Πραγματικά οι προσπάθειες τόσο του Υπουργείου Απασχόλησης μέχρι σήμερα, όσο και του ΕΛΙΝΥΑΕ  δε φθάνουν. 
     Χρειαζόμαστε, λοιπόν, επένδυση στην εκπαίδευση. Χρειαζόμαστε επένδυση για περισσότερους γιατρούς εργασίας  και χρειαζόμαστε βεβαίως να πείσουμε και τα πανεπιστήμια που λειτουργούν ως αυτοτελή ιδρύματα, να φτιάξουν ειδικά τμήματα και ειδικότητες για την ασφάλεια και υγιεινή της εργασίας. 
     Όμως, «δει δη χρημάτων», κυρίες και κύριοι συνάδελφοι. Άκουσα πριν τον κ. Πολύδωρα να λέει και να εύχεται να δει την Ελλάδα στην πρωτοπορία σε ευρωπαϊκό επίπεδο. Το άκουσα αυτό από τον Κοινοβουλευτικό Εκπρόσωπο της Νέας Δημοκρατίας, όταν ο Πρωθυπουργός μας, πριν από ένα περίπου μήνα που ήταν τα γενέθλια της Νέας Δημοκρατίας στην εξουσία, μας είπε ότι η Ελλάδα είναι μία μικρή χώρα με μεγάλα προβλήματα. Και ξέρουμε όλοι ότι τελευταία, πραγματικά, συρόμαστε πίσω από τις εξελίξεις και στο Δ΄ Κοινοτικό Πλαίσιο Στήριξης όπου το σημαντικότερο θέμα που έχουμε να διαπραγματευθούμε είναι η επένδυση στους ανθρώπινους πόρους και μέσα σ’ αυτό είναι η επένδυση ακριβώς για την υγιεινή και την ασφάλεια της εργασίας. 
     Αναρωτιέμαι λοιπόν: Ποιες πρωτοβουλίες έχει πάρει το Υπουργείο Εργασίας προς αυτήν την κατεύθυνση;
      Εμείς θέλουμε, πραγματικά, να συμβάλλουμε δημιουργικά ως Αντιπολίτευση σε αυτό το διάλογο. Δεν θέλουμε να βγάλουμε κορώνες και να πούμε τι δεν έγινε. Θέλουμε να σας επισημάνουμε τον κίνδυνο ότι εάν δεν κάνετε γρήγορο προγραμματισμό έστω με αυτούς τους υπαλλήλους μέχρι να προσλάβετε καινούργιους, και να αποφασίσετε την κατεύθυνση δράσης του ΣΕΠΕ. Και με ποιους ελέγχους και με ποιες προτεραιότητες και σε ποιες επιχειρήσεις; Ούτε και αυτό το έχετε κάνει. 
      Τέλος, όσον αφορά την εξαγγελία σας, που την έκανε και ο κ. Παναγιωτόπουλος στις προγραμματικές δηλώσεις για το Εθνικό Κέντρο Υγιεινής και Ασφάλειας, θέλω να ρωτήσω τι σχέση θα έχει με το ΕΛΙΝΥΑΕ; Θα κάνουμε άλλον ένα φορέα; Εμείς θα το βλέπαμε θετικά, εφόσον μας λέγατε ότι ήδη έχετε έλθει σε επαφή με τους κοινωνικούς εταίρους που συγκροτούν το ΕΛΙΝΥΑΕ και με το ίδιο το ΕΛΙΝΥΑΕ για να δείτε το ρόλο του σε σχέση με το ρόλο του νέου φορέα. Εκεί είναι το θέμα; Ο νέος φορέας ή πρέπει να επενδύσετε προς την αναβάθμιση του ΣΕΠΕ την οποία μας υποσχεθήκατε; Χρειάζεστε πράγματι ένα νέο φορέα, ή χρειάζεται να επενδύσετε σε αυτόν που υπάρχει; Εμείς θα είμαστε παρόντες στο διάλογο. Θα σας καταθέσουμε τις επιμέρους απόψεις μας για το φορέα και για το εάν θα πρέπει να υπάρξει.
      Τέλος, πως νομίζετε ότι μπορεί να ανεβεί το ηθικό αυτών των τετρακοσίων πενήντα ανθρώπων που υπηρετούν στο ΣΕΠΕ, όταν το κλίμα έχει παγώσει και όταν ο κύριος Υπουργός δεν έχει πει τι θα κάνει με τα υπηρεσιακά συμβούλια και με τις εξελίξεις; Οι άνθρωποι είναι μετέωροι και περιμένουν. Δεν έχει συγκληθεί ούτε μια σύσκεψη και δεν ξέρουν τι θα γίνει με το μέλλον τους. Σέβομαι το γεγονός ότι ο κύριος Παναγιωτόπουλος δεν έχει ακολουθήσει τις πρακτικές του κ. Νάκου για τα «γαλάζια παιδιά» και δεν έχει κάνει διώξεις στο Υπουργείο μέχρι στιγμής. Σας παραινώ, όμως, να κάνετε κάτι γι’ αυτούς τους ανθρώπους, για να ξέρουν ότι ή τους βάζετε κάποιες προτεραιότητες και δουλεύουν εκεί, ή δεν κάνετε απολύτως τίποτα. 
      ΠΡΟΕΔΡΕΥΩΝ (Ιωάννης Τραγάκης): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Τσιόγκας έχει το λόγο. 
      ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, το πρόγραμμα της υγιεινής και της ασφάλειας των εργαζομένων στη χώρα μας αναδεικνύει τις τεράστιες ευθύνες του κράτους και φυσικά τις ευθύνες των εργοδοτών και ιδιαίτερα των βιομηχάνων και της ηγεσίας του συνδικαλιστικού κινήματος. Το πρόγραμμα της ασφάλειας των εργαζομένων είναι βαθύτατα πολιτικό πρόβλημα και όχι τεχνοκρατικό. Στη χώρα μας έχουμε κάθε δεκαπέντε λεπτά και ένα εργατικό ατύχημα. Κάθε τρεις ημέρες έχουμε ένα θανατηφόρο εργατικό ατύχημα-έγκλημα. Εδώ θα πρέπει να τονίσουμε ότι η κρατική καταγραφή των εργατικών ατυχημάτων δεν περιλαμβάνει αρκετούς κρίσιμους τομείς και κλάδους. 
      Εκτός από αυτά πρέπει να τονίσουμε ότι υπάρχουν εργατικά ατυχήματα τα οποία ποτέ δεν καταγράφονται είτε γιατί πρόκειται για μαύρη εργασία, είτε γιατί πρόκειται για λαθρομετανάστες, είτε γιατί ασκείται τρομοκρατία στους εργαζόμενους από τους βιομήχανους. Και δεν υπάρχει ακριβής εικόνα για τα εργατικά ατυχήματα, για την υγιεινή και την ασφάλεια των εργαζομένων. Η οξύτητα του προβλήματος των εργατικών ατυχημάτων, έχει ως βασική αιτία το κόστος για την ασφάλεια των εργαζομένων κάτι που κανένας δεν επεσήμανε. Και επειδή οι βιομήχανοι δεν θέλουν να πληρώσουν, την πληρώνουν οι εργαζόμενοι είτε  με σοβαρά  τραύματα, είτε με τη ζωή τους, παρότι πολλές φορές η απομάκρυνση των κινδύνων στην παραγωγική δραστηριότητα κοστίζει λίγο και μπορεί να γίνει με απλά μέτρα. 
      Όμως, η ουσιαστική πλευρά του προβλήματος είναι άλλη. Στις καπιταλιστικές επιχειρήσεις όλα μετριούνται με το κέρδος και με τη μείωση του εργατικού κόστους. Η βασική αρχή του κάθε βιομήχανου είναι η κερδοφορία του εργοστασίου και η μείωση του κόστους λειτουργίας της επιχείρησης, είτε αυτό έχει σχέση με τα μέσα προστασίας των εργαζομένων, είτε έχει σχέση με τη λειτουργία του ίδιου του εργοστασίου. Η σημερινή πραγματικότητα στη χώρα μας αναδεικνύει τις μεγάλες ευθύνες των κυβερνήσεων της Νέας Δημοκρατίας και του ΠΑΣΟΚ, οι οποίες στηρίζουν την ασυδοσία και την κερδοφορία του μεγάλου κεφαλαίου και δεν ασκούν καμία ουσιαστική πίεση στο μεγάλο κεφάλαιο, το οποίο βλέπει τους εργαζόμενους ως αναλώσιμη ύλη.
     Δεν υπάρχει ουσιαστική εφαρμογή του νομοθετικού πλαισίου. Ακόμα και αυτό το ελλιπέστατο νομοθετικό πλαίσιο που υπάρχει, μετατρέπεται σε μηχανισμό κάλυψης των εργοδοτών. Υπάρχει ανυπαρξία ουσιαστικού κρατικού ελέγχου από τις επιθεωρήσεις εργασίας, παρά το γεγονός ότι οι επιθεωρητές εργασίας - οι λίγοι που υπάρχουν- ασκούν και επιτελούν έργο με τεράστια προσπάθεια από την πλευρά τους. 
     Οι πολιτικές των κυβερνήσεων της Νέας Δημοκρατίας και του ΠΑΣΟΚ, αλλά και των παραδομένων στο κεφάλαιο συνδικαλιστικών ηγεσιών ΓΣΕΕ, ΑΔΕΔΥ, υπογράφουν συλλογικές συμβάσεις εργασίας σε απαράδεκτα χαμηλά επίπεδα.
     Ξέρετε κύριε Υπουργέ, πολύ καλά ότι σήμερα το βασικό μεροκάματα είναι 25,5 ευρώ και ο κατώτερος μισθός είναι 570 ευρώ το μήνα, η κατώτερη σύνταξη είναι 412 ευρώ, το ταμείο ανεργίας 311 ευρώ το μήνα και, βέβαια, αυτά αναγκάζουν τους εργαζόμενους σε υπερωρίες, σε μαύρη εργασία, σε εντατικοποίηση της εργασίας, σε ελαστικές μορφές απασχόλησης. 
     Βέβαια, εσείς τώρα προωθείτε την απελευθέρωση του ωραρίου, η οποία θα επιφέρει πολλά εργατικά ατυχήματα. Η αποδυνάμωση και η κατάργηση των συλλογικών συμβάσεων εργασίας, η ανατροπή των εργασιακών σχέσεων, η διάλυση του ασφαλιστικού συστήματος θα αυξήσουν ακόμα περισσότερο τα εργατικά ατυχήματα. 
     Σήμερα, όλοι εδώ έκαναν διαπιστώσεις, καταγραφές για τις ελλείψεις στις επιθεωρήσεις εργασίας, στα ΚΕΠΕΚ και αλλού. Είχαμε και «λιβανίσματα», και ευχές. Κάτι όμως συγκεκριμένο και κάποια δέσμευση δεν υπήρξαν σήμερα, στη συζήτησή μας εδώ. 
     Η ολοκληρωτική παράδοση του έργου της αντιμετώπισης του επαγγελματικού κινδύνου στα χέρια ιδιωτικών εξωτερικών υπηρεσιών προστασίας και πρόληψης, τα γνωστά ΕΞΥΠΠ, η επιχείρηση των κυβερνήσεων της Νέας Δημοκρατίας και του ΠΑΣΟΚ να αποχαρακτηρίσουν ολόκληρους κλάδους που ανήκουν στα βαριά και ανθυγιεινά επαγγέλματα, η ανυπαρξία ουσιαστικής ασφαλιστικής και οικονομικής επίπτωσης στον εργοδότη από την αύξηση της επικινδυνότητας στο χώρο εργασίας, όλα τα παραπάνω δεν είναι τυχαία. 
     Η σημερινή κατάσταση είναι αποτέλεσμα των αντεργατικών πολιτικών των κυβερνήσεων της Νέας Δημοκρατίας και του ΠΑΣΟΚ, που στηρίζουν την κερδοφορία του κεφαλαίου, στηρίζουν την ανταγωνιστικότητα των επιχειρήσεων και για όλα αυτά δεν λέτε τίποτα. Με βάση το σημερινό νομοθετικό πλαίσιο, ο τεχνικός ασφάλειας πληρώνεται από τον εργοδότη  και πολύ εύκολα, κάτω από την εργοδοτική πίεση μπορεί να συγκαλύψει  και τις εργοδοτικές, αλλά και τις κρατικές ευθύνες. 
     Σοβαρές ευθύνες υπάρχουν στις κυβερνήσεις που εναλλάσσονται στην εξουσία. Δεν υπάρχει στη χώρα μας στην ιατρική σχολή τμήμα γιατρών εργασίας και στις πολυτεχνικές σχολές τμήμα μηχανικών ασφάλειας. Η λειτουργία των ΕΞΥΠΠ δεν μείωσε τα εργατικά ατυχήματα. Γιατί; Η λειτουργία τους εξαντλείται σε τυπικούς ελέγχους και σαν βασικό κριτήριο έχουν την κερδοφορία του κεφαλαίου που πηγάζει από τη σχέση «κόστος για την εργοδοσία και κερδοφορία για τις ΕΞΥΠΠ». Γι’ αυτό δεν υπάρχουν αποτελέσματα. 
     Δεν αρκεί κανείς να κάνει διαπιστώσεις, να κάνει καταγραφή των επιπτώσεων, ούτε με τις επιμέρους προτάσεις για βελτίωση της κατάστασης, γιατί αυτά μπορούν να τα κάνουν και η Νέα Δημοκρατία και το ΠΑΣΟΚ. Και τούτο γιατί το πρόβλημα της ζωής των εργατών, της υγείας και της ασφάλειας είναι βαθιά ταξικό πρόβλημα. Ακόμα και η άμυνα των εργαζομένων συνδέεται με την ανάπτυξη των αγώνων, την αλλαγή των συσχετισμών στο πολιτικό και οικονομικό επίπεδο, την προοπτική της ρήξης με αυτές τις πολιτικές. 
     Οι προτάσεις που κάνει ο Συνασπισμός δεν αναιρούν τις σημαντικές ευθύνες που έχουν η ΓΣΕΕ και η ΑΔΕΔΥ, γιατί ο Συνασπισμός στηρίζει αυτές τις συνδικαλιστικές ηγεσίες, στηρίζει ακόμα τις καπιταλιστικές αναδιαρθρώσεις για φθηνή εργατική δύναμη, για φθηνό εργατικό κόστος. Δεν αναιρεί τις συνολικές ευθύνες της Ευρωπαϊκής Ένωσης και τη στάση που κράτησε ο Συνασπισμός στη Συνθήκη του Μάαστριχτ, που  ψήφισε την Οικονομική και Νομισματική Ενοποίηση, τότε που είπε ο κ. Κωνσταντόπουλος ότι πρέπει να μπούμε στον πυρήνα της ΟΝΕ.
Γιατί με τη Συνθήκη του Μάαστριχτ αποθεώνεται η ελευθερία του κεφαλαίου, της ελεύθερης διακίνησης εργατικού δυναμικού, υπηρεσιών και εμπορευμάτων που είναι σε βάρος των εργαζομένων. Ακόμη, η Νομισματική Ενοποίηση μιλάει για άρση κάθε προστασίας των εργαζομένων με «ελαστικοποίηση» των εργασιακών σχέσεων. 
      Ούτε τα επιμέρους μέτρα που προτείνει ο Συνασπισμός δεν μπορούν να ανακόψουν τη γενική τάση του καπιταλισμού ο οποίος καταστρέφει την εργατική δύναμη, προκαλεί εργατικά ατυχήματα, καταστρέφει την υγεία από τα μεταλλαγμένα προϊόντα, από τα χαλασμένα βιομηχανικά προϊόντα, από τα κοτόπουλα με διοξίνες, από τις τρελές αγελάδες, από τα σάπια γιαούρτια και ό,τι άλλο υπάρχει! Όλα αυτά πρέπει να είναι καθημερινό καθήκον του συνδικαλιστικού κινήματος, του ταξικού ρεύματος για αλλαγή του συσχετισμού των δυνάμεων. 
      Όμως, αυτά δεν γίνονται στον καπιταλισμό. Δεν γίνονται στα πλαίσια της Ευρωπαϊκής Ένωσης. Για παράδειγμα, η παιδική θνησιμότητα στον καπιταλισμό από την παιδική εργασία είναι αποτέλεσμα της βάρβαρης καπιταλιστικής ιδιοκτησίας, που βάζει τα παιδάκια να δουλεύουν σαν σκλάβοι. Αυτό δείχνει ότι ο καπιταλισμός σκοτώνει για τα κέρδη! 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε! 
      ΔΗΜΗΤΡΙΟΣ ΤΣΙΟΓΚΑΣ: Να ολοκληρώσω, κύριε Πρόεδρε, αλλά τους άλλους τους αφήσατε να μιλήσουν για δέκα λεπτά. 
      ΠΡΟΕΔΡΕΥΩΝ (Ιωάννης Τραγάκης): Κανέναν δεν άφησα να μιλήσει για δέκα λεπτά. 
      ΔΗΜΗΤΡΙΟΣ ΤΣΙΟΓΚΑΣ: Δέκα λεπτά μίλησε και ο κ. Πολύδωρας, αλλά και συνάδελφοι του ΠΑΣΟΚ.
      Πρόσφατα, στον Πειραιά έσυραν στα δικαστήρια την Επιτροπή Υγιεινής και Ασφάλειας. Όλα λειτουργούν στη λογική των καπιταλιστών: Ρυπαίνει κάποιος; Θα πληρώσει πρόστιμο. Σκοτώνει βιομήχανος εργάτη; Θα πληρώσει πρόστιμο. Δηλαδή, σκοτώνουν οι βιομήχανοι, πληρώνουν, τελείωσαν και καθάρισαν! Κανένας δεν πήγε μέσα! Κανένας δεν πλήρωσε ο ίδιος και βέβαια απολύουν συνδικαλιστές είτε είναι στις Επιτροπές Υγιεινής και Ασφάλειας είτε είναι στις διοικήσεις των συνδικάτων. 
      Η πρόταση του Κομμουνιστικού Κόμματος Ελλάδος με όλα τα παραπάνω είναι η εξής: Γίνεται φανερό ότι το συμφέρον της εργατικής τάξης απαιτεί ρήξη με την κυρίαρχη αντίληψη της ταξικής συνεργασίας, δηλαδή του λεγόμενου «κοινού συμφέροντος» εργατών-βιομηχάνων για την αντιμετώπιση του επαγγελματικού κινδύνου. Οι εργάτες δεν έχουν ευθύνες γι’ αυτά. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε, σας παρακαλώ!
      ΔΗΜΗΤΡΙΟΣ ΤΣΙΟΓΚΑΣ: Ολοκληρώνω, κύριε Πρόεδρε. 
      Η ασφάλεια των εργαζομένων πρέπει να μπει στη συνολική αντιπαράθεση με το κεφάλαιο και τις κυβερνήσεις που υπηρετούν την εργατική τάξη. 
      Η εργατική τάξη, αν θέλει να προστατέψει τη ζωή της, πρέπει να διεκδικήσει συγκεκριμένα μέτρα, όπως τη συνεχή παρακολούθηση της υγείας των εργαζομένων, την αποκατάσταση των θυμάτων από επαγγελματικές ασθένειες και ατυχήματα, τη συνεχή εκπαίδευση και συγκεκριμένα μέτρα προστασίας των εργαζομένων, αυξημένες δαπάνες από τον κρατικό προϋπολογισμό –γιατί δίνονται ψίχουλα- τη δημιουργία κρατικού σώματος μηχανικών ασφάλειας και γιατρών εργασίας, την κατάργηση των ιδιωτικών ΕΞΥΠΠ, την κατοχύρωση της εργοδοτικής εισφοράς για ασφαλιστική κάλυψη του επαγγελματικού κινδύνου, τη συγκρότηση, αναβάθμιση και προστασία από απολύσεις Επιτροπών Υγιεινής και Ασφάλειας, την υπεράσπιση των βαρέων ανθυγιεινών και τη διεύρυνσή τους, δημόσιο δωρεάν σύστημα υγείας στα πλαίσια μιας λαϊκής οικονομίας, όπου ο κοινωνικός πλούτος θα είναι λαϊκή περιουσία. 
      Το Κομμουνιστικό Κόμμα Ελλάδας έδωσε δείγματα γραφής. Όλα τα χρόνια μάχεται καθημερινά, είναι μπροστά στους αγώνες και, ιδιαίτερα, όταν πρόκειται για τη ζωή των εργατών. Όμως, οι εργαζόμενοι πρέπει να ξέρουν ότι ο καπιταλισμός είναι στη φάση που σκοτώνει! 
      ΠΡΟΕΔΡΕΥΩΝ (Ιωάννης Τραγάκης): Τα είπατε αυτά, κύριε συνάδελφε! Ολοκληρώστε, σας παρακαλώ! Θα με αναγκάσετε να σας κλείσω το μικρόφωνο! 
      ΔΗΜΗΤΡΙΟΣ ΤΣΙΟΓΚΑΣ: Είναι η τελευταία μου λέξη! 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, επιτέλους! Τα έχετε πει ξανά αυτά! Παρακολουθώ την ομιλία σας!
      ΔΗΜΗΤΡΙΟΣ ΤΣΙΟΓΚΑΣ: Μόνο με την ανατροπή του καπιταλιστικού συστήματος οι εργάτες μπορούν να προστατέψουν και να αλλάξουν τη ζωή τους. 
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ!
      Το λόγο έχει ο κ. Λεβέντης για δευτερολογία. 
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, αναφέρθηκαν πολλά εδώ με βάση την επερώτηση. Συγκέντρωσε πολλούς επαίνους και αυτό, βέβαια, μας χαροποιεί. 
      Βέβαια, το θέμα είναι ότι στις διαπιστώσεις δεν υπάρχουν διαφωνίες από όλους τους ομιλητές. Όσον αφορά, όμως, το πρακτέο, τα μέτρα που θα πρέπει να ληφθούν και τον τρόπο που αυτά θα προωθηθούν, υπάρχουν διαφορές και σ’ αυτές θα πρέπει να σταθούμε. 
      Κατ’ αρχήν, ο κύριος Υπουργός είπε πολλά και έδωσε και στοιχεία, τα οποία δυστυχώς, εμείς δεν μπορούμε να δεχτούμε, κύριε Υπουργέ, και το επαναλαμβάνουμε! 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μετά χαράς, κύριε Λεβέντη, όποτε τα ζητήσετε, θα τα πάρετε!
      ΑΘΑΝΑΣΙΟΣ ΛΕΒΕΝΤΗΣ: Θα το αξιοποιήσω αυτό!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ετοιμάζουμε και ιστοσελίδα, όπου θα αναρτώνται! 
      ΑΘΑΝΑΣΙΟΣ ΛΕΒΕΝΤΗΣ: Ακόμα καλύτερα!
      ΔΗΜΗΤΡΙΟΣ ΤΣΙΟΓΚΑΣ: Αν φτιάξετε ιστοσελίδα, δεν θα σκοτώνονται εργάτες μετά!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Γιατί οι βιομήχανοι δεν σκοτώνονται;
      ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε Λεβέντη.
      ΑΘΑΝΑΣΙΟΣ ΛΕΒΕΝΤΗΣ: Δεν αναφερθήκατε, επίσης, κύριε Υπουργέ, στο μεγαλύτερο εργοδότη, στο δημόσιο, στα νομικά πρόσωπα δημοσίου δικαίου. Ούτε αναφερθήκατε στους ΟΤΑ, στην επέκταση του εργατικού ατυχήματος και των επαγγελματικών ασθενειών και τα μέτρα που θα πρέπει να ληφθούν σε αυτόν το χώρο. 
      Στα σώματα ασφαλείας, στους ένστολους των ενόπλων δυνάμεων, αναφέρθηκε ο κ. Κουβέλης. Υπάρχουν και άλλοι τομείς. Εγώ, ως υγειονομικός και εσείς, επειδή είστε γιατρός, κύριε Υπουργέ, θα ήθελα να πω ότι στο χώρο της υγείας υπάρχουν άνθρωποι που εργάζονται σκληρά. Ο κύριος Πρωθυπουργός εδώ το έχει αναγνωρίσει, ότι, δηλαδή, χάρη στις ηρωικές προσπάθειες αυτών στέκεται το υγειονομικό σύστημα ακόμη στα πόδια του. Και όμως, δεν αναγνωρίζεται ότι αυτοί κάνουν μια ανθυγιεινή και επικίνδυνη εργασία. Υπάρχουν πάρα πολλές συνέπειες. Εσείς το ξέρετε καλύτερα από μένα. 
      Επίσης, πρέπει να υπάρξει μια συνέργια και συνεργασία των συναρμόδιων Υπουργείων. Δεν είναι ανάγκη να έχουμε ένα καινούργιο ινστιτούτο αντίστοιχο του ΕΛΙΝΥΑΕ. Χρειαζόμαστε εθνικό κέντρο αναφοράς για την υγεία, υγιεινή και ασφάλεια, κέντρο που έχουν όλες οι άλλες χώρες της Ευρωπαϊκής Ένωσης. 
      Η ΔΕΗ έχει ήδη πολυπληθή ΕΣΥΠ, η οποία συστήθηκε μετά από πιεστικό έλεγχο κυρίως της κοινοβουλευτικής ομάδας του Συνασπισμού. Θα υπάρξει ΕΣΥΠ στις διοικητικές, υγειονομικές υπηρεσίες; Θα επαναπροσδιοριστούν οι υγειονομικές επιτροπές επαγγελματικής νόσου; Θα δημιουργηθεί διεπιστημονικό μεταπτυχιακό πρόγραμμα για τεχνικούς ασφαλείας στα ΑΕΙ και ΤΕΙ; 
      Διαπιστώσατε και εσείς ορισμένα πράγματα και αναφέρατε ακόμη ότι πήγαν επιθεωρητές κατηγορούμενοι, κύριε Υπουργέ. Είστε, όμως, Κυβέρνηση τώρα. Τουλάχιστον πρέπει να κοπεί ο βήχας σε αυτήν την πρακτική. Πρέπει να σταματήσουν αυτές οι πρακτικές. Πρέπει οι επιθεωρητές και να είναι αρκετοί σε αριθμό και να κάνουν το καθήκον τους. Και εδώ πρέπει να πούμε ότι υπάρχουν πάρα πολλά κενά. Το λέω αυτό, επειδή κατάγομαι από μία κατ’ εξοχήν εργατική περιοχή, την Ελευσίνα, και ξέρω πόσο αναποτελεσματική είναι η παρέμβαση των επιθεωρητών, πόσο λίγοι είναι και πόσο σπάνια κάνουν αυτές τις επιθεωρήσεις. 
      Αν θέλετε, κύριε Υπουργέ, ζητήστε πόσες επιθεωρήσεις έχουν κάνει αυτό το διάστημα και τι έχουν διαπιστώσει. Θα δείτε και εσείς ο ίδιος, ότι αυτά που λέω εγώ είναι απειροελάχιστα μπροστά σε αυτά που συμβαίνουν. Επομένως, έχουμε ευθύνες προς αυτήν την κατεύθυνση και θα πρέπει να κινηθούμε όσο το δυνατόν συντομότερα. 
      Αναφέρθηκε, επίσης, το ανενεργό Ινστιτούτο Νοσημάτων Θώρακος στο Υπουργείο Υγείας. Ειπώθηκαν και άλλα πολλά. Βέβαια, υποσχεθήκατε, κύριε Υπουργέ, ότι θα έρθει σχέδιο νόμου για το εθνικό ινστιτούτο υγιεινής και ασφάλειας. Δεν ξέρω πώς θα το ονομάσετε. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Υγείας και Ασφάλειας. 
      ΑΘΑΝΑΣΙΟΣ ΛΕΒΕΝΤΗΣ: Ζητάτε να κάνουμε τις παρατηρήσεις μας και ασφαλώς θα τις κάνουμε. Αν θέλετε, προλάβαμε εμείς, ήδη, να κάνουμε μια σειρά παρατηρήσεις και προτάσεις και δεν έχουμε την ψευδαίσθηση ότι εξαντλούμε αυτό το θέμα. Ο κ. Κουβέλης στην τόσο εμπεριστατωμένη ανάπτυξή του είπε λίγα πράγματα, αν και, όπως είπε, θα μπορούσε να μιλάει για ώρες. 
      Εγώ ένα πράγμα θα ήθελα να επισημάνω ανάμεσα στα πολλά. Είχαμε εξίμισι χιλιάδες δηλωμένα ατυχήματα το 2003, εκ των οποίων εκατόν σαράντα πέντε θανατηφόρα. Τα υπόλοιπα έξι χιλιάδες τριακόσια τόσα τι απέγιναν, κύριε Υπουργέ; Αν τα ψάξουμε, τα θανατηφόρα τουλάχιστον θα διπλασιαστούν, αν δεν θα τριπλασιαστούν. Από εκεί και πέρα, πόσοι έμειναν ανάπηροι; Αυτά πουθενά δεν τα ψάχνετε. Όπως δεν…
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ποιος να τα ψάξει;
      ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, εδώ είναι το δικό σας Υπουργείο. Να σας πω κάτι; Οι περισσότεροι ανήκουν στο ΙΚΑ.. Αν ζητήσετε τα στοιχεία από το ΙΚΑ, θα πρέπει να σας τα δώσει. Δε νομίζω ότι θα είναι ακατόρθωτο. Ας δημιουργηθούν υπηρεσίες, αν δεν επαρκούν οι υπάρχουσες. Νομίζω ότι είναι ένα καίριο θέμα, όπως και με τις επαγγελματικές ασθένειες, που τόσο λίγα κάνουμε και που θα πρέπει να ασχοληθούμε. 
      Ένα άλλο θέμα είναι αυτό για την ασφαλιστική κάλυψη του επαγγελματικού κινδύνου, κύριε Υπουργέ. Θα πρέπει να κινηθούμε πιο δραστήρια. Θα πρέπει να συγκροτηθεί και να λειτουργήσει ένας ασφαλιστικός κλάδος και φορέας πρόληψης και αντιμετώπισης του επαγγελματικού κινδύνου και των συνεπειών του. Σε αυτό να εντάσσονται υποχρεωτικά όλοι οι εργαζόμενοι, που παρέχουν εξαρτημένη εργασία οποιασδήποτε μορφής σε κάθε τομέα της οικονομικής και κοινωνικής δραστηριότητας και των υπηρεσιών δημόσιου και ιδιωτικού τομέα. 
      Την ευθύνη της διοίκησης να την έχουν εκπρόσωποι των εργαζομένων και των εργοδοτών με την εποπτεία του κράτους. Κάθε εργοδότης θα πρέπει να καταβάλει υποχρεωτικά εισφορά επαγγελματικού κινδύνου για κάθε εργαζόμενο. Τότε, νομίζω ότι θα συνειδητοποιήσουν ότι θα πρέπει να πληρώνουν περισσότερα, αλλά και ότι τους συμφέρει πολύ περισσότερο να πληρώνουν κάτι, για να γλιτώσουν τα περισσότερα και σαν επιχειρήσεις, αλλά βέβαια και σαν εθνική οικονομία. Γιατί από κει και πέρα, τις συνέπειες τις αναλαμβάνει το κράτος και η εθνική οικονομία και αυτό καταλαβαίνετε –το ανέλυσε και ο κ. Δραγασάκης- πόσες επιπτώσεις έχει.
      Επίσης, θα πρέπει στις βασικές δραστηριότητες του κλάδου αυτού να είναι η συστηματική διερεύνηση, η διάγνωση και η καταγραφή των επαγγελματικών παθήσεων και των εργατικών ατυχημάτων, η συστηματική παρακολούθηση και καταγραφή της επικινδυνότητας των συνθηκών εργασίας, μέσω των ειδικών προγραμμάτων μετρήσεων κατά κλάδο ή και επιχείρηση, η διενέργεια κλινικοεργαστηριακών εξετάσεων εξειδικευμένων ανάλογα με το συναντώμενο κάθε φορά επαγγελματικό κίνδυνο και η περιοδική επίβλεψη της υγείας των εργαζομένων, σύμφωνα με τα προβλεπόμενα από τη σχετική νομοθεσία.
      Οι εργαζόμενοι μικρών επιχειρήσεων, που εκτίθενται σε συγκεκριμένους επαγγελματικούς κινδύνους, για τους οποίους υπάρχει συγκεκριμένη νομοθεσία, θα μπορούν να απευθύνονται στο συγκεκριμένο ασφαλιστικό κλάδο για τη διενέργεια των ειδικών περιοδικών ιατρικών εξετάσεων, που προβλέπονται, με αντίστοιχη επιβάρυνση του ασφάλιστρου επαγγελματικού κινδύνου, που καταβάλει ο εργοδότης, εφόσον δεν καλύπτεται διαφορετικά.
      Είπε πολλά –στα περισσότερα συμφωνούμε- ο εκπρόσωπος του Κομμουνιστικού Κόμματος. Είπε, βέβαια, και διάφορα άλλα για τις αμαρτίες του καπιταλισμού, με τα οποία δεν θα διαφωνήσουμε, ακόμα και με εκείνα για τις τρελές αγελάδες. Αλλά ότι είναι και υπεύθυνος ο Συνασπισμός γιατί συμφώνησε με το Μάαστριχτ και έτσι είχαμε και εκτός των άλλων τη νόσο των τρελών αγελάδων και διάφορα άλλα, αυτό είναι λιγάκι τραβηγμένο και δε νομίζω ότι χρειάζεται να επεκταθώ.
      Υπάρχουν διαφορετικές απόψεις όσον αφορά την Ευρωπαϊκή Ένωση. Εμείς πιστεύουμε ότι έχει πολλά προβλήματα η Ευρωπαϊκή Ένωση. Γι’ αυτό ακριβώς κι εμείς είμαστε αντίθετοι στο Σύνταγμα, που πάει να ψηφιστεί, γιατί δεν συμφωνούμε με αυτού του είδους το Σύνταγμα. Θέλουμε πολύ περισσότερα να γίνουν για τους εργαζόμενους, για όλους τους πολίτες της Ευρωπαϊκής Ένωσης, για το περιβάλλον και για τόσα άλλα. Παρ’ όλα αυτά, πιστεύουμε ότι μόνο στην Ευρωπαϊκή Ένωση υπάρχει, απ’ όλο τον κόσμο συνολικά, η καλύτερη κατοχύρωση.
      Προχθές ήρθαμε από μια διακομματική αποστολή, διακοινοβουλευτική, στις Φιλιππίνες, όπου οι συνθήκες είναι άθλιες. Και είμαι υποχρεωμένος εδώ να αναφέρω ότι σκοτώνονται στους δρόμους συνδικαλιστές, οι οποίοι θεωρούνται ότι δεν συμφωνούν με την κρατούσα πολιτική. Οι εργάτες δουλεύουν υπό άθλιες συνθήκες. Στην απέναντι Κίνα, όπου υπάρχει μια γρήγορη ανάπτυξη, οι συνθήκες είναι περισσότερο από εφιαλτικές, είναι απαράδεκτες.
      Εμείς δεν λέμε ότι πρέπει να επανέλθουμε σε αυτές τις συνθήκες. Δεν είμαστε υπέρ του να πάνε όλοι στην τρίτη θέση, είμαστε υπέρ του να πάνε όλοι στην πρώτη θέση. Και από αυτή την άποψη, απαιτούμε να γίνουν πολύ περισσότερα και στην Ευρωπαϊκή Ένωση, η οποία, παρ’ όλα αυτά, είναι όαση μπροστά σε ό,τι συμβαίνει σε όλο τον υπόλοιπο κόσμο.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Το λόγο έχει ο κύριος Υφυπουργός.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, πρώτον θέλω να κάνω μια παρατήρηση στον κ. Κουβέλη και να του πω ότι είναι καλές οι παράμετροι που έβαλε, όμως δεν πρέπει να κυνηγάμε το δέντρο και να χάνουμε το δάσος.
      Και το λέω αυτό, κυρία Ξηροτύρη, γιατί ναι μεν στην Καστοριά ή στη Φλώρινα υπάρχουν κενά, εξορθολογισμός του προσωπικού του ΣΕΠΕ κλπ., αλλά αυτό είναι μια πολιτική επιμέρους. Ποια είναι όμως η κεντρική πολιτική και η φιλοσοφία αυτού του προβλήματος, που λέγεται πρόληψη για την υγεία στην εργασία; Ποια είναι; Είναι ότι σήμερα δεν υπάρχει ένας ενιαίος φορέας, που να καταγράφει, που να παρακολουθεί, κύριε Λεβέντη, τι απέγινε το βαρύ εργατικό ατύχημα, μήπως μετέπεσε σε θάνατο, κλπ.
      Γι’ αυτά όλα θα πρέπει να υπάρχει ένας φορέας. Θα πρέπει να υπάρχει ένας φορέας, που να είναι ευρύτερα αποδεκτός και μάλιστα λέμε να είναι εθνικός, για να έχει…
      ΑΘΑΝΑΣΙΟΣ ΛΕΒΕΝΤΗΣ: Να τον φτιάξουμε. Γιατί όχι;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): … να έχει το Υπουργείο Ναυτιλίας, να έχει το Υπουργείο Μεταφορών, όλα μέσα.
      Και εδώ είναι η δεύτερη επισήμανση που θέλω να κάνω, για να απαντήσω στην κ. Χριστοφιλοπούλου.
     Έχετε δίκιο. Δεν είναι στις προθέσεις μας να φτιάχνουμε μαγαζιά και παραμάγαζα. Υπάρχει ο ΕΛΝΙΑ. Αυτός θα μετατραπεί, θα αναβαθμιστεί στον εθνικό φορέα. Ζητάμε πεπειραμένα στελέχη, δεν απομονώνουμε, δεν περιθωριοποιούμε κανέναν που έχει τέτοια γνώση, όπως έχουν σήμερα τα στελέχη του ΕΛΝΙΑ. Τι κάνουμε: Παίρνουμε, κύριε καθηγητά, από το Νοσοκομείο Νοσημάτων Θώρακος το ακίνητο, το έμψυχο υλικό, παίρνουμε από τον ΕΛΝΙΑ το άλλο υλικό και δημιουργούμε έναν ενιαίο φορέα. Αυτό είναι το δάσος. Από εκεί και πέρα έρχεται η δεύτερη πολιτική.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Οι κοινωνική εταίροι θα συμμετάσχουν σ’ αυτό;
     ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Βέβαια. Κοινωνικοί εταίροι -μέχρι τώρα μετέχουν μόνο κοινωνικοί εταίροι- και το κράτος. Ποιος θα πληρώνει; Βλέπετε τι τραβάει ο ΕΛΝΙΑ σήμερα. 
     Και η δεύτερη πολιτική, ένας βασικός άξονας, είναι το Ολοκληρωμένο Πληροφορικό Σύστημα (ΟΠΣ). Ακούγαμε από τον καθηγητή, τον προηγούμενο πρωθυπουργό, κ. Σημίτη «εκσυγχρονισμός», «εκσυγχρονισμός». Πού υπάρχει ΟΠΣ.; Υπάρχει στην Εργατική Εστία; Υπάρχει στην Εργατική Κατοικία; Υπάρχει στο ΣΕΠΕ; Αδιανόητο να μην έχουμε σήμερα on-line για να παρακολουθούμε το εργατικό ατύχημα. Τίποτα δεν υπάρχει, ούτε στον ΟΑΕΔ. 
     Όταν λέτε ΟΠΣ., πρέπει να καταλάβετε ότι η εποχή των μαθητευόμενων μάγων και με τα μαγικά ραβδάκια πολιτική, έχει αποτύχει και οικτρά μάλιστα. Η εικονική πραγματικότητα όπου παρουσιάζουμε ψεύτικους προγραμματισμούς και εκσυγχρονισμούς, δεν μας φθάνει. Η ουσία είναι μία: Το ΟΠΣ χρειάζεται, ώστε μέσα από την «κοινωνία της πληροφορίας», να αντλήσουμε χρηματικούς πόρους, δισεκατομμύρια. Άρα, τα τεχνικά δελτία που τέλειωσαν και του Ο.Α.Ε.Δ. και της Εργατικής Κατοικίας και του ΣΕΠΕ, προχωράμε με σοβαρότητα και με υπευθυνότητα για να κάνουμε ένα ολοκληρωμένο πληροφορικό σύστημα, ώστε να υπάρχει on-line –να το δω αυτό και να πεθάνω- σ’ αυτό το κράτος, να μην έχουμε τον αραμπά που έχουμε μέχρι τώρα. Αυτό είναι η δεύτερη βασική πολιτική και στρατηγική μας.
     Πάμε στα επιμέρους. Ναι, κύριε Λεβέντη, κατηγορήθηκαν -γιατί θέλει, σας είπα, εξειδίκευση και όχι να είναι σύμβουλοι ή τεχνικοί ασφάλειας- οι του ΣΕΠΕ στη Ναυπηγοεπισκευαστική Ζώνη. Και όμως, και με εντολή του Υπουργού Πάνου Παναγιωτόπουλου και εγώ προσωπικά, στείλαμε το Γενικό Γραμματέα στη δίκη -αυτό το αποσιωπάτε- να στηρίξει τα δίκαια του 	ΣΕΠΕ. Πότε άλλοτε είχε πάει ο Γενικός Γραμματέας ή ο Υπουργός στο δικαστήριο να υποστηρίξει τους εργαζόμενους; Ποτέ. Είναι μια πράξη που δείχνει την ευαισθησία μας για το πρόβλημα, που αναγνωρίζουμε, σ’ αυτήν την κατηγορία. 
     Και εδώ είναι ένα πρόβλημα που είπε ο κ. Κουβέλης. Είπε «στην Καστοριά είναι πέντε, στη Φλώρινα κανένας». Κύριοι συνάδελφοι, πρέπει να ξέρετε ότι στη Σαντορίνη, στη Μήλο, στην Κάρπαθο, σε όλη τη νησιωτική, ηπειρωτική και ορεινή Ελλάδα δημιουργούμε ΣΕΠΕ, δημιουργούμε ΟΑΕΔ, και μετά μόλις τον διορίσεις, δηλώνει γάμο, αρρώστια και φεύγει. Και εδώ είναι ένα μεγάλο πρόβλημα της ελληνικής δημόσιας διοίκησης που πρέπει να κτυπηθεί. Υπάρχει εισήγηση στον κ. Παυλόπουλο –και πιστεύω οσονούπω να λυθεί- για την εντοπιότητα. Όταν τον πηγαίνεις στην Καστοριά και σου φεύγει ή παντρεύεται, ή αρρωσταίνει…
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Γιατί δεν κάνετε μια σύσκεψη με το ΣΕΠΕ για να δείτε τι προσωπικό υπάρχει;
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τι σχέση έχει αυτό με αυτό που λέω; ‘Άλλο σας λέω και θέλω να καταλάβετε το πρόβλημα. Δεν το λύσατε επί είκοσι χρόνια, μήπως και το λύσουμε τώρα. Ποιο είναι το πρόβλημα; Δεν είναι θέμα συσκέψεων. Πήγα στην Πάρο και δεσμεύτηκα και ετοίμασα τοπικό ΟΑΕΔ, για να μην πηγαίνουν από την Πάρο στη Σύρο. Πού κολλάει η υπόθεση, κύριε Πρόεδρε; Δεν υπάρχει υπάλληλος, δεν πηγαίνει κανείς. Και ενώ είχαν δηλώσει ότι θα πάνε δύο, δεν πήγε κανείς.
     Άρα, λοιπόν, ας μην  μας κατηγορεί ο κ. Κουβέλης, γιατί εύκολα λέγεται, είναι όμως, δύσκολο στην πράξη. Γιατί η χώρα αυτή είναι μια σύγχρονη δημοκρατική ευρωπαϊκή χώρα και δεν μπορεί με το έτσι θέλω να αποφασίζει και να διατάζει να μείνει ο υπάλληλος που ίσως έχει λόγους υγείας. Άρα, λοιπόν, η προκήρυξη νησιωτικών, ακριτικών περιοχών με εντοπιότητα, όπου είναι υποχρεωμένος να παραμείνει κανείς δέκα χρόνια εκεί, θα μας λύσει ένα μεγάλο πρόβλημα στη λειτουργία αυτών των υπηρεσιών. 
      Αυτό που ήθελα να πω στον κ. Τσιόγκα, ο οποίος με αιφνιδιάζει πάντα –πότε ευχάριστα και πότε δυσάρεστα- είναι ότι θέλω να μας βοηθήσετε. Μιλήσατε για τα θανατηφόρα εργατικά ατυχήματα. Οι στατιστικές, κύριε Πρόεδρε, δείχνουν ότι τα θανατηφόρα εργατικά ατυχήματα συμβαίνουν στις μικροοικοδομές. Το 60% με 70% των συνολικών θανάτων είναι στις μικροοικοδομές. Έχω τα στοιχεία στη διάθεσή σας να σας τα δώσω, εάν θέλετε. Αν μπορούσε το κόμμα της εργατιάς, το Κομμουνιστικό Κόμμα Ελλάδος, να μας δείξει τι φταίει αφού τα συνδικάτα των οικοδόμων είναι πανταχού παρόντα. Τι φταίει; Δεν το έχουμε λύσει, το ψάχνουμε. 
      Να σας πω και κάτι ακόμα, κύριε Τσιόγκα. Είναι μακάβριο στη Βουλή να λέτε ότι σκοτώνονται οι εργάτες. Θα σας πω ότι ο θάνατος είναι θάνατος. Το λέει και η Αγία Γραφή: «Τι πλούσιος, λέει, τι φτωχός, τι εργάτης, τι βιομήχανος, τι βασιλιάς, τι στρατιώτης, ο θάνατος είναι θάνατος». Το θέμα είναι μακάβριο. Δεν υπάρχουν θάνατοι μόνο εργαζομένων, σε μία δημοκρατία υπάρχουν και θάνατοι άλλων ανθρώπων με μία ευαισθησία. Τι θα κάνουμε; Θάνατος σε όλους τους άλλους; 
      Εγώ λυπάμαι και δεν θέλω να κάνω εδώ μέσα μακάβριες κουβέντες, όπως είναι οι θάνατοι είτε αυτοί είναι εργοδοτών είτε είναι βιομηχάνων είτε είναι εργαζομένων. Ξέρετε σε μία κοινωνία σήμερα του 21ου αιώνα...
      ΔΗΜΗΤΡΙΟΣ ΤΣΙΟΓΚΑΣ: Ξέρετε κανένα βιομήχανο που να πέθανε από εργατικό ατύχημα; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Πάρα πολλούς. Πάρα πολλοί  κατά τη διάρκεια άσκησης του επαγγέλματός τους σκοτώθηκαν. Έχω έναν κατάλογο, τον οποίο θα σας φέρω. Είναι στη διάθεσή σας, όποτε τον θέλετε. 
      Το ζήτημα, όμως, είναι ότι ο θάνατος είναι θάνατος. Γι’ αυτό, λοιπόν, για να μπορούμε να έχουμε την ανάσταση στην εργασία, πρέπει να προχωρήσουμε όλοι μαζί, κύριε Τσιόγκα. Δεν φτάνει μόνο ένα «άγιο κόμμα», όπως είναι το Κομμουνιστικό Κόμμα Ελλάδος –και το παραδέχομαι- αλλά χρειάζονται και οι άλλοι, και ο Συνασπισμός, που είναι απαραίτητο κύτταρο της ζωής και της ανάστασης, και η Νέα Δημοκρατία  και το ΠΑΣΟΚ. Άρα, λοιπόν, σταματήστε να μονοπωλείτε το θάνατο των εργαζομένων. 
      ΔΗΜΗΤΡΙΟΣ ΤΣΙΟΓΚΑΣ: Δεν γίνονται αυτά. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
      Κυρίες και κύριοι συνάδελφοι, έχουν διανεμηθεί τα Πρακτικά των συνεδριάσεων της Τετάρτης 30 Μαρτίου 2005, της Πέμπτης 31 Μαρτίου 2005 και της Παρασκευής 1 Απριλίου 2005 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά των συνεδριάσεων της Τετάρτης 30 Μαρτίου 2005, της Πέμπτης 31 Μαρτίου 2005 και της Παρασκευής 1 Απριλίου 2005 επικυρώθηκαν. 
     Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 63/17.3.2005 επερώτησης Βουλευτών του Συνασπισμού Ριζοσπαστικής Αριστεράς προς τους Υπουργούς Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Εσωτερικών, Δημόσιας Διοίκησης και Αποκέντρωσης, σχετικά με νομοθεσία για την υγεία, την υγιεινή και ασφάλεια στην εργασία. 
      Δέχεσθε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    Με τη συναίνεση του Σώματος και ώρα 21.38’,  λύεται η συνεδρίαση για αύριο ημέρα Τρίτη 12 Απριλίου 2005 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία: Ι) συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Εναρμόνιση της Ελληνικής Νομοθεσίας προς την Οδηγία 2003/96/ΕΚ του Συμβουλίου της 27ης Οκτωβρίου 2003 περί επιβολής Ειδικού Φόρου Κατανάλωσης και άλλες διατάξεις». ΙΙ) μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εξωτερικών: «Κύρωση της Συνθήκης για τη θέσπιση Συντάγματος της Ευρώπης» σύμφωνα με την ημερήσια διάταξη που έχει διανεμηθεί.
      
    Η ΠΡΟΕΔΡΟΣ                                                           ΟΙ ΓΡΑΜΜΑΤΕΙΣ
Συνεδρίαση 11-04-05		σελ.-2-

