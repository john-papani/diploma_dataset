Π Ρ Α Κ Τ Ι Κ Α    Β Ο Υ Λ Η Σ
 
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β'
ΣΥΝΕΔΡΙΑΣΗ Ζ'
Τρίτη 14 Οκτωβρίου 1997
 
Αθήνα, σήμερα στις 14 Οκτωβρίου 1997, ημέρα Τρίτη και ώρα 18.18' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Αλέξανδρο Βούλγαρη, Βουλευτή Μαγνησίας, τα ακόλουθα:
Α' ΚΑΤΑΘΕΣΗ ΑΝΑΦΟΡΩΝ
1) Η Βουλευτής Πειραιά κα ΣΤΕΛΛΑ ΑΛΦΙΕΡΗ κατέθεσε αναφορά με την οποία ο Δημοτικός Συνδυασμός "ΥΔΡΑ - Ανοικτή Πρόταση για το Λύριο" καταγγέλλει παράνομες συνδέσεις αποχέτευσης που ρίχνουν λύματα στο λιμάνι του νησιού.
2) Οι Βουλευτές κύριοι ΣΤΕΛΛΑ ΑΛΦΙΕΡΗ και ΣΠΥΡΟΣ ΔΑΝΕΛΛΗΣ κατέθεσαν αναφορά με την οποία ο Σύλλογος Γονέων και Κηδεμόνων του 5ου Δημοτικού Σχολείου Ελευσίνας Αττικής αναφέρεται στην αποβιομηχάνιση της περιοχής.
3) Ο Βουλευτής Ροδόπης κ. ΜΟΥΣΤΑΦΑ ΜΟΥΣΤΑΦΑ κατέθεσε αναφορά με την οποία ο Κτηνοτροφικός Σύλλογος Νομού Ροδόπης ζητεί την αύξηση της τιμής του γάλακτος.
4) Οι Βουλευτές κύριοι ΠΕΤΡΟΣ ΚΟΥΝΑΛΑΚΗΣ και ΑΝΔΡΙΑΝΗ ΛΟΥΛΕ κατέθεσαν αναφορά με την οποία Εκπαιδευτικοί της Α/θμιας Εκπ/σης του Νομού Μεσσηνίας διαμαρτύρονται για τη μη εξακτίνωση του προγράμματος εξομοίωσης και στο Νομό Μεσσηνίας.
5) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία το Παλλεσβιακό Εργατικό Κέντρο Μυτιλήνης καταγγέλλει την προκλητική παρουσία αστυνομικού με πολιτικά σε σύσκεψη της ΕΣΑΚ στην Αθήνα στις 1.10.97.
6) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία το Δημοτικό Συμβούλιο Λουτρόπολης Θερμής Λέσβου ζητεί την εκτέλεση απαραίτητων έργων στο λιμάνι της.
7) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία η Κοινότητα Καρυών Ιωαννίνων εκφράζει την αντίθεσή της με τις αναγκαστικές συνενώσεις των ΟΤΑ.
8) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία η Κοινότητα Σταυρακίου Ιωαννίνων εκφράζει την αντίθεσή της στο σχέδιο "Ι.Καποδίστριας".
9) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία η Κοινότητα Δραγοψάς Ιωαννίνων δηλώνει την αντίθεσή της στο πρόγραμμα "Ι.Καποδίστριας" και στις αναγκαστικές συνενώσεις των ΟΤΑ.
10) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία η Κοινότητα Σερβιανών Ιωαννίνων δηλώνει την αντίθεσή της με τις αναγκαστικές συνενώσεις των ΟΤΑ.
11) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία Κοινοτικοί Εκπρόσωποι Νομού Ιωαννίνων δηλώνουν την αντίθεσή τους στις αναγκαστικές συνενώσεις που προβλέπει το πρόγραμμα "Ι.Καποδίστριας".
12) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία Κοινοτικά Συμβούλια των Κοινοτήτων που αποτελούν την 19η Γεωγραφική Ενότητα Νομού Ιωαννίνων δηλώνουν την αντίθεσή τους με τις αναγκαστικές συνενώσεις των ΟΤΑ.
13) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία η Κοινότητα Καρίτσας Ιωαννίνων διαφωνεί με τις αναγκαστικές συνενώσεις των ΟΤΑ.
14) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία ο Σύλλογος Γονέων 3ου Δημοτικού Σχολείου Μύρινας ζητεί να μην χτιστεί εκκλησάκι στο πάρκο Ανδρωνίου Μύρινας Λήμνου.
15) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΟΡΕΣΤΗΣ ΚΟΛΟΖΩΦ κατέθεσαν αναφορά με την οποία Μαζικοί Φορείς και Κάτοικοι περιοχής Βατερών Νομού Λέσβου ζητούν να σταματήσουν οι στρατιωτικές ασκήσεις να διεξάγονται σ' αυτή την τουριστική και αναπτυξιακή περιοχή.
16) Οι Βουλευτές κύριοι ΧΑΡΑΛΑΜΠΟΣ ΑΓΓΟΥΡΑΚΗΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία το Δημοτικό Συμβούλιο Αθήνας ζητεί να μην ανεγερθεί κτίριο της ΔΕΗ σε περιοχή των 'Ανω Αμπελοκήπων.
17) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία ο κ. Α.Μόσχου Π.Μόσχου, αντιστασιακός αξιωματικός, ζητεί να αρθούν οι συνέπειες της δίωξής του από το κράτος του εμφυλίου πολέμου.
18) Ο Βουλευτής Μαγνησίας κ. ΛΕΩΝΙΔΑΣ ΤΖΑΝΗΣ κατέθεσε δημοσίευμα εφημερίδας σχετικά με την κλοπή ανταλλακτικών από το 304 ΠΕΒ Νομού Μαγνησίας.
19) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε δημοσίευμα εφημερίδας όπου ζητείται η αύξηση των κλινών και η αντικατάσταση των πεπαλαιωμένων μηχανημάτων στην εντατική κλινική στο ΠΕΠΑΓΝΗ.
20) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε δημοσίευμα εφημερίδας όπου καταγγέλλονται οι συκοφαντικές ενέργειες κατά της Νομαρχιακής Αυτοδιοίκησης του Νομού Ηρακλείου ώστε να μην αναλάβει το πρόγραμμα δακοκτονίας στο Νομό Ηρακλείου.
21) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε δημοσίευμα εφημερίδας στο οποίο οι Κοινότητες Πανοράματος, Αμουργιέλων του Νομού Ηρακλείου ζητούν χρηματοδότηση για τη βελτίωση της βατότητας του νομαρχιακού δρόμου που διέρχεται από την περιοχή τους.
22) Ο Βουλευτής Μεσσηνίας κ. ΕΛΕΥΘΕΡΙΟΣ ΠΑΠΑΝΙΚΟΛΑΟΥ κατέθεσε αναφορά με την οποία ο κ. Αργύριος Σβολόπουλος, εκπαιδευτικός, ζητεί να ληφθούν υπόψη για την επίλυση του προβλήματος της γλωσσικής καλλιέργειας των ελληνοπαίδων οι εργασίες του, που συνθέτουν το πρωτότυπο σύστημα γλωσσικής καλλιέργειας και επιμόρφωσης των μαθητών κάθε σχολικής βαθμίδας.
23) Ο Βουλευτής Μεσσηνίας κ. ΕΛΕΥΘΕΡΙΟΣ ΠΑΠΑΝΙΚΟΛΑΟΥ κατέθεσε δημοσίευμα εφημερίδας στο οποίο το Εθνικό Κολυμβητήριο Καλαμάτας διαμαρτύρεται για τη διακοπή της ηλεκτροδότησής του.
24) Ο Βουλευτής Μεσσηνίας κ. ΕΛΕΥΘΕΡΙΟΣ ΠΑΠΑΝΙΚΟΛΑΟΥ κατέθεσε αναφορά με την οποία το Διοικητικό Συμβούλιο της 14ης Περιφέρειας του Νομού Μεσσηνίας ζητεί την ένταξη της Κοινότητας Περδικονερίου του Νομού Μεσσηνίας στο σχέδιο συνενώσεων των ΟΤΑ "Ι.Καποδίστριας".
25) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας όπου ζητείται η ρύθμιση των χρεών των κτηνοτρόφων του Νομού Δράμας προς την ΑΤΕ.
26) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία η Κοινότητα Ελούντας του Νομού Λασιθίου διαμαρτύρεται για την εφαρμογή του προγράμματος "Ι.Καποδίστριας" στην περιοχή της.
27) Ο Βουλευτής Βοιωτίας κ. ΓΕΩΡΓΙΟΣ ΚΑΤΣΙΜΠΑΡΔΗΣ κατέθεσε αναφορά με την οποία η Κοινότητα Αγίας 'Αννας του Νομού Βοιωτίας ζητεί την ανάκληση της απόφασης της Περιφερειακής Διοίκησης Βοιωτίας που ρυθμίζει τη βοσκή σε αναδασωτέα περιοχή της.
28) Η Βουλευτής Μαγνησίας κα ΡΟΔΟΥΛΑ ΖΗΣΗ κατέθεσε αναφορά με την οποία ο Δήμος Βόλου του Νομού Μαγνησίας ζητεί τη ρύθμιση των χρεών προς την ΑΤΕ από την ανάληψη του έργου ίδρυσης των Σφαγείων του Βόλου.
29) Η Βουλευτής Μαγνησίας κα ΡΟΔΟΥΛΑ ΖΗΣΗ κατέθεσε αναφορά με την οποία η Πανελλήνια 'Ενωση Γονέων "Η Χριστιανική Αγωγή" Τμήμα Βόλου διαμαρτύρεται για την αύξηση στα ταχυδρομικά τέλη των θρησκευτικών εντύπων.
30) Η Βουλευτής Μαγνησίας κα ΡΟΔΟΥΛΑ ΖΗΣΗ κατέθεσε αναφορά με την οποία οι Ειδικές Δυνάμεις Αερομεταφερόμενων Δασοπυροσβεστών ζητούν την απορρόφηση των δασοκομάντος στις δασικές υπηρεσίες για την πρόληψη των δασικών πυρκαγιών.
31) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε δημοσίευμα εφημερίδας σχετικά με την παρεμπόδιση της σιδηροδρομικής γραμμής υψηλής ταχύτητας μέχρι εκεί που προέβλεπε η μελέτη και η χρηματοδότηση από την Ευρωπαϊκή 'Ενωση, δηλαδή έως το Κιάτο Κορινθίας.
32) Η Βουλευτής Μαγνησίας κα ΡΟΔΟΥΛΑ ΖΗΣΗ κατέθεσε αναφορά με την οποία ο Σύνδεσμος Εργοδηγών - Εργοληπτών Ηλεκτρολόγων Νομού Μαγνησίας διαμαρτύρεται που μέλη τους δεν συμπεριελήφθησαν στη σύσταση ομάδας εργασίας που επεξεργάσθηκε το β' σχέδιο για τη χορήγηση επαγγελματικών αδειών ειδικότητας αερίων καυσίμων.
33) Ο Βουλευτής Μεσσηνίας κ. ΝΙΚΟΛΑΟΣ ΑΝΑΣΤΑΣΟΠΟΥΛΟΣ κατέθεσε αναφορά με την οποία το Διοικητικό Συμβούλιο Περιοχής της 14ης Εδαφικής Περιφέρειας του Νομού Μεσσηνίας υποβάλλει προτάσεις για την εφαρμογή του προγράμματος "Ι. Καποδίστριας" στην περιοχή του.
34) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Εμπορικός Σύλλογος Μολάων ζητεί την εύρυθμη λειτουργία της ΔΟΥ στους Μολάους Λακωνίας.
35) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η Ιερά Μητρόπολη Μονεμβασιάς και Σπάρτης ζητεί την αύξηση των αποδοχών του Ιερού Κλήρου όλων των βαθμών.
36) Η Βουλευτής Μαγνησίας κα ΡΟΔΟΥΛΑ ΖΗΣΗ κατέθεσε αναφορά με την οποία το Τεχνικό Επιμελητήριο Ελλάδας - Τμήμα Μαγνησίας ζητεί νέες μισθολογικές ρυθμίσεις για τους μηχανικούς του δημοσίου.
37) Οι Βουλευτές κύριοι ΝΙΚΟΛΑΟΣ ΓΚΕΛΕΣΤΑΘΗΣ και ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσαν αναφορά με την οποία ο Δήμος Λίμνης Εύβοιας ζητεί να μην κλείσει το Τηλεπικοινωνιακό Κέντρο στην περιοχή του.
38) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Νομαρχιακή Αυτοδιοίκηση Φωκίδας ζητεί την καθιέρωση πάγιου ειδικού τέλους ανερχόμενου σε ποσοστό 6% επί των εισπράξεων της ΕΥΔΑΠ ως αντισταθμιστικού οφέλους για την προσφερόμενη ποσότητα νερού από τη λίμνη του Μόρνου.
39) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε αναφορά με την οποία η Πανελλήνια 'Ενωση Γεωπόνων Δημοσίων Υπαλλήλων Λακωνίας ζητεί να προσληφθούν γεωπόνοι στη Δ/νση Γεωργίας για την αποτελεσματική λειτουγία της.
40) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Προμηθευτικός Συνεταιρισμός Φαρμακοποιών Αιτωλ/νίας ζητεί να σταματήσει η καθυστέρηση των πληρωμών των μελών του από τα ασφαλιστικά ταμεία.
41) Οι Βουλευτές κύριοι ΓΕΩΡΓΙΟΣ ΑΔΑΜΟΠΟΥΛΟΣ και ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσαν αναφορά με την οποία η Κοινότητα Αζώρου του Νομού Λάρισας ζητεί να απαγορεύεται το κάψιμο των καλαμιών στην περιοχή της για την προστασία της χλωρίδας.
42) Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία ο Δήμος Αστυπάλαιας Δωδεκανήσου ζητεί την ακτοπλοϊκή σύνδεση της Καλύμνου - Κω - Ρόδου.
43) Η Βουλευτής Μαγνησίας κα ΡΟΔΟΥΛΑ ΖΗΣΗ κατέθεσε αναφορά με την οποία η Ιερά Μητρόπολη Δημητριάδος Νομού Μαγνησίας ζητεί οικονομική ενίσχυση για την εκτέλεση εργασιών οικοδόμησης του Ιερού Ναού Αγίου Γεωργίου Συκής Μαγνησίας.
44) Ο Βουλευτής Χίου κ. ΑΝΤΩΝΙΟΣ ΚΟΤΣΑΚΑΣ κατέθεσε αναφορά με την οποία οι πτυχιούχοι φυσικής αγωγής, που προσελήφθησαν σαν ωρομίσθιοι με 9ωρη σύμβαση στο Αθλητικό Σχολείο της Χίου, διαμαρτύρονται για τη μη πρόσληψή τους ως αναπληρωτές καθηγητές βάσει της Γ4/1112.
45) Ο Βουλευτής Χίου κ. ΑΝΤΩΝΙΟΣ ΚΟΤΣΑΚΑΣ κατέθεσε αναφορά με την οποία η κυρία Ελπίδα Φραγκούλη, γονέας παιδιού με ειδικά κινητικά προβλήματα, ζητεί τη βελτίωση της ιατροφαρμακευτικής περίθαλψης των ασφαλισμένων του Οίκου Ναύτου.
46) Ο Βουλευτής Ηρακλείου κ. ΚΩΝ/ΝΟΣ ΜΠΑΝΤΟΥΒΑΣ κατέθεσε αναφορά με την οποία η Κοινότητα Θωρών Ηρακλείου ζητεί τη δημιουργία Δήμου Πυργιώτισσας.
47) Ο Βουλευτής Ηρακλείου κ. ΚΩΝ/ΝΟΣ ΜΠΑΝΤΟΥΒΑΣ κατέθεσε αναφορά με την οποία η Κοινότητα Αμπελούζου Ηρακλείου ζητεί τη συνένωσή της με το Δήμο Μοιρών Ηρακλείου.
48) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία η Συντονιστική Επιτροπή μη αποζημιωθέντων Βαμβακοπαραγωγών Νομού Καρδίτσας ζητεί να καταβληθεί άμεσα και χωρίς εξαιρέσεις η αποζημίωση σ' όλους τους βαμβακοπαραγωγούς που επλήγησαν από τις βροχοπτώσεις του '96.
49) Ο Βουλευτής Ηρακλείου κ. ΚΩΝ/ΝΟΣ ΜΠΑΝΤΟΥΒΑΣ κατέθεσε αναφορά με την οποία η 'Ενωση Πολιτικών Εξορίστων και Φυλακισθέντων Βορειοηπειρωτών ζητεί να χορηγηθεί στα μέλη του πράσινη κάρτα και δελτίο ταυτότητας αλλοδαπού.
50) Ο Βουλευτής Σάμου κ. ΚΩΝ/ΝΟΣ ΚΑΡΑΜΗΝΑΣ κατέθεσε αναφορά με την οποία η 'Ενωση Τεχνικών ΔΕΗ Σάμου - Ικαρίας ζητεί την άμεση πρόσληψη τεχνικού προσωπικού μέσα από τις ταχύρυθμες σχολές της ΔΕΗ.
Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 23/2-7-97 ερώτηση δόθηκε με το υπ' αριθμ. 4275/29-7-97 έγγραφο από τον Υφυπουργό Υγείας και Πρόνοιας η ακόλουθη απάντηση:
"Επί της ερωτήσεως 23/2-7-97 των Βουλευτών κ.κ. Μπάμπη Αγγουράκη και Ορέστη Κολοζώφ, σχετικά με την αξιοποίηση εγκαταστάσεων της ΕΛΕΠΑΑΠ για τη λειτουργία σχολικών μονάδων δευτεροβάθμιας εκπαίδευσης για μαθητές με κινητική αναπηρία, σας γνωρίζουμε ότι το θέμα είναι αρμοδιότητος του ΥΠΕΠΘ στο οποίο έχει ήδη απευθυνθεί η ερώτηση.
Επίσης σημειώνουμε ότι ενώ αναγνωρίζεται η δυνατότητα της ΕΛΕΠΑΑΠ να υποστηρίξει τη λειτουργια εκπαιδευτικών μονάδων, επί της αρχής δεν μπορεί να θεωρείται η πιο δόκιμη ή αποκλειστική λύση αυτή του ξεχωριστού σχολείου για τους μαθητές με κινητικά προβλήματα.
Η πιο ενδεδειγμένη πρακτική είναι αυτή της δημιουργίας υποδομών στήριξης και διευκολύνσεων ώστε οι μαθητές με κινητικά προβλήματα να μπορούν να παρακολουθούν το πλησιέστερο σχολείο και να μην διαχωρίζονται από τα υπόλοιπα παιδιά λόγω κινητικού προβλήματος κατά την κρίσιμη εφηβική ηλικία. Για όσα παιδιά αποκτούν κινητικό πρόβλημα κατά τη φοίτηση είναι εξ ίσου σημαντικό να μην αποκόπτονται από τον κοινωνικό περίγυρο και τη σχολική κοινότητα στην οποία πρωτοξεκίνησαν την εκπαίδευσή τους.
Ο Υφυπουργός
Θ. ΚΟΤΣΩΝΗΣ"
2. Στην με αριθμό 85/2-7-97 ερώτηση δόθηκε με το υπ' αριθμ. 18440/21-7-97 έγγραφο από τον Υφυπουργό Οικονομικών η ακόλουθη απάντηση:
"Σε απάντηση του από 4.7.97 εγγράφου σας, με το οποίο μας διαβιβάστηκε η αριθμ. 85/2.7.97 ερώτηση του Βουλευτή κ. Ιωάννη Χωματά σχετικά με το πιο πάνω θέμα σας γνωρίζουμε τα εξής:
1) Το θέμα της στέγασης της ΔΟΥ Κέας επανεξετάζεται και δεν έχει ληφθεί ακόμη οριστική απόφαση.
2) Για την επιλογή του κτιρίου όπου θα στεγαστεί η ΔΟΥ θα ληφθούν υπ' όψην όλα τα στοιχεία που αφορούν στην καλλίτερη εξυπηρέτηση των συναλλασσομένων με τη ΔΟΥ και κυρίως η κάλυψη των προδιαγραφών του ολοκληρωμένου πληροφοριακού συστήματος TAXIS.
Ο Υφυπουργός
Γ. ΔΡΥΣ"
3. Στην με αριθμό 200/4-7-97 ερώτηση δόθηκε με το υπ' αριθμ. 2280/28-7-97 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην ερώτηση 200/4-7-97 που κατατέθηκε στη Βουλή από τον Βουλευτή κ. Α. Φούσα, αναφορικά με υγειονομικά προβλήματα που δημιουργούνται στο χωριό Πεδινή, αλλά και στα γύρω χωριά, από τη διάθεση λυμάτων του Περιφερειακού Πανεπιστημιακού Νοσοκομείου Ιωαννίνων σας γνωρίζουμε, σύμφωνα και με το σχετικό (γ) έγγραφο τα εξής:
'Οπως μας πληροφόρησε η Δ/νση Δημόσιας Υγείας Νομ. Αυτ/σης Ιωαννίνων, πραγματοποίησε αυτοψία στο αποχετευτικό σύστημα του Περ/κού Παν/κού Νοσ/μείου και διαπίστωσε ότι τα λύματά του διατίθενται χωρίς άδεια στον αρδευτικό αύλακα που διέρχεται μέσω της Κοινότητας Πεδινής. Η παραπάνω Δ/νση συνέστησε στο Νοσ/μείο να μεριμνήσει για τη σύνδεση με το δίκτυο της πόλης ή να παροχετεύει τα λύματα με αγωγό στην κεντρική συλλεκτήρια τάφρο "Λαγκάτσα" που έχει χαρακτηρισθεί με απόφαση Νομάρχη ως αποδέκτης λυμάτων. Εν τω μεταξύ υποβλήθηκε στη Δ/νσή μας για αξιολόγηση η μελέτη επεξεργασίας και διάθεσης λυμάτων του Νοσ/μείου, όπου και συντάχθηκε φύλλο παρατηρήσεων με τις απαραίτητες προτάσεις, ώστε να γίνουν οι απαιτούμενες συμπληρώσεις - διορθώσεις στο σύστημα επεξεργασίας των λυμάτων και να επιτευχθεί η απαιτούμενη αποδοτικότητα του συστήματος, για να προστατευθεί ο ενδιάμεσος και τελικός αποδέκτης, όποιος τελικός προτιμηθεί (τάφρος Λαγκάτσας ή υπόνομος). Τέλος διευκρινίζεται ότι θα πρέπει να εγκριθεί και η μελέτη περ/κών επιπτώσεων του συστήματος επεξεργασίας και διαχείρισης αποβλήτων.
Ο Υφυπουργός
ΕΜ. ΣΚΟΥΛΑΚΗΣ"
4. Στην με αριθμό 202/4-7-97 ερώτηση δόθηκε με το υπ' αριθμ. 2874/28-7-97 έγγραφο από τον Υφυπουργό Εθνικής Οικονομίας η ακόλουθη απάντηση:
"Ι. Σε απάντηση της με αριθμ. πρωτ. 202/4.7.97 ερώτησης που κατέθεσε στη Βουλή των Ελλήνων η Βουλευτής κ. Μαρία Δαμανάκη σχετικά με το παραπάνω θέμα σας γνωρίζουμε τα ακόλουθα:
ΙΙ. Το Γραφείο Ελληνικού Οίνου στην Αγγλία αποτελεί μέρος του προγράμματος προώθησης του Ελληνικού Κρασιού στην αγορά της χώρας αυτής.
Λόγω του υψηλού κόστους του εν λόγω Γραφείου, που είναι εμφανώς δυσανάλογο με τις εξαγωγές μας κρασιού στην Αγγλία, ο Ο.Π.Ε. πρότεινε την επανεξέτασή του προγράμματος και τη συμμετοχή στο κόστος των επωφελούμενων επιχειρήσεων, χωρίς μέχρι σήμερα να επιτευχθεί προσέγγιση στο σημείο αυτό.
Πρέπει να επισημανθεί ότι ο Ο.Π.Ε., όπως και οι λοιπές ΔΕΚΟ, οφείλει να λειτουργήσει με ιδιωτικοοικονομικά κριτήρια και οι παρεμβατικές δράσεις που ασκεί δεν μπορεί να καλύπτονται, ιδιαίτερα σε περιόδους αυστηρής δημοσιονομικής πειθαρχίας, εξ ολοκλήρου από δημοσίας προέλευσης κονδύλια (συμπεριλαμβανομένων και των κοινοτικών χρηματοδοτήσεων), χωρίς συμμετοχή των επωφελούμενων κλάδων και επιχειρήσεων.
Είναι προφανές ότι η συμμετοχή αυτή, πέρα από την ελάφρυνση της δημόσιας δαπάνης, αυξάνει τη συνυπευθυνότητα των επιχειρήσεων στις αναλαμβανόμενες δράσεις και κατ' επέκταση διασφαλίζει την αποδοχή τους ως αποτελεσματικών παρεμβάσεων από τις ενδιαφερόμενες επιχειρήσεις και κλάδους.
ΙΙΙ. Το Υπουργείο είναι έτοιμο να εξετάσει προτάσεις των ενδιαφερομένων στο πνεύμα των όσων εκτέθηκαν παραπάνω.
Ο Υφυπουργός
ΑΛ. ΜΠΑΛΤΑΣ"
5. Στην με αριθμό 211/7-7-97 ερώτηση δόθηκε με το υπ' αριθμ. 31547/31-7-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 211/7-7-97 που κατέθεσε στη Βουλή ο Βουλευτής κ. Παπαληγούρας, σας γνωρίζουμε ότι η εκπνοή της προθεσμίας των 60 ημερών για την εξέταση προσφυγών από τον Υπουργό είναι ανατρεπτική και η παρέλευσή της έχει ως αποτέλεσμα την απόρριψή τους. Η ανωτέρω συνέπεια πηγάζει απ' ευθείας από το νόμο (αρ. 181 Π.Δ. 410/95 και 8 του Ν. 3200/55.
Πάγια τακτική του Υπουργείου μας είναι η εκδίκαση των προσφυγών εντός της προθεσμίας που ορίζει ο νόμος. Περιπτώσεις παρέλευσης της προθεσμίας των 60 ημερών οφείλονται μόνο σε αντικειμενικούς λόγους παραδείγματος χάριν σε μη συγκέντρωση των απαραίτητων προς την εξέταση αυτών, στοιχείων.
Ο Υφυπουργός
Λ. ΠΑΠΑΔΗΜΑΣ"
6. Στην με αριθμό 234/7-7-97 ερώτηση δόθηκε με το υπ' αριθμ. 31546/31-7-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 234/7-7-97 του Βουλευτή Π. Τατούλη σχετικά με τη συνένωση των Κοινοτήτων της 4ης Γεωγραφικής Περιοχής του νομού Αρκαδίας, σας γνωρίζουμε τα εξής:
'Οπως γνωρίζετε το Υπουργείο Εσωτερικών, Δημόσιας Διοίκησης και Αποκέντρωσης από τις αρχές του χρόνου προωθεί το πρόγραμμα "Ι. ΚΑΠΟΔΙΣΤΡΙΑΣ" περί συνενώσεων των ΟΤΑ της Χώρας.
Ως εκ τούτου ανέστειλε την έκδοση των Π.Δ/των κατά τις διατάξεις του Δημοτικού και Κοινοτικού Κώδικα δεδομένου ότι οι συνενώσεις των Ο.Τ.Α. θα γίνουν σε νέα βάση κατ' εφαρμογή του ανωτέρω προγράμματος.
Εξ άλλου το πρόγραμμα δεν αποκλείει τη συνένωση συγκεκριμένων κοινοτήτων εάν αυτή είναι η πρόταση της Τοπικής Αυτοδιοίκησης και των αρμοδίων φορέων που εργάσθηκαν, για την εφαρμογή του.
Ο Υφυπουργός
Λ. ΠΑΠΑΔΗΜΑΣ"
7. Στην με αριθμό 237/8-7-97 ερώτηση δόθηκε με το υπ' αριθμ. 31605/1-8-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 237/8-7-97 που κατατέθηκε στη Βουλή των Ελλήνων από τον Βουλευτή κ. Λ. Παπαγεωργόπουλο και αναφέρεται στο πιο πάνω θέμα, σας πληροφορούμε ότι κλιμάκιο του Δασαρχείου μετέβη επί τόπου και έκανε καταγραφή - αποτίμηση των ζημιών ενώ παράλληλα συντάσσονται μελέτες για κατασκευή αντιπλημμυρικών έργων.
Επίσης σας γνωρίζουμε ότι έχουν ζητηθεί από το Υπουργείο Γεωργίας 80.000.000 δρχ. για υδρονομικά έργα και 20.000.000 για αναδασώσεις.
Ο Υφυπουργός
Λ. ΠΑΠΑΔΗΜΑΣ"
8. Στην με αριθμό 240/8-7-97 ερώτηση δόθηκε με το υπ' αριθμ. 31529/1-8-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 240/8-7-97 του Βουλευτή κ. Θεοφ. Δημοσχάκη με την οποία εκφράζει την αντίθεσή του στην εφαρμογή του προγράμματος "Ι. ΚΑΠΟΔΙΣΤΡΙΑΣ" στο Ν. 'Εβρου σας γνωρίζουμε τα εξής:
Η αναγκαστική συνένωση αποτελεί θέση της ίδιας της τοπικής αυτοδιοίκησης όπως αυτή έχει εκφρασθεί σε όλα τα συνέδρια της ΚΕΔΚΕ και των ΤΕΔΚ.
Η απόφαση για τις αναγκαστικές συνενώσεις είναι οριστική, εξ' άλλου η ευθύνη για τη χωρική ανασύνταξη των ΟΤΑ ανήκει εκ του Συντάγματος στο Κράτος και η Κυβέρνηση την αποδέχεται προχωρώντας μέσα από ένα συναινετικό διάλογο. Δεν διαπραγματεύεται αν θα γίνουν ή όχι οι συνενώσεις, αλλά μόνο ποιος θα συνενωθεί με ποιον και με στόχο πάντα τη δημιουργία δήμων λειτουργικών και αποτελεσματικών όπως το ίδιο το Σύνταγμα ορίζει. Δηλαδή δήμους ικανούς να διοικούν και όχι απλά να διαχειρίζονται τις τοπικές υποθέσεις.
Αυτό βέβαια δεν σημαίνει ότι θα είναι σε θέση να επιλύουν τα προβλήματα της ανεργίας, της κατοικίας, του κόστους ζωής κλπ, τα οποία άλλωστε δεν ανήκουν στην ευθύνη της τοπικής αυτοδιοίκησης αλλά της ίδιας της πολιτείας. Εξ άλλου ούτε αυτός είναι ο στόχος του προγράμματος των συνενώσεων όπως εσφαλμένα αιτιάζεται στην ανωτέρω ερώτηση.
Πιστεύουνε όμως ότι μια δυνατή και εύρωστη Τοπική Αυτοδιοίκηση συμβάλλει σημαντικά στην αναπτυξιακή διαδικασία.
Ο Υφυπουργός
Λ. ΠΑΠΑΔΗΜΑΣ"
9. Στην με αριθμό 268/9-7-97 ερώτηση δόθηκε με το υπ' αριθμ. 18439/21-7-976 έγγραφο από τον Υφυπουργό Οικονομικών η ακόλουθη απάντηση:
"Σε απάντηση της αρ. πρωτ. 268/9.7.97 ερώτησης των κ.κ. Βουλευτών Ε. Μεϊμαράκη, Γ. Βουλγαράκη και Α. Παπαληγούρα που τέθηκε υπόψη μας με το αρ. πρωτ. 567/11.7/97 υπηρεσιακό σημείωμά σας αναφορικά με το πιο πάνω θέμα, σας γνωρίζουμε τα εξής:
1. Το θέμα της διαδικασίας στέγασης της ΔΟΥ Κορυδαλλού απασχόλησε σοβαρά και επί μακρόν το Υπουργείο Οικονομικών. Γι' αυτό εκδόθηκαν οι 556/3.10.96 και 97/31.1.97 γνωμοδοτήσεις του Νομικού Συμβουλίου του Κράτους που έδωσαν απάντηση σε σχετικά με τη διαδικασία της μίσθωσης ερωτήματα της Υπηρεσίας. Με βάση τις πιο πάνω γνωμοδοτήσεις ολοκληρώθηκε η διαδικασία μίσθωσης κτιρίου για τη στέγαση της ΔΟΥ Κορυδαλλού μετά την έγκριση των πρακτικών της σχετικής δημοπρασίας από τον Αναπληρωτή Πειφερειακό Δ/ντή Δυτ. Αττικής.
2. Παρά την έγκριση των πρακτικών της δημοπρασίας, με βάση τα οποία επελέγη το κτίριο στο οποίο μεταστεγάστηκε ήδη η ΔΟΥ Κορυδαλλού, δόθηκε εντολή αναστολής της διαδικασίας μεταστέγασης λόγω της διατύπωσης από τον Δήμο Αγ. Βαρβάρας της άποψης περί της ύπαρξης άλλων καταλληλότερων ως προς τη θέση κτιρίων για τη στέγαση της ΔΟΥ. Μετά τη διαπίστωση όμως της ανυπαρξίας τέτοιων κτιρίων, όπως άλλωστε είχε διαπιστωθεί και κατά τις αλλεπάλληλες προγενέστερες δημοπρασίες, δόθηκε εντολή ολοκλήρωσης της στέγασης της ΔΟΥ προκειμένου να λήξη η εκκρεμότητα αυτής και να λειτουργήσει η ΔΟΥ Κορυδαλλού με καλλίτερες συνθήκες.
3. Το κτίριο που επιλέχθηκε από τις προαναφερόμενες διαδικασίες μίσθωσης βρίσκεται πράγματι σε απομακρυσμένο σημείο του Δήμου Κορυδαλλού και συγκεκριμένα στην περιοχή Σχιστού. 'Ομως: α) 'Ηταν το μόνο κατάλληλο κτίριο που κάλυπτε πλήρως τις ανάγκες της ΔΟΥ Κορυδαλλού ως προς την απαιτούμενη επιφάνεια καθώς και ως προς τις προδιαγραφές εγκατάστασης του Ολοκληρωμένου Πληροφοριακού Συστήματος TAXIS σ' αυτήν.
β) Βρίσκεται μέσα στα όρια της χωρικής αρμοδιότητας της ΔΟΥ Κορυδαλλού που είναι τα όρια των Δήμων Κορυδαλλού και Αγίας Βαρβάρας, δεδομένου ότι καλύπτει τις ανάγκες και των δύο Δήμων,
γ) Εξυπηρετείται με πέντε (5) λεωφορειακές γραμμές από τις οποίες οι δύο διέχονται από κεντρική αρτηρία του Δήμου Αγίας Βαρβάρας.
4. Τέλος δεν ήταν δυνατό η ΔΟΥ να παραμείνει στο παλαιό κτίριο γιατί ήταν τελείως ακατάλληλο για τη λειτουργία της ΔΟΥ. Μάλιστα οι διαμαρτυρίες των πολιτών ήταν συχνές.
Ο Υφυπουργός
ΓΕΩΡΓΙΟΣ ΔΡΥΣ"
10. Στην με αριθμό 273/9-7-97 ερώτηση δόθηκε με το υπ' αριθμ. 205016/30-7-97 έγγραφο από τον Υφυπουργό Οικονομικών η ακόλουθη απάντηση:
"Απαντώντας στην αριθμ. 273/9.7.97 ερώτηση που κατατέθηκε στη Βουλή των Ελλήνων από τον Βουλευτή κ. Καλαντζή Γ. σχετικά με τη χορήγηση αποζημίωσης στους αστυνομικούς που θα απασχοληθούν κατά τη διεξαγωγή του Παγκοσμίου Πρωταθλήματος στίβου, σας πληροφορούμε ότι επειδή δεν υφίσταται νομικό πλαίσιο που να επιτρέπει τη χορήγηση αποζημίωσης στα αστυνομικά όργανα από τον Κρατικό Προϋπολογισμό, το Υπουργείο Οικονομικών, σε συνεργασία με τους αρμόδιους για τη διεξαγωγή του παγκόσμιου πρωταθλήματος φορείς, όπως Γ.Γ. Αθλητισμού, Οργανισμός Αθήνα 1997, προωθεί εκείνες τις διαδικασίες που θα επιτρέψουν την αποζημίωση όσων απασχοληθούν εκτάκτως, μέσω του Οργανισμού Αθήνα 1997.
Ο Υφυπουργός
Ν. ΧΡΙΣΤΟΔΟΥΛΑΚΗΣ"
11. Στην με αριθμό 276/9-7-97 ερώτηση δόθηκε με το υπ' αριθμ. 31533/1-8-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 276/9-7-97 του Βουλευτή κ. Γ. Καλαντζή η οποία αναφέρεται στις συνενώσεις των κοινοτήτων της Νήσου Θάσου του Ν. Καβάλας, σας γνωρίζουμε τα εξής:
Η αναγκαστική συνένωση αποτελεί θέση της ίδιας της τοπικής αυτοδιοίκησης όπως αυτή έχει εκφρασθεί σε όλα τα συνέδρια της ΚΕΔΚΕ και των ΤΕΔΚ.
Στο Υπουργείο έχει συγκροτηθεί η Κεντρική Επιτροπή Παρακολούθησης του Προγράμματος "Ι.Καποδίστριας" η οποία αποτελείται από εμπειρογνώμονες τεχνοκράτες και υπηρεσιακούς παράγοντες και καταβάλλει κάθε δυνατή προσπάθεια να διαμορφώσει πρόταση για τη χωροθέτηση των διοικητικών ορίων των νέων Ο.Τ.Α. και ιδιαίτερα στις περιπτώσεις που οι προτάσεις των δήμων και κοινοτήτων έρχονται σε αντίθεση με τις προτάσεις των Επιτροπών που έχουν συγκροτηθεί σε κάθε Νομό.
Προς τούτο όλες οι απόψεις τίθενται προς συζήτηση και αξιολογούνται από την Κεντρική Επιτροπή.
Σε κάθε περίπτωση ο επιδιωκώμενος στόχος είναι να υπάρχει η μέγιστη δυνατή κοινωνική και πολιτική συναίνεση σε ένα τόσο σοβαρό και καθοριστικής σημασίας για τη χώρα μας εγχείρημα.
Ο Υφυπουργός
Λ. ΠΑΠΑΔΗΜΑΣ"
12. Στην με αριθμό 290/9-7-97 ερώτηση δόθηκε με το υπ' αριθμ. 298/31-7-97 έγγραφο από τον Υπουργό Εμπορικής Ναυτιλίας η ακόλουθη απάντηση:
Σε απάντηση της ερώτησης 290/9-7-97 του βουλευτή κ. Π. Μελά σας γνωρίζουμε τα εξής:
1. Δεν υπάρχουν διώξεις ιατρών.
Απλώς ο Οίκος Ναύτου στα πλαίσια μιας στοιχειώδους εξυγίανσης δεν ανανεώνει ορισμένες από τις συμβάσεις ιατρών που έχουν ήδη λήξει.
Η μη ανανέωση των συμβάσεων είναι ένα αυτονόητο και καθόλα νόμιμο δικαίωμα του Ο.Ν. και με κανένα τρόπο δεν δυνατόν να θεωρηθεί ως δίωξη.
2. Σε καμία απολύτως περίπτωση για την μη ανανέωση των συμβάσεων δεν ελήφθησαν υπόψη κομματικά κριτήρια ή διακρίσεις οποιασδήποτε μορφής, διότι η Διοίκηση Ο.Ν. ούτε διαθέτει τέτοια στοιχεία ούτε και ενδιαφέρεται.
Οι αποφάσεις της Διοίκησης του Ο.Ν. λαμβάνονται πάντοτε τελείως αντικειμενικά, χωρίς κανένα στοιχείο κομματισμού, με βάση την ποιότητα των υπηρεσιών που προσφέρουν οι ιατροί και την, σύμφωνα με τις συμβατικές τους υποχρεώσεις, συμπεριφορά τους.
3. Την διάσταση των "οικονομικών ατασθαλιών" και της "παρανομίας" των ιατρών την θέτει ο ίδιος ο κ. Μελάς και όχι ο Ο.Ν., ο οποίος δια των ελεγκτικών του υπηρεσιών απλώς διαπιστώνει εάν οι συμβεβλημένοι ιατροί τηρούν ή όχι τις συμβατικές του υποχρεώσεις.
4. Μοναδικό κριτήριο για την μη ανανέωση κάποιων συμβάσεων αποτελεί το συμφέρον του Ο.Ν. Δεν ανανεώνονται συμβάσεις ιατρών σε περιοχές όπου υπάρχει υπερβολικός αριθμός ιατρών της συγκεκριμένης ειδικότητας σε σχέση με τον αριθμό των ασφαλισμένων Ο.Ν.
Η επιλογή των ιατρών που δεν ανανεώνονται οι συμβάσεις τους γίνεται κυρίως μεταξύ εκείνων που η ελεγκτική υπηρεσία έχει διαπιστώσει στον δειγματοληπτικό -κατ' ανάγκην- έλεγχο ότι δεν τηρούν επακριβώς τις συμβατικές τους υποχρεώσεις.
5. Σκοπός των όποιων μέτρων λαμβάνονται από την Διοίκηση Ο.Ν. είναι η εξυγίανση του Ταμείου και να αναβάθμιση των υπηρεσιών του προς τους ασφαλισμένους. Δεν τίθεται λοιπόν θέμα υποβάθμισης της περίθαλψης των ασφαλισμένων Ο.Ν. αλλά αντίθετα με την ορθολογικότερη κατανομή των ιατρών θα παρασχεθεί πολύ καλύτερη ποιότητα περίθαλψης στους ασφαλισμένους.
6. Είναι απαραίτητο να σημειώσουμε ότι η σημερινή κατάσταση του Ο.Ν. είναι τελείως απαράδεκτη, τόσο από πλευράς λειτουργίας, όσο και οικονομικής. Σε σύνολο 150.000 περίπου ασφαλισμένων σε όλη την Ελλάδα υπάρχουν συμβεβλημένοι 3.800 περίπου ιατροί όλων των ειδικοτήτων, αριθμός που είναι μοναδικός σε παγκόσμια κλίμακα.
Η συνολική δαπάνη για την λειτουργία του Ο.Ν. (περιλαμβανομένης της ιατροφαρμακευτικής περίθαλψης και λοιπών παροχών) θα προσεγγίσει το τρέχον έτος τα 30 δισεκατομμύρια!! Αυτά τα χρήματα προέρχονται κατά ποσοστό 80% από τον κρατικό προϋπολογισμό. Παρά το πρωτοφανές ύψος της δαπάνης (σε παγκόσμιο μάλιστα επίπεδο) τα χρήματα αυτά δεν αξιοποιούνται για την καλύτερη περίθαλψη στους 'Ελληνες ναυτικούς.
'Εχουμε όλοι υποχρέωση ξεπερνώντας μικροκομματικές σκοπιμότητες και συνδικαλιστικές πρακτικές, να σταθούμε δίπλα στον 'Ελληνα ναυτικό, όχι καθιστώντας τον Ο.Ν. περίπου ταμείο ανεργίας των ιατρών, αλλά ένα σύγχρονο και αποτελεσματικό ταμείο που να παρέχει υψηλής ποιότητας υπηρεσίες περίθαλψης στους ναυτικούς.
Ο στόχος αυτός πρέπει να αποτελεί κοινό σκοπό όλων μας και πρέπει να τον επιτύχουμε οπωσδήποτε.
Ο Υπουργός
ΣΤΑΥΡΟΣ ΣΟΥΜΑΚΗΣ"
13. Στην με αριθμό 296/10-10-97 ερώτηση δόθηκε με το υπ' αριθμ. 31606/1-8-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 296/10-7-97 που κατατέθηκε στη Βουλή των Ελλήνων από το Βουλευτή κ. Γ. Καρασμάνη και αναφέρεται στο πιο πάνω θέμα, σας πληροφορούμε ότι τα Νομαρχιακά έργα που χρηματοδοτούνται από τα Διαρθωτικά Ταμεία της Ευρωπαϊκής 'Ενωσης εκτελούνται μέσω της ΣΑΝΑ/2. Η ΣΑΝΑ/1, που είναι κατά πολύ μικρότερη από τη ΣΑΝΑ/2, χρηματοδοτεί νομαρχιακά έργα τα οποία εκτελούνται από εθνικούς πόρους.
Τα έργα της ΣΑΝΑ/2 είναι ενταγμένα στο ΠΕΠ Κεντρικής Μακεδονίας. Η ένταξη των έργων γίνεται σε συγκεκριμένες διαδικασίες που συμφωνήθηκαν με την Ευρωπαϊκή Επιτροπή (Μελετητική ετοιμότητα, κλπ).
Τα έργα των ΣΑΝΑ εκτελούνται από τις τεχνικές υπηρεσίες της Νομαρχιακής Αυτοδιοίκησης.
Επειδή η πορεία εκτέλεσης των έργων ελέγχεται πλήρως από το σύστημα διαχείρισης του ΠΕΠ Κεντρικής Μακεδονίας δεν υπάρχει πρόβλημα στην ομαλή εξέλιξη των έργων του Νομού Πέλλας και επομένως δεν υπάρχει περίπτωση να χαθεί η Κοινοτική συνδρομή τα έργα αυτά.
Ο Υφυπουργός
Λ. ΠΑΠΑΔΗΜΑΣ"
14. Στην με αριθμό 332/11-7-97 ερώτηση δόθηκε με το υπ' αριθμ. 321/25-7-97 έγγραφο από τον Υπουργό Πολιτισμού η ακόλουθη απάντηση:
"Απαντώντας στην αριθμ. 332/11.07.97 ερώτηση του Βουλευτή κ. Σπύρου Δανέλλη, σας γνωρίζουμε τα εξής:
Στη νησίδα Παυλοπέτρα και στην απέναντι ακτή καθώς και στον ενδιάμεσο θαλάσσιο δίαυλο υπάρχουν οικιστικά και άλλα κατάλοιπα της εποχής του χαλκού από την πρώιμη έως και την ύστερη περίοδο. Η περιοχή έχει ερευνηθεί το τέλος της δικαετίας του '60 από Βρετανούς επιστήμονες και δεν συγκαταλέγεται στους χώρους που έχουν αποδεσμευτεί για ψυχαγωγικές καταδύσεις. Η αστυνόμευση του χώρου είναι αρμοδιότητα του Υπουργείου Εμπορικής Ναυτιλίας, το οποίο είναι ενημερωμένο από την αρμόδια Υπηρεσία του ΥΠ.ΠΟ. για τους κατά τόπους αρχαιολογικούς χώρους και ασκείται δια των Λιμενικών Αρχών.
Ως προς το θέμα της εκμίσθωσης, το εκμισθούμενο Δημόσιο Κτήμα είναι μέσα στον Αρχαιολογικό χώρο, ο χειρισμός ανήκει στις αρμόδιες Υπηρεσίες του ΥΠ.ΠΟ. και το μίσθωμα θα καταβάλλεται στο Ταμείο Αρχαιολογικών Πόρων. Αν πρόκειται για έκταση αιγιαλού ο ενδιαφερόμενος θα έπρεπε να είχε απευθυνθεί στην Εφορεία Εναλίων Αρχαιοτήτων. Ανάλογο παράδειγμα υπάρχει για την κηρυγμένη περιοχή όρμου Ναυαρίνου στην Πύλο Μεσσηνίας όπου η Κτηματική Υπηρεσία αναγνωρίζει ότι ο αρχαιολογικός χώρος είναι αρμοδιότητα του ΥΠ.ΠΟ. και οι οποίες σχετικές αποφάσεις, μετά από γνωμοδότηση του αρμοδίου Συμβουλίου Αρχαιοτήτων, εκδίδονται από το Τμήμα Απ αλλοτριώσεων.
Η λίμνη χρησιμοποιείτο από τα χρόνια της έρευνας του χώρου από την Αγγλική Ερευνητική Ομάδα (1968) για την παραγωγή αλατιού. Από την εποχή εκείνη υπήρχε στο σημείο αυτό διανοιγμένο κανάλι που εμπλούτιζε τη λίμνη και αλυκή με θαλάσσιο νερό. Η διάνοιξη του αυλακιού προκάλεσε την καταστροφή 3 λαξευτών τάφων του Νεκροταφείου. Με το αυλάκι συνδέεται γέφυρα των ύστερων ρωμαϊκών ή κατά την αγγλική ερευνητική ομάδα των μεταγενέστερων, μάλλον των μεσαιωνικών χρόνων, η οποία σωζόταν το έτος 1968 (άγνωστο το πότε καταστράφηκε). Το κανάλι σήμερα χρησιμεύει ως είσοδος ισχθυοδεξαμενής και έχουν τοποθετηθεί σε αυτό συλλεκτήρες ψαριών.
Οι εκσκαφικές εργασίες για την κατασκευή της σύγχρονης ιχθυοδεξαμενής ξεκίνησαν χωρίς την απαιτούμενη άδεια του ΥΠ.ΠΟ. και για το λόγο αυτό εξεδόθη το 335/24.5.93 σήμα διακοπής εργασιών από την αρμόδια Υπηρεσία, ενώ στη συνέχεια επιτράπηκε μόνο ο καθαρισμός της λίμνης από την άμμο σε τακτικά χρονικά διαστήματα και με επίβλεψη του φύλακα αρχαιοτήτων της περιοχής. Εξάλλου, δεν εγκρίθηκε η κατασκευή ξύλινης γέφυρας και καμία άλλη εργασία (εκβάθυνση, διαπλάτυνση κλπ) με το 3828/30.06.93 έγγραφο της Εφορείας Εναλίων Αρχαιοτήτων και το 963/13.7.93 έγγραφο της Β' Εφορείας Σπάρτης. Στο χώρο αυτό βρίσκεται σήμερα εγκαταλελειμμένος γερανός, προφανώς από τις εργασίες καθαρισμού της λίμνης.
Στην περιοχή του αυλακιού-διόδου προς την λίμνη Στρογγύλη, επισημάνθηκαν εργασίες κατασκευής γέφυρας από σκυρόδεμα για τη διέλευση πεζών, χωρίς την άδεια της αρμόδιας Υπηρεσίας. Για το λόγο αυτό, εξεδόθη το 1671/29.11.93 έγγραφο της Ε' ΕΠΚΑ για την απομάκρυνση των υποστηλωμάτων από σκυρόδεμα και την κατασκευή ξύλινης γέφυρας. Η προαναφερόμενη γέφυρα των ύστερων χρόνων είχε ήδη καταστραφεί.
Ο χώρος της λίμνης Στρογγύλης που γεμίζει από την άμμο της παραλίας εξαιτίας της διαμόρφωσης του εδάφους, χρησιμεύει ως τόπος κατασκήνωσης κατά τους καλοκαιρινούς μήνες. Για το λόγο αυτό η αρμόδια Εφορεία σε συνεργασία με το Αστυνόμικό Τμήμα Νεαπόλεως, προσπαθεί να απομακρύνει τους κατασκηνωτές, που όμως παραμένουν και ρυπαίνουν την περιοχή (σχετ. τα 853/28.6.94 και 1019/26.6.97 έγγραφα της αρμόδιας Υπηρεσίας). Παράλληλα σε επιτόπιες αυτοψίες στην περιοχή, υπαλλήλων της αρμόδιας Υπηρεσίας με μέλη του Δημοτικού Συμβουλίου της Ελαφανήσου, έχει επανειλημμένα τονισθεί ανάγκη εξεύρεσης χώρου για τη δημιουργία κοινοτικού camping, έτσι ώστε να σταματήσει η απαγορευμένη ήδη ελεύθερη κατασκήνωση. Το ίδιο πρόβλημα αντιμετωπίζει η Κοινότητα Ελαφονήσου όχι μόνο στην παραλία των Βιγκλαφίων αλλά και στο εσωτερικό του νησιού, που ανήκει στον ίδιο κηρυγμένο αρχαιολογικό χώρο (συν 5)). Η κατασκήνωση στην παραλία Βιγκλαφίων προτιμάται από τους παραθεριστές, οι οποίοι αποφεύγουν την δαπανηρότερη γι' αυτούς διαμονή στην Ελαφόνησο, γεγονός που παραβλάπτει τους επαγγελματίες του νησιού, οι οποίοι υπερθεματίζουν και κατά την άποψή μας εμφανίζουν το πρόβλημα οξύτερο του πραγματικού.
Η αρμόδια Υπηρεσία ήδη από το 1992 επεσήμανε με το 1098/29.9.92 έγγραφο της προς το ΥΠ.ΠΟ/ΔΙΠΚΑ, ότι ουδέποτε έχει γίνει χωροθέτηση των χερσαίων αρχαίων λειψάνων (αρχαία οδός από την διαμετρικά αντίθετη πλευρά της Πούνιας "πυραμίδα" στο βραχώδες έξαρμα πίσω από την παραλία των Βιγκλαφίων), λόγω ελλείψεως εξειδικευμένου προσωπικού στην αρμόδια Εφορεία. Ανάλογο αίτημα για την αποστολή τοπογράφου μηχανικού για την θεσμοθέτηση Ζώνης Α' στην περιοχή της παραλίας των Βιγκλαφίων, και προκειμένου να διερευνηθεί το ιδιοκτησιακό καθεστώς της περιοχής, διατυπώθηκε εκ νέου, με το 1121/3.7.96 έγγραφο της Ε' ΕΠΚΑ είχε ζητηθεί η συνδρομή της Εφορείας Εναλίων Αρχαιοτήτων για την προστασία του υποθαλάσσιου χώρου και του περιβάλλοντός του.
Τα ευρήματα αυτά περισυνελέγησαν από τη θάλασσα, είναι συντηρημένα και βρίσκονται καταγεγραμμένα στη Συλλογή Νεαπόλεως Βοιών ήδη από το 1969. Ο Δήμος Νεαπολιτών αναγνωρίζοντας την αναγκαιότητα ίδρυσης, ενός Μουσείου, που θα στεγάσει με σύγχρονο τρόπο τη Συλλογή Νεαπόλεως, παραχώρησε το παλαιό Νοσηλευτικό 'Ιδρυμα της πόλεως το έτος 1995. 'Εκτοτε, οι αρμόδιες Διευθύνσεις του ΥΠ.ΠΟ. και η αρμόδια Εφορεία συνεργάζονται και προωθούνται στην ίδρυση Μουσείου της περιοχής, στο οποίο θα εκτεθούν και τα ευρήματα το Παυλοπετρίου.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
15. Στην με αριθμό 343//14-7-97 ερώτηση δόθηκε με το υπ' αριθμ. 3155/97 έγγραφο από τον Υπουργό Υγείας και Πρόνοιας η ακόλουθη απάντηση:
"Απαντώντας στην 343/14-7-97 ερώτηση που κατέθεσε στη Βουλή των Ελλήνων ο Βουλευτής κ. Μ. Καρχιμάκης, σχετικά με επιχορήγηση των Ιερών Μητροπόλεων Ιεραπύτνης και Σητείας και Πέτρας από τις πιστώσεις του Ειδικού Κρατικού Λαχείου, σας πληροφορούμε ότι με το αρ. Π3β/3110/7/97 έγγραφό μας προς τη Βουλή των Ελλήνων και με το αρ. Π4δ/Φ22/4307/22-7-97 έγγραφο της Δ/νσης Α.Μ.Ε.Α. του Υπουργείου μας (φωτοτυπία σας στέλνουμε) δίδεται απάντηση για το ίδιο θέμα που αφορά τον ίδιο Βουλευτή.
Ο Υπουργός
Κ. ΓΕΙΤΟΝΑΣ"
Σημ: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
16. Στην με αριθμό 353/97 ερώτηση δόθηκε με το υπ' αριθμ. 8/1-8-97 έγγραφο από τον Υπουργό Τύπου και Μέσων Μαζικής Ενημέρωσης η ακόλουθη απάντηση:
"Απαντώντας στην ερώτηση αρ. 353/97 του Βουλευτή κ. Α. Μπρατάκου, σας πληροφούμε:
1. 'Ολοι οι ραδιοτηλεοπτικοί σταθμοί στην Ελλάδα οφείλουν να λειτουργούν σύμφωνα με το Σύνταγμα και τους ισχύοντες νόμους.
Σε περίπτωση που συγκεκριμένες εκπομπές αντιβαίνουν στο προαναφερθέν θεσμικό πλαίσιο, επιλαμβάνεται το Εθνικό Συμβούλιο Ραδιοτηλεόρασης, το οποίο έχει εκδώσει τους σχετικούς κώδικες δημοσιογραφικής δεοντολογίας ραδιοτηλεοπτικών διαφημίσεων καθώς και τον Κανονισμό για την υποβολή και εξέταση παραπόνων (οι εν λόγω κώδικες εκδόθηκαν το 1991 και εξακολουθούν να ισχύουν μέχρις ότου εκδοθούν οι νέοι που προβλέπονται στο νόμο 2328/1995).
Το ΕΣΡ, όπως είναι γνωστό, είναι ανεξάρτητη διοικητική αρχή, η οποία ασκεί τον άμεσο έλεγχο του Κράτους πάνω στη ραδιοφωνία και την τηλεόραση. Στο πλαίσιο δε αυτής της αρμοδιότητάς του επέβαλε και την αναφερόμενη στην ερώτηση κύρωση στον Τ/Ο σταθμό "ΑΝΤΕΝΝΑ". Ως εκ της φύσεως, συνεπώς του Συμβουλίου, παρέμβαση της Κυβέρνησης κατά την άσκηση των καθηκόντων του δεν προβλέπεται και ούτε είναι νοητή. Στη συγκεκριμένη μάλιστα περίπτωση η διαπίστωση της παράβασης του νόμου και των κωδίκων δεοντολογίας υπήρξε ομόφωνη, η δε απόφαση εκδόθηκε με πλειοψηφία, η οποία, σε κάθε περίπτωση, υπεβαίνει αριθμητικά τα μέλη του ΕΣΡ που έχουν υποδειχθεί από το ΠΑΣΟΚ.
2. Ως προς το "εάν.... προτίθεται να πάρει η κυβέρνηση μέτρα για την αντικειμενική δομική υπόσταση και λειτουργία του Συμβουλίου", η απάντησή μας είναι ότι η Κυβέρνηση το "μέγιστο" που έχει να κάμει είναι να υπερασπισθεί την ανεξαρτησία του ΕΣΡ και να ενισχύσει το ρόλο του, στελεχώνοντάς το με το απαραίτητο ειδικό επιστημονικό προσωπικό και ενισχύοντάς το με την απαραίτητη υλικοτεχνική υποδομή ώστε να διευκολυνθεί το έργο του.
3. Τέλος σημειώνεται ότι η εν λόγω απόφαση μελετάται αυτήν τη στιγμή από το Υπουργείου Τύπου και ΜΜΕ, προκειμένου στη συνέχεια να εκδοθεί η σχετική υπουργική απόφαση.
Επισημαίνεται πάντως ότι η αρμοδιότητα του Υπουργού Τύπου και ΜΜΕ δεν υπεισ έρχεται στην ουσία της απόφασης. Εξαντλείται απλά και μόνο στον έλεγχο της νομιμότητας.
Ο Υπουργός
ΔΗΜΗΤΡΙΟΣ ΡΕΠΠΑΣ"
17. Στην με αριθμό 357/15-7-97 ερώτηση δόθηκε με το υπ' αριθμ. 31543/1-8-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 357/15-7-97 του Βουλευτή Θοεφ. Δημοσχάκη, σχετικά με τη συνένωση των Κοινοτήτων Λουτρού - 'Ανθειας - Νίψας Δωρικού Ν. 'Εβρου, σας γνωρίζουμε τα εξής:
'Οπως γνωρίζετε το Υπουργείο Εσωτερικών Δημόσιας Δ/νσης και Αποκέντρωσης από τις αρχές του χρόνου προωθεί το πρόγραμμα "Ι. ΚΑΠΟΔΙΣΤΡΙΑΣ" περί συνενώσεων των ΟΤΑ της Χώρας.
Ως εκ τούτου ανέστειλε την έκδοση των Π.Δ/των κατά τις διατάξεις του Δημοτικού και Κοινοτικού Κώδικα δεδομένου ότι οι συνενώσεις των ΟΤΑ θα γίνουν σε νέα βάση κατ' εφαρμογή του ανωτέρω προγράμματος.
Εξ άλλου το πρόγραμμα δεν αποκλείει τη συνένωση συγκεκριμένων κοινοτήτων εάν αυτή είναι η πρόταση της Τοπικής Αυτ/σης και των αρμοδίων φορέων που εργάσθηκαν, για την εφαρμογή του.
Ο Υφυπουργός
Λ. ΠΑΠΑΔΗΜΑΣ''
18. Στην με αριθμό 371/15-7-97 ερώτηση δόθηκε με το υπ' αριθμ. 31601/1-8-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 371/15-7-97 που κατατέθηκε στη Βουλή των Ελλήνων από το Βουλευτή κ. Π. Τατούλη και αναφέρεται στο πιο πάνω θέμα, σας πληροφορούμε ότι η κατασκευή του δρόμου Βλαχοράπτη - Σαρακίνι - Παλαιόκαστρο Γορτυνίας έχει ενταχθεί στη ΣΑΝΑ/1 και εκτελείται από τη Δ/νση Υποδομών με προϋπολογισμό 100 εκατ. δρχ..
Το εν λόγω έργο άρχισε πριν από ένα έτος και κατά τις εκτιμήσεις της υπηρεσίας της Ν.Α. Αρκαδίας πρόκειται να ολοκληρωθεί μέχρι το τέλος της θερινής περιόδου τρέχοντος έτους.
Ο Υφυπουργός
Λ. ΠΑΠΑΔΗΜΑΣ"
19. Στην με αριθμό 375/15-7-97 ερώτηση δόθηκε με το υπ' αριθμ. 31600/1-8-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 375/15-7-97 που κατατέθηκε στη Βουλή των Ελλήνων από τους Βουλευτές κ.κ. Α. Κανταρτζή και Ν. Γκατζή και αναφέρεται στο πιο πάνω θέμα, σας πληροφορούμε ότι:
1) Για την αντιμετώπιση του υδροαρδευτικού προβλήματος της Κοινότητας Ζαγοράς είναι ενταγμένα στο ΠΕΠ Θεσσαλίας 1994-99 και εκτελούνται δύο έργα:
α) Υδροαρδευτικό έργο Ζαγοράς, προϋπολογισμού 72 εκ. δρχ., με φυσικό αντικείμενο την κατασκευή δύο δεξαμενών και αγωγού ύδρευσης 4.000 μ.
β) 'Υδρευση Κοινοτήτων Ζαγοράς - Μουρεσίου, προϋπολογισμού 49 εκ. δρχ. με πιθανή κατανομή 38 εκ. για την Ζαγορά και 11 εκ. δρχ. για του Μούρεσι, και με φυσικό αντικείμενο την αντικατάσταση κα επέκταση του δικτύου ύδρευσης.
Η επιλογή του παραπάνω αναγκαίου φυσικού αντικειμένου έγινε σύμφωνα με τις υποδείξεις της Κοινότητας Ζαγοράς.
2) Το αίτημα της Κοινότητας για την επέκταση του ηλεκτρικού ρεύματος και την τοποθέτηση συσκευών χλωρίνης, προϋπολογισμού 22,5 εκ. δρχ. θα αντιμετωπισθεί από την Νομαρχιακή Αυτοδιοίκηση Μαγνησίας, ανάλογα με τις οικονομικές δυνατότητες αυτής.
Ο Υφυπουργός
Λ. ΠΑΠΑΔΗΜΑΣ"
20. Στην με αριθμό 380/97 ερώτηση δόθηκε με το υπ' αριθμ. 9/1-8-97 έγγραφο από τον Υπουργό Τύπου και Μέσων Μαζικής Ενημέρωσης η ακόλουθη απάντηση:
"Απαντώντας στην ερώτηση αρ. 380/97 της Βουλευτού κ. Ε. Παπαδημητρίου, σας πληροφορούμε:
Ι. Σύμφωνα με τη διάταξη του έργου 9 του νόμου 2328/95 (ΦΕΚ 159 Α'), με προεδρικό διάταγμα, που εκδίδεται μετά από πρόταση των συναρμόδιων Υπουργών, ρυθμίζονται τα σχετικά με τη διαφημιστική δραστηριότητα του Δημοσίου και του ευρύτερου δημόσιου τομέα ζητήματα.
Το εν λόγω προεδρικό διάταγμα έχει καταρτισθεί και, μετά την επεξεργασία του από το Συμβούλιο της Επικρατείας, θ' αποσταλεί για δημοσίευση στην εφημερίδα της Κυβέρνησης (επισυνάπτεται το από 30.7.1997 σχετικό Δελτίο Τύπου του Υπουργείου Τύπου και ΜΜΕ).
2. Το Υπουργείο Τύπου και ΜΜΕ συνηγορεί στη συμμετοχή και του επαρχιακού Τύπου στην ενημερωτική "καμπάνια" για το Κ.Π.Σ.. Γι' αυτό και έθεσε το εν λόγω θέμα στον Υπουργό Εθνικής Οικονίας κ. Πάχτα, ο οποίος παρέσχε τη διαβεβαίωση ότι η συμμετοχή αυτή προγραμματίζεται ήδη για το Φθινόπωρο - πράγμα το οποίο η Υπηρεσία μας έκαμε γνωστό στις οικείες Ενώσεις (Ε.Ι.Η.Ε.Ε. και Ε.Ι.Ε.Τ.).
3. Η Κυβέρνηση εξετάζει, πάντοτε, με ιδιαίτερη ευαισθησία όλα τα ζητήματα που αφορούν τον επαρχιακό Τύπο. Και στο μέτρο των δυνατοτήτων της καταβάλλει κάθε προσπάθεια για την αντιμετώπισή τους κατά τρόπο αντικειμενικό και χωρίς διακρίσεις.
Ο Υπουργός
ΔΗΜΗΤΡΙΟΣ ΡΕΠΠΑΣ"
Σημ: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
21. Στην με αριθμό 402/16-7-97 ερώτηση δόθηκε με το υπ' αριθμ. 324/28-7-97 έγγραφο από τον Υπουργό Πολιτισμού η ακόλουθη απάντηση:
Απαντώντας στην αριθμ. 402/16.07.97 ερώτηση του Βουλευτή κ. Μιχάλη Καρχιμάκη, σας γνωρίζουμε τα εξής:
Η Ι. Μονή Αγίου Γεωργίου, επαρχίας Μιραμπέλλου, Ν. Λασιθίου Κρήτης, του τέλους του 16ου αιώνα με νεώτερα προσκτίσματα, είναι μετόχι της Ι. Μονής Αγίου Γεωργίου Επανωσήφη Ν. Ηρακλείου.
Μέχρι το 1945 περίπου την Ι. Μονή Ξερών Ξύλων κατοικούσαν οι λεγόμενοι "μετοχάριτες" στους οποίους η Μονή Επανωσήφη είχε αναθέσει την εκτροφή των κοπαδιών της.
Μετά την εγκατάλειψη της Μονής Ξερών Ξύλων από τους "μετοχάριτες" τα κτίρια αυτής υπέστησαν μεγάλες φθορές, ενώ σήμερα στην περιοχή βοσκούν κοπάδια.
Ως προς την προστασία του μνημείου, το ΥΠ.ΠΟ, έχει ζητήσει εγγράφως από την αρμόδια 13η Εφορεία Βυζαντινών Αρχαιοτήτων να εξετάσει το θέμα και να προβεί στις αναγκαίες ενέργειες (αυτοψία, κήρυξη, καθαρισμό του χώρου κ.λπ.).
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
22. Στην με αριθμό 416/17-7-97 ερώτηση δόθηκε με το υπ'αριθμ. 302/1-8-97 έγγραφο από τoν Υπουργό Εμπορικής Nαυτιλίας η ακόλουθη απάντηση:
"Επί του αριθμ. 416/17-7-97 εγγράφου σας με το οποίο μας διαβιβάσατε την από 16-7-97 ερώτηση που κατατέθηκε από τον Βουλευτή κ. Βασ. Ν. Μαγγίνα, σας πληροφορούμε τ'ακόλουθα:
1. Η αντιμετώπιση του προβλήματος που δημιουργείται από την αδυναμία απορρόφησης όλων των προσφερομένων για εργασία Ελλήνων ναυτικών αποτελεί πρωταρχικό στόχο του Υπουργείου Εμπορικής Ναυτιλίας.
2. Ως γνωστόν οι συνθήκες που διαμορφώθηκαν τα τελευταία χρόνια στη διεθνή ναυτιλία με την εισαγωγή νέων τεχνολογιών, τις νέες απαιτήσεις των διεθνών κανόνων, τον έντονο διεθνή ανταγωνισμό κ.ά., δημιούργησαν σημαντικές πιέσεις ανταγωνισμού στην Ελληνική Εμπορική Ναυτιλία, με αποτέλεσμα τη μείωση του Ελληνικού στόλου. Η μείωση αυτή είχε ως άμεση συνέπεια τη μείωση του Ελληνικού στόλου. Η μείωση αυτή είχε ως άμεση συνέπεια τη μείωση των θέσεων εργασίας των Ελλήνων ναυτικών.
3. Με βασική θέση ότι τις θέσεις εργασίας τις δημιουργεί η ύπαρξη Ελληνικών πλοίων, το ΥΕΝ προχώρησε πρόσφατα σε ρυθμίσεις ρεαλιστικές που καλύπτουν όσο είναι δυνατόν τόσο τη βελτίωση της ανταγωνιστικότητας των Ελληνικών πλοίων για την παραμονή τους στο Ελληνικό Νηολόγιο και στην προσέλευση σ'αυτό ακόμα περισσότερων, όσο και στην ενίσχυση της απασχόλησης των Ελλήνων ναυτικών, η οποία επηρεάζεται άμεσα από τον αριθμό των πλοίων στην Ελληνική σημαία.
4. Οι πιο πάνω ρυθμίσεις, οι οποίες θεωρώ ότι οδηγούν την Εμπορική μας Ναυτιλία σε μία νέα εποχή, αναφέρονται μεταξύ άλλων και α) στην υποχρέωση στελέχωσης των Ελληνικών πλοίων ανάλογα με το μέγεθός τους με ένα ελάχιστο αριθμό Ελλήνων ναυτικών, β) στην εκκαθάριση του μητρώου των ναυτικών έτσι ώστε να έχουμε την πραγματική εικόνα των εργαζόμενων στην Εμπορική μας Ναυτιλία. Αυτό θ'αποτελέσει και τη βασική προϋπόθεση για την επιτέλους ύπαρξη μητρώου ναυτικών το οποίο θα επηρεάσει θετικά και την εξεύρεση εργασίας στους πραγματικά επαγγελματίες ναυτικούς μας και γ) στον εκσυγχρονισμό σε συνεργασία με τους κοινωνικούς εταίρους του Γραφείου Εύρεσης Ναυτικής Εργασίας. Θεωρούμε πως ένα σύγχρονο Γ.Ε.Ν.Ε., που πυρήνας του θα είναι ένα σύγχρονο μητρώο ναυτικών, θα συμβάλει θετικά όχι μόνο στην ενίσχυση της απασχόλησης των ναυτικών μας αλλά και στην αντιμετώπιση των παρενεργειών που παρατηρούνται στο χώρο της ναυτικής εργασίας, όπως το απαράδεκτο φαινόμενο της μεσιτείας.
Ο Υπουργός
ΣΤΑΥΡΟΣ ΑΡ. ΣΟΥΜΑΚΗΣ"
23. Στην με αριθμό 426/97 ερώτηση δόθηκε με το υπ'αριθμ. 12/1-8-97 έγγραφο από τoν Υπουργό Tύπου και Μέσων Μαζικής Ενημέρωσης η ακόλουθη απάντηση:
"Απαντώντας στην ερώτηση αρ. 426/97 των Βουλευτών κ.κ. Α. Παπαδόγγονα, Γ. Τζιτζικώστα, Α. Νεράντζη και Β. Μιχαλολιάκου, σας πληροφορούμε:
1. 'Ολοι οι ραδιοτηλεοπτικοί σταθμοί στην Ελλάδα οφείλουν να λειτουργούν σύμφωνα με το Σύνταγμα και τους ισχύοντες νόμους.
Σε περίπτωση που συγκεκριμένες εκπομπές αντιβαίνουν στο προαναφερθέν θεσμικό πλαίσιο, επιλαμβάνεται το Εθνικό Συμβούλιο Ραδιοτηλεόρασης, το οποίο έχει εκδώσει τους σχετικούς κώδικες δημοσιογραφικής δεοντολογίας, ραδιοτηλεοπτικών προγραμμάτων, δεοντολογίας ραδιοτηλεοπτικών διαφημίσεων, καθώς και τον Κανονισμό για υποβολή και εξέταση παραπόνων (οι εν λόγω κώδικες εκδόθηκαν το 1991 και εξακολουθούν να ισχύουν μέχρις ότου εκδοθούν οι νέοι που προβλέπονται στο νόμο 2328/1995).
Το ΕΣΡ, όπως είναι γνωστό, είναι ανεξάρτητη διοικητική αρχή, η οποία ασκεί τον άμεσο έλεγχο του Κράτους πάνω στη ραδιοφωνία και την τηλεόραση. Στο πλαίσιο δε αυτής της αρμοδιότητάς του επέβαλε και την αναφερόμενη στην ερώτηση κύρωση στον Τ/Ο σταθμό "ΑΝΤΕΝΝΑ".
Ως εκ της φύσεως, συνεπώς του Συμβουλίου, παρέμβαση της Κυβέρνησης κατά την άσκηση των καθηκόντων του δεν αποβλέπεται και ούτε είναι νοητή. Στη συγκεκριμένη μάλιστα περίπτωση η διαπίστωση της παράβασης του νόμου και των κωδίκων δεοντολογίας υπήρξε ομόφωνη, η δε απόφαση εκδόθηκε με πλειοψηφία η οποία σε κάθε περίπτωση υπερβαίνει αριθμητικά τα μέλη του ΕΣΡ που έχουν υποδειχθεί από το ΠΑΣΟΚ.
2. 'Οσον αφορά την καταλληλότητα του κ. Γ. Κασιμάτη για τη θέση του Προέδρου του ΕΣΡ, σημειώνονται τα εξής:
Ο κ. Κασιμάτης υποδείχθηκε, για τη θέση του Προέδρου του ΕΣΡ, από τον Πρόεδρο της Βουλής, μετά από γνώμη της Διάσκεψης των Προέδρων, σύμφωνα με τα οριζόμενα στο νόμο 2173/1993 (ΦΕΚ Α' 208).
Θα ήθελα, ωστόσο, να υπενθυμίσω ότι ο κ. Κασιμάτης είναι επί πολλά χρόνια στο προσκήνιο της επιστημονικής ζωής της χώρας. 'Εχει διατελέσει Πρόεδρος της 'Ενωσης Συνταγματολόγων, επί 8 χρόνια, περίπου, υπήρξε νομικός σύμβουλος του αείμνηστου Πρωθυπουργού Ανδρέα Παπανδρέου, ενώ σήμερα είναι Αντιπρόεδρος της Διεθνούς 'Ενωσης Συνταγματολόγων. Τέτοιου δε είδους θέματα, τα οποία χειρίστηκε ο κ. Κασιμάτης στο δημόσιο βίο, επέδειξαν και το δημοκρατικό ήθος του και το επιστημονικό κύρος και την επάρκειά του. Γι'αυτό και η Κυβέρνηση θα είναι αρωγός και συμπαραστάτης -για τη βοήθεια που πρέπει να δοθεί- ώστε το ΕΣΡ ν'ανταποκριθεί πλήρως στην αποστολή του.
'Οσο για τ'αναφερόμενα -για το πρόσωπό του- στην περίοδο της Δικτατορίας, σημειώνεται ότι τέτοιου είδους συζητήσεις έχουν γίνει πάλι στο παρελθόν και έχουν απαντηθεί "άπαξ και δια παντός". Δεν είναι, νομίζουμε, επιτρεπτό -και αυτό είναι προς το συμφέρον των Ελλήνων και της Ελλάδας- τέτοιοι είδους συζητήσεις να δηλητηριάζουν τη δημόσια ζωή της χώρας μας.
Ο κ. Κασιμάτης έχει κριθεί με το έργο του, με την παρουσία του, και θα κριθεί, βεβαίως, και με το όποιο έργο θα παράγει στη συνέχεια.
Επισυνάπτεται απόσπασμα της από 17-7-1997 ενημέρωσης των Πολιτικών Συντακτών και Ανταποκριτών ξένου Τύπου από τον Υπουργό Τύπου και ΜΜΕ και Κυβερνητικό Εκπρόσωπο.
Ο Υπουργός
ΔΗΜΗΤΡΙΟΣ ΡΕΠΠΑΣ"
Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
24. Στην με αριθμό 427/16-7-97 ερώτηση δόθηκε με το υπ'αριθμ. 326/28-7-97 έγγραφο από τoν Υπουργό Πολιτισμού η ακόλουθη απάντηση:
"Απαντώντας στην αριθμ. 427/16-7-1997 ερώτηση της Βουλευτού κ. 'Ελσας Παπαδημητρίου, σας γνωρίζουμε τα εξής:
Τα λειτουργικά και άλλα προβλήματα των Κρατικών Θεάτρων αντιμετωπίζονται στο πλαίσιο της γενικής πολιτικής θεάτρου που εφαρμόζεται, του νόμου και του προγράμματος δράσης κάθε κρατικής σκηνής.
Ειδικά ως προς το Κ.Θ.Β.Ε. το ενδιαφέρον μου ελπίζω να είναι αυτονόητο. Για το σκοπό αυτό προήδρευσα σε ειδική συνεδρίαση του Δ.Σ. του Θεάτρου και συζήτησα εκτενώς με όλους τους φορείς των εργαζομένων. Κατά τη διάρκεια της συνεδρίασης αυτής έδωσα σαφής και αναλυτικές οδηγίες καταγεγραμμένες στα πρακτικά της συνεδρίασης. Το ειδικό θέμα της διαφοράς μεταξύ Σ.Ε.Η. και Κ.Θ.Β.Ε. ως προς την εφαρμογή της συλλογικής σύμβασης για την υπερωριακή - υπερεργασιακή απασχόληση μπορεί να αντιμετωπισθεί με Διαιτησία όπως πρότεινε το Κ.Θ.Β.Ε.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
25. Στην με αριθμό 428/16-7-97 ερώτηση δόθηκε με το υπ'αριθμ. 327/28-7-97 έγγραφο από τoν Υπουργό Πολιτισμού η ακόλουθη απάντηση:
"Απαντώντας στην αριθμ. 428/16-7-1997 ερώτηση της Βουλευτού κ. 'Ελσας Παπαδημητρίου, σας γνωρίζουμε τα εξής:
Για τα ζητήματα που θέτει με την ερώτησή της η κ. Βουλευτής δεν έχει υποβληθεί κάποιο αίτημα στο Γραφείο του Ε.Π.Δ.Π.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
26. Στην με αριθμό 445/97 ερώτηση δόθηκε με το υπ'αριθμ. 6115/26-7-97 έγγραφο από την Υπουργό Αιγαίου η ακόλουθη απάντηση:
"Σε απάντηση στην Ερώτηση 445/97 του Βουλευτή κ. Σπ. Δανέλλη σχετικά με πολεοδομικά θέματα Χώρας Νάξου σας γνωρίζουμε:
29. Το Υπουργείο Αιγαίου δεν έχει αρμοδιότητα στα πολεοδομικά θέματα των νησιών. Σε ό,τι αφορά την εφαρμογή των πολεοδομικών διατάξεων, αρμοδιότητα έχουν οι υπηρεσίες της Νομαρχιακής Αυτοδιοίκησης και συγκεκριμένα τα κατά τόπους Πολεοδομικά Γραφεία. Σε ό,τι αφορά τη σύνταξη πολεοδομικών μελετών αρμόδια είναι η Νομαρχιακή Αυτοδιοίκηση.
2. Παρόλα αυτά το Υπουργείο μας προκάλεσε σύσκεψη στη Νάξο, στην οποία ο Νομάρχης Κυκλάδων δεσμεύτηκε για τα εξής:
α. Η Πολεοδομία Νάξου να διακόψει τις εργασίες σε συγκεκριμένα κτίρια της Χώρας
β. Να διατάξει ΕΔΕ προκειμένου να καταλογιστούν ευθύνες.
3. Επιπλεόν, το Υπουργείο Αιγαίου, στο Συντονιστικό Συμβούλιο για το Αιγαίο με θέματα χωροταξικά και πολεοδομικά, που έγινε στις 24 Ιουλίου με συμμετοχή και του ΥΠΕΧΩΔΕ έθεσε το θέμα αντιμετώπισης των διαδικασιών ανάθεσης της νέας πολεοδομικής μελέτης Χώρας Νάξου, η οποία για να ξεκινήσει θα πρέπει τόσο η Νομαρχία Κυκλάδων όσο και ο Δήμος Νάξου να διαλύσουν τις προηγούμενες μελέτες που βρίσκονται σε εκκρεμότητα και παράλληλα να ολοκληρωθεί η Χωροταξική Μελέτη της Νάξου.
Η Υπουργός
ΕΛΙΣΑΒΕΤ ΠΑΠΑΖΩΗ"
27. Στην με αριθμό 452/17-7-97 ερώτηση δόθηκε με το υπ'αριθμ. 31512/1-8-97 έγγραφο από τoν Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της αριθμ. 452/17-7-97 ερώτησης που κατέθεσε ο Βουλευτής κ. Σπήλιος Σπηλιωτόπουλος, σχετικά με τη χορήγηση άτοκου δανείου 40.000.000 δρχ. Στο Δήμο Νωνάκριδος Νομού Αχαϊας, για την κάλυψη αναγκών του, σας πληροφορούμε ότι το Υπουργείο μας με τις αριθμ. 22785 και 23053/1-7-97 αποφάσεις του επιχορήγησε τον ανωτέρω Δήμο με το ποσό των 20.000.000 δραχμών για την κάλυψη των αναγκών του.
Ο Υπουργός
ΑΛ. ΠΑΠΑΔΟΠΟΥΛΟΣ"
28. Στην με αριθμό 454/97 ερώτηση δόθηκε με το υπ' αριθμ. 6115/26-7-97 έγγραφο από την Υπουργό Αιγαίου η ακόλουθη απάντηση:
"Σε απάντηση στην ερώτηση 454/97 των Βουλευτών κ.κ. Σπ. Δανέλλη, Στ. Αλφιέρη, Ανδρ. Λουλέ σχετικά με τα έργα στο οδικό δίκτυο Κάσου σας γνωρίζουμε:
29. Καθ' ύλην αρμόδιοι για παρεμβάσεις το οδικό δίκτυο της Κάσου είναι η Νομαρχιακή και Τοπική Αυτοδιοίκηση του νησιού. Παρόλα αυτά, το Υπουργείο Αιγαίου έχει χρηματοδοτήσει το 1996 τα έργα στο οδικό δίκτυο Κάσου με το ποσό των 20 εκ. Δραχμών (Απόφαση 6053/96).
2. Σε ό,τι αφορά τα υπόλοιπα έργα του οδικού δικτύου, φορέας υλοποίησης είναι η ΤΥΔΚ Δωδεκανήσου η οποία όπως μας ενημέρωσε, η επισκευή του οδικού δικτύου Κάσου πραγματοποιείται σε τρεις φάσεις:
α' φάση: ολοκληρώθηκε η ασφαλτόστρωση συνολικά 4 χλμ. Του εξωτερικού οδικού δικτύου κόστους 69 εκ. Δραχμών. Ηδη αυτή η φάση έχει ολοκληρωθεί.
Β' φάση: χρηματοδοτείται από το ΕΑΠΤΑ ΙΙ η ασφαλτόστρωση επιπλέον 4 χλμ. Η φάση αυτή κατασκευάζεται.
Γ' φάση: βρίσκεται στη φάση της προμελέτης η επισκευή του εσωτερικού οδικού δικτύου των οικισμών. Το κόστος της μελέτης υπολογίζεται στα 50 εκ. Δραχμές.
Η Υπουργός
ΕΛΙΣΑΒΕΤ ΠΑΠΑΖΩΗ"
29. Στην με αριθμό 455/97 ερώτηση δόθηκε με το υπ' αριθμ. 6115/26-7-97 έγγραφο από την Υπουργό Αιγαίου η ακόλουθη απάντηση:
"Σε απάντηση στην ερώτηση 455/97 των Βουλευτών κ.κ. Σπ. Δανέλλη, Στ. Αλφιέρη, Ανδρ. Λουλέ σχετικά με τη λειτουργία υποκαταστημάτων τραπεζών στην Κάσο σας γνωρίζουμε ότι το Υπουργείο Αιγαίου αναγνωρίζοντας τον σημαντικό ρόλο των Τραπεζών στην ανάπτυξη των τοπικών οικονομιών και την οικονομική θωράκιση των νησιών απέστειλε προς την Ενωση Ελληνικών Τραπεζών τη συνημμένη επιστολή προκειμένου να συμβάλει στην προσπάθεια διεύρυνσης του τραπεζικού δικτύου προς τα μικρότερα νησιά στα οποία περιλαμβάνεται και η Κάσος.
Η Υπουργός
ΕΛΙΣΑΒΕΤ ΠΑΠΑΖΩΗ"
Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
30. Στην με αριθμό 456/97 ερώτηση δόθηκε με το υπ'αριθμ. 6115/26-7-97 έγγραφο από την Υπουργό Αιγαίου η ακόλουθη απάντηση:
"Σε απάντηση στην ερώτηση 456/97 των Βουλευτών κ.κ. Σπ. Δανέλλη, Στ. Αλφιέρη, Ανδρ. Λουλέ, σχετικά με τα λιμενικά έργα στην Κάσο, σας γνωρίζουμε:
1. Φορέας εκτέλεσης των έργων στο λιμάνι της Κάσου είναι το Λιμενικό Ταμείο Δωδεκανήσου.
2. Οπως πληροφορηθήκαμε από το Λιμενικό Ταμείο Δωδεκανήσου, βρίσκεται ήδη σε εξέλιξη η α' φάση των έργων στο λιμάνι της Κάσου, για τα οποία έχει κατ' αρχήν εξασφαλιστεί χρηματοδότηση ύψους 150 εκ. δραχμών επί συνολικού προϋπολογισμού της α' φάσης 250 εκ. δραχμών ενώ το ΥΠΕΘΟ έχει δεσμευτεί για επιπλέον χρηματοδότηση ύψους 150 εκ. δραχμών. Η α' φάση του έργου περιλαμβάνει κατασκευή προβλήτας και καθαίρεση παλαιού και κατασκευή νέου προσύνεμου μώλου.
3. Η β' φάση του έργου, που περιλαμβάνει επέκταση της προβλήτας και του μώλου, έχει ήδη ξεκινήσει να εκτελείται και θα ολοκληρωθεί μετά την ολοκλήρωση της α' φάσης. Για την β' φάση έχει ήδη εξασφαλιστεί πλήρης χρηματοδότηση των έργων.
Ο χρόνος έναρξης και ολοκλήρωσης των έργων εξαρτάται από την ολοκλήρωση της α' φάσης. Πάντως έχει οριστεί ως καταληκτική ημερομηνία και των δύο φάσεων η 30.9.1997 αν και εκτιμάται ότι θα υπάρξει παράταση.
Η Υπουργός
ΕΛΙΣΑΒΕΤ ΠΑΠΑΖΩΗ"
31. Στην με αριθμό 460/17-7-97 ερώτηση δόθηκε με το υπ' αριθμ. 31528/1-8-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 460/17-7-97 που κατέθεσαν οι Βουλευτές κ.κ. Ν. Γκατζής και Αχιλ. Κανταρτζής, σχετικά με τα αιτήματα εργαζομένων στην καθαριότητα των σχολείων, σας γνωρίζουμε τα εξής:
Οι συμβάσεις εργασίας των καθαριστριών των σχολείων υπογράφονται από τους προϊσταμένους των αντίστοιχων γραφείων εκπαίδευσης και όπου δεν υπάρχουν γραφεία εκπαίδευσης από τους προϊσταμένους των αντίστοιχων διευθύνσεων εκπαίδευσης.
Για την αλλαγή του εργασιακού καθεστώτος αυτών, αρμόδιο είναι το Υπουργείο Εθνικής Παιδείας και Θρησκευμάτων, το οποίο έχει συγκροτήσει Επιτροπή για την εξέταση του θέματος. Στην Επιτροπή αυτή μετέχει εκπρόσωπος του Υπουργείου μας και της Κεντρικής Ενωσης Δήμων και Κοινοτήτων Ελλάδος.
Ο Υφυπουργός
Λ. ΠΑΠΑΔΗΜΑΣ"
32. Στην με αριθμό 554/24-7-97 ερώτηση δόθηκε με το υπ' αριθμ. 31559/1-8-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 554/24-7-97 που κατέθεσε στη Βουλή ο Βουλευτής κ. Ε. Μπασιάκος, σας γνωρίζουμε τα εξής:
Η αναγκαστική συνένωση αποτελεί θέση της ίδιας της τοπικής αυτοδιοίκησης, όπως αυτή έχει εκφρασθεί σε όλα τα Συνέδρια της ΚΕΔΚΕ και των ΤΕΔΚ.
Η άποψη για εθελοντικές συνενώσεις δεν απαντά στο υπαρκτό πρόβλημα της α' θμιας αυτοδιοίκησης, αλλά αποτελεί μετάθεση του προβλήματος σε αόριστο χρόνο.
Η απόφαση για τις αναγκαστικές συνενώσεις είναι οριστική, εξ' άλλου η ευθύνη για την χωρική ανασύνταξη των Ο.Τ.Α. ανήκει εκ του Συντάγματος στο Κράτος και η Κυβέρνηση την αποδέχεται προχωρώντας μέσα από ένα συναινετικό διάλογο.
Το πρόγραμμα "Ι. ΚΑΠΟΔΙΣΤΡΙΑΣ" απευθύνεται όχι μόνο στους φορείς της Τοπικής Αυτοδιοίκησης, αλλά και στις τοπικές κοινωνίες και στους φορείς τους χωρίς να αποκλείεται κανείς, πλην όμως θεωρούμε ότι πρωταγωνιστικό ρόλο πρέπει να παίξει η ίδια η πρωτοβάθμια αυτοδιοίκηση, γιατί αυτήν ακριβώς αφορά η προώθηση του προγράμματος.
Βεβαίως στη χωροταξική διαμόρφωση των νέων Ο.Τ.Α. θα ληφθούν υπόψη όλες οι ιδιαιτερότητες που εμφανίζουν κοινότητες και ιδιαίτερα αυτές των ακριτικών περιοχών.
Σε κάθε περίπτωση επιδιωκόμενος στόχος είναι η μεγίστη δυνατή συναίνεση για ένα τόσο σημαντικό για τη χώρα μας εγχείρημα.
Ο Υφυπουργός
Λ. ΠΑΠΑΔΗΜΑΣ"
33. Στην με αριθμό 574/97 ερώτηση δόθηκε με το υπ' αριθμ. 6120/4-8-97 έγγραφο από την Υπουργό Αιγαίου η ακόλουθη απάντηση:
"Σε απάντηση στην ερώτηση 574/97 των Βουλευτών κ.κ. Σπ. Δανέλλη και Μ. Μουσταφά σχετικά με την χορήγηση άδειας αερομεταφοράς ασθενών στο Α/φος τύπου CESSNA ΑΟΞ των Κοινοτήτων της Σαντορίνης, σας γνωρίζουμε:
Καθ' ύλην αρμόδιο να απαντήσει είναι το Υπουργείο Υγείας - Πρόνοιας καθώς η χρήση του αεροσκάφους για αερομεταφορές ασθενών συναρτάται με το γενικότερο θέμα της οργάνωσης του ΕΚΑΒ. Ανεξάρτητα όμως από αυτό, το Υπουργείο Αιγαίου έχει επανειλημμένα συνηγορήσει για την αξιοποίηση του αεροσκάφους.
Η Υπουργός
ΕΛΙΣΑΒΕΤ ΠΑΠΑΖΩΗ"
34. Στην με αριθμό 575/97 ερώτηση δόθηκε με το υπ' αριθμ. 6120/4-8-97 έγγραφο από την Υπουργό Αιγαίου η ακόλουθη απάντηση:
"Σε απάντηση στην ερώτηση 575/97 του Βουλευτή κ. Σπ. Δανέλλη σχετικά με το ενεργειακό πρόγραμμα Κυκλάδων σας γνωρίζουμε τα εξής:
Το Υπουργείο Αιγαίου, συνεργάζεται στενά με τα συναρμόδια Υπουργεία ΠΕΧΩΔΕ και Ανάπτυξης στην εξεύρεση λύσης στο θέμα της ενεργειακής κάλυψης των νησιών.
Ειδικά για τις Κυκλάδες, το θέμα της πόντισης του υποβρύχιου καλωδίου μεταξύ των νησιών, που στοίχισε 13δις δραχμές, δημιούργησε τετελεσμένο στην ενεργειακή κάλυψη των Κυκλάδων. Το παραπάνω έργο, που πραγματοποιήθηκε το 1993 σε περίοδο εκλογών, έχει δεδομένες εισόδους και εξόδους. Μετά την σχετική Απόφαση του ΣτΕ για την εγκατάσταση πυλώνων στα νησιά, φαίνεται ως μοναδική λύση η δημιουργία εναλλακτικών οδεύσεων και η εγκατάσταση ιστών. Ηδη το ΥΠΕΧΩΔΕ ενέκρινε τους περιβαλλοντικούς όρους εγκατάστασης των ιστών και η ΔΕΗ προχωρά στην εγκατάσταση ιστών στην Τήνο και στη συνέχεια στην Ανδρο, την Μύκονο και τη Σύρο.
Παρόλα αυτά η επίλυση του συνολικού ενεργειακού προβλήματος των Κυκλάδων χρειάζεται τη λήψη πολιτικών αποφάσεων. Το Υπουργείο μας περιμένει τις απόψεις των δύο συναρμόδιων Υπουργείων προκειμένου να αποφασιστεί από κοινού το σχετικό πρόγραμμα.
Η Υπουργός
ΕΛΙΣΑΒΕΤ ΠΑΠΑΖΩΗ"
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω τη τιμή να ανακοινώσω στο Σώμα το δελτίο επικαίρων ερωτήσεων της Τετάρτης 15ης Οκτωβρίου 1997:
Α' ΕΠΙΚΑΙΡΕΣ ΕΡΩΤΗΣΕΙΣ πρώτου κύκλου ('Αρθρα 129 παρ. 3, 130 παρ. 2 και 3 Καν. Βουλής)
1. Η με αριθμό 59/9.10.97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Παντελή Οικονόμου προς την Υπουργό Ανάπτυξης, σχετικά με τις επιπτώσεις που θα υποστούν οι επαγγελματικές τάξεις του Κέντρου της Αθήνας, από την κατασκευή του νέου αεροδρομίου Σπάτων και τους νέους οδικούς περιφερειακούς άξονες.
2. Η με αριθμό 72/13.10.97 επίκαιρη ερώτηση του Βουλευτή της Νέας Δημοκρατίας κ. Αθανασίου Χειμάρα προς τον Υπουργό Περιβάλλοντος - Χωροταξίας και Δημοσίων 'Εργων, σχετικά με τα προβλήματα που δημιουργούνται από τη Ζεύξη του Μαλιακού Κόλπου.
3. Η με αριθμό 21/1/6.10.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τον κύριο Πρωθυπουργό, σχετικά με την παρακολούθηση συνδικαλιστικών εκδηλώσεων από αστυνομικά όργανα και τη λήψη μέτρων προστασίας των συνδικαλιστικών και πολιτικών δικαιωμάτων και ελευθεριών.
4. Η με αριθμό 27/2/6.10.97 επίκαιρη ερώτηση του Προέδρου του Συνασπισμού της Αριστεράς και της Προόδου κ. Νικολάου Κωνσταντόπουλου προς τον κύριο Πρωθυπουργό, σχετικά με τη λήψη μέτρων αντιμετώπισης της ανεργίας κλπ.
5. Η με αριθμό 68/10.10.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τον Υπουργό Εργασίας και Κοινωνικών Ασφαλίσεων, Γεωργίας, σχετικά με τις συνθήκες υγιεινής και εργασίας που επικρατούν στο εργοστάσιο Ζαχάρεως Λάρισας.
Β' ΕΠΙΚΑΙΡΕΣ ΕΡΩΤΗΣΕΙΣ δευτέρου κύκλου ('Αρθρο 130 παρ.2 & 3 Καν. Βουλής).
1. Η με αριθμό 66/10.10.97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Δημητρίου Πιπεργιά προς τον Υπουργό Μεταφορών και Επικοινωνιών, σχετικά με την καθυστέρηση υλοποίησης του νόμου 2271/94 για την εξυγίανση του Εθνικού μας Αερομεταφορέα.
2. Η με αριθμό 81/13.10.97 επίκαιρη ερώτηση του Βουλευτή της Νέας Δημοκρατίας κ. Γεωργίου Σούρλα προς τον Υπουργό Εθνικής Παιδείας και Θρησκευμάτων, σχετικά με την επίλυση των προβλημάτων στο χώρο της Εκπαίδευσης.
3. Η με αριθμό 78/13.10.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Απόστολου Τασούλα προς τον Υπουργό Υγείας και Πρόνοιας, σχετικά με τα προβληματα στις προσλήψεις ιατρικού νοσηλευτικού και λοιπού προσωπικού στα Δημόσια Νοσοκομεία και Κέντρα Υγείας.
4. Η με αριθμό 73/13.10.97 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τον Υπουργό Δημόσιας Τάξης, σχετικά με τα μέτρα που πρόκειται να ληφθούν για την αντιμετώπιση της αστυνομικής βίας κατά των μεταναστών.
5. Η με αριθμό 63/10.10.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Καρακώστα προς τον Υπουργό Πολιτισμού, σχετικά με τα μέτρα που πρόκειται να ληφθούν για τη σωστή λειτουργία των Κρατικών Θεάτρων - Σκηνών.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διαταξη
ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ
Θα γίνει προεκφώνηση των νομοσχεδίων, που είναι γραμμένα στην ημερήσια διάταξη.
Υπουργείου Εσωτερικών, Δημόσιας Διοίκησης και Αποκέντρωσης.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση Πράξης Νομοθετικού Περιεχομένου".
Θα συζητηθεί στη συνέχεια.
Υπουργείου Γεωργίας.
Συνέχιση της συζήτησης επί των άρθρων και του συνόλου του σχεδίου νόμου: "Τροποποίηση της κείμενης νομοθεσίας για τα γεωργικά και κτηνοτροφικά φάρμακα, ρύθμιση χρεών συνεταιριστικών οργανώσεων και άλλες διατάξεις".
Θα συζητηθεί στη συνέχεια.
Υπουργείου Εθνικής Οικονομίας.
Μόνη συζήτηση επί της αρχής των άρθρων και του συνόλου του σχεδίου νόμου: "Χρηματιστηριακή αγορά παραγωγών και άλλες διατάξεις".
Ερωτάται το Σώμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Υπουργείου Δικαιοσύνης.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Σύμβασης των Ηνωμένων Εθνών για τις διεθνείς πωλήσεις κινητών πραγμάτων".
Ερωτάται το Σώμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Κύριοι συνάδελφοι, κατά τον Κανονισμό έχει εγγραφεί πρώτο και θα γίνει συζήτηση επί της αρχής των άρθρων και του συνόλου του σχεδίου νόμου "Κύρωση Πράξης Νομοθετικού Περιεχομένου". Αυτό το σχέδιο νόμου εισάγεται σύμφωνα με το άρθρο 108 παρ. 6 του Κανονισμού της Βουλής, δεδομένου ότι πληροί αυτές τις προϋποθέσεις του Κανονισμού.
Σύμφωνα με το άρθρο 108 ο Πρόεδρος του Σώματος καλεί το Βουλευτή ή τους Βουλευτές, που διατύπωσαν αντιρρήσεις για την ψήφιση επί του αντίστοιχου νομοσχεδίου, εδώ συγκεκριμένα επί της Πράξης Νομοθετικού Περιεχομένου, να λάβουν το λόγο.
Υπενθυμίζω ότι η Πράξη αυτή έχει ως τελευταία ημέρα κυρώσεως τη σημερινή.
Το Κομμουνιστικό Κόμμα Ελλάδας έχει ορίσει ως ειδικό αγορητή για τη συζήτηση αυτής της Πράξης Νομοθετικού Περιεχομένου τον κ. Νικόλαο Γκατζή, ο οποίος εζήτησε και έχει το λόγο.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, έχουμε την εντύπωση ότι η Κυβέρνηση κάνει μεγάλη κατάχρηση αυτής της δυνατότητας που της δίνει το άρθρο 44 του Συντάγματος, για να φέρνει Πράξεις Νομοθετικού Περιεχομένου, για νομοθετήματα, τα οποία έχει και το χρονικό περιθώριο και τη δυνατότητα, αλλά και την πολιτική, εφόσον θέλει να ακολουθήσει μια τέτοια διαδικασία νομοσχεδίων, να τα εφαρμόσει. 
Μη ξεχνάμε ότι αυτό ακριβώς το ωράριο εφαρμόστηκε τις χρονιές 1984, 1985, 1986. Και έρχεται πάλι τώρα με Πράξη Νομοθετικού Περιεχομένου.
Επίσης, θέλουμε να τονίσουμε ότι η κατάχρηση αυτή που γίνεται, ιδιαίτερα από τη Κυβέρνηση του ΠΑΣΟΚ -και να μη το ξεχνάμε- ξεκίνησε από το 1985, όταν για πρώτη φορά, θέλοντας να εφαρμόσει την πολιτική λιτότητας η Κυβέρνηση, εφάρμοσε ακριβώς με Πράξη Νομοθετικού Περιεχομένου και τις απαγορεύσεις, ακόμη με ποινικές και οικονομικές κυρώσεις όσων εργοδοτών ήθελαν να δώσουν αυξήσεις στους εργαζόμενους.
Θεωρούμε ότι δεν πρέπει να γίνεται αυτή η μεγάλη κατάχρηση που γίνεται. Γι'αυτό έχουμε τις επιφυλάξεις μας και τις αντιρρήσεις μας στη χρησιμοποίηση των πράξεων νομοθετικού περιεχομένου. Θεωρούμε, ότι είναι ένας τρόπος για να γενικευθεί ουσιαστικά η διάλυση του οκταώρου που υπάρχει σήμερα στους εργαζόμενους με το ελαστικό ωράριο.
Δεν έχουμε καμία αντίρρηση ότι το ελαστικό ωράριο έχει επιδράσει θετικά στις κυκλοφοριακές συνθήκες και στο περιβάλλον. Αυτό, όμως, δεν μπορεί να θεωρηθεί ότι είναι το πρωτεύον και να αγνοήσουμε όλες τις άλλες παραμέτρους που υπάρχουν στις πράξεις νομοθετικού περιεχομένου και ιδιαίτερα στα θέματα αυτά που έχουν σχέση με το ωράριο των εργαζομένων.
Επίσης, θα πρέπει να δούμε ότι δεν φθάνουν αυτά τα μέτρα και ότι είναι τελείως αποσπασματικά. Εάν δεν δούμε την ολοκλήρωση του Μετρό σε όλη την περιφέρεια της Αθήνας, εάν δεν δούμε τις αστικές συγκοινωνίες, τις λαϊκές συγκοινωνίες, να πυκνώσουν, με φθηνό εισιτήριο, με επαρκές ωράριο κλπ., τα μέτρα αυτά είναι αναποτελεσματικά.
Για τους λόγους αυτούς εμείς έχουμε τις επιφυλάξεις μας και δεν εγκρίνουμε αυτήν την Πράξη Νομοθετικύ Περιεχομένου.
ΠΡΟΕΔΡΟΣ (Απόστολος Κακλαμάνης): Ο κ.Κουβέλης έχει το λόγο.
ΦΩΤΗΣ ΚΟΥΒΕΛΗΣ: Κύριε Πρόεδρε, δεν έχω αντίρρηση ως προς την ουσία της ρύθμισης, η οποία επιχειρείται με την Πράξη Νομοθετικού Περιεχομένου. Η αντίρρησή μου βρίσκεται στο γεγονός ότι γίνεται κατάχρηση της δυνατότητας που παρέχεται από την παράγραφο 1 του άρθρου 44 του Συντάγματος, το οποίο είναι γνωστό ότι προβλέπει, κύριε Πρόεδρε, ότι η έκδοση Πράξης Νομοθετικού Περιεχομένου γίνεται σε περιπτώσεις εξαιρετικά επείγουσες και σε περιπτώσεις απρόβλεπτης ανάγκης.
Το κλιμακωτό ωράριο είναι μία υπόθεση που απασχολεί την Κυβέρνηση συνεχώς από το έτος 1994 και όλα τα επόμενα καλοκαίρια και όφειλε η Κυβέρνηση να έχει την κατάλληλη προετοιμασία, αλλά και την πρόνοια για τη ρύθμιση του ζητήματος αυτού.
Κατά συνέπεια, η άρνησή μου να ψηφίσω το συγκεκριμένο σχέδιο νόμου βρίσκεται στην αντίθεσή μου με την τακτική που ακολουθεί η Κυβέρνηση να αξιοποιεί και σε περιπτώσεις που δεν προβλέπονται, τη δυνατότητα του άρθρου 44 παράγραφος 1 του Συντάγματος.
ΠΡΟΕΔΡΟΣ (Απόστολος Κακλαμάνης): Υπάρχει άλλος συνάδελφος που έχει αντίρρηση κατά τον Κανονισμό;
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, παρακαλώ το λόγο.
ΠΡΟΕΔΡΟΣ (Απόστολος Κακλαμάνης): 'Εχετε αντίρρηση;
Ορίστε, κύριε Παυλόπουλε...
ΠΡΟΚΟΠΗΣ ΠΑΥΛΟΠΟΥΛΟΣ: Με την ιδιότητα του Κοινοβουλευτικού Εκπροσώπου.
ΠΡΟΕΔΡΟΣ (Απόστολος Κακλαμάνης): Ο κ.Παυλόπουλος ως Κοινοβουλευτικός Εκπρόσωπος της Νέας Δημοκρατίας έχει το λόγο.
Κατά τον Κανονισμό μπορείτε να μιλήσετε εάν έχετε αντίρρηση.
ΠΡΟΚΟΠΗΣ ΠΑΥΛΟΠΟΥΛΟΣ: Ο Κανονισμός, κύριε Πρόεδρε, λέει "αντίρρηση", χωρίς να καθορίζει αν και κατά πόσο πρόκειται για αντίρρηση σχετικά με το ουσιαστικό ή το διαδικαστικό μέρος.
ΠΡΟΕΔΡΟΣ (Απόστολος Κακλαμάνης): Είναι προφανές, κύριε συνάδελφε, ότι ο Κανονισμός, επειδή αναφέρεται στην επιψήφιση του σχετικού σχεδίου από τα 4/5, δίδει τη δυνατότητα σε εκείνους που δεν εψήφισαν, να λάβουν το λόγο στην Ολομέλεια. Είναι σαφές αυτό.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, δεν πρόκειται να προσθέσω κάτι παραπάνω σ'αυτό το οποίο ελέχθη, γιατί η αντίρρηση της Νέας Δημοκρατίας εντοπίζεται στον τρόπο με τον οποία επανειλημμένα από την πλευρά της Κυβέρνησης έχει χρησιμοποιηθεί η έκτακτη νομοθετική διαδικασία του άρθρου 44 παράγραφος 1 του Συντάγματος. Θα συνταχθώ με αυτά τα οποία ελέχθησαν προηγουμένως.
Νομίζω όμως ότι είναι ευκαιρία για την Εθνική Αντιπροσωπεία να αντιληφθεί με ποιο τρόπο γίνεται ή εφαρμόζονται οι προϋποθέσεις του άρθρου 44 παράγραφος 1. Δεν είναι πανεπιστημιακή αίθουσα η Βουλή, το ξανατονίζω για πολλοστή φορά, αλλά το άρθρο 44 παράγραφος 1 του Συντάγματος, προβλέπει ότι πρέπει να υπάρχουν τρεις προϋποθέσεις για να χρησιμοποιηθεί η έκτακτη νομοθετική διαδικασία: Πρώτον, έκτακτες περιπτώσεις. Δεύτερον, εξαιρετικώς επείγουσες και τρίτον, απρόβλεπτες ανάγκες. Πρέπει να υπάρχουν και τα τρία αυτά δεδομένα.
Θα παρακαλούσα την Εθνική Αντιπροσωπεία να δει το σκεπτικό με το οποίο η ίδια η Πράξη Νομοθετικού Περιεχομένου επικαλέσθηκε τις προϋποθέσεις εφαρμογής του άρθρου 44. Λέει στην περίπτωση β' του σκεπτικού της: "Την εξαιρετικώς επείγουσα και απρόβλεπτη ανάγκη για την καθιέρωση κλιμακωτών ωρών προσέλευσης και την επέκταση της αποχώρησης των υπαλλήλων των δημοσίων υπηρεσιών".
Αδυνατεί να καταλάβει κανείς γιατί είναι εξαιρετικώς επείγουσα και απρόβλεπτη ανάγκη, η καθιέρωση των κλιμακωτών ωρών προσέλευσης. Δηλαδή, η Κυβέρνηση αντιλήφθηκε ότι πρέπει να καθιερώσει το κλιμακωτό ωράριο κάποιες ώρες προηγουμένως; Γιατί αν ήταν κυβερνητική πολιτική και το ήξερε, δεν μπορεί να το αντιλήφθηκε την τελευταία στιγμή.
Αλλά ιδιαίτερη σημασία έχει η περίπτωση γ' που ορίζει: "Το γεγονός ότι η εφαρμογή του κλιμακωτού ωραρίου κατά τα έτη 1994, 1995 και 1996, σύμφωνα με τα στατιστικά στοιχεία είχε θετική επίδραση στις κυκλοφοριακές συνθήκες".
Δηλαδή, ήξερε η Κυβέρνηση το '94, το '95 και το '96 ότι το κλιμακωτό ωράριο έχει ευμενή επίδραση και ενώ το εφήρμοζε, έρχεται τον Ιούνιο του 1997 να πει ότι προσφεύγει στην έκτακτη νομοθετική διαδικασία, γιατί δεν είχε προνοήσει προηγουμένως. Το γεγονός ότι δεν προνόησε να φέρει στη Βουλή ένα μέτρο αφού ήδη γνώριζε τις ευεργετικές του επιπτώσεις, το επικαλείται ως στοιχείο εφαρμογής του 44.1. Θεωρώ ότι δεν πρόκειται απλώς και μόνο, αποτελεί εσφαλμένη εφαρμογή. Επίσης δεν μπορώ να καταλάβω πως δεν γνώριζαν εκείνοι που συνέταξαν αυτό το σχέδιο νόμου ποιες είναι οι προϋποθέσεις του 44.1. Και επειδή θεωρώ πως το γνώριζαν, αλλά απλώς και μόνο ολιγώρησαν ή σκέφθηκαν ότι μπορούν να χρησιμοποιήσουν χωρίς κόστος αυτήν τη διαδικασία, πιστεύω ότι τούτο αποτελεί περιφρόνηση ως προς τη σχετική διάταξη. Το άρθρο 44.1 είναι έκτακτη νομοθετική διαδικασία. Αποτελεί παρέκβαση από τα συνήθη συμφέροντα. Να λοιπόν τι συμβαίνει: Αυτήν τη στιγμή συζητάμε επ'ολίγον και μόνο -μου δώσατε κατ'οικονομίαν το λόγο όπως καταλαβαίνετε στην περίπτωση αυτή για ένα τέτοιο θέμα- και πιστεύω ότι το ζήτημα των θεσμών και ιδίως της έκτακτης νομοθετικής διαδικασίας, έχει τεράστια σημασία. Ας φροντίσει η Κυβέρνηση να μην επαναλάβει τέτοια ολισθήματα που σημαίνουν περιφρόνηση προς το Κοινοβούλιο και την τακτική νομοθετική διαδικασία.
Από πλευράς ουσίας, εμείς ψηφίζουμε το σχετικό σχέδιο νόμου, αλλά οφείλω να επισημάνω αυτήν την αταξία, από πλευράς διαδικασίας και εφαρμογής του Συντάγματος.
Ευχαριστώ, κύριε Πρόεδρε.
ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, το λόγο.
ΠΡΟΕΔΡΟΣ(Απόστολος Κακλαμάνης): Κύριε Καρακώστα, επειδή μου ζητήσατε και σεις το λόγο και σας είπα ότι εφ'όσον ψηφίζετε δεν θα τον λάβετε, νομίζω ότι υπάρχει προηγούμενο και θέλετε να πείτε δύο λόγια.
ΙΩΑΝΝΗΣ ΚΑΡΑΚΩΣΤΑΣ: Απλώς, κύριε Πρόεδρε, δεν θέλω να μιλήσω για να σεβαστώ τον Κανονισμό. 'Ομως, ήθελα να πω ότι δεν έχουν δίκιο οι υποστηρίζοντες την άποψη να μην εφαρμόζεται το άρθρο 44. Διότι επί του προκειμένου είναι μια ρύθμιση, η οποία συνδέεται με την καθημερινή ζωή και την πραγματικότητα, που θέλει αυτό το ωράριο να είναι ευμετάβλητο ανάλογα με τις συνθήκες. Αυτήν την ευχέρεια δεν την έχει ο νομοθέτης και το αφήνει στην εκτελεστική εξουσία να το ρυθμίσει με Πράξη Νομοθετικού Περιεχομένου. Η πρακτική και η ζωή η ίδια, είναι εκείνες οι οποίες μας οδηγούν να υποστηρίζουμε αυτήν την άποψη. Διότι ο νόμος ...
ΠΡΟΕΔΡΟΣ (Απόστολος Κακλαμάνης): Αν ο νομοθέτης το γνωρίζει, προφανώς το νομοθετεί. Οι πράξεις είναι για έκτακτες περιστάσεις, που δεν έχει προβλέψει ο νομοθέτης.
ΙΩΑΝΝΗΣ ΚΑΡΑΚΩΣΤΑΣ: Ακριβώς.
ΠΡΟΕΔΡΟΣ (Απόστολος Κακλαμάνης): Η Κυβέρνηση πρέπει με φειδώ να ενεργεί. Πρέπει να αναγνωρίσουμε ότι η Κυβέρνηση αυτή με δύο πράξεις μέχρι τώρα μας έχει επιβαρύνει. Μην υπερβάλουμε ούτε προς τη μια ούτε προς την άλλη πλευρά. 
ΙΩΑΝΝΗΣ ΚΑΡΑΚΩΣΤΑΣ: Δεν είμαι υπέρ της κατάχρησης του θεσμού αυτού που προβλέπει το άρθρο 44. 'Ομως, για το συγκεκριμένο θέμα του ωραρίου των υπαλλήλων, δεν μπορούμε να κάνουμε και διαφορετικά διότι χρειάζεται να γίνει. 
ΠΡΟΕΔΡΟΣ (Απόστολος Κακλαμάνης): Κύριε Υπουργέ, έχετε το λόγο για τρία λεπτά.
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν θα τα εξαντλήσω.
ΠΡΟΕΔΡΟΣ (Απόστολος Κακλαμάνης): Θα σας έδινα περισσότερο χρόνο αν είχατε έλθει και εγκαίρως.
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν θα τα εξαντλήσω, κύριε Πρόεδρε.
Δήλωσα και στην επιτροπή, αγαπητοί συνάδελφοι, θέλω να το επαναλάβω και εδώ, ότι η πρόθεση της Κυβέρνησης είναι να μη χρησιμοποιεί τις έκτακτες νομοθετικές διαδικασίες που δίνει και το Σύνταγμα αλλά και ο Κανονισμός της Βουλής. 'Αλλωστε αυτό το έχει αποδείξει πάρα πολλές φορές.
Θέλω, λοιπόν, να επαναλάβω κατηγορηματικά αυτήν τη δήλωση. Και θέλω, κύριε Πρόεδρε, ακριβώς για να μην επαναληφθεί η διαδικασία αυτή και επειδή έχει ανακύψει και πρόβλημα χειμερινού ωραρίου, στο άρθρο 2 στο τέλος της πρώτης παραγράφου, εκεί που λέει "καθώς και των αυτοαπασχολουμένων στα εμπορικά τους καταστήματα στο Νομό Αττικής εκτός των νήσων κατά τη θερινή" να προστεθεί "και χειμερινή περίοδο". Να προστεθεί αυτό έτσι ώστε να μην ανακύψει και θέμα με το χειμερινό ωράριο καινούριας έκτακτης νομοθετικής διαδικασίας.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, το λόγο.
ΠΡΟΕΔΡΟΣ (Απόστολος Κακλαμάνης): Ορίστε, κύριε Παυλόπουλε.
ΠΡΟΚΟΠΗΣ ΠΑΥΛΟΠΟΥΛΟΣ: Αντιλαμβάνομαι, κύριε Πρόεδρε, αυτό που είπε ο κύριος Υπουργός και πραγματικά θα έπρεπε να υπάρχει μια σχετική εξουσιοδότηση. Θα μπορούσε αυτό να γίνεται παραδείγματος χάριν με ένα προεδρικό διάταγμα και να μην υπάρχει κάθε φορά νομοθετική ρύθμιση. Και βέβαια το διάταγμα έχει τη δυνατότητα να περνάει από επεξεργασία από το Συμβούλιο της Επικρατείας και να μην δημιουργούνται προβλήματα ως προς τη συνταγματικότητα ή γενικότερα την εξουσιοδοτική διάταξη στην οποία υπάγεται.
'Ομως, όταν το Σύνταγμα ορίζει ότι η πράξη κυρώνεται από τη Βουλή η κύρωση αυτή δεν επιτρέπει οιαδήποτε τροποποίηση του περιεχομένου της Πράξης Νομοθετικού Περιεχομένου. 'Αλλο είναι αν θέλει να προσθέσει ο κύριος Υπουργός άλλο άρθρο στο σχέδιο νόμου. Αλλά στο περιεχόμενο της Πράξης που κυρώνουμε. Τέτοια μεταβολή δεν μπορεί να γίνει.
ΠΡΟΕΔΡΟΣ (Απόστολος Κακλαμάνης): 'Εχετε δίκιο και αυτό ακριβώς -δεν πρόσεχα τι είπε ο κύριος Υπουργός- ρωτούσα τους συνεργάτες μου.
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Να πω κάτι;
ΠΡΟΕΔΡΟΣ (Απόστολος Κακλαμάνης): Σας παρακαλώ.
Θα προσθέσετε άρθρο τρίτο;
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν πρόκειται για την Πράξη Νομοθετικού Περιεχομένου. Πρόκειται για το άρθρο. Δεν αλλάζουμε την Πράξη Νομοθετικού Περιεχομένου.
ΠΡΟΕΔΡΟΣ (Απόστολος Κακλαμάνης): 'Αρθρο της Πράξεως είναι;
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης):' Οχι βεβαίως. Είναι άρθρο που έχει προστεθεί.
ΠΡΟΕΔΡΟΣ (Απόστολος Κακλαμάνης): Αυτό ρωτώ τόση ώρα. Προσετέθη το άρθρο δεύτερο;
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν είναι της Πράξεως Νομοθετικού Περιεχομένου. Δεν υπάρχει το θέμα που βάζει ο κύριος συνάδελφος. Είναι άρθρο που έχει προστεθεί.
ΠΡΟΕΔΡΟΣ (Απόστολος Κακλαμάνης): Η Πράξη Νομοθετικού Περιεχομένου είναι αυτή που αναφέρεται στο άρθρο πρώτο. Στο νομοσχέδιο που κατετέθη για την κύρωση της Πράξεως αυτής, προσετέθη άρθρο δεύτερο. Λέει: Σχέδιο νόμου "Κύρωση Πράξης Νομοθετικού Περιεχομένου. 'Αρθρο πρώτο. Κυρώνεται η Πράξη που έχει ως εξής:... . Εν συνεχεία: 'Αρθρο δεύτερο."
'Αρα στο άρθρο δεύτερο να προσθέσετε αυτό που είπατε.
Ερωτάται το Σώμα: Γίνεται κατ'αρχήν δεκτή η πράξη;
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, εμείς δεν το έχουμε πάρει.
ΣΤΡΑΤΗΣ ΚΟΡΑΚΑΣ: Ο ειδικός αγορητής μας μου λέει ότι δεν δόθηκε ποτέ άρθρο δεύτερο. Εδώ έρχεται ο κύριος Υπουργός και ανακοινώνει άρθρο δεύτερο.
ΠΡΟΕΔΡΟΣ (Απόστολος Κακλαμάνης): Παρακαλώ καθήστε. Χωρίς να το θέλουμε, δημιουργούμε εντυπώσεις που δεν τιμούν το Κοινοβούλιο. 'Εχω μπροστά μου το νομοσχέδιο, όπως κατετέθη, όπως πήγε στη διαρκή επιτροπή. 'Εχει άρθρο πρώτο με το οποίο κυρώνεται η πράξη που έχει τέσσερα άρθρα, εν συνεχεία αναφέρεται ο Πρόεδρος της Δημοκρατίας, τα μέλη του Υπουργικού Συμβουλίου, ο Πρωθυπουργός και μετά προστίθεται άρθρο δεύτερο.
Σε σας απευθύνομαι, που δεν με προσέχετε. Βάζετε ένα θέμα διαδικασίας και κύρωσης στο Κοινοβούλιο και δεν προσέχετε καν την απάντηση.
ΣΤΡΑΤΗΣ ΚΟΡΑΚΑΣ: Σας ακούω πάντα πολύ καλά.
ΠΡΟΕΔΡΟΣ (Απόστολος Κακλαμάνης): Ερωτάται το Σώμα: Γίνεται δεκτό το νομοσχέδιο κατ'αρχήν;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΦΩΤΗΣ ΚΟΥΒΕΛΗΣ: Κατά πλειοψηφία.
ΠΡΟΚΟΠΗΣ ΠΑΥΛΟΠΟΥΛΟΣ: Δεκτό όσον αφορά...
ΠΡΟΕΔΡΟΣ (Απόστολος Κακλαμάνης): Γνωρίζετε, κύριε Παυλόπουλε. Σε σας θα τα πω αυτά;
Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης έγινε δεκτό κατ'αρχήν κατά πλειοψηφία.
Εισερχόμαστε τώρα στη ψήφιση των άρθρων.
Το άρθρο πρώτο που αφορά την Πράξη γίνεται δεκτό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΦΩΤΗΣ ΚΟΥΒΕΛΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Το άρθρο πρώτο έγινε δεκτό κατά πλειοψηφία.
Στο άρθρο δεύτερον, στο οποίο γίνεται η προσθήκη αυτή του Υπουργού, ορίστε, κύριε Παυλόπουλε, έχετε το λόγο για να πείτε την αντίρρησή σας.
ΠΡΟΚΟΠΗΣ ΠΑΥΛΟΠΟΥΛΟΣ: Μία παρατήρηση θα ήθελα να κάνω και παρακαλώ το Υπουργείο να τηρήσει τη δέουσα προσοχή. Εφόσον μπαίνει στο άρθρο δεύτερο η τροποποίηση που κάνει, δεν υφίσταται θέμα από πλευράς τυπικής διαδικασίας. Παρακαλώ, όμως, να αντιληφθεί το Σώμα ότι η καθιέρωση ωραρίου με τέτοια γενικότητα και για τη χειμερινή και για τη θερινή περίοδο δεν αποτελεί ούτε ειδικότερο ούτε τεχνικό ούτε λεπτομερειακό θέμα, ώστε σύμφωνα με το άρθρο 43 παρ.2 εδαφ. β' του Συντάγματος να συνιστά αντικείμενο εξουσιοδότησης για την έκδοση κανονιστικών διοικητικών πράξεων που προέρχονται από Υπουργό. Είναι ζήτημα που υπάγεται στην παράγραφο 2 του άρθρου 43 του Συντάγματος και πρέπει να γίνει με διάταγμα. Πρέπει αυτό να ρυθμίζεται με κανονιστική πράξη προερχόμενη από τον Πρόεδρο της Δημοκρατίας και υφιστάμενη την επεξεργασία του Συμβουλίου της Επικρατείας που δεν διαρκεί και πολύ και το ξέρουμε. Δεν μπορούμε να υποβαθμίζουμε την εξουσιοδότηση σ'αυτό το βαθμό.
Θεωρώ -και είναι πολύ απλό- ότι για το άρθρο δεύτερο το Υπουργείο πρέπει να δεχθεί ότι δίδεται εξουσιοδότηση για προεδρικό διάταγμα που εκδίδεται ύστερα από πρόταση των Υπουργών Χωροταξίας, Εσωτερικών, Εργασίας, Κοινωνικών Ασφαλίσεων κλπ. 'Ετσι η σχετική αυτή εξουσιοδότηση θα βρίσκεται εντός του πλαισίου του Συντάγματος. Διαφορετικά είμαστε υποχρεωμένοι να καταψηφίσουμε τη σχετική διάταξη, διότι θεωρούμε ότι η εξουσιοδότηση αντιβαίνει προς τις διατάξεις του άρθρου 43 παρ.2 του Συντάγματος.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, γίνεται μια άναρχη συζήτηση αυτήν τη στιγμή. Απ'ό,τι κατάλαβα η προσθήκη που γίνεται από τον Υπουργό που δυστυχώς, δεν ανέμενε να πάμε στο άρθρο δεύτερο, είναι οι λέξεις "και χειμερινή". Δηλαδή, στο άρθρο δεύτερο, στο τέλος που δίδεται εξουσιοδότηση για τη θερινή περίοδο, προσετέθησαν οι λέξεις "και χειμερινή". Να το έχει υπόψη του αυτό το Σώμα.
Ο κ. Κουβέλης έχει το λόγο.
ΦΩΤΗΣ ΚΟΥΒΕΛΗΣ: Κύριε Πρόεδρε, δεν είναι δυνατόν με υπουργική απόφαση να ρυθμίζονται θέματα που αφορούν το ωράριο των εργαζομένων. Εμείς δεν θέλουμε ο καθορισμός του ωραρίου είτε κατά την θερινή είτε κατά τη χειμερινή περίοδο να γίνεται με υπουργική απόφαση. Πιστεύουμε ότι, επειδή το ωράριο αφορά την ποιότητα ζωής των εργαζομένων, το κυκλοφοριακό και τις συνθήκες διαβίωσης σ'αυτήν την πόλη, πρέπει να είναι το αποτέλεσμα ενός συγκεκριμένου διαλόγου με τους εκπροσώπους των ίδιων των εργαζομένων.
Κατά συνέπειαν, η διαφωνία μας είναι και επί της ουσίας. Εμείς δεν θέλουμε να έχει εξουσιοδότηση ο Υπουργός με μία δική του, μονομερή και χωρίς προηγούμενη συζήτηση με τους ενδιαφερομένους, δυνατότητα να ρυθμίζει αυτό το σημαντικό κατά τη γνώμη μας ζήτημα.
ΠΡΟΕΔΡΟΣ (Απόστολος Κακλαμάνης): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, οι επιφυλάξεις μας για το άρθρο 1 έρχονται να επιβεβαιωθούν και με την προσθήκη. Είπαμε ότι το ελαστικό ωράριο που θέλει να επιβάλει η Κυβέρνηση εφαρμόζοντας την πολιτική που μεθοδεύεται, έρχεται ουσιαστικά με αυτήν την προσθήκη να προωθηθεί χωρίς αυτό να βγει μέσα από ένα διάλογο όλων των φορέων και όχι μόνο των εργαζομένων. Υπάρχουν και τα επιμελητήρια και άλλες επαγγελματικές οργανώσεις. 
Υπάρχει και το κυκλοφοριακό πρόβλημα που είναι μέγιστο και που και αυτό θα πρέπει να συζητηθεί, για να πούμε ότι παίρνουμε αποφασιστικά μέτρα.
Γι'αυτούς τους λόγους και επειδή ουσιαστικά έτσι μεθοδεύεται το σπάσιμο των εργασιακών σχέσεων των εργαζομένων, εμείς δεν μπορούμε να ψηφίσουμε αυτό το σχέδιο νόμου.
ΠΡΟΕΔΡΟΣ (Απόστολος Κακλαμάνης): Ο κ. Γεωργακόπουλος έχει το λόγο.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, έχω την αίσθηση ότι γίνεται πολύ φασαρία για το τίποτε. Δεν πρόκειται να αλλάξουν οι εργασιακές σχέσεις των εργαζομένων με τους εργοδότες με την παρούσα διάταξη. Απλώς αλλάζει η ώρα προσέλευσης. Είναι σκόπιμο να γίνεται με υπουργική απόφαση, γιατί κάθε φορά κάθε εξάμηνο θα πρέπει να φέρνουμε εδώ νόμο που να λέει ότι η ώρα θα είναι επτά και τριάντα (7.30') ή οκτώ το πρωί.
Δεν πρόκειται, λοιπόν, περί ουσιαστικής αλλαγής των εργασιακών σχέσεων των εργαζομένων. Βεβαίως, γίνεται η συζήτηση με τα επιμελητήρια και με τους εργαζόμενους πριν βγει η υπουργική απόφαση.
ΠΡΟΕΔΡΟΣ (Απόστολος Κακλαμάνης): Και εσείς, κύριε Ροκόφυλλε, θέλετε το λόγο;
Απ' ό,τι κατάλαβα, δεν συμφωνείτε με τον κ. Παυλόπουλο και τον αντικρούετε. 
ΧΡΗΣΤΟΣ ΡΟΚΟΦΥΛΛΟΣ: Ναι, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Δεν υπάρχει άλλος για να μιλήσει.
Ερωτάται το Σώμα: Γίνεται δεκτό το άρθρο δεύτερο;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο δεύτερο έγινε δεκτό κατά πλειοψηφία.
Ερωτάται το Σώμα: Γίνεται δεκτό το άρθρο τρίτο;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο τρίτο έγινε δεκτό κατά πλειοψηφία.
Κύριοι συνάδελφοι, σας παρακαλώ επειδή είναι η τελευταία ημέρα της προθεσμίας για την κύρωση της Πράξεως Νομοθετικού Περιεχομένου και επειδή έγινε αυτή η φραστική διόρθωση, να συμφωνήσετε η ψήφιση στο σύνολο να μην έρθει σε επόμενη συνεδρίαση, αλλά να γίνει σήμερα.
Συμφωνεί το Σώμα επ'αυτού;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς, το Σώμα συνεφώνησε.
Ερωτάται το Σώμα: Γίνεται δεκτό και στο σύνολο το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης "Κύρωση Πράξης Νομοθετικού Περιεχομένου";
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό και στο σύνολο κατά πλειοψηφία.
Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης, "Κύρωση Πράξης Νομοθετικού Περιεχομένου" έγινε δεκτό κατά πλειοψηφία σε μόνη συζήτηση κατ'αρχήν, κατ'άρθρον και στο σύνολο και έχει ως εξής:
Κύρωση Πράξης Νομοθετικού Περιεχομένου
'Αρθρο πρώτο
Κυρώνεται και έχει ισχύ νόμου από τη δημοσίευσή της στην Εφημερίδα της Κυβερνήσεως η από 5.6.1997 Πράξη Νομοθετικού Περιεχομένου: "Καθιέρωση ωρών προσέλευσης των υπαλλήλων των Δημοσίων Υπηρεσιών, των Ν.Π.Δ.Δ., των Ο.Τ.Α., των Δημοσίων Επιχειρήσεων και Οργανισμών, των Τραπεζών και των Εμπορικών Καταστημάτων, καθώς και των αυτοαπασχολούμενων στα εμπορικά τους καταστήματα στο Νομό Αττικής, εκτός των νήσων, κατά τη θερινή περίοδο 1997", που δημοσιεύθηκε στο υπ' αριθ. 113 της 6.6.1997 Φύλλο της Εφημερίδας της Κυβερνήσεως (τεύχος Α'), που έχει ως εξής:
"ΠΡΑΞΗ
ΝΟΜΟΘΕΤΙΚΟΥ ΠΕΡΙΕΧΟΜΕΝΟΥ
Καθιέρωση ωρών προσέλευσης των υπαλλήλων των Δημοσίων Υπηρεσιών, των Ν.Π.Δ.Δ., των Ο.Τ.Α., των Δημοσίων Επιχειρήσεων και Οργανισμών, των Τραπεζών και των Εμπορικών Καταστημάτων, καθώς και των αυτοαπασχολούμενων στα εμπορικά τους καταστήματα στο Νομό Αττικής, εκτός των νήσων, κατά τη θερινή περίοδο 1997
Ο ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
'Εχοντας υπόψη:
α) Τις διατάξεις της παρ. 1 του άρθρου 44 του Συντάγματος.
β) Την εξαιρετικώς επείγουσα και απρόβλεπτη ανάγκη για την καθέρωση κλιμακωτών ωρών προσέλευσης και κατ' επέκταση και αποχώρησης των υπαλλήλων των Δημοσίων Υπηρεσιών (Δ.Υ.), των Νομικών Προσώπων Δημοσίου Δικαίου (Ν.Π.Δ.Δ.), των Οργανισμών και Επιχειρήσεων (πρώην Δ.Ε.Κ.Ο.), των Τραπεζών και Εμπορικών Καταστημάτων, καθώς και των αυτοαπασχολούμενων στα Εμπορικά τους Καταστήματα στην περιοχή του Νομού Αττικής, εκτός των νήσων, τους μήνες Ιούνιο, Ιούλιο, Αύγουστο και Σεπτέμβριο, για την περιστολή της ιδιαίτερα αυξημένης στην περιοχή αυτή ατμοσφαιρικής ρύπανσης, που προκαλεί και η ταυτόχρονη μαζική μετακίνηση των εργαζομένων στους χώρους εργασίας τους.
γ) Το γεγονός ότι η εφαρμογή του κλιμακωτού ωραρίου, κατά τα έτη 1994, 1995 και 1996, σύμφωνα με τα σχετικά στοιχεία, είχε θετική επίδραση στις κυκλοφοριακές συνθήκες τόσο κατά την πρωινή προσέλευση όσο και κατά την απογευματινή αναχώρηση και κατά συνέπεια και στη μείωση της ατμοσφαιρικής ρύπανσης.
δ) Την αδυναμία άμεσης αντιμετώπισης των προαναφερόμενων συνεπειών με έγκαιρη νομοθετική ρύθμιση με τυπικό νόμο ψηφιζόμενο από τη Βουλή.
ε) Την εισαγωγή ειδικού συστήματος κυρώσεων, ώστε να καταστεί ευχερέστερη η συμμόρφωση των διοικουμένων στα μέτρα αυτά.
στ) Την ομόφωνη απόφαση των ενδιαφερόμενων φορέων κατά τη σύσκεψη της 12.5.1997.
Με πρόταση του Υπουργικού Συμβουλίου, αποφασίζουμε:
'Αρθρο 1
'Ωρες προσέλευσης
1. Από 2 Ιουνίου μέχρι 30 Σεπτεμβρίου 1997 εφαρμόζονται τα ακόλουθα στο Νομό Αττικής, εκτός των νήσων:
α) Δημόσιοι Οργανισμοί και Επιχειρήσεις, Δημόσιες Υπηρεσίες, Ν.Π.Δ.Δ., Ο.Τ.Α.
'Ωρα προσέλευσης 07.00' π.μ. (ισχύει η ελαστική ώρα προσέλευσης κατά μισή ώρα).
β) Τράπεζες και οι πάσης φύσεως θυγατρικές τους του χρηματοπιστωτικού τομέα.
'Ωρα προσέλευσης 07.45' π.μ. Οι ασφαλιστικές εταιρείες εφαρμόζουν δικό τους κλιμακωτό ωράριο.
γ) Εμπορικά καταστήματα (Κρεοπωλεία, Φούρνοι, Είδη Οικοδομών, Χρώματα και Σιδηρικά, Ιχθυοπωλεία, Οπωρο- λαχανοπωλεία, Βαφεία, Καθαριστήρια, Αρτοπoιεία, Χονδρεμπόριο, Βιοτεχνίες και Εργαστήρια, Super markets, προκειμένου να διενεργούν τον ανεφοδιασμό τους).
'Ωρα έναρξης 07.00' π.μ.
δ) Εμπορικά καταστήματα (Πολυκαταστήματα, Είδη ένδυσης, υπόδησης, Χρυσοχοεία, Καλλυντικά, Βιβλιοπωλεία, Δίσκοι, Ηλεκτρικά, Υαλικά, κ.λπ.).
'Ωρα έναρξης 09.00' π.μ.
2. Ο αριθμός των ωρών απασχόλησης των κατά την παράγραφο 1 του παρόντος άρθρου κατηγοριών προσωπικού, που ισχύει κατά τη δημοσίευση της παρούσας πράξεως, δεν θίγεται.
'Αρθρο 2
Εξαιρέσεις
1. Από τις ρυθμίσεις του άρθρου 1 εξαιρούνται:
α) Η Προεδρία της Δημοκρατίας.
β) Τα γραφεία του Πρωθυπουργού, Υπουργών, Αναπληρωτών Υπουργών, Υφυπουργών, Γενικών Γραμματέων, Προέδρων Νομαρχιακών Αυτοδιοικήσεων και Νομαρχών.
γ) Τα Υπουργεία Εθνικής 'Αμυνας, Δημόσιας Τάξης και Εμπορικής Ναυτιλίας, καθώς και οι υπηρεσίες και οι σχολές αυτών. Το Υπουργείο Τύπου και Μέσων Μαζικής Ενημέρωσης, οι υπηρεσίες του οποίου λειτουργούν σε εικοσιτετράωρη βάση.
δ) Το Εθνικό Τυπογραφείο.
ε) Το Eκπαιδευτικό Προσωπικό όλων των βαθμίδων Εκπαίδευσης, καθώς και το Εκπαιδευτικό Προσωπικό των Εκπαιδευτικών Μονάδων του Ο.Α.Ε.Δ..
στ) Το προσωπικό της Υπηρεσίας Πολιτικής Αεροπορίας.
ζ) Οι οδηγοί αυτοκινήτων Εθνικής Υπηρεσίας Πληροφοριών.
η) Τα νοσηλευτικά ιδρύματα, οι υγειονομικοί σχηματισμοί των υπουργείων, Ο.Τ.Α. και Ν.Π.Δ.Δ., τα αγροτικά ιατρεία, οι υγειονομικοί σταθμοί, οι σχολές επισκεπτριών και αδελφών νοσοκόμων και τα φαρμακεία.
θ) Τα ιδρύματα και οι σχολές κοινωνικής πρόνοιας (πλην ΠΙΚΠΑ και ΕΟΠ).
ι) Οι φυλακές, τα σωφρονιστικά καταστήματα και ιδρύματα αγωγής ανηλίκων, τα θεραπευτικά καταστήματα κρατουμένων, τα καταστήματα της Κεντρικής Αποθήκης Υλικού Φυλακών των δικαστηρίων και λοιπών δικαστικών υπηρεσιών.
ια) Το προσωπικό των μουσείων, των αρχαιολογικών χώρων, 
ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, το λόγο παρακαλώ.
ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Μπούτα, έχετε το λόγο.
ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, είχαμε συμφωνήσει ότι η αυριανή ημέρα που προστέθηκε -γιατί προστέθηκε αργότερα, στην αρχή ήταν τρεις ημέρες για συζήτηση και μπήκε και τέταρτη- θα έμενε για τις τροπολογίες. Υπάρχουν τροπολογίες του κυρίου Υπουργού που ήδη έχουν κυκλοφορήσει που είναι ολόκληρα νομοσχέδια. Υπάρχουν τροπολογίες που είναι πάρα πολύ σοβαρές και από τη μεριά τη δική μας και από τα άλλα κόμματα. Εν πάση περιπτώσει, αυτές οι τροπολογίες, δεν πρέπει να συζητηθούν; Και αν δεν προλαβαίνουμε, κύριε Προεδρε, να πάμε και πέμπτη ημέρα γιατί το ζήτημα είναι πάρα πολύ σοβαρό.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, το λόγο παρακαλώ.
ΠΡΟΕΔΡΕΥΩΝ (Λουκάς Αποστολίδης): Κύριε Τσιτουρίδη, θα σας δώσω το λόγο, αλλά θα ήθελα να σας παρακαλέσω -και σας κύριοι συνάδελφοι- να διευκολύνουμε τη συζήτηση και να μην τρώμε το χρόνο επί της διαδικασίας.
Ορίστε, κύριε Τσιτουρίδη, έχετε το λόγο.
ΣΑΒΒΑΣ ΤΣΙΤΟΥΡΙΔΗΣ: Εντάξει, κύριε Πρόεδρε, αλλά το πρόβλημα δεν είναι καθόλου μα καθόλου διαδικαστικό. Είναι πρόβλημα ουσιαστικής πολιτικής. Επί μήνες κυοφορείται ένα σχέδιο νόμου, το οποίο ογκώνεται και ξαναογκώνεται. Προχθές, φθάσαμε στο άκρον άωτον, αν θέλετε, απαράδεκτης κοινοβουλευτικής συμπεριφοράς ...
ΠΡΟΕΔΡΕΥΩΝ (Λουκάς Αποστολίδης): Εγώ, θα σας παρακαλέσω επί της διαδικασίας να μιλήσετε.
ΣΑΒΒΑΣ ΤΣΙΤΟΥΡΙΔΗΣ: Επί της διαδικασίας, αλλά το θέμα δεν είναι...
ΠΡΟΕΔΡΕΥΩΝ (Λουκάς Αποστολίδης): Μα, μπαίνετε στο περιεχόμενο.
ΣΑΒΒΑΣ ΤΣΙΤΟΥΡΙΔΗΣ: Ο κύριος Υπουργός δεσμεύθηκε προχθές εδώ -και καταγγέλλω την ασυνέπεια της Κυβέρνησης- να μας δώσει μέχρι την Παρασκευή, ή το αργότερο μέχρι τη Δευτέρα, τις προσθήκες που θέλει να κάνει, και απόψε, Τρίτη βράδυ, συζητούμε εάν τις καταθέσει τώρα. Δεν του έφθαναν οι πέντε μήνες παζαριού με όλη την Ελλάδα και οι εκβιασμοί συνειδήσεων; Ερχόμαστε απόψε να συζητήσουμε, τι ώρα θα καταθέσει ο κύριος Υπουργός τις προσθήκες;
'Εχω, λοιπόν, μια πρόταση: Θα παρακαλούσα επειδή ο κύριος Υπουργός δεν έχει εμφανισθεί ακόμη -φαίνεται ότι συνεχίζει το παζάρι του- να προσθέσουμε μία ημέρα ακόμη. Δεν δεχόμαστε να συζητήσουμε ρυθμίσεις δισεκατομμυρίων, που θα παρουσιασθούν τώρα, απόψε ή αύριο το πρωί. Υπήρχε δέσμευση της Κυβέρνησης να τα φέρει τη Δευτέρα. Ζητούμε άλλη μία ημέρα, αν ο κύριος Υπουργός δεν εμφανισθεί.
ΜΟΣΧΟΣ ΓΙΚΟΝΟΓΛΟΥ: Κύριε Πρόεδρε, το λόγο παρακαλώ.
ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Γικόνογλου, έχετε το λόγο για ένα λεπτό.
ΜΟΣΧΟΣ ΓΙΚΟΝΟΓΛΟΥ: Κύριε Πρόεδρε, δεν θα κάνω ούτε ένα λεπτό.
Πίστευα ότι εσείς σαν Πρόεδρος της Βουλής θα σεβόσαστε αυτήν την Αίθουσα αν δεν τη σέβεται ο Υπουργός Γεωργίας!
Κάναμε μία συμφωνία. Σήμερα συζητούνται συγκεκριμένα άρθρα. Γιατί αλλάζει; Και γιατί τό βάλατε στη διαδικασία για συζήτηση; Δεν μπορώ να το καταλάβω. Υπάρχουν λόγοι που πάνε πίσω. Εάν συνεχίσετε να κάνετε αυτού του είδους τα παζαρέματα και να γελοιοποιείται το Σώμα, εγώ θα αποχωρήσω από την Αίθουσα. Δεν μπορώ να μένω μέσα σε μία τέτοια Αίθουσα!
ΠΡΟΕΔΡΕΥΩΝ (Λουκάς Αποστολίδης): Κύριε Γικόνογλου, θα μου επιτρέψετε, για να μην ακούγονται τέτοιες φράσεις. 
ΜΟΣΧΟΣ ΓΙΚΟΝΟΓΛΟΥ: Δεν έπρεπε να επιτρέπετε αυτά τα πράγματα!
ΠΡΟΕΔΡΕΥΩΝ (Λουκάς Αποστολίδης): Επιτρέψτε μου!
Από τη στιγμή που ζητήθηκε από τα κόμματα, από τους Κοινοβουλευτικούς Εκπροσώπους και από την Κυβέρνηση, εφόσον δεν έχουν κατατεθεί οι προσθήκες στα συγκεκριμένα άρθρα και υπάρχει άλλη ενότητα για συζήτηση, οφείλω ως Προεδρεύων αυτήν τη στιγμή του Σώματος, να προτείνω και να ακούσω τις προτάσεις των Κομμάτων. Θα μπούμε, λοιπόν, στη συζήτηση της ενότητας των άρθρων από 29 έως 71 και θα δούμε και τις προτάσεις που ακούστηκαν εδώ.
ΜΟΣΧΟΣ ΓΙΚΟΝΟΓΛΟΥ: Το μόνο κόμμα που συνοδοιπορεί, είναι το ΔΗ.Κ.ΚΙ. 'Ολα τα άλλα διαφωνούν.
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Κύριε Πρόεδρε, το λόγο παρακαλώ.
ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Χρυσανθακόπουλε, έχετε το λόγο, για να μπούμε και στη διαδικασία.
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Θα συνιστούσα προς όλες τις πλευρές να υπάρχει ψυχραιμία και κάποια σοβαρότητα.
Το νομοσχέδιο αυτό φέρνει πράγματι σημαντικές διατάξεις προς ψήφιση. Είναι δεδομένο ότι ασκήθηκαν από όλες τις πτέρυγες της Βουλής πιέσεις στον Υπουργό, να συμπεριλάβει διάφορες ενώσεις συνεταιρισμών. Ακριβώς αυτό θα έχει πράξει και θα μας φέρει σε λίγο και τις προσθήκες, σε σχέση με τις ρυθμίσεις. Εδώ, πρέπει να πούμε ότι η πορεία της αξιολόγησης ήταν μακρόχρονη και επίπονη. Προηγήθηκαν εκθέσεις από την Αγροτική Τράπεζα, υπήρξε αγαστή συνεργασία ...
ΠΡΟΕΔΡΕΥΩΝ (Λουκάς Αποστολίδης): Μην επεκτείνεσθε επί της ουσίας. Επί της διαδικασίας έχετε να προτείνετε κάτι διαφορετικό;
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Μπορούμε να συνεχίσουμε στα άρθρα 29 μέχρι το τέλος. Και μάλιστα για να μην έχει κανείς άγχος, επειδή έχουμε και την αυριανή μέρα δική μας ολόκληρη -τη συνεδρίαση- μπορούμε να πούμε ότι μέχρι τις 10 το βράδυ, αν θέλουμε και λίγο περισσότερο, να έχουμε τελειώσει αυτό το σκέλος και σήμερα κιόλας να ξεκινήσει η συζήτηση για τα υπόλοιπα άρθρα, τα οποία εκκρεμούν.
ΠΡΟΕΔΡΕΥΩΝ (Λουκάς Αποστολίδης): Συνεπώς, κύριοι συνάδελφοι, εξαντλήθηκε η συζήτηση επί της διαδικασίας...
ΑΘΑΝΑΣΙΟΣ ΒΑΡΙΝΟΣ: Κύριε Πρόεδρε, θέλω το λόγο για μισό λεπτό.
ΠΡΟΕΔΡΕΥΩΝ (Λουκάς Αποστολίδης): 'Οχι, κύριε συνάδελφε, εξαντλήθηκε η συζήτηση επί της διαδικασίας.
Εισερχόμαστε στη συζήτηση των άρθρων 29 έως 71.
Το λόγο έχει ο εισηγητής της Πλειοψηφίας κ. Αλέξανδρος Χρυσανθακόπουλος.
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Υπάρχει ένα τεράστιο ζήτημα του οποίου άπτεται το άρθρο 29 και αφορά τη ρύθμιση θεμάτων του Εθνικού Ιδρύματος Αγροτικής 'Ερευνας.
Πρέπει να πούμε ότι η διαρκής επιτροπή της Βουλής, έκανε εκτεταμένη μελέτη πάνω στο συγκεκριμένο ζήτημα και υπήρξαν πολλές παρεμβάσεις συναδέλφων σχετικά με την τροποποίηση του συγκεκριμένου άρθρου και υπάρχουν και σημεία για τα οποία έχει ζητηθεί αποσαφήνιση από τον Υπουργό. Να μας τα δώσει στη συνέχεια. Πάντως, το άρθρο αυτό είναι ουσιώδες, καθότι αποκαθιστά τη λειτουργία του Εθνικού Ιδρύματος Αγροτικής 'Ερευνας, καθότι αναδιαμορφώνει και αναπροσανατολίζει τους στόχους του, καθώς μπαίνει συγκεκριμένο πρόγραμμα δράσης, καθώς διαπιστώνεται, επίσης, ότι υπήρξαν κάποιες αδυναμίες, βάσει των οποίων ο Υπουργός αναλαμβάνει την πολιτική ευθύνη να αναπροσαρμόσει τη σύνθεση της διαχείρισης αυτού του Ιδρύματος.
'Ετσι, πιστεύουμε ότι θα αποδώσει στους σκοπούς του, θα μπορέσει να καταστεί ένα ίδρυμα στήριξης και ενίσχυσης με μελέτες, με έρευνες και με ουσιαστική συμβολή στους αγρότες.
Στο συγκεκριμένο, λοιπόν, αυτό άρθρο, προσδιορίζονται θέματα που άπτονται των ειδικών ερευνητών και ρυθμίζονται ζητήματα που αφορούν τους ερευνητές, χωρίς διδακτορικό δίπλωμα. Δίνεται μία παράταση στο να προχωρήσουν στον ερευνητικό τους στόχο. Υπάρχει μία μεταβατική περίοδος, βάσει της οποίας όσοι προχωρήσουν σ' αυτές τις έρευνες και καταθέσουν τις μελέτες του, θα μπορέσουν στη συνέχεια να προσαρμοσθούν στα πλαίσια του ιδρύματος ή να απασχοληθούν στο Υπουργείο Γεωργίας με ανάκληση, εάν αυτό δεν καταστεί επαρκές.
Υπάρχει επίσης ζήτημα που αφορά τον ορισμό εκ μέρους του κυρίου Υπουργού του Προέδρου του ΕΘ.Ι.ΑΓ.Ε., για να υπάρχει και η πολιτική ευθύνη βάσει της οποίας το συγκεκριμένο αυτό όργανο θα πορευθεί. Και πρέπει να πούμε ότι η σύνθεση του συμβουλίου είναι καθόλα αντιπροσωπευτική, καθώς απ' όλες τις πλευρές και από τους φορείς που άπτονται της διαμόρφωσης αγροτικής πολιτικής, υπάρχει ανωτάτου επιπέδου εκπροσώπηση. Στο συγκεκριμένο αυτό ζήτημα, για το οποίο, πιστεύω, θα επεκταθούμε σε μία αναλυτικότερη συζήτηση, γίνεται μία αφαίρεση των κτηνιατρικών ιδρυμάτων που υπάγονταν στο ΕΘ.Ι.ΑΓ.Ε. και υπάγονται ξανά στο Υπουργείο Γεωργίας, για να τα προγραμματίζει απευθείας το Υπουργείο Γεωργίας, καθότι εκτιμήθηκε ότι δεν υπήρξε αποτελεσματική συνεισφορά τους σε ό,τι έχει να κάνει με έναν προγραμματισμό άμεσης ανταπόκρισης στα καθήκοντα τα οποία έχουν. 
Υπάρχει στη συνέχεια το άρθρο 30 βάσει του οποίου το προσωπικό του Υπουργείου Γεωργίας που υπηρετεί στα περιφερειακά εργαστήρια γεωργικών εφαρμογών και αναλύσεως λιπασμάτων, επανέρχονται στο Υπουργείο Γεωργίας. Είναι ρυθμίσεις που αφορούν μία πορεία αναπροσαρμογής. Το Υπουργείο Γεωργίας -και με συγκεκριμένα άρθρα στα οποία προηγουμένως έχουμε αναφερθεί και ψηφίσει- ενισχύεται με επιστημονικό και διοικητικό προσωπικό, για να μπορέσει να αποκτήσει μία αμεσότητα και μία παρεμβατική λειτουργία επαρκή, καθότι κρίνεται ότι υπήρξε μία ολιγωρία, καθώς δεν υπήρχαν από τις ομάδες εργασίας των ιδρυμάτων αυτών επαρκείς παρεμβάσεις.
Θα πρέπει να πούμε ότι ο Υπουργός με το άρθρο 31 ζητάει ένα ειδικό προνόμιο παρέμβασης. 'Οταν οι ομάδες εργασίας του ΕΘ.Ι.ΑΓ.Ε. δεν μπορούν να εκπονήσουν συγκεκριμένες μελέτες, να μπορεί ο ίδιος με δικιά του ανάθεση να παρέμβει και να επιταχύνει την εκπόνησή τους. Επίσης όλα αυτά τα περιφερειακά εργαστήρια των γεωργικών εφαρμογών και αναλύσεως λιπασμάτων επανέρχονται στο Υπουργείο Γεωργίας.
Θα πρέπει να πούμε ότι ειδικά για το θέμα του ΕΘ.Ι.ΑΓ.Ε. υπήρξε εκτενέστερη συζήτηση και έχουν γίνει πάρα πολλές επισημάνσεις. Περιμένουμε μία ειδική διάταξη από τον Υπουργό σαν μεταβατικό στάδιο.
Το άρθρο 32 του νομοσχεδίου, σύμφωνα με την πληροφόρηση που μου έδωσε ο Υπουργός, διαγράφεται. 
(Στο σημείο αυτό κτυπά το κουδούνι λήξεως του χρόνου ομιλίας του κυρίου Βουλευτή.)
Θα παρακαλέσω να μου δοθεί περισσότερος χρόνος, για να μπορέσουν, μια και είναι πολυνομοσχέδιο στην ουσία και οι ομιλητές, οι συνάδελφοι Βουλευτές, να γνωρίζουν επαρκώς το αντικείμενο, για να μπορέσουν να ανταπεξέλθουν σε έναν ισότιμο διάλογο. 
Με το άρθρο 33 γίνεται μία ρύθμιση που έχει να κάνει με τη σύσταση υποθήκης επί μηχανημάτων και άλλων εγκαταστάσεων. Ακριβώς εδώ υπάρχει μία ρύθμιση που καθορίζει, όταν τίθενται σε ειδική εκκαθάριση, να υπάρχει και μία δέσμευση να μην ενοικιάζονται συγκεκριμένα μηχανήματα ή άλλες εγκαταστάσεις, οι οποίες ανήκουν σε νομικά πρόσωπα, εταιρείες, κοινοπραξίες και συνεταιρισμούς. 
Το άρθρο 34 αναφέρεται στην αποπληρωμή βαμβακοπαραγωγών και ακριβώς είναι μία πράξη η οποία νομιμοποιεί τις υπουργικές αποφάσεις.
Το άρθρο 35 αναφέρεται σε μέτρα για τη βελτίωση και ανάπτυξη της κτηνοτροφίας. Εκεί που οι κοινοτικές οδηγίες, οι κοινοτικές πράξεις, το κοινοτικό δίκαιο δεν επαρκούν για να ενισχυθεί η κτηνοτροφία μας, γίνεται μια αναλυτική αναφορά σχετικά με αποφάσεις του Υπουργού Γεωργίας, ύστερα από εισήγηση των αρμοδίων υπηρεσιών δημοσιευμένων στην Εφημερίδα της Κυβέρνησης, σύμφωνα με τις οποίες λαμβάνονται μέτρα για τη βελτίωση, ανάπτυξη και τη στήριξη της κτηνοτροφίας.
Το άρθρο 36 αναφέρεται στη σύσταση Εθνικής Επιτροπής Γάλακτος, που θα αποτελεί νομικό πρόσωπο ιδιωτικού δικαίου μη κερδοσκοπικού χαρακτήρα και θα τελεί υπό την εποπτεία του Υπουργείου Γεωργίας. Η επιτροπή δεν έχει ανάμειξη σε θέματα γαλακτοκομικής πολιτικής της χώρας μας που αφορούν τη δραστηριότητα οποιουδήποτε μέλους της. Είναι μία επιτροπή, η οποία θα συνεργάζεται με τις διεθνείς οργανώσεις και θα εκπροσωπεί τη χώρα μας στη Διεθνή Ομοσπονδία Γάλακτος.
Τροποποιείται στο άρθρο 37 ο ν. 2127 και με απόφαση του Υπουργείου Γεωργίας παραχωρούνται κατά χρήση στον ΕΛ.Ο.Γ. τα εργαστήρια της συγκεκριμένης παραγράφου και επ' αυτού ο Υπουργός έχει να μας φέρει
συγκεκριμένες λεπτομερείς αναφορές που θα καλύψουν όλους.
Η περίπτωση του άρθρου 38 αναφέρεται στην εισφορά 5% από τον Ιππόδρομο της χώρας μας, που είναι ένα ποσό των εκατό εκατομμυρίων (100.000.000) δραχμών, το οποίο θα συμβάλει στο Ταμείο του Υπουργείου Γεωργίας για την ανάπτυξη της κτηνοτροφίας και θα έχει μία ανταποδοτικότητα ακριβώς σ' αυτούς που ασχολούνται με το συγκεκριμένο αντικείμενο.
Το άρθρο 39 είναι τροποποίηση συγκεκριμένων άρθρων και αναφέρεται στο προηγούμενο εδάφιο, που σημαίνει ότι δεν εξαιρούνται οι παρακρατήσεις οι οποίες ισχύουν μέχρι αυτήν τη στιγμή για το Ευρωπαϊκό Γεωργικό Ταμείο Προσανατολισμού και Εγγυήσεων.
Το άρθρο 40 αναφέρεται στον ειδικό έλεγχο ορισμένων γεωργικών προϊόντων. Είμαστε σε μία συγκεκριμένη ιστορική στιγμή που πρέπει το Υπουργείο Γεωργίας με αυτές τις παρεμβάσεις να προστατεύει, να ενισχύει και να ενδυναμώνει την παρουσία των προϊόντων μας στην κατανάλωση. Γι' αυτό τα γεωργικά προϊόντα θα πρέπει να υφίστανται ειδικούς ελέγχους, ώστε να προχωρήσουν στην κατανάλωση κατά τρόπο που θα είναι ελεγμένος και κατάλληλος.
Πρέπει να τονίσουμε ότι αυτοί οι ειδικοί έλεγχοι δεν υποκαθιστούν τους σταθερούς, μόνιμους υγειονομικούς ή άλλους επίσημους ελέγχους, αλλά είναι ειδικοί έλεγχοι, είναι προστασία των ελλήνων παραγωγών, είναι η ενδυνάμωση των προϊόντων μας, είναι η ποιοτική ενίσχυσή τους και θα πρέπει να το δεχθούμε και να το χαιρετήσουμε.
Στο άρθρο 41 υπάρχουν εννοιολογικοί προσδιορισμοί για την ονομασία πώλησης στα συστατικά, την προέλευση, τη νοθεία, την αλλοίωση ή την εμφανής αλλοίωση. Είναι απαραίτητοι προσδιορισμοί για να έχουν υπόσταση οι έλεγχοι, για να υπάρχει τελικά σαφής προστασία.
Το άρθρο 42 αναφέρεται στην υποχρέωση σήμανσης και τήρησης αρχείων. Στο άρθρο 43 αναφερόμαστε στα περιφερειακά κλιμάκια ελέγχου και στο άρθρο 44 στους πραγματοποιούμενους ελέγχους. Στο άρθρο 45 αναφερόμαστε στην Εθνική Επιτροπή Εισήγησης Κυρώσεων και στο άρθρο 46 στις κυρώσεις αναλυτικά. Στο άρθρο 47 αναφερόμαστε στα έσοδα από την επιβολή των προστίμων και το άρθρο 48 αφορά την έναρξη ισχύος του άρθρου 42, δηλαδή, της πραγματοποίησης των ελέγχων που είπαμε.
Στο άρθρο 49 αναφερόμαστε στα κλιμάκια ελέγχου αλιευτικών προϊόντων. Είναι κάτι πάρα πολύ σημαντικό μια και αυτά τα προϊόντα μέχρι σήμερα δεν είχαν συγκεκριμένο πλαίσιο στήριξης, διοικητικές κυρώσεις και έσοδα από την επιβολή των προστίμων. Ρυθμίζονται ζητήματα που αφορούν την αλιεία και επιτέλους -πρέπει να το τονίσουμε αυτό- τα αλιεύματα θα περνούν από τις ιχθυαγορές, θα προχωρούν, δηλαδή, και θα παρουσιάζονται στις ιχθυόσκαλες όλα προς έλεγχο.
Επ' αυτού βέβαια υπάρχουν κάποια ζητήματα που έχουν να κάνουν με το πρακτικό μέρος της υπόθεσης -και θα παρακαλούσα να το προσέξει και ο κύριος Υπουργός αυτό- όπως π.χ. τι γίνεται με την περίπτωση ιχθυοκαλλιεργειών και όχι για αλιεύματα τα οποία γίνονται με τις συνήθεις μεθόδους.
Στο άρθρο 53 υπάρχει τροποποίηση της σύστασης των αλιευτικών συλλόγων ανά νομό.
Επίσης, το άρθρο 56 -το τονίζω αυτό- αναφέρεται στην υποχρέωση των παραγωγών να παρουσιάζουν παραστατικά για την είσπραξη αποζημιώσεων από τον ΕΛ.Γ.Α.
Το άρθρο 60 είναι επίσης σημαντικό, διότι αναφέρεται σε μία ενίσχυση της "ΒΑΜΒΑΚΟΥΡΓΙΚΗΣ" κατά πενήντα εκατομμύρια (50.000.000) στην τελική φάση διαχείρισης του προϊόντος.
Το άρθρο 62 είναι ιδιαίτερα σημαντικό και το τονίζω, γιατί πλέον πλοία ξένης εθνικότητας δεν θα μπορούν να αλιεύουν εάν δεν υπάρχει προηγουμένως διακρατική συμφωνία στα πλαίσια της αιγιαλίτιδας ζώνης της χώρας μας. Είναι ένα σημαντικό μέτρο προστασίας των εθνικών μας συμφερόντων.
Το άρθρο 63 αναφέρεται στους ψήφους των μελών των τοπικών οργανισμών όπου πλέον προσδιορίζεται με σαφήνεια ότι ανάλογα με τα στρέμματα που αρδεύει ο καθένας θα έχει και δικαίωμα ψήφων.
Στο άρθρο 64 υπάρχει η βεβαίωση είσπραξης εισφορών υπέρ των Οργανισμών Εγγείων Βελτιώσεων και αναζήτηση αποτελεσματικής μεθόδου της είσπραξής τους.
Θα πρέπει να πούμε ότι τα συγκεκριμένα αυτά άρθρα καταλήγουν σ' ένα πάρα πολύ σημαντικό σημείο, το οποίο αναφέρεται στην υπόθεση των αδικαιολογήτως εισπραχθέντων ποσών αποζημίωσης στα πλαίσια της εφαρμογής Κανονισμού της ΕΟΚ, που έχει να κάνει με την πρόωρη συνταξιοδότηση.
Τονίζουμε επ' αυτού ότι, όλοι όσοι είχαν ενθαρρυνθεί βάσει της συγκεκριμένης οδηγίας να προχωρήσουν σε αίτηση για πρόωρη συνταξιοδότηση με το καθεστώς της παύσης της συλλογικής δραστηριότητας και στη συνέχεια κρίθηκε ότι δεν ήταν δικαιούχοι, δεν καλούνται να επιστρέψουν τα χρήματα, τα οποία είχαν εισπράξει βάσει αυτής της οδηγίας. Για το ποσό των 4,7 δισεκατομμυρίων δραχμών αναλαμβάνει καθ' ολοκληρίαν το Κράτος την ευθύνη, για να μην επιβαρυνθούν άνθρωποι, οι οποίοι βρίσκονται πράγματι σε δυσχερή οικονομική κατάσταση, είναι φτωχοί αγρότες, γι' αυτό και προτίμησαν τέτοιες επιλογές.
Σας ευχαριστώ.
ΠΡΟΕΔΡΕΥΩΝ (Λουκάς Αποστολίδης): Πριν δώσω το λόγο στο συνάδελφο, κ. Ευμοιρίδη...
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Το λόγο, κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): Συγγνώμη, κύριε Πρόεδρε.
'Εχω την τιμή να ανακοινώσω στο Σώμα ότι τη συνεδρίαση παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", πενήντα τρεις μαθητές και οκτώ καθηγητές από το 1ο Εσπερινό Λύκειο Αθήνας.
(Χειροκροτήματα από όλες τις πτέρυγες.)
Ορίστε, κύριε Τσοβόλα, έχετε το λόγο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, είμαι υποχρεωμένος να βάλω το εξής θέμα, που έχει σχέση με τη λειτουργία του Κοινοβουλίου. Είναι γνωστό ότι ο Κανονισμός της Βουλής απαγορεύει κατά την ώρα της συνεδρίασης Τμημάτων ή Ολομέλειας, να συνεδριάζουν διαρκείς επιτροπές, γιατί δημιουργούνται ουσιαστικά ζητήματα και γι' αυτό προβλέφθηκε στον Κανονισμό.
Αυτήν τη στιγμή που συζητάμε, συνεδριάζει η Επιτροπή 'Αμυνας και Εξωτερικών Υποθέσεων. Ο ειδικός αγορητής του ΔΗ.Κ.ΚΙ., ο κ.Ρόκος, είναι και σ' αυτήν την επιτροπή, με αποτέλεσμα να μην μπορεί να παρευρίσκεται για να διατυπώσει τις θέσεις του ΔΗ.Κ.ΚΙ. ως ειδικός αγορητής. Με πήρε τηλέφωνο στο γραφείο και μου είπε ότι ζήτησε από τον Πρόεδρο της Επιτροπής να του δώσει τουλάχιστον κατά προτεραιότητα το λόγο, εξηγώντας ότι είναι ειδικός αγορητής και δεν του δόθηκε ο λόγος.
Μ' αυτόν τον τρόπο, δυσκολεύεται η λειτουργία των κομμάτων και πολύ περισσότερο των μικρών κομμάτων, που έχουν περιορισμένο αριθμό Βουλευτών και μ' αυτόν τον τρόπο μπορεί να φαλκιδεύονται πράγματα, δικαιώματα και των Βουλευτών, αλλά και των κομμάτων που εμποδίζονται να διατυπώσουν τις θέσεις τους.
Γι' αυτό παρακαλώ να διαβιβάσετε στον Πρόεδρο της Βουλής ότι εμείς βάζουμε θέμα Κανονισμού και ζητάμε αυτήν τη στιγμή να λυθεί το θέμα, διότι δεν είναι δυνατόν την τελευταία στιγμή να προετοιμάζονται άλλοι Βουλευτές, όταν είναι διατεταγμένοι σε διάφορες τέτοιου είδους εργασίες, κοινοβουλευτικές και γενικά πολιτικές, διότι έτσι δεν θα μπορέσει ο ειδικός αγορητής του ΔΗ.Κ.ΚΙ. να διατυπώσει τις απόψεις του στα σημαντικά αυτά άρθρα.
Βάζω αυτό το θέμα, επικαλούμαι τον Κανονισμό και ζητώ την εφαρμογή του Κανονισμού. Αλλιώς, πρέπει να διακοπεί η συνεδρίαση. 'Η θα τελειώσει επάνω η συνεδρίαση ή θα διακοπεί η συνεδρίαση της επιτροπής, για να είμαστε εντάξει με τον Κανονισμό και για να έρθουν οι Βουλευτές να παρακολουθήσουν τις διαδικασίες της Ολομέλειας και να διατυπωθούν οι απόψεις από εκείνους, που έχουν το δικαίωμα να μιλήσουν.
ΠΡΟΕΔΡΕΥΩΝ (Λουκάς Αποστολίδης): Κύριε Πρόεδρε, θα μεταβιβάσω τις απόψεις σας στον κ. Πρόεδρο της Βουλής, στον κ.Κακλαμάνη. Σχετικα με το να διακόψω τη διαδικασία, δεν έχω ασφαλώς αυτό το δικαίωμα. Θα μεταβιβάσω, όμως, αυτές τις απόψεις.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Δεν είναι λύση αυτή.
ΠΡΟΕΔΡΕΥΩΝ (Λουκάς Αποστολίδης): Επιτρέψτε μου, κύριε Πρόεδρε, να πω ότι είναι μια συνήθης πρακτική να συνεδριάζει η Ολομέλεια της Βουλής -δεν είναι κάτι πρωτόγνωρο αυτό, είσθε πολύ πιο παλιός από 'μένα στο Κοινοβούλιο- και να συνεδριάζουν και οι διαρκείς επιτροπές. Δεν είναι μια καινοτομική πρόταση, η οποία εφαρμόζεται σήμερα στο Κοινοβούλιο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, εδώ το θέμα είναι ουσίας. Δηλαδή, εννοείτε ότι στην πράξη καταργήθηκε ο Κανονισμός, γιατί είναι αντιφατικό το Προεδρείο.
ΠΡΟΕΔΡΕΥΩΝ (Λουκάς Αποστολίδης): Δεν λέω αυτό, κύριε Πρόεδρε.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): 'Αλλα υποστηρίζει σε άλλα ζητήματα. Η απάντησή μου είναι η εξής: Πρέπει αυτήν τη στιγμή να δοθεί εντολή στην επιτροπή να διακόψει τις εργασίες της, για να κατέβουν κάτω. Αυτό που λέτε, δεν εξυπηρετεί τα πράγματα. Ε, τότε να καταργήσουμε τα μικρά κόμματα και να μείνουν τα δυο μεγάλα.
ΠΡΟΕΔΡΕΥΩΝ (Λουκάς Αποστολίδης): Κύριε Πρόεδρε, εγώ σέβομαι τις απόψεις σας, σας άκουσα, είπα ότι θα μεταφέρω αυτές τις απόψεις στον Πρόεδρο κ.Κακλαμάνη, λέω ότι υπάρχει μια πρακτική τέτοια που πραγματικά δυσκολεύει, αν θέλετε, τη λειτουργία και την παρουσία των μικρών κομμάτων, δεν αμφισβητώ αυτό που είπατε. Υπάρχει πράγματι μια τέτοια πρακτική.
Δεν έχω όμως, το δικαίωμα από τον Κανονισμό να πω ότι θα πρέπει να σταματήσει η λειτουργία της διαρκούς επιτροπής.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, το λόγο.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, το λόγο.
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, θα παρακαλούσα να μην επεκταθεί η συζήτηση πάνω σ' αυτό το θέμα. 
Κύριε Γεωργακόπουλε, για την οικονομία της διαδικασίας, έχετε το λόγο και αμέσως μετά θα μιλήσει ο κ. Τσιτουρίδης, αλλά να μην εξαντλήθούμε σήμερα στα διαδικαστικά.
Ορίστε, έχετε το λόγο.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, τυπικά έχει δίκιο ο Πρόεδρος ο κ. Τσοβόλας. Ουσιαστικά, όμως, γίνεται η διαδικασία της εκλογής Προέδρου και Αντιπροέδρου της επιτροπής...
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Είναι για την Αλβανία.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μετά είναι η σύμβαση. Δεν έχει αρχίσει ακόμα η συνεδρίαση για την Αλβανία. 
Επειδή γνωρίζουμε ότι οι συνάδελφοι δεν έρχονται την Τρίτη το πρωί, αλλά έρχονται την Τρίτη το απόγευμα γι' αυτό μπήκε η διαδικασία της εκλογής Προέδρου και Αντιπροέδρου της Επιτροπής το απόγευμα. Η διαδικασία τελειώνει και μάλλον θα κατέβουν οι συνάδελφοι σε δέκα λεπτά με ένα τέταρτο.
ΠΡΟΕΔΡΕΥΩΝ (Λουκάς Αποστολίδης): Ο κ. Τσιτουρίδης έχει το λόγο.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, εγώ δεν θα έρθω αρωγός, της πρότασης του κ. Τσοβόλα, αλλά πρέπει να επισημάνω ότι τη βρίσκουμε λογική και θα παρακαλέσουμε να αποφεύγονται αυτού του είδους οι παρατυπίες.
Εδώ όμως, έχω, ένα άλλο ουσιαστικότερο θέμα για το οποίο και ζήτησα το λόγο.
Κατά παραβίαση, αν θέλετε, της συμφωνίας την οποία είχαμε κάνει, ξεκινήσαμε από τα άρθρα 29 και επόμενα. Ξεκινήσαμε να συζητήσουμε για εξήντα τόσες διατάξεις δίνοντας ένα πεντάλεπτο ή ένα δεκάλεπτο στους εισηγητές και αυτήν τη στιγμή μοιράζονται στο Σώμα τροποποιήσεις, προσθήκες και διαγραφές άρθρων για τα οποία έχουμε ξεκινήσει ήδη τη συζήτηση. Είναι δυνατόν...
ΠΡΟΕΔΡΕΥΩΝ (Λουκάς Αποστολίδης): Για ποια άρθρα μιλάτε, κύριε Τσιτουρίδη;
ΣΑΒΒΑΣ ΤΣΙΤΟΥΡΙΔΗΣ: Μου διενεμήθη ένα έγγραφο που αφορά βεβαίως το άρθρο 7, το οποίο είχε κρατηθεί, το άρθρο 14, για το οποίο δεν ξεκινήσαμε τη συζήτηση, αλλά αφορά και τα άρθρα 30, 31 και επόμενα. Αφορά μια σειρά άρθρων. Η συζήτηση επί των άρθρων αυτών έχει ξεκινήσει.
ΠΡΟΕΔΡΕΥΩΝ (Λουκάς Αποστολίδης): Μάλιστα. Γνωρίζετε, κύριε Τσιτουρίδη, ότι έχει αυτό το δικαίωμα ο Υπουργός να το κάνει.
ΣΑΒΒΑΣ ΤΣΙΤΟΥΡΙΔΗΣ: Μάλιστα.
ΠΡΟΕΔΡΕΥΩΝ (Λουκάς Αποστολίδης): Αυτή είναι η ουσία της συζήτησης, αν γίνουν κάποιες παρατηρήσεις από τους συναδέλφους Βουλευτές, μπορεί ο κύριος Υπουργός να τις δεχθεί, να τις αλλάξει ή μη.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, το θέμα, το οποίο θέτω είναι το εξής: Μου δίνετε ένα έγγραφο δεκαοκτώ σελίδων επί των συζητουμένων άρθρων. Αν νομίζετε ότι μπορούμε να εργαζόμεθα διαβάζοντας τι υπάρχει εδώ μέσα στις δεκαοκτώ σελίδες και να τοποθετηθούμε στα πέντε λεπτά, δεν γίνεται. Αυτό το θέμα θέτω.
ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Ευμοιρίδης έχει το λόγο.
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Κύριοι συνάδελφοι, πριν αναφερθώ στα άρθρα που συζητούμε από το 29 έως το τέλος, είχε κρατηθεί μία επιφύλαξη για το άρθρο 7 για τη δυνατότητα των κτηνιάτρων, οι οποίοι πωλούν κτηνιατρικά φάρμακα να συνταγογραφούν, να εκτελούν δικές τους συνταγές...
ΠΡΟΕΔΡΕΥΩΝ (Λουκάς Αποστολίδης): Κύριε συνάδελφε, με συγχωρείτε που σας διακόπτω, αλλά θα σας παρακαλέσω το εξής. 
Επειδή ακριβώς αυτό το άρθρο έχει κρατηθεί και δεν το συζητάμε, θα σας παρακαλέσω, όταν θα καταθέσει τις όποιες τροποποιήσεις ο κύριος Υπουργός να το συζητήσουμε.
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Επειδή έχει κατατεθεί και θα το ψηφίσουμε αυτό το άρθρο απόψε...
ΠΡΟΕΔΡΕΥΩΝ (Λουκάς Αποστολίδης): 'Οχι, δεν θα το ψηφίσουμε. Το άρθρο αυτό θα το ψηφίσουμε, αφού τελειώσουμε αυτήν την ενότητα των άρθρων.
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Δεν είναι τίποτα, κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): Εντάξει, συνεχίστε.
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Προτείνω αντί για είκοσι χιλιάδες κατοίκους που είναι το ανώτατο όριο, να βάλετε πενήντα χιλιάδες κατοίκους, γιατί όλες οι πόλεις που έχουν μέχρι πενήντα χιλιάδες κατοίκους είναι σχεδόν αγροτικές πόλεις. Νομίζω ότι θα πρέπει να ανεβάσετε τον αριθμό από είκοσι χιλιάδες σε πενήντα χιλιάδες.
Τα άρθρα 29, 30 και 31, αν θέλετε, είναι μία μικρή ενότητα. Το θέμα της έρευνας στον αγροτικό χώρο είναι ένα τεράστιο θέμα και γι' αυτό θα έπρεπε να έρθει ένα νομοσχέδιο για την ολοκληρωτική αντιμετώπιση της έρευνας. Συνεχώς αντιμετωπίζονται αποσπασματικά κάποια θέματα και δεν νομίζω ότι θα πρέπει να τα βλέπουμε έτσι. 
Το Εθνικό 'Ιδρυμα Ερευνών σίγουρα έχει προβλήματα. 'Εχει ίσως μεγάλο κόστος σε σχέση με τις υπηρεσίες, τις οποίες παρέχει. Αλλά νομίζω ότι το άρθρο 29 θα δημιουργήσει κάποιες πικρίες και κάποια παράπονα. 
Πριν από επτά, οκτώ χρόνια κάποιοι υπάλληλοι εκρίθησαν κατάλληλοι, μετά από επιλογή, να υπηρετήσουν στο Εθνικό 'Ιδρυμα, ανεξαρτήτως του εάν είχαν διδακτορικό ή δεν είχαν διδακτορικό. Πέρασαν μία τριετία, εκρίθησαν στον τέταρτο χρόνο ότι καλώς επιτελούν τα καθήκοντά τους και σήμερα ερχόμαστε και τους λέμε ότι "ξέρετε, θα πρέπει να φύγετε από εδώ και να πάτε σε άλλες θέσεις", θέτοντας σαν απαραίτητη προϋπόθεση για την παραμονή τους την ύπαρξη διδακτορικού διπλώματος. Πρέπει να το δούμε για να μην δημιουργήσουμε προβλήματα σ' αυτούς.
Το άρθρο 30 αφορά τα Κέντρα Κτηνιατρικών Ιδρυμάτων Αθηνών και Θεσσαλονίκης. Δεν ξέρω για των Αθηνών, αλλά της Θεσσαλονίκης προσέφερε τεράστιες υπηρεσίες στο χώρο της βόρειας Ελλάδος και βοήθησε.
Νομίζω ότι τουλάχιστον της Θεσσαλονίκης θα πρέπει να το αφήσουμε να μείνει εκεί που είναι και να μην το πειράξουμε.
Στο άρθρο 30 φοβούμαι ότι αργότερα θα υπάρξουν παρεξηγήσεις με την παρ. 1 και συγκεκριμένα με το σημείο που λέει ότι με απόφαση του Υπουργού θα ανατίθεται, γιατί θα έλθουν μεθαύριο κάποιοι Υπουργοί που δεν θα έχουν την εντιμότητα του σημερινού Υπουργού, που θα θέλουν να εξυπηρετήσουν φίλους και θα λέει το ΕΘ.Ι.ΑΓ.Ε "δεν μπορώ να την κάνω την μελέτη αυτή, πάρτε την, κύριε Υπουργέ και δώστε την σε όποιον θέλετε". Πολύ το φοβούμαι αυτό.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Συμφωνώ.
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Και δεν φοβούμαι μόνο τον Υπουργό, φοβούμαι τα μέλη του ΕΘ.Ι.ΑΓ.Ε, τα οποία θα θέλουν να βοηθήσουν κάποιους δικούς τους μελετητές και θα λένε ότι δεν μπορούν να κάνουν αυτήν τη μελέτη για να την αναθέτουν σε κάποιον άλλο. Νομίζω ότι θα πρέπει και αυτό το άρθρο να αντιμετωπισθεί, εν όψει αυτού του κινδύνου τον οποίο διατρέχουμε.
Στην παρ. 20 του ιδίου άρθρου έχω να επισημάνω το εξής. Είχε γίνει μία μελέτη για τη δασοπροστασία. Είχε τύχει και της αποδοχής μιας επιτροπής και μιας συναίνεσης ενδεχομένως όλων των πολιτικών κομμάτων. Δεν βλέπω να γίνεται τίποτα προς την κατεύθυνση του να γίνει φορέας. Δεν ξέρω βέβαια, αν γίνει φορέας, αν θα υπηρετηθούν πρόσωπα ή αν θα υπηρετηθεί η δασοπροστασία. Αλλά είναι ένα θέμα που πρέπει να το δούμε.
Το άρθρο 34 να μην το συζητήσουμε. Είναι μια οφειλή αποπληρωμής των βαμβακοπαραγωγών. Δεν νομίζω ότι υπάρχει καμία αντίρρηση, όπως δεν υπάρχει και καμία αντίρρηση στο άρθρο 35 , παρότι είναι κάπως θεωρητικά και αόριστα τα μέτρα, διότι δεν μιλούμε για συγκεκριμένα μέτρα , αλλά λέμε ότι υπάρχει η δυνατότητα, εκεί όπου δεν υπάρχει κοινοτική παρέμβαση και δεν υπάρχει κοινοτική ενίσχυση να μπορούν.
Για τη σύσταση της Εθνικής Επιτροπής Γάλακτος , ήθελα να πω ότι είναι απαραίτητο να γίνει, γιατί είναι συνδικαλιστικό όργανο που θα συμμετέχει σε διεθνή ομοσπονδία.
Θα παρακαλούσα μόνο το εξής.Γιατί δεν ικανοποιούμε λίγο και τη βόρειο Ελλάδα, κύριε Υπουργέ; Γιατί να έχει το συνδικαλιστικό όργανο έδρα την Αθήνα; Ας πάει στη Θεσσαλονίκη, ας πάει στη Λάρισα, ας πάει στη Βέροια, ας πάει στα Τρίκαλα, ας πάει κάπου αλλού. Πρέπει να είναι σώνει και καλά στην Αθήνα η έδρα οποιουδήποτε οργάνου συνιστάται; Συνδικαλιστικό όργανο είναι στο κάτω -κάτω, δεν έχει και πολλά προβλήματα να αντιμετωπίσει. Πηγαίνετέ το στη Θεσσαλονίκη.
Στο άρθρο 37 δεν υπάρχει καμία αντίρρηση για την παραχώρηση της χρήσης στον ΕΛ.Ο.Γ.
Και στο άρθρο 38 δεν υπάρχει καμία αντίρρηση, όπως και στο άρθρο 39.
Το άρθρο 40 αναφέρεται στο ειδικό έλεγχο ορισμένων γεωργικών προϊόντων. Νομίζω ότι είναι ένα ευρύτερο θέμα. Από εδώ και πέρα, από το άρθρο 40 και μετά, τέσσερα πέντε άρθρα θα μας δημιουργήσουν κάποια προβλήματα ανίσου μεταχειρίσεως και αντιμετωπίσεως από πλευράς κυρώσεων, διότι υπάρχει το Υπουργείο Ανάπτυξης το οποίο έχει τη δική του ευθύνη για τους ελέγχους και οι κυρώσεις οι οποίες προβλέπονται εκεί είναι τελείως διαφορετικές από τις κυρώσεις που προβλέπουμε εμείς. Θα έχουμε, λοιπόν, δύο ελέγχους που θα επιβάλουν διαφορετικές κυρώσεις. Μήπως θα έπρεπε να το δούμε να εναρμονισθεί η μία με την άλλη, για να μην έχουμε προβλήματα;
ΣΤΕΦΑΝΟΣ ΤΖΟΥΜΑΚΑΣ(Υπουργός Γεωργίας):Το εναρμονίζουμε με την παρατήρηση που έχει κάνει η Επιστημονική Υπηρεσία.
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Αν το εναρμονίζετε καλώς.Δεν έχουμε αντίρρηση.
Για τις διοικητικές κυρώσεις τα είπαμε και στην επιτροπή, όπως και για τη ρύθμιση των θεμάτων αλιείας.
Εδώ θα αναφερθώ λίγο , όχι στους αλιείς, αλλά σε αυτούς που έχουν τα εκτροφεία. Ακούστηκαν κάποιες βαριές εκφράσεις γι' αυτούς τους ανθρώπους από συναδέλφους. Νομίζω ότι ήταν υπερβολικοί στους χαρακτηρισμούς τους και άδικοι. Νομίζω ότι αυτοί οι άνθρωποι, πολλοί μάλιστα από τους οποίους έχουν χαρτιά εδώ, έφεραν εκατομμύρια δολάρια από το εξωτερικό και τα έχουν επενδύσει εδώ. 'Εχουν επενδύσει όλον τον ιδρώτα τους.Και ακόμα δεν θα πρέπει να αντιμετωπίζονται έτσι αυτοί του ανοιχτού κυκλώματος, οι οποίοι με ψευτοεγκαταστάσεις πήραν δισεκατομμύρια επιδοτήσεις με υπερτιμολογήσεις, έναντι των άλλων που έχουν ολόκληρα εργοστάσια και μπορείτε να δείτε φωτογραφίες κλπ.;
Και επειδή ελέχθη κάτι για απατεώνες, έχω τα ποινικά μητρώα όλων αυτών που είναι για τη ρύθμιση και όλοι είναι ολόλευκοι. Συνεπώς, να μην λέμε βαριές κουβέντες για τους ανθρώπους που εισέφεραν στην εθνική οικονομία, θυσιάζοντας τη δική τους περιουσία.
Για τις Ομοσπονδίες Αγροτικών Συλλόγων τα είπαμε και δεν έχουμε καμία αντίρρηση.
Στο άρθρο 55 η ειδική ασφαλιστική εισφορά υπερ του ΕΛ.Γ.Α. αυξάνεται από 2% στη φυτική παραγωγή και στη ζωϊκή παραμένει στο μισό. Με το 2% είχαμε είκοσι δισεκατομμύρια έσοδα (20.000.000.000) και ξοδεύαμε γύρω στα δεκαπέντε δισεκατομμύρια (15.000.000.000), εκτός από το 1995 και το 1997 που είχαμε πολλές ζημιές και δεν τα καλύψαμε.
Θα ήθελα, όμως, εδώ να υπάρξει τουλάχιστον η δέσμευση ότι ο ΕΛ.Γ.Α. θα καλύπτει το 100% των ζημιών, γιατί μέχρι σήμερα ο ΕΛ.Γ.Α. δεν καλύπτει το 100% των ζημιών που προκαλούνται από οποιαδήποτε αιτία ή κίνδυνο, αλλά μόνο το 75%. Δηλαδή αν πάθει 40% ζημιά κάποιος εισπράττει μόνο 15% και δεν εισπράττει 40%. Επίπλέον πρέπει να αυξηθούν οι καλυπτόμενοι κίνδυνοι, γιατί τώρα θα πάμε σε είσπραξη τριάντα δισεκατομμυρίων (30.000.000.000) και θα έχει αποθέματα ο ΕΛ.Γ.Α.
Εδώ υπάρχει και ευθύνη του κράτους που δεν έχει δώσει εκείνα τα οποία χρωστούσε στον ΕΛΓΑ. Η είσπραξη των αποζημιώσεων από τον ΕΛΓΑ είναι τυπολατρικό θέμα. Ακόμη, νομίζω ότι είναι σωστή η κατάργηση του 3%, γιατί τα έσοδα του ΕΛΓΑ, τα εισπράττει το Δημόσιο Ταμείο. Η Δημόσια Οικονομική Υπηρεσία, η οποία -ακούστε, κύριοι συνάδελφοι- εισέπραττε 2%, ως δικαίωμα είσπραξης και καλώς έπραττε, αφού εισπράττει και απασχολεί τις υπηρεσίες, αλλά εισέπραττε και 3%, ως ποσοστό βεβαίωσης. Μα, δεν τα βεβαιώνει το Δημόσιο Ταμείο. Ο ΕΛΓΑ τα βεβαιώνει στο Δημόσιο Ταμείο στέλνοντας τις καταστάσεις και λέει, απ'αυτόν τόσα κι από 'κείνον τόσα. Και ευτυχώς μετά από πρόταση, την οποία κάναμε στη διαρκή επιτροπή, έχει διαγραφεί αυτή η υποχρέωση και δεν μπορεί να παρακρατεί το 3%, παρά μόνο το 2% για την είσπραξη.
Το άρθρο 60. Νομίζω ότι δεν υπάρχει καμιά αντίρρηση από κανέναν να ενισχυθεί η "Βαμβακουργική" με πενήντα εκατομμύρια (50.000.000), όπως και η είσπραξη παρατηρητών υδρολογικών μετεωρολογικών σταθμών.
Στο άρθρο 63 δεν υπάρχει τροποποίηση για το θέμα των πρόωρων συντάξεων που εγκρίθηκαν και δόθηκαν στην αρχή και στη συνέχεια μετά από νέο έλεγχο διεπιστώθη, ότι δεν πληρούσαν τις προϋποθέσεις. Δεν τους κάνουμε καμιά χάρη, δεν μπορούμε να τα ζητήσουμε πίσω. Καλόπιστα τα εισέπραξαν. Αχρεωστήτως μεν, αλλά καλοπίστως τα εισέπραξαν και δεν μπορούν να αναζητηθούν ούτε δικαστικά. Συνεπώς, είτε κάνουμε τη ρύθμιση είτε δεν την κάνουμε, δεν τους κάνουμε καμιά χάρη.
Τα περνάμε όλα επί τροχάδην, γιατί τόσο πολύ αγαπάμε τους αγρότες! Σε δέκα λεπτά, σαράντα άρθρα πρέπει να περάσει ο εισηγητής.
Με αυτές τις παρατηρήσεις επιφυλασσόμεθα κατά την εκφώνηση των άρθρων να ψηφίσουμε ή να μην ψηφίσουμε.
ΠΡΟΕΔΡΕΥΩΝ (Λουκάς Αποστολίδης): Πριν δώσω το λόγο στο συνάδελφο, τον κ. Παναγιώτου...
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, μπορώ να έχω το λόγο για δύο λεπτά γιατί θέλω να προτείνω κάτι στον κύριο Υπουργό με το οποίο ίσως να αποφύγουμε τη συζήτηση.
ΠΡΟΕΔΡΕΥΩΝ (Λουκάς Αποστολίδης): Να κάνω μια ανακοίνωση, κύριε Γεωργακόπουλε, και θα σας δώσω το λόγο για δύο λεπτά.
'Εχω την τιμή να ανακοινώσω προς το Σώμα, ότι οι Υπουργοί Εξωτερικών, Εσωτερικών, Δημόσιας Διοίκησης και Αποκέντρωσης, Εθνικής Οικονομίας και Οικονομικών, Δικαιοσύνης και Δημόσιας Τάξης κατέθεσαν σχέδιο νόμου: "Κύρωση της Προξενικής Σύμβασης μεταξύ της Ελληνικής Δημοκρατίας και της Δημοκρατίας της Αρμενίας".
Παραπέμπεται στην αρμόδια διαρκή επιτροπή.
Κύριε Παναγιώτου, με συγχωρείτε, θα δώσω το λόγο στον Κοινοβουλευτικό Εκπρόσωπο του ΠΑ.ΣΟ.Κ. για δύο λεπτά.
Ορίστε, κύριε Γεωργακόπουλε, έχετε το λόγο.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, ήθελα να προτείνω στον Υπουργό για να αποφύγουμε τις συζητήσεις, παίρνοντας αφορμή απ' όσα είπε ο κύριος συνάδελφος της Αξιωματικής Αντιπολίτευσης, το εξής: Στο άρθρο 31, κύριε Υπουργέ, στην παράγραφο 1 η οποία τροποποιεί την παράγραφο 3 του άρθρου 2 του ν.1645 λέτε: "Με απόφαση του Υπουργού Γεωργίας μπορεί, κατά παρέκκλιση από κάθε γενική ή ειδική διάταξη, να ανατίθεται απευθείας με σύμβαση έργου μελέτες" κ.ο.κ. Παρακαλώ, αυτό το εδάφιο να απαλειφθεί και να μείνει μόνο, αυτό που λέει: Με απόφαση μπορεί να συνιστώνται ομάδες εργασίας.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Δεκτό, το πρότεινε και ο κ. Ευμοιρίδης.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Το ένα μέρος είναι αυτό.
Το δεύτερο που θέλω να προτείνω, κύριε Υπουργέ, είναι για την παράγραφος 2 η οποία τροποποιεί την παράγραφο 4 του άρθρου 2 του ν.1845 και λέει ότι με προεδρικά διατάγματα ιδρύονται ιδιωτικές επιχειρήσεις με πρόταση του ΕΘ.Ι.ΑΓ.Ε. Γράφει το εξής: "Με προεδρικά διατάγματα, που εκδίδονται με πρόταση των Υπουργών Εσωτερικών, Δημόσιας Διοίκησης και Αποκέντρωσης και Γεωργίας, ύστερα από εισήγηση..."
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Και αυτό δεκτό.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Να απαλειφθεί αυτή η παράγραφος.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Θα μιλήσω μετά γι'αυτό, ο σκοπός ήταν για την απορρόφηση των κοινοτικών κονδυλίων. Τα έφτιαξαν τελικά έξω από το ΕΘ.Ι.ΑΓ.Ε.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Υπουργέ, θα πρέπει να γίνει μια διατύπωση. Επιφυλαχθείτε να κάνετε διαφορετική διατύπωση σ'αυτό και να καταργήσουμε την παράγραφο στο άλλο.
ΠΡΟΕΔΡΕΥΩΝ (Λουκάς Αποστολίδης): Ο συνάδελφος, κ. Παναγιώτου, έχει το λόγο.
ΣΤΑΥΡΟΣ ΠΑΝΑΓΙΩΤΟΥ: Κύριε Πρόεδρε, ο χρόνος που μας δίνεται για να συζητήσουμε τόσα πολλά άρθρα, νομίζω ότι είναι ανεπαρκέστατος. Για κάθε άρθρο μας δίνεται πέντε έως το πολύ δέκα δευτερόλεπτα και μάλιστα για τόσο σοβαρά ζητήματα. Νομίζουμε ότι είναι πάρα πολύ λίγος αυτός ο χρόνος.
Τα άρθρα 29, 30 και 31 αφορούν το Εθνικό 'Ιδρυμα Γεωργικής 'Ερευνας, ΕΘ.Ι.ΑΓ.Ε. Η 'Ενωση Επιστημόνων Ερευνητών του ΕΘ.Ι.ΑΓ.Ε. ζητά να αποσυρθούν αυτά τα άρθρα γιατί: 
Πρώτον, υποβαθμίζουν τους ερευνητές και την αγροτική έρευνα.
Δεύτερον, ιδιωτικοποιούν παραπέρα την αγροτική έρευνα, παραχωρώντας αντικείμενο του ΕΘ.Ι.ΑΓ.Ε. σε εταιρείες και ιδιώτες, άρθρο 31 παράγραφος 1 και 2.
Ακόμα, αν ψηφισθεί το παρόν σχέδιο νόμου χρειάζεται να λάβετε υπόψη σας τις προτάσεις των επιστημόνων για αναγνώριση της προϋπηρεσίας τους και επίσης σε ό,τι αφορά τους αποσπασμένους από το Υπουργείο Γεωργίας, να ισχύσει ό,τι για όλους τους δημοσίους υπαλλήλους, άρθρο 30 παράγραφος 1.
Δεν έχουμε αντίρρηση με τη μεταφορά των Κτηνιατρικών Ινστιτούτων και των Περιφερειακών Εργαστηρίων Γεωργικών Εφαρμογών και Αναλύσεως Λιπασμάτων ΠΕΓΕΑΛ, άρθρο 31 παράγραφος 19, στο Υπουργείο Γεωργίας. Και αυτό, γιατί η δουλειά που κάνουν δεν είναι ερευνητική, αλλά περισσότερο δουλειά ρουτίνας. Το Διοικητικό Συμβούλιο είναι πλήρως ελεγχόμενο από τον Υπουργό Γεωργίας, άρθρο 31 παράγραφος 5, έτσι που να ασφυκτιά και να μην μπορεί να αναπτύξει καμιά πρωτοβουλία, ενώ η επιλογή του Γενικού Διευθυντή γίνεται χωρίς αξιοκρατία και διαφάνεια. Δηλαδή στην ουσία πρόκειται για διορισμό από τον Υπουργό Γεωργίας.
'Αρθρο 32: Θα θέλαμε από τον κύριο Υπουργό να μας πει συγκεκριμένα ποιες είναι αυτές οι αγροκτηνοτροφικές επιχειρήσεις, για να ενημερωθούμε και εμείς και ποιες παραβάσεις και αυθαιρεσίες έγιναν. 
'Αρθρο 33: Το άρθρο αυτό αφορά ένα σοβαρό θέμα. 'Ετσι όμως που διατυπώνεται, αποσκοπεί μόνο στη διασφάλιση των συμφερόντων των τραπεζών. Δεν προβλέπει κανένα μέτρο για τη διασφάλιση και άλλων προμηθευτών, κατασκευαστών και λοιπών απαιτητών.
'Εχουμε πολύ αρνητική εμπειρία, κύριε Υπουργέ, και αν θέλετε μπορούμε να το συζητήσουμε και ιδιαίτερα, για τη συμπεριφορά μιας σειράς επιχειρήσεων, που προχωρούν σε εικονικές, ειδικές εκκαθαρίσεις και σε τελευταία ανάλυση, αφήνουν απλήρωτους μια σειρά απαιτητών, κυρίως μικροεπαγγελματιών στην ύπαιθρο.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε συνάδελφε, συμφωνούμε με την παρατήρησή σας και έχουμε αποσύρει το άρθρο αυτό. 
ΣΤΑΥΡΟΣ ΠΑΝΑΓΙΩΤΟΥ: Πρέπει να το δείτε γενικότερα.
'Αρθρο 34: Το άρθρο αυτό αφορά την αποπληρωμή των βαμβακοπαραγωγών. Πρόκειται για προκλητικό χάρισμα δισεκατομμυρίων δραχμών προς τους εκκοκκιστές από χρήματα των ίδιων των βαμβακοπαραγωγών. Γιατί με την αύξηση των εισφορών, που επιβάλλετε στους παραγωγούς την τελευταία περίοδο, δεν δίνετε ούτε δεκάρα στον Οργανισμό Βάμβακος από τον κρατικό προϋπολογισμό.
Επίσης, θα θέλαμε να μας ενημερώσετε, τι μέτρα πήρατε εναντίον των ιδιοκτητών των εταιριών, καθώς και για τους ανώτερους υπάλληλους, που ευθύνονται, γιατί δεν πήραν τις προβλεπόμενες από το νόμο εγγυητικές επιστολές. Αλλού πρέπει να ψάξετε, νομίζω, για τη μαφία του βαμβακιού και όχι στους βαμβακοπαραγωγούς.
Επίσης, ας κάνουμε μια σύγκριση, για να δούμε ποιοι έχουν προνομιακό καθεστώς, όπως για παράδειγμα η ΣΠΕΚΑ, η ΚΥΔΕΠ κλπ. 'Οταν χρωστούν οι συνεταιρισμοί, ξεπουλιούνται τα περιουσιακά τους στοιχεία και όταν χρωστούν οι βιομήχανοι, δεν υπάρχει καμιά συνέπεια γι' αυτούς στις προσωπικές τους περιουσίες, αφού ξεφεύγουν με τη δημιουργία των Α.Ε.
Το άρθρο 35 αφορά στη λήψη μέτρων για τη βελτίωση και ανάπτυξη της κτηνοτροφίας. Η κτηνοτροφία θεωρούμε πως δεν μπορεί να αποτελέσει άρθρο του παρόντος νομοσχεδίου. Πρόκειται για ένα πολύ μεγάλο θέμα της αγροτικής και της εθνικής οικονομίας και σήμερα με την εισήγησή σας στην πρώτη σύνοδο του Συμβουλίου Αγροτικής Πολιτικής στις 10.1.1997, σημειώνατε ότι το έλλειμμα του κρατικού μας ισοζυγίου διεθνώς είναι της τάξης των εκατόν εβδομήντα δισεκατομμυρίων (170.000.000.000) δραχμών ετησίως περίπου και οφείλεται κυρίως στις τεράστιες εισαγωγές μας σε κτηνοτροφικά προϊόντα της Ευρωπαϊκής 'Ενωσης. Αυτά σημειώνατε τότε στην εισήγησή σας.
Εμείς θεωρούμε ότι το πρόβλημα της κτηνοτροφίας της χώρας μας είναι αδύνατο να βελτιωθεί και πολύ περισσότερο να λυθεί στα πλαίσια της Ευρωπαϊκής 'Ενωσης. Αναφέρω την ποσόστωση στο γάλα, που είναι εξακόσιες πενήντα χιλιάδες (650.000), ενώ οι ανάγκες είναι σχεδόν διπλάσιες, τον περιορισμό των αιγοπροβάτων και τα πρόστιμα συνυπευθυνότητας, που είναι 1,7 δισεκατομμύρια δραχμές.
Με το άρθρο αυτό δεν μπορεί να αντιμετωπιστεί και να λυθεί το μεγάλο πρόβλημα της κτηνοτροφίας. Από μόνο του πραγματικά, επειδή είναι τόσο σοβαρό, θα μπορούσε να αποτελέσει σχέδιο νόμου. 
Το άρθρο τώρα 36 αναφέρεται στην σύσταση Εθνικής Επιτροπής Γάλακτος. Εκείνο που δεν μπορούμε να κατανοήσουμε είναι γιατί να είναι Ν.Π.Ι.Δ. Φυσικά η νεοφιλελεύθερη πολιτική σας έχει κάνει πανάκεια τον ιδιωτικό τομέα. Κατά την άποψή μας έπρεπε να είναι Ν.Π.Δ.Δ. με διάφανη οικονομική διαχείριση. Πρόκειται για νέο χαράτσωμα των κτηνοτρόφων αφού θα υπάρχουν εισφορές των μελών (παρ.4α) και μάλιστα την οικονομική διαχείριση θα εγκρίνουν οι Υπουργοί Γεωργίας και Οικονομικών, μέσα από ειδικό κανονισμό που θα ετοιμάσουν (παρ. 6). Και όλα αυτά χωρίς να δίνει ούτε μια δραχμή ο Υπουργός Γεωργίας. 
Με απόφασή του θα ορίζει τα μέλη της επιτροπής (παρ. 5). Με άλλα λόγια έχουμε έναν πλήρη εναγκαλισμό της Κυβέρνησης και μάλιστα ανέξοδα.
'Αρθρο 37. Αφορά τον Ελληνικό Οργανισμό Γάλακτος (ΕΛ.Ο.Γ.). 'Εχει έντονο ρουσφετολογικό χαρακτήρα και ανοίγει το δρόμο για την ιδιωτικοποίηση. 'Οπως γνωριζουμε ο ΕΛ.Ο.Γ. είναι Ν.Π.Ι.Δ. και ενώ πάει για κλείσιμο, του παραχωρούνται τα εργαστήρια του Υπουργείου Γεωργίας που έγιναν με εθνική και κοινοτική χρηματοδότηση, τα οποία στη συνέχεια μπορούν να δοθούν στην "ΚΤΗΝΟΤΡΟΦΙΚΗ". Με τον τρόπο αυτό έχουμε περιορισμό, συρρίκνωση του δημόσιου τομέα. Και στο κάτω -κάτω γιατί τα απλά τα κάνετε σύνθετα και τα εύκολα τα κάνετε δύσκολα; Γιατί δεν δίνετε κατευθείαν τα εργαστήρια αυτά στην "ΚΤΗΝΟΤΡΟΦΙΚΗ"; Μήπως όμως και η οικονομική κατάσταση της "ΚΤΗΝΟΤΡΟΦΙΚΗΣ" είναι καλή; Είναι δηλαδή οικονομικά εύρωστη και αναπτυσσόμενη;
Σε προηγούμενα άρθρα του νομοσχεδίου που συζητάμε, ζητάτε τη ρύθμιση των χρεών της, γιατί είναι τόσα πολλά που την πνίγουν. Εκτός όμως απ' όλα αυτά, έχουν δει το φως της δημοσιότητας άρθρα για την κακή διαχείριση που υπάρχει στην "ΚΤΗΝΟΤΡΟΦΙΚΗ". Τι συμβαίνει λοιπόν; Λύνετε πρόβλημα όταν από τη μια περιορίζετε το δημόσιο τομέα και από την άλλη δεν έχουμε υγιή "ΚΤΗΝΟΤΡΟΦΙΚΗ";
(Στο σημείο αυτό την Προεδρικό 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν.ΚΡΗΤΙΚΟΣ)
'Αρθρο 38. Δεν έχουμε αντίρρηση στην αύξηση των εσόδων από τις ιπποδρομίες. Χρειάζεται όμως κατά την άποψή μας να υπάρξει διαφάνεια, όσον αφορά την ανάπτυξη της κτηνοτροφίας. Θεωρούμε ότι τα έσοδα αυτά θα πρέπει κατά πρώτο και κύριο λόγο να διατίθενται για την αντιμετώπιση προβλημάτων που εμφανίζονται στον τομέα της κτηνοτροφίας, όπως π.χ. της ευλογιάς και του αφθώδους πυρετού στη Θράκη, την ενίσχυση της κτηνοτροφίας στις παραμεθόριες περιοχές κλπ.
Με το άρθρο 39 δεν μπορούμε να συμφωνήσουμε, διότι πρόκειται για παρακράτηση από τις επιδοτήσεις των αγροτών. Πρόκειται για χρήματά τους και το 2% στο σύνολο των εισροών από τη Κοινότητα σημαίνει απώλεια εισοδήματος από τον αγροτικό πληθυσμό της χώρας, ύψους περίπου δεκαπέντε -είκοσι δισεκατομμυρίων (15.000.000.000- 20.000.000.000) δραχμών το χρόνο. Με το άρθρο αυτό πάτε να νομιμοποιήσετε αυτήν την παρανομία, πράγμα άλλωστε που το λέτε στην εισηγητική σας έκθεση, ότι δηλαδή, "χωρίς νομοθετική ρύθμιση κινδυνεύει η χώρα μας να παραπεμφθεί στο Ευρωπαϊκό Δικαστήριο. Θεωρούμε ότι είναι άμεση ανάγκη να ρυθμιστεί το θέμα σύμφωνα με το προτεινόμενο άρθρο". Αυτά λέτε στην εισηγητική έκθεση. Πρόκειται για ένα ακόμη μέτρο στην κατεύθυνση της συρρίκνωσης του πενιχρού εισοδήματος της αγροτιάς.
Επίσης, με το άρθρο αυτό ευνοείτε τον κρατικό προϋπολογισμό.
Τέλος πρέπει να σημειώσουμε ότι δεν πρέπει να είναι αυτό το περιεχόμενο των ΑΣΟ. Με άλλα ζητήματα, με τα κύρια ζητήματα που απασχολούν την αγροτική οικονομία και τον αγροτικό πληθυσμό, θα πρέπει να ασχολούνται οι αγροτικές συνδικαλιστικές οργανώσεις και όχι να ασχολούνται με την κράτηση του 2%.
Αναφορικά με τα άρθρα 40 έως και 48, θέλω να πω ότι στα άρθρα αυτά θεσπίζονται ορισμένοι ειδικοί έλεγχοι σε σειρά προϊόντων, τα κλιμάκια ελέγχων, το είδος των ελέγχων που θα πραγματοποιούνται, οι κυρώσεις που θα υποβάλονται κλπ.
Δηλαδή, μπαίνουν σ'ένα ενιαίο πλαίσιο έλεγχοι που σήμερα γίνονται, παραδείγματος χάριν από τις κτηνιατρικές υπηρεσίες των Νομαρχιακών Αυτοδιοικήσεων ή θεσπίζονται νέοι σε άλλα προϊόντα που μέχρι σήμερα δεν ελ έγχονταν.
Οι προβλέψεις αυτές βρίσκονται σε αρμονία με τις προθέσεις του Υπουργού Γεωργίας για την υπαγωγή όλων των ελέγχων στο Υπουργείο του. -παραδείγματος χάριν ο Οργανισμός Ελέγχου Τροφίμων που δεν "περπάτησε"-ή για τη δημιουργία, αργότερα, στον Οργανισμό του Υπουργείου μιας γενικής διεύθυνσης ελέγχου τροφίμων, που μάλλον σχεδιάζεται.
Το κύριο πρόβλημα δεν είναι το οργανωτικό σχήμα, το οποίο όμως έχει τη σημασία του, αφού παραδείγματος χάριν στην περιφέρεια σήμερα δεν υπάρχει διεύθυνση κτηνιατρικής. 'Ομως, το σχέδιο νόμου στα κλιμάκια ελέγχου, προβλέπει κτηνίατρο της περιφέρειας. Οι προϋποθέσεις όμως για την ύπαρξη σωστών και αποτελεσματικών ελέγχων με εξασφάλιση πιστώσεων, με ύπαρξη του αναγκαίου προσωπικού, προσλήψεις, εξοπλισμό, εργαστήρια κλπ. Αυτά θεωρούμε ότι χρειάζονται.
Τα άρθρα 49 έως και 52, αφορούν την αλιεία. Δεν πρόκειται για μέτρα ανάπτυξης της αλιείας ή τουλάχιστον για τη διατήρησή της, μιας και ο αλιευτικός μας στόλος, λόγω των προγραμμάτων απόσυρσης, μειώνεται. 
Αντίθετα, για τον εκσυγχρονισμό και την ανάπτυξη, επιβάλλονται άφθονες ποινές και πρόστιμα. Είναι αλήθεια ότι οι ιχθυόσκαλες χρειάζεται να λειτουργήσουν σωστά. Ωστόσο, δεν μπορούμε να συμφωνήσουμε με την ιδιωτικοποίηση των Κρατικών Ιχθυογεννητικών Σταθμών. 'Αρθρο 52, παράγραφος 6.
Επίσης, θεωρούμε ότι είναι υποκριτική και αποτελεί εμπαιγμό η αποκρατικοποίησή τους, γιατί στην εισηγητική σας έκθεση- σελίδα 54- ισχυρίζεσθε ότι τους ιδιωτικοποιείτε λόγω έλλειψης προσωπικού και γι'αυτό υπολειτουργούν. Τι είναι εκείνο που σας εμποδίζει, κύριε Υπουργέ, στις εξήντα μόνιμες θέσεις- άρθρο 23- να προσθέσετε και όσα ακόμα χρειάζονται για τους ιχθυογεννητικούς σταθμούς. Γιατί δεν το κάνετε αυτό και προχωράτε στην ιδιωτικοποίηση;
'Αρθρο 54: Ο Υπουργός Γεωργίας διορίζει παντού τον Αντιπρόεδρο στα Διοικητικά Συμβούλια των εποπτευόμενων Νομικών Προσώπων Δημοσίου ή Ιδιωτικού Δικαίου. Δεν φτάνουν οι διοικητές αυτών των νομικών προσώπων που διορίζετε και θέλετε να διορίσετε και τον αντιπρόεδρο; Δεν λύνετε προβλήματα, απλώς -νομίζουμε- δημιουργείτε θέσεις εργασίας και προχωράτε σε παραπέρα ρουσφέτια.
Το άρθρο 55 είναι φορομπηχτικό γιατί αυξάνει την ειδική ασφαλιστική εισφορά από 2% σε 3%. Να σημειωθεί πως όταν καταθέσατε το σχέδιο νόμου, προτείνατε 2,5%. Θεωρούμε το ποσοστό 3% πολύ υψηλό. Είναι ένα ακόμα μέτρο στα τόσα άλλα για την αφαίμαξη του μικρού εισοδήματος της συντρηπτικής πλειοψηφίας του αγροτικού πληθυσμού. 
Ο ΕΛΓΑ δεν χρειάζεται νέες εισφορές από τους αγρότες. Χρειάζεται τη συμμετοχή του κράτους που σύμφωνα με το Σύνταγμα, είναι υποχρεωμένο. Τα ελλείμματα που υπάρχουν σήμερα στον ΕΛΓΑ, σε μεγάλο βαθμό οφείλονται στο ότι το κράτος δεν συμμετέχει εδώ και αρκετά χρόνια. Αυτό το γνωρίζετε πολύ καλά, κύριε Υπουργέ.
Τέλος, δεν μπορούμε να παραβλέψουμε ότι σύμφωνα με την εισηγητική έκθεση ανοίγετε το δρόμο για την ιδιωτικοποίηση και αυτού του τομέα. 
Δυστυχώς, κύριε Πρόεδρε, δεν φτάνει ο χρόνος. Θα ήθελα όμως, να κάνω μια παρατήρηση.
ΠΡΟΕΔΡΕΥΩΝ (Παναγιώτης Ν. Κρητικός): Σας δόθηκε ο χρόνος. Ευχαρίστως όμως να πείτε και την άποψή σας. 
ΣΤΑΥΡΟΣ ΠΑΝΑΓΙΩΤΟΥ: Μισό λεπτό, σας παρακαλώ.
Με τον ίδιο τρόπο δεν μου δόθηκε η δυνατότητα να ολοκληρώσω τις παρατηρήσεις μου και στη διαρκή επιτροπή. 'Οταν τέτοια μεγάλα και σοβαρά σχέδια νόμου δεν δίνεται η δυνατότητα να τα συζητάμε διεξοδικά στη διαρκή επιτροπή, αλλά ούτε και στην Ολομέλεια, αφήνω στη δική σας κρίση τον τρόπο με τον οποίο νομοθετούμε.
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ ολοκληρώστε την άποψή σας. Θέλετε να πείτε περισσότερα; Μιλήσατε δεκαπέντε λεπτά. Τα άρθρα αυτά δεν έχουν τόσο συζήτηση. 'Ηδη αναφέρθηκε και στο Σώμα ότι δεν είναι τόσο μεγάλης σημασίας. Γι'αυτό συζητούνται σαν μια ομάδα.
ΣΤΑΥΡΟΣ ΠΑΝΑΓΙΩΤΟΥ: Η άποψή μας είναι ότι είναι μεγάλης σημασίας άρθρα.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αποστόλου έχει το λόγο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Μου επιτρέπετε, κύριε Πρόεδρε;
ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Πρόεδρε, έχετε το λόγο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, διαμαρτυρόμαστε για...
ΠΡΟΕΔΡΕΥΩΝ (Παναγιώτης Ν. Κρητικός): Σας άκουσα προηγουμένως.
ΔΗΜΗΤΡΙΟΣ ΤΣΟΒΟΛΑΣ (Πρόεδρος ΔΗ.Κ.ΚΙ.):'Οχι, κύριε Πρόεδρε, με συγχωρείτε, δεν αρκεί να μας ακούσετε. 
Συνεδρίαζαν δύο επιτροπές, η Επιτροπή Οικονομικών Υποθέσεων και η Επιτροπή Εξωτερικών, ταυτοχρόνως, με αποτέλεσμα και ο ειδικός αγορητής και ο κοινοβουλευτικός εκπρόσωπος του ΔΗ.Κ.ΚΙ. να βρίσκονται στις επιτροπές. Αυτό είναι διάλυση και του Κοινοβουλίου και της Δημόσιας Διοίκησης. Είμαι υποχρεωμένος να το επισημάνω.
ΠΡΟΕΔΡΕΥΩΝ (Παναγιώτης Ν. Κρητικός):'Εχετε δίκιο.'Ηταν μία εξαιρετική περίπτωση απόψε.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Μα, κύριε Πρόεδρε, εφαρμόζεται επιτέλους ο Κανονισμός ή δεν εφαρμόζεται;
ΠΡΟΕΔΡΕΥΩΝ (Παναγιώτης Ν. Κρητικός): Να σας εξηγήσω. Η μία επιτροπή συνεδριάζει για να συγκροτηθεί σε Σώμα.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Διότι εάν πάμε εθιμικά, τότε να το επικαλούμαστε και εμείς, όποτε μας βολεύει. Ο Κανονισμός το απαγορεύει.
ΠΡΟΕΔΡΕΥΩΝ (Παναγιώτης Ν. Κρητικός): Η άλλη επιτροπή, επεξεργάζεται μία σύμβαση με την Αλβανία, εν όψει της αυριανής επισκέψεως του κυρίου Υπουργού στην Αλβανία και ήταν αναγκαίο να γίνει έναρξη της συζητήσης αυτής της συμβάσης απόψε.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Μα, δεν είναι, κύριε Πρόεδρε, αυτή λειτουργία του Κοινοβουλίου.'Εχει διαλυθεί τελείως το Κοινοβούλιο, όπως έχει διαλυθεί και η Δημόσια Διοίκηση.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ναι έχει δίκιο, κύριε Πρόεδρε, και δεν φτάνει να έχει δίκιο.
ΠΡΟΕΔΡΕΥΩΝ (Παναγιώτης Ν. Κρητικός): Είπα, κύριε Πρόεδρε, ότι έχει δίκιο. Σύμφωνοι. Αλλά είναι κάποια εξαιρετική περίπτωση...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε και το Προεδρείο πρέπει να σέβεται τη Βουλή.
ΠΡΟΕΔΡΕΥΩΝ (Παναγιώτης Ν. Κρητικός): Είπα, κύριε Πρόεδρε, ότι έχει δίκιο γιατί δεν μπορούν να συμμετέχουν σε δύο όργανα οι κύριοι συνάδελφοι όταν συνεδριάζουν ταυτόχρονα.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Επιτέλους, ας αποτελέσει η σημερινή συνεδρίαση αφετηρία να μην επαναληφθεί, με ευθύνη του Προεδρείου, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός):'Εχετε δίκιο.
Ορίστε, κ. Αποστόλου έχει το λόγο.
ΕΥΑΓΓΕΛΟΣ ΑΠΟΣΤΟΛΟΥ: Πράγματι, κύριε Πρόεδρε, από τη μία μεριά είναι οι επιτροπές και από την άλλη, ο κύριος Υπουργός μας φέρνει τροποποιήσεις δεκατεσσάρων σελίδων που αφορούν τα άρθρα που συζητάμε.
Επόμενο είναι από εμάς, ίσως, στην τοποθέτησή μας να υπάρξει κάποιο λάθος. Ζητάμε συγγνώμη από το Σώμα. Οπωσδήποτε όμως ο χρόνος που είχαμε στη διάθεσή μας δεν επαρκούσε για να δούμε ουσιαστικά τα συγκεκριμένα άρθρα με βάση τις νέες τροποποιήσεις.
Ξεκινώ με το άρθρο 29 που αφορά θέματα ερευνητών ΕΘ.Ι.ΑΓ.Ε.
Για μας η τροποποίηση του ν.1845/89 και του ν.2040/92 που ψηφίστηκε ομόφωνα από τη Βουλή και που αφορά την ίδρυση του ΕΘ.Ι.ΑΓ.Ε., δημιουργεί προβλήματα. Και τα προβλήματα δημιουργούνται σε μία περίοδο που υπάρχουν τεράστια προβλήματα στη γεωργία, ως προς την έρευνα και ως προς την παροχή υπηρεσιών στους αγρότες και θα υπάρξει κοινωνική αναταραχή στο συγκεκριμένο χώρο των εργαζομένων.
Η άποψη μας, που την έχουμε διατυπώσει και παλαιότερα, είναι ότι θα πρέπει να διαμορφωθεί ένα στρατηγικό σχέδιο για την ανάπτυξη και γενικώς για την ανάπτυξη του πρωτογενούς τομέα και μέσα σ'αυτό το στρατηγικό σχέδιο τον πρώτο ρόλο να παίξουν οι ερευνητικοί φορείς, τον πρώτο ρόλο να παίξει το ΕΘ.Ι.ΑΓ.Ε.
Είπα και στην πρωτολογία μου ότι προτείνουμε να αποσυρθεί το συγκεκριμένο άρθρο. Πράγματι, μπορεί να χρειάζονται τροποποιήσεις στο 
ν.1845/89, αλλά αυτό να προκύψει μετά από αναλυτικότερες διαδικασίες και συζητήσεις και αφού προκαθορίσουμε τι είναι πράγματι το ΕΘ.Ι.ΑΓ.Ε. και τι περιμένουμε από το ΕΘ.Ι.ΑΓ.Ε.
'Οσον αφορά τα Κέντρα Κτηνιατρικών Ιδρυμάτων Ερευνών, Αθηνών και Θεσσαλονίκης, πράγματι, υπέπεσε στην αντίληψή μου διαβάζοντας ότι αυτό που θέλαμε και εμείς, να μείνουν όπως είναι, στην τροποποίηση που έφερε ο κύριος Υπουργός, παραμένουν ως είναι. Επομένως, δεν επαναφέρονται στο Υπουργείο Γεωργίας, κάτι που θα δημιουργούσε πρόβλημα.
Την ίδια όμως, άποψη έχουμε και για τα περιφερειακά εργαστήρια γεωργικών εφαρμογών και αναλύσεων λιπασμάτων.
'Ερχομαι στην παράγραφο 9 του άρθρου 31, μια και μιλάμε ακόμη για το ΕΘ.Ι.ΑΓ.Ε., που αφορά το γενικό διευθυντή του ΕΘ.Ι.ΑΓ.Ε., όπου ο Υπουργός Γεωργίας μπορεί να διορίσει άτομο ως γενικό διευθυντή, χωρίς να υπάρχει αποδεδειγμένα μεγάλη ερευνητική εμπειρία.
Εμείς λέμε ότι θα πρέπει ο γενικός διευθυντής του ΕΘ.Ι.ΑΓ.Ε. να έχει τα προσόντα του ερευνητή Α' και να διορίζεται μετά από γνωμοδότηση και του ΕΘ.Ι.ΑΓ.Ε., όπως όριζε ο αρχικός νόμος.
Eξάλλου, ο ν. 1514/85, που αναφέρεται στα ερευνητικά κέντρα και ερευνητικά ιδρύματα θέτει ως προϋπόθεση για το γενικό διευθυντή τα προσόντα του ερευνητή Α'.
'Ερχομαι στις παραγράφους 20 και 21 του συγκεκριμένου άρθρου, που αφορούν το προσωπικό της δασοπροστασίας. Είναι σωστό ότι θα πρέπει να εξαιρεθεί από το νόμο του κ. Πεπονή, όπως είπαμε, γιατί χρειάζονται ιδιαίτερα προσόντα, αλλά δεν μπορώ να καταλάβω τις θέσεις του Υπουργού Γεωργίας, όταν από τη μία μεριά νομοθετούμε σήμερα, για να πάρει αρμοδιότητες αποκλειστικά για το συγκεκριμένο θέμα και ο ίδιος έχει αναθέσει σε επιτροπή να μεταφερθεί η δασοπροστασία από το Υπουργείο Γεωργίας σε άλλο Υπουργείο. Κύριε Υπουργέ, αν αυτό δεν είναι ανακολουθία, τότε τι είναι; 
'Οσον αφορά το άρθρο 32, χαίρομαι, διότι είχα ζητήσει την απόσυρση και βλέπω ότι στην τροποποίηση που καταθέσατε, το αποσύρετε.
Σχετικά με το άρθρο 33 συμφωνούμε.
Το άρθρο 34, αφορά την αποπληρωμή των βαμβακοπαραγωγών. Είναι μία θετική κίνηση αυτή από πλευράς του Οργανισμού Βάμβακος, αλλά θα πρέπει παράλληλα, όπως έχουμε ξαναπεί, το ελληνικό δημόσιο να προχωρήσει σε οποιαδήποτε έννομη πράξη, για να πάρει το ελληνικό δημόσιο τα χρήματα πίσω, από τους πραγματικούς χρεώστες, που είναι οι συγκεκριμένες εταιρείες, οι οποίες είναι γνωστές.
Το άρθρο 35, που αφορά τα μέτρα για τη βελτίωση και τον εκσυγχρονισμό της κτηνοτροφίας είναι θετικό, αλλά, όπως και σεις γνωρίζετε, κύριε Υπουργέ, είναι τόσα πολλά τα προβλήματα της κτηνοτροφίας, που νομίζουμε ότι χρειάζεται να γίνει ειδική συζήτηση. Ξέρετε ότι η ζωική παραγωγή έχει πολλά προβλήματα. Δυστυχώς, μέχρι σήμερα δεν έχει στηριχθεί από την πολιτεία τόσο, όσο της αρμόζει, για την προσπάθειά της να συμβάλει στην αντιμετώπιση των μεγάλων προβλημάτων που έχουμε, όσον αφορά τα ζωικά προϊόντα. Γνωρίζουμε όλοι ότι έχουν φτάσει στα ύψη οι εισαγωγές των ζωικών προϊόντων.
'Eρχομαι στο άρθρο 36 που αφορά τη σύσταση της Εθνικής Επιτροπής Γάλακτος. Συμφωνούμε. 
Επίσης, συμφωνούμε με τις τροποποιήσεις που κάνατε στο άρθρο 37. 'Ηταν κάτι που είχαμε υπόψη μας να θέσουμε στη Βουλή. 
Συμφωνούμε επίσης με τα άρθρα 38 και 39.
'Οσον αφορά τα άρθρα 40 έως 48, που έχουν να κάνουν κυρίως με τον ελεγκτικό μηχανισμό στα γεωργικά προϊόντα με σκοπό την προστασία του καταναλωτή, θέλουμε να πούμε ότι είναι θετικά. Ειδικά με αυτές τις διασαφηνίσεις, τους ορισμούς που κάνατε με την καινούρια τροποποίηση, συμφωνούμε. Βέβαια, το θέμα του ελέγχου των τροφίμων ξέρουμε ότι είναι σοβαρό. Γνωρίζετε και σεις αυτήν τη στιγμή ότι είναι αρμοδιότητας τουλάχιστον πέντε Υπουργείων και είναι ένα θέμα που πρέπει οπωσδήποτε να το αντιμετωπίσετε.
Συμφωνούμε, επίσης, με τα άρθρα 49 έως 51, που αφορούν τους ελεγκτικούς μηχανισμούς για την ποιότητα των αλιευτικών προϊόντων.
Το άρθρο 52 αφορά θέματα αλιείας. Σε ό,τι αφορά την υποχρεωτική προσκόμιση στην ιχθυόσκαλα του νομού ή στην ιχθυαγορά όλων των αλιευμάτων, είναι θετική κίνηση, επειδή αφ' ενός μεν καθίσταται δυνατός ο υγειονομικός έλεγχος, κάτι που είναι πάρα πολύ σοβαρό για τον καταναλωτή, αλλά περισσότερο καταγράφονται οι αλιευθείσες ποσότητες, κάτι που είναι πάρα πολύ σημαντικό, για να γνωρίζουμε επιτέλους ποιο είναι και τα θαλάσσια αποθέματα.
Βέβαια, με δεδομένη τη χωροταξική κατανομή και τη δυναμικότητα του ελληνικού αλιευτικού στόλου και παίρνοντας υπόψη τις καθυστερήσεις που υπάρχουν, που διαπιστώνονται στο υποπρόγραμμα 3 του επιχειρησιακού προγράμματος της αλιείας, το οποίο προβλέπει και τη δημιουργία νέων ιχθυοσκαλών, εμείς λέμε ότι θα υπάρξει πρόβλημα όσον αφορά τη δυνατότητα εφαρμογής των συγκεκριμένων διατάξεων. Διαφωνούμε με το συγκεκριμένο άρθρο που προβλέπει την οριστική παραχώρηση των εγκαταστάσεων και του εξοπλισμού Κρατικών Ιχθυογεννητικών Σταθμών σε αλιευτικούς συνεταιρισμούς, σε δημοτικοσυνεταιριστικές επιχειρήσεις, σε οργανισμούς Τοπικής Αυτοδιοίκησης ή και σε νομικά πρόσωπα ακόμη.
Με αυτήν τη διάταξη διαφωνούμε, κύριε Υπουργέ, διότι οι ιχθυοκαλλιέργειες είναι μία δυναμική καλλιέργεια και έχει προσφέρει πολλά στον τόπο. Απ' αυτήν την άποψη εμείς θα επιμείνουμε στο να παραμείνουν αυτά τα κέντρα υπό κρατική μέριμνα, γιατί πρόκειται για μία δραστηριότητα σημαντική, η οποία έχει και περαιτέρω περιθώρια ανάπτυξης. Πρόταση σωστή θα ήταν αν στη συγκεκριμένη διαδικασία μπορούσε να εμπλακεί, είτε το ΕΘ.Ι.ΑΓ.Ε. είτε τα Α.Ε.Ι. ή τα Τ.Ε.Ι.
'Οσον αφορά το άρθρο 53, που αναφέρεται σε τροποποιήσεις των διατάξεων σχετικά με τους αλιευτικούς και αγροτικούς συλλόγους, είχαμε στο δεύτερο συμβούλιο αγροτικής πολιτικής δεσμευτεί, κύριε Υπουργέ, ότι στη συνεδρίαση του Φθνινοπώρου θα συζητούσαμε θέματα που θα αφορούσαν τροποποίηση του νόμου περί συνεταιρισμών, για επαγγελματικές οργανώσεις αγροτών, για συνδικαλιστικές οργανώσεις. Γιατί τώρα έρχεστε και βάζετε ένα συγκεκριμένο άρθρο, τη στιγμή που μετά από λίγο καιρό θα υπάρχει η δυνατότητα συζήτησης του θέματος;
Με το άρθρο 54 συμφωνούμε. 
Σχετικά με τα άρθρα 55 και 56, που αφορούν πάλι θέματα του ΕΛ.Γ.Α.. Είχαμε πει στο συμβούλιο αγροτικής πολιτικής ότι το επόμενο θέμα που θα συζητήσουμε θα είναι ο ΕΛ.Γ.Α. και οπότε όλα θα μπορούσαν να αντιμετωπιστούν. Είναι αυτό που σας είχα πει, κύριε Υπουργέ, στην αρχή, ότι έχουμε πολλές μεταβατικές διατάξεις, έχουμε αποσπασματική αντιμετώπιση θεμάτων, τα οποία μπορεί να βρούμε αύριο μπροστά μας και για τα οποία έχουμε προγραμματίσει να συζητήσουμε.
'Ερχομαι στο άρθρο 59, με το οποίο προτείνετε τροποποίηση του ν.1650/86 σχετικά με την προστασία του περιβάλλοντος. Προσέξτε, είναι πάρα πολύ σοβαρό το θέμα αυτό. Προσέξτε μη δημιουργηθούν πρόσθετα προβλήματα. Δεν είναι δυνατόν με το σημερινό τρόπο λειτουργίας να ενισχυθούν οι υπηρεσίες των Υπουργείων ΠΕ.ΧΩ.Δ.Ε και Γεωργίας και να αντιμετωπίζονται οι περιβαλλοντικές μελέτες γρήγορα; Γιατί πράγματι υπάρχει από πλευράς υπηρεσιών καθυστέρηση όσον αφορά την αντιμετώπιση των συγκεκριμένων θεμάτων. 'Ομως, αυτό δεν δικαιολογεί ότι θα πρέπει απέναντι σε περιβαλλοντικά ζητήματα να γινόμαστε όσο γίνεται περισσότερο ελαστικοί.
Συμφωνούμε με το άρθρο 60 και το ίδιο ισχύει και για τα άρθρα 61 έως 69.
Σχετικά με το άρθρο 70 που προτείνετε τη μη αναζήτηση των ποσών αποζημίωσης από αδικαιολογήτως καταβληθέντες πρόωρες συνταξιοδοτήσεις, εμείς με τέτοιες ρυθμίσεις διαφωνούμε και εκφράζουμε επιφύλαξη. Γιατί αν έχουν καταβληθεί αδικαιολόγητα να μην επιστραφούν; 
Τελειώνω με το άρθρο 71. Κατανοούμε τα προβλήματα που δημιουργούνται από τον τρόπο λειτουργίας του κράτους. 'Ομως, δεν είναι δυνατόν να συμφωνήσουμε σε καμία περίπτωση με το να ερχόμαστε εκ των υστέρων να νομιμοποιούμε αυθαιρεσίες όσον αφορά τις κατασκευές και αναφέρομαι συγκεκριμένα στο Σταθμό Ελέγχου Ζαχαροτεύτλων Σίνδου Θεσσαλονίκης. Θα πρέπει όλα αυτά να εξεταστούν εκ των υστέρων, να δούμε αν υπάρχουν αυτές οι προϋποθέσεις για να δοθούν οι άδειες και να κτιστούν τα συγκεκριμένα κτίσματα.
Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο Βουλευτής του Δημοκρατικού Κοινωνικού Κινήματος, κ. Ρόκος έχει το λόγο.
ΓΕΩΡΓΙΟΣ ΡΟΚΟΣ: Κύριε Πρόεδρε, ειλικρινά λυπάμαι που δεν θα είμαι αποτελεσματικός στις υποχρεώσεις μου. Το να τρέχει κανείς από αίθουσα σε αίθουσα...
ΠΡΟΕΔΡΕΥΩΝ (Παναγιώτης Ν. Κρητικός): Κύριε συνάδελφε...
ΓΕΩΡΓΙΟΣ ΡΟΚΟΣ: Δεν είναι ώρα για να κλαιγόμαστε, αλλά για να λέμε σοβαρά πράγματα και να ομολογούμε στον ελληνικό λαό τις αδυναμίες που έχουμε κάθε φορά να ανταποκριθούμε στο έργο μας.
Και είναι αλήθεια αυτό και δεν μπορείτε να το αρνηθείτε. Γιατί εγώ αυτήν τη στιγμή ερωτώ συναδέλφους, για να δω τι έχει αποσύρει ο κύριος Υπουργός, τι έχει προσθέσει ο κύριος Υπουργός, για να μπορέσω να ανταποκριθώ.
'Ετσι, δεν μπορώ να τοποθετηθώ κατ' άρθρον και θα κάνω μια γενικόλογη τοποθέτηση, για να πω βασικές πολιτικές αντιλήψεις και έννοιες τις οποίες εμείς προβάλουμε από την αρχή που είμαστε μέσα σε αυτήν την Αίθουσα.
Το ρόλο που πρέπει να παίξει ΕΘ.Ι.Α.Γ.Ε. εμείς δεν το βλέπουμε τόσο μέσα από μια διοικητική τεχνική αναδιάρθρωση της υπηρεσίας, όσο μέσα από μια ενίσχυση και όχι αποψίλωση. Και ενίσχυση συνήθως γίνεται για ερευνητικούς οργανισμούς μέσα από οικονομικούς πόρους. Και είπα και άλλη φορά εδώ μέσα ότι με προϋπολογισμό επτακοσίων πενήντα εκατομμυρίων (750.000.000) δεν μπορείς να κάνεις έρευνα για τη γεωργία.
Βέβαια πρέπει να επισημάνω -γιατί είναι μια ευκαιρία μέσα από τα άρθρα αυτά- την προτεραιότητα που πρέπει να δώσουμε στην κτηνοτροφία και στο δασικό πλούτο της χώρας μας, γιατί είναι οι ελλειμματικοί τομείς για τη χώρα μας. Ομολογώ ότι γίνονται κάποιες προσπάθειες -και μέσα από το νομοσχέδιο γίνεται μια προσπάθεια- κάποια πράγματα να μπουν στη θέση τους. Μένει όμως -και αυτό δεν μπορεί να χτυπηθεί κάθε φορά- η αδυναμία, η μη πολιτική βούληση να συγκρουσθούμε με συντεχνίες. Και αντί να ξεκαθαρίζουμε τα πράγματα και τους ορίζοντες, παίρνουμε θέση ανάλογα με τις φιλίες μας.
Και θέλω να πω τούτο, σε σχέση με τους ελέγχους και τη σύγχυση που το ίδιο το κράτος επιφέρει. Οι έλεγχοι γινόντουσαν από πολλές υπηρεσίες. Ηταν περισσότερο αποτελεσματικοί όμως. Η προσπάθεια να καθοδηγήσουμε και να υπερσυγκεντρώσουμε τον έλεγχο σε μια υπηρεσία δημιουργεί κινδύνους.
Ο ίδιος ο κύριος Υπουργός, στη συνεδρίαση της Παρασκευής ανέφερε συγκεκριμένο γεγονός, που μας στάλθηκαν σταφύλια πίσω, γιατί υπήρχαν υπολείμματα φυτοφαρμάκων. Δεν μας απάντησε όμως γιατί αυτό συνέβη, όταν είχε αποκλεισθεί, με έγγραφο του τότε Γενικού Γραμματέα του Υπουργείου Γεωργίας κ. Μαρινίδη, η δυνατότητα ελέγχου και από το Γενικό Χημείο του κράτους. Δηλαδή υπό την καθοδήγηση του ιδίου του κράτους είχαν γίνει έλεγχοι μόνον από τις εποπτευόμενες από το Υπουργείο Γεωργίας αρμόδιες επιτροπές. Τώρα γιατί έγινε αυτό; Γιατί έπρεπε να "χαϊδέψουν τα αυτιά" σε κάποια συντεχνία;
Γιατί θα πρέπει να κάνουμε ένα κλειστό κύκλωμα; Μήπως θα πρέπει, με μεγαλύτερη σοβαρότητα και σε συνεργασία με τους επιστημονικούς φορείς και κλάδους, να βρούμε ποιο αποτελεσματικά μέτρα, για να έχουμε πραγματικά ουσιαστικό έλεγχο; 
Θέλω να κάνω μια άλλη επισήμανση. Υπάρχει αυτή η μανία του Αθηνοκεντρισμού. Κάθε τι το καινούριο που δημιουργείται, πρέπει σώνει και καλά να έχει έδρα την Αθήνα. Για παράδειγμα, συνιστάται τώρα μια επιτροπή για τον έλεγχο του γάλακτος η οποία επίσης έχει έδρα την Αθήνα, ενώ γνωρίζουμε ότι το κύκλωμα του γάλακτος λειτουργεί στη Βόρεια Ελλάδα. Είναι μια αδυναμία συνήθης. Πάλι καλά που κάνετε κάτι για την "ΚΤΗΝΟΤΡΟΦΙΚΗ" της Θεσσαλονίκης, για να μπορέσουμε έτσι να λύνουμε τα προβλήματα επί τόπου. Να έχουμε μια διαμερισματική αξιοποίηση των πραγμάτων και της προσωπικής μας βούλησης.
Θα μείνω σε αυτά. Δεν ξέρω, αν έχω τη δυνατότητα μετά να ξαναπώ πέντε πράγματα πιο ορθολογημένα, για να είμαι και πιο αποτελεσματικός στο δικό μου έλεγχο.
Σας ευχαριστώ πολύ. 
ΠΡΟΕΔΡΕΥΩΝ (Παναγιώτης Ν. Κρητικός): Ο Κοινοβουλευτικός Εκπρόσωπος της Νέας Δημοκρατίας κ. Τσιτουρίδης έχει το λόγο.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, κυρίες και κύριοι συνάδελφοι, είμαι υποχρεωμένος να επαναφέρω απόψε ένα σοβαρό θέμα το οποίο δημιουργήθηκε στη Βουλή, στην Αίθουσα αυτήν, την Παρασκευή κατά την συζήτηση μιας επερώτησης συναδέλφων της Νέας Δημοκρατίας, σχετικά με τη διάλυση των υπηρεσιών του Υπουργείου Γεωργίας. Ο τρόπος με τον οποίο νομοθετούμε απόψε δείχνει, κατά τρόπο ιδιαιτέρως προφανή, ακριβώς αυτήν τη διάλυση. Επί τέσσερις μήνες περίπου κυοφορείται ένα νομοσχέδιο και για τρίτη βραδιά απόψε είμεθα εδώ για να λαμβάνουμε προσθήκες, τροποποιήσεις, διατάξεις επί άρθρων των οποίων έχουμε ολοκληρώσει τη συζήτηση. Επαναφέρω όμως το θέμα, γιατί κατά τη συζήτηση της επερώτησης -και είμαι υποχρεωμένος να το κάνω λόγω της αρνητικής δημοσιότητας...
ΠΡΟΕΔΡΕΥΩΝ (Παναγιώτης Ν. Κρητικός): Κύριε συνάδελφε, δεν έχουμε κοινοβουλευτικό έλεγχο αυτήν τη στιγμή. Το θέμα αυτό έληξε την Παρασκευή.
ΣΑΒΒΑΣ ΤΣΙΤΟΥΡΙΔΗΣ: Παρακαλώ, κύριε Πρόεδρε. Δεν έληξε το θέμα. Είναι ανοικτό.
ΠΡΟΕΔΡΕΥΩΝ (Παναγιώτης Ν. Κρητικός): Τέθηκε το θέμα την Παρασκευή και συζητήθηκε.
ΣΑΒΒΑΣ ΤΣΙΤΟΥΡΙΔΗΣ: Παρακαλώ. Μετά την Παρασκευή, επηκολούθησε σωρεία δημοσιευμάτων και αναφορών στα Μέσα Μαζικής Επικοινωνίας. Και είναι ιδιαιτέρως σοβαρό. Αφορά τη λειτουργία της Εθνικής Αντιπροσωπείας. Το λέγω τούτο διότι κατά τη συζήτηση της επερώτησης ο Υπουργός Γεωργίας, προφανώς μη αντέχοντας την άσκηση κοινοβουλευτικής κριτικής επετέθη εναντίον μιας συναδέλφου μέσα στην Αίθουσα, η οποία προασπίζεται με ιδιαίτερη ικανότητα και ήθος τα προβλήματα της περιφέρειάς της. Κατά τη δική μας εκτίμηση δημιουργείται ένα μείζον πολιτικό πρόβλημα.
ΠΡΟΕΔΡΕΥΩΝ (Παναγιώτης Ν. Κρητικός): Αστόχως φέρνετε αυτό το θέμα αυτή τη στιγμή. Είσθε νέος Βουλευτής.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, το θέμα...
ΠΡΟΕΔΡΕΥΩΝ (Παναγιώτης Ν. Κρητικός): ...με πολύ μέλλον και πολύ ζήλο, αλλά φέρνετε θέμα ακαίρως και κατά παράβαση της κοινοβουλευτικής πρακτικής και του Κανονισμού που ακολουθείται επί δεκαετίες σε αυτήν την Αίθουσα...
ΣΑΒΒΑΣ ΤΣΙΤΟΥΡΙΔΗΣ: Το θέμα...
ΠΡΟΕΔΡΕΥΩΝ (Παναγιώτης Ν. Κρητικός): Είσθε εκτός Κανονισμού και εκτός θέματος. Δεν έχει σχέση αυτό το θέμα. Σας παρακαλώ.
ΣΑΒΒΑΣ ΤΣΙΤΟΥΡΙΔΗΣ: Αφορά ...
ΠΡΟΕΔΡΕΥΩΝ (Παναγιώτης Ν. Κρητικός): Είτε το επικαλεσθείτε ως προσωπικό είτε ως παρεμπίπτον είτε ως θέμα κοινοβουλευτικού ελέγχου, δεν έχει θέση στην παρούσα συζήτηση. Και δεν μπορείτε να δημιουργήσετε μείζονα θέματα ακριβώς εις βάρος του Κοινοβουλίου...
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, αφορά τον τρόπο με τον οποίο λειτουργούμε. 
ΠΡΟΕΔΡΕΥΩΝ (Παναγιώτης Ν. Κρητικός): ... και της ομαλής λειτουργίας του.
ΣΑΒΒΑΣ ΤΣΙΤΟΥΡΙΔΗΣ: Καταλήγω ότι η ευθύνη είναι και του κυρίου Υπουργού, αλλά και του Πρωθυπουργού.
ΠΡΟΕΔΡΕΥΩΝ (Παναγιώτης Ν. Κρητικός): Δεν είναι θέμα αυτής της στιγμής. Στην ενότητα που έχετε το λόγο δεν θα φέρνετε θέματα που δεν ανήκουν σε αυτήν τη συζήτηση. Σας παρακαλώ πολύ.
ΣΑΒΒΑΣ ΤΣΙΤΟΥΡΙΔΗΣ: Εμείς δεν μπορούμε να δουλεύουμε έτσι.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σούρλας έχει το λόγο.
ΣΑΒΒΑΣ ΤΣΙΤΟΥΡΙΔΗΣ: Τα μείζονα θέματα εδώ δημιουργούνται από εμάς, κύριε Πρόεδρε. Τα μεγάλα θέματα δημιουργούνται...
ΠΡΟΕΔΡΕΥΩΝ (Παναγιώτης Ν. Κρητικός): Προβλέπει ο Κανονισμός πότε τίθενται τα θέματα. 
Ο κ. Σούρλας έχει το λόγο επί της ενότητας των άρθρων που συζητούμε.
ΓΕΩΡΓΙΟΣ ΣΟΥΡΛΑΣ: Αν και τα θέματα της υγείας της πολιτικής ζωής του τόπου προέχουν, εγώ θ' αναφερθώ σε διατάξεις του νομοσχεδίου στο άρθρο 40, "Ειδικός έλεγχος ορισμένων γεωργικών προϊόντων".
Παρακολουθώντας από την αρχή, την συζήτηση του νομοσχεδίου εκτιμώ ότι στον πυρήνα της προσπάθειας αυτής των νομοθετικών ρυθμίσεων, είναι η προστασία της δημόσιας υγείας, αφού οι διατάξεις έχουν σχέση με τα κτηνιατρικά και γεωργικά φάρμακα .
Εκτιμώ ότι είναι δύσκολο να υλοποιηθούν τα όσα περιλαμβάνονται στο άρθρο 40 για τον έλεγχο τροφίμων, γεωργικών φαρμάκων. Η εκτίμησή μου απορρέει από το γεγονός της κατάστασης που επικρατεί σήμερα στο χώρο που εποπτεύεται από το Υπουργείο Γεωργίας.
Για να είμαι συγκεκριμένος και για να δώσω ερεθίσματα και προβληματισμούς σε σας, που έχουν να κάνουν με το αγαθό της δημόσιας υγείας, θα αναφερθώ στον περιορισμένο χρόνο που έχω, στην κεντρική αγορά του Ρέντη. Στην κρεαταγορά διακινούνται εβδομήντα με ογδόντα χιλιάδες τόνοι κρέας το χρόνο. Τεμαχίζονται και διατίθενται στο χονδρεμπόριο. Από υπομνήματα που έχω στη διάθεσή μου από ιδιοκτήτες εγκαταστάσεως σφαγής, κοπής και επεξεργασίας κρέατος, από στοιχεία που έχω στη διάθεσή μου από γραφείο μελετών που ανέθεσε το Υπουργείο Γεωργίας πρόσφατα, από παρατηρήσεις αρμοδίων υπηρεσιακών παραγόντων, αλλά και από μία απλή επίσκεψη προκύπτει ότι οι συνθήκες είναι άθλιες, επικίνδυνες για τη δημόσια υγεία. Οι εγκαταστάσεις δεν πληρούν καμία απολύτως από τις προϋποθέσεις που προβλέπουν οι υγειονομικές διατάξεις. Ο τεμαχισμός -και είναι πολύ σημαντικό θέμα αυτό- γίνεται με ενδυμασίες βρώμικες, από άτομα που στερούνται βιβλιαρίων υγείας. Τεμαχίζονται σε θερμοκρασίες περιβάλλοντος -έτσι λέει η σχετική έκθεση- σε δάπεδα ρυπαρά, με τα υποδήματά τους που έχουν πάει προηγουμένως στις τουαλέτες, στοιβάζουν τα κρέατα. Οι εγκαταστάσεις βρίθουν σκουπιδιών. 'Αχρηστα αντικείμενα είναι πηγές ρύπανσης και μόλυνσης. Κυκλοφορούν και ποντίκια. Και όλα αυτά που ακούτε από εμένα και περιγράφονται από τους ειδικούς και έχουν υποβληθεί στο Υπουργείο -πιστεύω ο Υπουργός ν' απαντήσει σε λίγο-συμβαίνουν σε έναν κρατικό Οργανισμό, τον Οργανισμό Κεντρικής Αγοράς Αθηνών, στον ΟΚΛΑ, ο οποίος εποπτεύεται από το Υπουργείο Εμπορίου και από το Υπουργείο Γεωργίας.
Αυτά γίνονται παρά τις οδηγίες της Κοινότητας και τις καταληκτικές ημερομηνίες που έδωσε να συμμορφωθούμε στις οδηγίες και στις υγειονομικές διατάξεις μέχρι 31.12.1995. Και έχουν περάσει δύο χρόνια από τότε. 'Εχουν περάσει δύο χρόνια από τότε και καμία απολύτως προσπάθεια δεν έχει γίνει για τον εκσυγχρονισμό και για τον εξανθρωπισμό και για τη δημιουργία εκείνων των προϋποθέσεων που θα δημιουργήσουν στοιχειώδεις συνθήκες για την επεξεργασία του κρέατος. 'Ολα αυτά συμβαίνουν γιατί εκεί κινούνται οι μεγαλέμποροι εισαγωγείς και χονδρέμποροι οι οποίοι καρπούνται εξ ολοκλήρου την προστιθέμενη αξία που ανέρχεται σε έξι έως επτά δισεκατομμύρια (6-7.000.000.000) το χρόνο.
'Αλλοι επαγγελματίες υποχρεώθηκαν να κάνουν σύγχρονες εγκαταστάσεις επεξεργασίας κρέατος. 'Ομως η κρεαταγορά του Ρέντη παραμένει σε αυτήν την άθλια και επικίνδυνη κατάσταση. 'Ετσι λοιπόν έχουμε έναν αθέμιτο ανταγωνισμό και κίνδυνο για τη δημόσια υγεία.
Κύριε Υπουργέ, έχετε στα χέρια σας όλα τα υπομνήματα που έχω εγώ. Δεν προτίθεμαι να αναφερθώ σε ονόματα και δεν θα έχει και καμία σημασία να τα καταθέσω. Πιστεύω ότι οι Υφυπουργοί ή οι γραμματείς σας έχουν στα χέρια τους όλα αυτά τα υπομνήματα τα οποία περιγράφουν την κατάσταση της οποίας στοιχεία ανέφερα προηγουμένως. Σας παρακαλώ να κινηθείτε άμεσα για να εφαρμοσθεί η προβλεπόμενη οδηγία της Κοινότητας. Να γίνουν άμεσα οι έλεγχοι. Πιστεύω ότι θα το κάνετε. Αν πάρα ταύτα δεν το κάνετε εγώ σαν πολίτης και καταναλωτής, θα πρέπει να προβώ στις δέουσες ενέργειες. Αυτό δεν αποτελεί απειλή αλλά μια έντονη ανησυχία και μία προτροπή και προειδοποίηση .
Βεβαίως πιστεύω να μας ακούσουν τώρα και οι υγειονομικές αρχές του Υπουργείου Υγείας και οι κτηνιατρικές υπηρεσίες που θα έχουν ευθύνη αν δεν επιληφθούν αυτής της υποθέσεως. 'Ομως την πολιτική ευθύνη θα την έχετε εσείς. Πρέπει να επιληφθείτε για να γίνουμε πειστικοί ότι εδώ στη Βουλή ερχόμαστε και ρυθμίζουμε πράγματα τα οποία θα υλοποιηθούν. 'Οταν όμως επικρατεί αυτή η άθλια κατάσταση ποιος εξ ημών μπορεί να πιστέψει ότι οι διατάξεις του άρθρου 40 που θα ψηφισθεί σε λίγο θα έχουν εφαρμογή; Αναφέρθηκα, λοιπόν, σ' αυτό το μεγάλο θέμα για να δώσω τη διάσταση του προβλήματος της δημόσιας υγείας διότι όλοι μας θέλουμε να βελτιωθεί.
ΠΡΟΕΔΡΕΥΩΝ (Παναγιώτης Ν. Κρητικός): Το λόγο έχει ο κ. Βαρίνος.
ΑΘΑΝΑΣΙΟΣ ΒΑΡΙΝΟΣ: Κύριε Πρόεδρε, ασφαλώς θα πρέπει και εγώ να πω ότι δεν μπορεί ένας Βουλευτής να τοποθετηθεί πάνω σε 50 άρθρα μέσα σε πέντε λεπτά. Γι' αυτό περιορίζομαι μόνο σε ένα άρθρο και παρακαλώ τον κύριο Υπουργό να με προσέξει.
Το άρθρο 52 αναφέρεται στη ρύθμιση των θεμάτων αλιείας. Στην παρ. 2 λέτε ότι "καθίσταται υποχρεωτική η προσκόμιση στην ιχθυόσκαλα του νομού ή στην ιχθυαγορά και η περαιτέρω διακίνηση από αυτές όλων των προλεύσεως Ευρωπαϊκής 'Ενωσης ή εισαγομένων αλιευμάτων (νωπών, ψυγμένων, κατεψυγμένων κλπ) ανεξάρτητα από το μέσο (χερσαίο, πλωτό, εναέριο) με το οποίο αυτά προσκομίζονται". Πιο κάτω στην παρ. 4 λέτε ότι η "καταβολή του ειδικού τέλους από τους συναλλασσομένους και λοιπούς υποχρέους πραγματοποιείται χάριν του δημοσίου συμφέροντος ανεξάρτητα από τη χρησιμοποίηση ή μη των δημοσίων υπηρεσιών που προσφέρουν οι ιχθυόσκαλες ή ιχθυαγορές και για τα αλιεύματα που προσδιορίζονται στην παρ. 2 του παρόντος άρθρου".
Κύριε Υπουργέ, έχω την εντύπωση ότι εδώ έχει γίνει κάποιο λάθος. Πληροφορούμαι ότι είχατε κάποια συνάντηση με τους ιχθυοκαλλιεργητές. Πήρα όμως τις τροποποιήσεις που έχετε κάνει στο άρθρο 52 αλλά δεν βλέπω καμία τροποποίηση που να αφορά αυτό το θέμα. Σας παρακαλώ στη συνέχεια να πάρετε μία θέση. Εγώ μόνο θα πω ότι πρέπει να υπολογίσουμε ότι οι ιχθυοκαλλιεργητές έχουν επιδοτηθεί, για να δημιουργήσουν σύγχρονα συσκευαστήρια, από την Ευρωπαϊκή 'Ενωση. Δεδομένου ότι δεν υπάρχουν ιχθυόσκαλες και ιχθυαγορές σε όλους τους νομούς της χώρας θα δημιουργηθεί ένας αθέμιτος ανταγωνισμός αφού αυτό το τέλος μπορεί να επιβαρύνει ορισμένους μόνο ιχθυοκαλλιεργητές.
Αναφέρω μια περίπτωση κόστους των αλιευμάτων π.χ. της Χίου και της Κω. Ιχθυόσκαλα δεν έχει π.χ. η Λέσβος. Συνεπώς, όπου δεν υπάρχουν ιχθυοσκαλες, αυτοί δεν θα πληρώνουν τέλος, οι άλλοι θα πληρώνουν και το χειρότερο είναι ο ανταγωνισμός που υπάρχει από την Τουρκία, που είναι γνωστό ότι έχουν χαμηλότερο κόστος και επιπλέον δεν επιβαρύνονται με αυτά τα έξοδα που έχουν τα νησιά του Βορείου Αιγαίου για τις μεταφορές των αλιευμάτων.
Τέλος, θέλω να πω, ότι η ιχθυοκαλλιέργεια είναι μια από τις δυναμικές επιχειρήσεις στο Βόρειο Αιγαίο, που όπως ξέρετε είναι μια φθίνουσα περιοχή και προτελευταία περιφέρεια της Ευρωπαϊκής 'Ενωσης, όσον αφορά το εισόδημα. Δεν πρέπει, λοιπόν, να επιβαρύνουμε άλλο αυτά τα προϊόντα που κατά 90% εξάγονται στο εξωτερικό και οπωσδήποτε έχουν σημαντικό ανταγωνισμό, όσον αφορά τις τιμές.
Γι' αυτό, κύριε Υπουργέ, θέλω να σας παρακαλέσω να κάνετε τώρα την αλλαγή και εννοώ αυτή στην παράγραφο 2 και να πούμε ότι εξαιρούνται οι ιχθυοκαλλιέργειες οι οποίες έχουν συσκευαστήρια και ως εκ τούτου δεν είναι υποχρεωμένες να περνάνε τα αλιεύματά τους από τις ιχθυόσκαλες και ιχθυαγορές.
Κύριε Υπουργέ, είδα ότι στις τροποποιήσεις που φέρνετε στους ιχθυογεννητικούς σταθμούς την εκμετάλλευσή τους τη δίνετε και στους ιδιώτες. Καλά κάνετε. Εγώ είμαι υπέρ αυτής της τροποποίησης, αλλά θέλω να σας πω, ότι δεν έχετε κάνει κάτι ανάλογο και στις κρατικές ιχθυόσκαλες. 'Ετσι, ενώ τους ιχθυογεννητικούς σταθμούς τους δίνετε στους ιδιώτες, δεν δίνετε τις ιχθυόσκαλες. Υπάρχει μια ρύθμιση όσον αφορά την ίδρυση, αλλά δεν υπάρχει ανάλογη ρύθμιση όσον αφορά τις ήδη υπάρχουσες κρατικές ιχθυόσκαλες οι οποίες δεν δουλεύουν. Βρίσκονται σε άθλια κατάσταση. Τουλάχιστον αυτή της Χίου, για την οποία υπάρχει και παράγραφος στο άρθρο και που λέτε ότι καλώς έγινε από το κράτος, σας πληροφορώ ότι είναι σε άθλια κατάσταση. Δεν δουλεύει ικανοποιητικά. Επομένως, γιατί στερείτε τη δυνατότητα αυτή, δηλαδή, και τις κρατικές ιχθυόσκαλες να μπορεί η Τοπική Αυτοδιοίκηση, αλλά και οι ιδιώτες, αλλά και η Νομαρχιακή Αυτοδιοίκηση να μπορούν και αυτοί να εκμεταλλεύονται αυτούς τους σταθμούς για να τους αναγεννήσουμε, εν πάση περιπτώσει. Χρειάζονται, όχι όπως λειτουργούν τώρα, αλλά όπως θα πρέπει να λειτουργήσουν να είναι σύγχρονες και να πληρούν τους υγειονομικούς όρους που προηγουμένως ακούσαμε από το συνάδελφο τον κ. Σούρλα. Το ίδιο ισχύει και για τα ψάρια για να μπορούμε να ανταπεξέλθουμε στις απαιτήσεις της Ευρωπαϊκής 'Ενωσης, γιατί αυτά τα αλιεύματα είναι κατά 95% εξαγώγιμα.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Νάκος, έχει το λόγο.
ΑΘΑΝΑΣΙΟΣ ΝΑΚΟΣ: Κύριε Πρόεδρε, είναι αδύνατον μέσα σε πέντε λεπτά να αναπτύξουμε...
ΠΡΟΕΔΡΕΥΩΝ (Παναγιώτης Ν. Κρητικός): Με άνεση και ανοχή.
ΑΘΑΝΑΣΙΟΣ ΝΑΚΟΣ: Κύριε Πρόεδρε, κάθε άρθρο αφορά σημαντικούς τομείς της γεωργίας και οικονομίας. Υπάρχουν κάποια άρθρα που θα έπρεπε από καιρό να έχουν τακτοποιήσει εκκρεμότητες, όπως αυτό που απαλλάσσει από την επιστροφή των πρόωρων συντάξεων οι οποίες είχαν καταβληθεί. 
Είναι σοβαρό το άρθρο και το είχαμε επισημάνει στον κ. Μωραϊτη, που παρ' ότι το είχε υποσχεθεί και το είχε βάλει στο νόμο, στο τέλος άφηνε να εισπράττουν οι αγρότες μας σημειώματα βεβαιώσεως οφειλών προς τα δημόσια ταμεία.
Σε αυτό το σημείο η παράκληση, κύριε Υπουργέ, είναι να υπάρξει και να δοθεί σαφής οδηγία προς τις εφορίες, προς τα ταμεία, μετά τη δημοσίευση του νόμου στην Εφημερίδα της Κυβέρνησης, διότι πάρα πολλοί άνθρωποι έχουν χάσει τον ύπνο τους έχοντας την παλιά σας υπόσχεση, που είναι υπόσχεση μηνών και έχοντας παράλληλα κάτω από το μαξιλάρι τους τις βεβαιώσεις των δημόσιων ταμείων.
Το σχέδιο νόμου έχει διατάξεις οι οποίες θα έπρεπε να αποτελέσουν νομοθετικά πλαίσια, ούτως ώστε επιτέλους να δούμε ότι κάτι γίνεται σε ευρύτερους τομείς. Θα αναφέρω, για παράδειγμα, τον τομέα της αλιείας:
Κύριε Υπουργέ, τα προβλήματα της αλιείας δεν έχουν αντιμετωπιστεί σε καμία περίπτωση με τη σοβαρότητα που θα έπρεπε. Δεν αρκεί η διάταξη για τη λειτουργία των ιχθυαγορών, με τις επιφυλάξεις που ανέφερε ο συνάδελφος κ. Βαρίνος ή η απαίτηση άδειας προκειμένου να αλιεύσουν στη δική μας αιγιαλίτιδα ζώνη ξένα αλιευτικά τη στιγμή που η ελληνική αλιεία βυθίζεται.
Το θέμα των πετρελαίων είναι γνωστό. Το θέμα των μικρών μηχανών που δεν μπορούν να σύρουν τα σκάφη σε κατάσταση θαλασσοταραχής και κινδυνεύουν οι άνθρωποι από μία στενοκεφαλιά -θα μπορούσα να τη χαρακτηρίσω- που δεν αυξάνεται η υποδύναμη αυτών των αλιευτικών σκαφών, είναι επίσης σημαντικό. Εάν προσθέσει κανείς τον ανταγωνισμό στην αγορά, την ανασφάλεια που αισθάνεται ο ναυτικός από την καταπόντιση του Ναυτικού Απομαχικού Ταμείου, βλέπει κανείς την κατάσταση στην οποία έχουν περιέλθει οι 'Ελληνες ψαράδες. Τη στιγμή, μάλιστα, που η ελληνική αλιεία βυθίζεται στην εξαφάνιση από το πρόγραμμα ΠΕΣΚΑ, δεν έχει απορροφηθεί δραχμή, κύριε Υπουργέ, ή από το Επιχειρησιακό Πρόγραμμα Αλιείας, το ΕΠΑΛ, η απορρόφηση στα τρία χρόνια φθάνει στο 17,5%. Και αυτές είναι μοναδικές περιπτώσεις στην Ευρώπη. 
Δεν αρκεί, λοιπόν, μια ευχή η οποία διατυπώνεται ή ορισμένες σποραδικές διατάξεις για να λύσουν ένα πρόβλημα που είναι σημαντικότατο σε μία μεγάλη μερίδα του ελληνικού λαού, η οποία σημειωτέον δεν έχει και εναλλακτικές λύσεις, να απασχοληθεί, δηλαδή, σε κάποιο άλλο τομέα.
Θα ήθελα να συμφωνήσω, γιατί πολλά έγγραφα έχουν δει το φως της δημοσιότητας από οργανισμούς οι οποίοι δεν ξέρω πόση νομιμότητα έχουν, για την προέγκριση χωροθέτησης και έγκριση των περιβαλλοντικών όρων από το Υπουργείο Γεωργίας. Είναι γνωστή η διάσταση που είδε το φως της δημοσιότητας προ ημερών μεταξύ της Υπουργού Ανάπτυξης και του ΥΠΕΧΩΔΕ. Είναι γεγονός, ότι αφ' ενός μεν οι περιβαλλοντικές μελέτες πολλές φορές δεν είναι τίποτα και δεν χρειάζονται αλλά αποτελούν δέσμευση και κοινωνική επιταγή, άρα πρέπει να τηρείται ο τύπος και είναι γεγονός, ότι καλά κάνετε και απελευθερώνετε αυτήν την περιβαλλοντική μελέτη και τη χωροθέτηση από τις γραφειοκρατικές διαδικασίες του ΥΠΕΧΩΔΕ. Ελπίζω, όμως, να μη σταματήσουμε εκεί. Υπάρχουν πάρα πολλά έργα που είναι έργα ζωής, κύριε Υπουργέ. Σας ανέφερα τις λιμνοδεξαμενές Σκοπέλου και Αλονήσου. Υπάρχουν άλλα έργα στο Νομό Μαγνησίας που πάσχουν και δεν έχει αρχίσει η διαδικασία λόγω χρονοβόρων διαδικασιών ή σε τελευταία ανάλυση μειωμένων πιστώσεων από το πρόγραμμα δημοσίων επενδύσεων. Είχατε υποσχεθεί ταχείες διαδικασίες και αύξηση του προγράμματος δημοσίων επενδύσεων με την ανακατανομή, που ξέρουμε όλοι ότι γίνεται τώρα, ούτως ώστε αυτά τα βασικά έργα ζωής να αποτελέσουν ανακούφιση για τον 'Ελληνα αγρότη. Διότι, αυτά είναι τα έργα που υπεισέρχονται άμεσα, ευθέως, στο κόστος παραγωγής των αγροτικών προϊόντων. Δυστυχώς, όλα αυτά τα έργα καθυστερούν και οι πιστώσεις είναι ανεπαρκείς.
Τελειώνοντας, θα ήθελα να επισημάνω για το θέμα της κτηνοτροφίας, που διαπιστώνετε κατόπιν εορτής ότι το νομικό πλαίσιο που υπάρχει είναι ανεπαρκές και χρειαζόταν αυτή η ρύθμιση η οποία υπάρχει στο άρθρο 35 για να προβείτε σε εκείνες τις απαραίτητες ενέργειες, ούτως ώστε να δοθεί ώθηση στην ελληνική κτηνοτροφία.
Είναι απαραίτητο, κύριε Υπουργέ, να παρθούν γρήγορα μέτρα. Εάν αυτό ήταν η καθυστέρησή σας, λυπούμαι που δεν το βλέπατε τόσο καιρό, ούτε εσείς ούτε οι προκάτοχοί σας και το βλέπετε μετά από τόσα χρόνια που τα προγράμματα αυτά έπρεπε να είναι εν εξελίξει και να αποδίδουν.
Η ελληνική κτηνοτροφία και αυτή βυθίζεται. Με ευχές σε νομοσχέδια δεν επιλύονται τα προβλήματα. Χρειάζεται ολοκληρωμένη πολιτική και σ' αυτόν τον τομέα, την οποία δυστυχώς την ακούμε χρόνια, αλλά δεν την βλέπουμε, ούτε στο παραμικρό.
Σας ευχαριστώ πολύ.
ΠΡΟΕΔΡΕΥΩΝ (Παναγιώτης Ν. Κρητικός): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Ευάγγελος Μπούτας, έχει το λόγο.
ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε και επί της αρχής του νομοσχεδίου είπαμε -και αποδεικνύεται αυτό και με τα άρθρα- ότι το νομοσχέδιο είναι αποσπασματικό, ρουσφετολογικό και ότι ιδιωτικοποιεί σημαντικούς τομείς του Υπουργείου Γεωργίας. Αυτό γίνεται και με τα άρθρα 29, 30, 31 με το ΕΘ.Ι.ΑΓ.Ε. Προτείνουμε να αποσυρθεί ό,τι έχει σχέση με το ΕΘ.Ι.ΑΓ.Ε.. Πιστεύουμε ότι δεν λύνει το πρόβλημα, το περιπλέκει. Ιδιωτικοποιεί ουσιαστικά και την έρευνα. Βέβαια εμείς κατανοούμε. Αφού η Ευρωπαϊκή 'Ενωση και η Κυβέρνηση που κατά συνέπεια εφαρμόζει τους κανονισμούς της Ευρωπαϊκής 'Ενωσης δεν θέλει γεωργία, βεβαίως θα προχωρήσει σε τέτοια μέτρα, γιατί γεωργία χωρίς έρευνα δεν μπορεί να υπάρξει. 'Ομως, εμείς και την ύστατη στιγμή ζητάμε να αποσυρθεί, όπως το ζητάει άλλωστε και το επιστημονικό σωματείο των ερευνητών του Υπουργείου Γεωργίας.
Ο ειδικός αγορητής του κόμματός μας αναφέρθηκε σε πολλά ζητήματα, κύριε Πρόεδρε. Θα ήθελα εγώ να σταθώ σε ορισμένα άρθρα.
Δεν κατανοούμε πραγματικά γιατί υπάρχει η ανάγκη ξεχωριστής Ομοσπονδίας Αλιευτικών Συλλόγων και Γενικής Συνομοσπονδίας. Αλιευτικών Συλλόγων. Στο μητρώο αγροτών, κύριε Υπουργέ, δεν λέτε αλιείς, δάση, καπνοπαραγωγοί, βαμβακοπαραγωγοί κλπ. λέτε αγρότες και μέσα εκεί συμπεριλαμβάνονται όλοι.
Πιστεύουμε ότι με τα άρθρα αυτά που αναδιαρθρώνουν το αγροτικό κίνημα, όπως τα γνωρίσαμε μέχρι σήμερα, διασπάται. Μπορούσαν οι αλιείς να είναι στους αγροτικούς συλλόγους της περιοχής. Μπορούσαν να κάνουν αλιευτικό αγροτικό σύλλογο και να είναι ενταγμένοι στα όργανα, στις συνομοσπονδίες και ομοσπονδίες που υπάρχουν μέχρι σήμερα.
Στο άρθρο 55 έρχεσθε, κύριε Υπουργέ, και δείχνετε μια πολύ μεγάλη αντίφαση. Πριν από λίγες μέρες δημοσιοποιήσατε ότι θα συνέλθει το περιβόητο ΕΣΑΠ που δεν κάνει τίποτε άλλο παρά να συναινεί σ' αυτά τα μέτρα που παίρνετε για το ξεκλήρισμα των αγροτών και τα αντιαγροτικά μέτρα και θα συζητούσατε την τροποποίηση του Κανονισμού του ΕΛ.Γ.Α.. Θα δίνατε μεγάλο κομμάτι στους ιδιώτες. Δεν καταλαβαίνουμε γιατί έρχεσθε και βάζετε τώρα 1% επιπλέον επί του ακαθαρίστου στο αγροτικό εισόδημα υπέρ της ασφάλειας, τη στιγμή κατά την οποία δεν αλλάζετε σε τίποτα τον Κανονισμό υπέρ των αγροτών. 'Οταν λέμε να καλύπτεται το 100% που είναι αίτημα -ακούστηκε από συναδέλφους της Νέας Δημοκρατίας ότι πρέπει ο ΕΛ.Γ.Α. να καλύπτει το 100% της ζημιάς- εμείς το ξεκαθαρίζουμε και λέμε να μην ξεκινάει από το 20% και πάνω η αποζημίωση, αλλά να ξεκινάει από το 0% με το 2, το 3, το 5 βάλτε ένα όριο εν πάση περιπτώσει και ας είναι μέχρι το 75% που είναι σήμερα. 'Ομως εδώ βάζετε καινούριο χαράτσι, νέο φόρο, χωρίς να αλλάζετε τίποτα.
Το άρθρο 56 είναι πονηρό. Κύριε Υπουργέ, πείτε μας ποιούς θέλετε να αποκλείσετε από τη δυνατότητα να παίρνουν τις αποζημιώσεις.
Μέχρι σήμερα δεν ζητούνται κάποια παραστατικά για να πάρει κάποιος την αποζημίωσή του όταν παθαίνει ζημιά σε μία αγροτική παραγωγή. Τώρα λέτε ότι θα ζητούνται παραστατικά, τα οποία θα καθορίσετε αργότερα εσείς. Πείτε μας ποιους θέλετε να αποκλείσετε, για να γνωρίζουμε. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Χωρίς παραστατικά, πώς θα γίνει;
ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, μέχρι σήμερα δεν ζητούνταν συγκεκριμένα παραστατικά από κάποιον που πήγαινε να εισπράξει την αποζημίωσή του. Είναι καινούριο αυτό που έρχεται σήμερα. Γιατί ο ίδιος ο ΕΛΓΑ έκανε μέχρι σήμερα τη διαπίστωση αν όντως το κτήμα ανήκει σε αυτόν που το δήλωσε, με μάρτυρα τον αγροφύλακα κλπ. Τώρα έρχεται κάτι περισσότερο και κάποιους θέλει να αποκλείσει. Ποιους; Να μας το πείτε να το ξέρουμε, να το ξέρουν οι ίδιοι οι άνθρωποι που θα αποκλειστούν. Μήπως είναι αυτό που θέλετε να ξεκαθαρίσετε ποιοι είναι αγρότες το 50% και 50% από την εργασία το χρόνο εργασίας και το εισόδημα;
Το άρθρο 60. Κύριε Υπουργέ, εδώ πρόκειται περί σκανδάλου με ενάμιση δισεκατομμύριο για τον Τσιμπλάκο, Χατζηχαραλάμπους και Τσακιράκη. Θα καταθέσω στα Πρακτικά την απόφαση του δικαστηρίου και τις επιστολές προς την Εθνική Τράπεζα για να εκπέσουν οι εγγυητικές επιστολές της "ΚΟΤΤΟΝ ΠΑΛΑΜΑΣ ΑΒΕΟΤ Α.Ε.".
(Στο σημείο αυτό ο Βουλευτής κ. Ευάγγελος Μπούτας καταθέτει για τα Πρακτικά την προαναφερθείσα απόφαση του Μονομελούς Πρωτοδικείου Αθηνών καθώς και τις προαναφερθείσες επιστολές προς την Εθνική Τράπεζα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Γιατί, κύριε Υπουργέ, χαρίζετε ουσιαστικά και στην "ΚΟΤΤΟΝ ΠΑΛΑΜΑΣ" και στην Εθνική Τράπεζα, που είναι η εγγυήτρια, αυτά τα χρήματα και τα φορτώνετε στις πλάτες των βαμβακοπαραγωγών; Δεν είναι σκανδαλώδης αυτή η ρύθμιση; Γιατί δεν κάνετε χρήση των εγγυητικών επιστολών για να τα πληρώσει η εγγυήτρια τράπεζα; Γιατί τα φορτώνετε στους αγρότες; Τόσο πολλά εισοδήματα έχουν και τόσο πολύ αντέχουν κατά την άποψή σας, ώστε να πληρώνουν τα σπασμένα των Μπατακτσήδων, όπως εσείς τους καταγγείλατε επανειλημμένα εδώ, και αυτών που έκαναν τις κομπίνες; Να, έρχεστε και τους καλύπτετε.
Σε ό,τι έχει σχέση με τα άρθρα 64, 65, 66, 67 και 68 για το Ο.Ε.Β., νομίζουμε ότι είναι υπερβολικό, κύριε Υπουργέ, να βάζετε τόσες δεσμεύσεις και τόσες προϋποθέσεις, προκειμένου οι οργανισμοί αυτοί να εισπράξουν τα χρήματά τους από τους κακοπληρωτές παραγωγούς. Μεταθέτετε την ευθύνη να εισπράτουν τα χρήματα από τις Δ.Ο.Υ.. Καλώς. Τι χρειάζεται, δηλαδή, κάποιος όταν θέλει να πουλήσει το χωράφι του; Να έχει και βεβαίωση από τον Ο.Ε.Β. ότι δεν χρωστάει, για να μπορεί να κάνει τα συμβόλαια. Τι χρειάζεται για να πάρει δάνειο από την Αγροτική Τράπεζα; Πρέπει να έχει πάλι βεβαίωση ότι δεν χρωστάει. Νομίζω ότι είναι πλεονασμός και είναι μέτρα τα οποία θα δημιουργήσουν μεγαλύτερα προβλήματα. Θεωρούμε ότι πρέπει να αποσυρθούν αυτές οι διατάξεις των συγκεκριμένων άρθρων που προανέφερα.
Θέλω να πω δύο κουβέντες για τις πρόωρες συντάξεις. Καταρχήν έχουμε τρεις κατηγορίες. 'Εχουμε αυτούς που βγήκαν στην πρόωρη συνταξιοδότηση το 1990, αυτούς με εβδομήντα πέντε χιλιάδες (75.000) δραχμές και αυτούς με εκατό χιλιάδες (100.000) δραχμές. Κατά την άποψή μας αυτό δεν είναι σωστό. Θα έπρεπε να υπάρξει μία ταρίφα, γιατί τα ίδια κτήματα εγκατέλειψαν και εκείνοι οι οποίοι βγήκαν στην πρώτη φάση στην πρόωρη συνταξιοδότηση, τα ίδια εγκαταλείπουν και τώρα. Και επιπλέον δημιουργούνται προβλήματα, κύριε Υπουργέ, γιατί, ενώ αυτοί που βγήκαν πρώτη φορά σε πρόωρη συνταξιοδότηση, δεν μεταφέρεται η πρόωρη σύνταξη στη σύζυγο όταν πεθαίνει ο σύζυγος και δεν μπορεί να βγει και στην πρόωρη συνταξιοδότηση, γιατί ήταν δεσμευμένα τα κτήματα από την προηγούμενη κατάθεση των δικαιολογητικών, που χρησιμοποιήθηκαν για να πάρει ο σύζυγος την πρόωρη συνταξιοδότηση. Ενώ στη δεύτερη φάση που δόθηκαν οι πρόωρες συνταξιοδοτήσεις λύθηκε αυτό το πρόβλημα.
'Ετσι υπάρχει ένας αριθμός αγροτισσών που μολονότι απεβίωσαν οι σύζυγοί τους, δεν μπορούν να πάρουν το εξευτελιστικό ποσό των τριάντα χιλιάδων (30.000) δραχμών που είναι από την πρώτη φάση της πρόωρης συνταξιοδότησης, αλλά ούτε να ξανακαταθέσουν τα χαρτιά, τα δικαιολογητικά, για να ξαναβγούν, με το καινούριο καθεστώς, στην πρόωρη συνταξιοδότηση. Πιστεύω ότι πρέπει να ρυθμισθεί.
Πιστεύουμε και το ξαναλέμε, ότι έχει αυτόν το χαρακτήρα το νομοσχέδιο που αναφέραμε στην αρχή. Ο χρόνος ο οποίος δίνεται είναι πολύ λίγος. Οι παλαιότεροι, οι βετεράνοι της Βουλής δεν ξέρω αν θυμούνται να υπήρξε νομοσχέδιο με σαράντα πέντε άρθρα, κύριε Μητσοτάκη, το οποίο να ψηφίζεται μέσα σε αυτό το χρονικό διάστημα.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ποτέ.
ΕΥΑΓΓΕΛΟΣ ΜΠΟΥΤΑΣ: Εμείς ζητήσαμε και ζητούμε και τώρα, να υπάρξει και πέμπτη μέρα συζήτησης. Να δοθεί άνεση χρόνου, ώστε να γίνει η συζήτηση που πρέπει να γίνει για να τελειώσει το νομοσχέδιο.
Ευχαριστώ.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Ν. Κρητικός): Ο Πρόεδρος, κ. Μητσοτάκης έχει το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, προεκλήθην από τον κύριο συνάδελφο του Κομμουνιστικού Κόμματος, αλλά ούτως ή άλλως ήταν στις προθέσεις μου, να πω ότι δεν έχω ξαναδεί στη Βουλή να ψηφίζεται τέτοιο νομοσχέδιο, κύριε Υπουργέ.
Εσείς όλα τα προβλήματα του Υπουργείου Γεωργίας θέλετε να τα λύσετε με ένα νομοσχέδιο. Και καλά ο Υπουργός, αλλά και η Βουλή τι κάνει; Τι κάνουν και τα κόμματα, τι κάνει και το δικό μας κόμμα το οποίο είναι Αξιωματική Αντιπολίτευση; Αυτό το νομοσχέδιο κανονικά έπρεπε να συζητείται το λιγότερο ένα μήνα.
Εγώ, δεν το έχω διαβάσει ολόκληρο. 'Εκανα μία προσπάθεια να μελετήσω μερικά άρθρα. 'Εβλεπα φερ' ειπείν ένα άρθρο περί κτηνοτροφίας και όλα τα θέματα της κτηνοτροφίας θα τα λύσει ο κύριος Υπουργός με υπουργικές αποφάσεις. Μα, αυτό το άρθρο, πρώτ' απ' όλα, είναι απαράδεκτο βασικά και ως έννοια. Γιατί το θέλετε αυτό το άρθρο; Θέλετε εξουσίες; Θέλετε να λύσετε όλα τα θέματα της κτηνοτροφίας με υπουργικές αποφάσεις ή θα κάνετε χρήση δυνατοτήτων που έχετε ούτως ή άλλως και χωρίς το άρθρο αυτό, οπότε γιατί το φέρνετε προς ψήφιση;
Κύριε Πρόεδρε, το θέτω απλώς το θέμα. Είναι ένα θέμα, το οποίο είναι πολύ σοβαρό και πρέπει να απασχολήσει και την Κυβέρνηση και το Προεδρείο, αν μπορούμε να νομοθετούμε κατ'αυτόν τον τρόπο και αν είναι σωστό σε τέτοια νομοσχέδια να περιορίζουν το χρόνο της συζήτησης.
Αν θέλει η Κυβέρνηση να φέρει ένα τέτοιο νομοσχέδιο δεν μπορεί να επιμείνει να συζητηθεί σε τρεις ή τέσσερις ή πέντε ημέρες, διότι από εκεί και πέρα είναι εμπαιγμός. Αν θέλει η Κυβέρνηση να φέρει νομοσχέδια-πλαίσιο, το καταλαβαίνω, αλλά αυτό δεν είναι νομοσχέδιο-πλαίσιο. Είναι ακριβώς το αντίθετο. Είναι ένα νομοσχέδιο γεμάτο λεπτομέρειες, ανθυπολεπτομέρειες, προσωπικές ρυθμίσεις, χαρίσματα χρημάτων, προώθηση ανθρώπων και διορισμό ανθρώπων. Τα πάντα υπάρχουν εδώ μέσα.
Εν πάση περιπτώσει, κύριε Πρόεδρε, εγώ θεωρώ χρέος μου να κάνω αυτή την παρατήρηση και ελπίζω ότι θα σκεφθεί η Βουλή και η Κυβέρνηση και το Προεδρείο και τα κόμματα, να μπούμε σε κάποιο σωστότερο ρυθμό νομοθετικής εργασίας.
Θα μου επιτρέψετε να κάνω και μία ερώτηση όσον αφορά τη συζήτηση. Το κεφάλαιο το οποίο αφέθηκε, δηλαδή το δεύτερο, το οποίο είναι και το πιο σημαντικό που αναφέρεται στα χρέη τα οποία ρυθμίζονται, δε νομίζω, κύριε Πρόεδρε και κύριε Υπουργέ ότι θα συζητηθεί απόψε. 'Ετσι δεν είναι;
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Δεν το γνωρίζω.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εφόσον συζητούμε τα υπόλοιπα άρθρα αντιλαμβάνομαι ότι θα εξαντληθεί η συνεδρίαση. Να μη δοκιμάσουμε να το ψηφίσουμε και αυτό.
ΠΡΟΕΔΡΕΥΩΝ (Παναγιώτης Ν. Κρητικός): Δεν το νομίζω και εγώ. Υποθέτω ότι θα είναι στην αυριανή συνεδρίαση. Αν υπάρξει χρόνος μπορεί να μπούμε απόψε. Εφόσον έρθει και η αναμενόμενη τροπολογία του κυρίου Υπουργού, μπορεί να υπάρξει και έναρξη συζητήσεως απόψε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ας συμφωνήσουμε πάντως ότι αυτό δεν ψηφίζεται απόψε.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κουτσόγιωργας έχει το λόγο.
ΔΗΜΗΤΡΙΟΣ ΚΟΥΤΣΟΓΙΩΡΓΑΣ: Κύριε Πρόεδρε, θα ήθελα να μιλήσω για ένα μόνο συγκεκριμένο άρθρο από την ενότητα που εξετάζουμε και αυτό είναι το άρθρο 59, το οποίο δημιουργεί ερωτηματικά.
Με το άρθρο 59 μεταφέρονται σημαντικές αρμοδιότητες του Υπουργείου Χωροταξίας και Περιβάλλοντος, όπως είναι η διαδικασία χωροθέτησης και έγκρισης περιβαλλοντικών όρων για έργα, στο Υπουργείο Γεωργίας.
Είναι γνωστό ότι υπάρχει πρόβλημα όσον αφορά τις περιβαλλοντικές μελέτες, ότι είναι χρονοβόρες, ότι σε πολλές περιπτώσεις είναι διάτρητες και έχουν απορριφθεί από το Συμβούλιο της Επικρατείας. Είναι επίσης γνωστό ότι πολλά από τα μεγάλα έργα, που γίνονται αυτήν τη στιγμή στη χώρα, είτε είναι σχεδιασμένα να γίνουν, εμπίπτουν στον τομέα του Υπουργείου Γεωργίας, όπως είναι τα έργα των εκτροπών, τα φράγματα και άλλα. 
Συνεπώς, κύριε Πρόεδρε, κρίνω ότι αυτή η ρύθμιση του κυρίου Υπουργού δεν είναι η λύση σ' αυτό το πρόβλημα. Δηλαδή, δεδομένης της αδυναμίας του κράτους σήμερα να έχει ένα ολοκληρωμένο σύστημα εξέτασης των περιβαλλοντικών όρων μέσα σε σύντομο χρόνο, ώστε να μπορούν να προχωρήσουν αυτά τα έργα με τις σωστές προδιαγραφές, δεν είναι λύση να κάνουμε μία αόριστη ρύθμιση, που ουσιαστικά αφήνει τη διευθέτηση όλων αυτών των θεμάτων σε απόφαση του Υπουργού Γεωργίας. Πιστεύω ότι είναι μία αόριστη ρύθμιση, χωρίς να θέτει τους συγκεκριμένους όρους, που θα γίνονται οι μελέτες αυτές και οι χωροθετήσεις. 
Συνεπώς, εγώ θα παρακαλούσα τον κύριο Υπουργό να απαλείψει όλο το άρθρο 59, να το αφήσει, ώστε να το επεξεργαστεί η Κυβέρνηση καλύτερα, μέχρις ότου μας φέρει ένα συνολικό, αν θέλετε, σχεδιασμό για το πώς θα γίνονται σωστά οι περιβαλλοντικές μελέτες στη χώρα μας. Διότι οι περιβαλλοντικές μελέτες δεν είναι αστείο, ούτε πρέπει να τις αντιμετωπίζουμε σαν κάτι, που απλώς εμποδίζει την εκτέλεση των έργων. 
Το περιβάλλον είναι ο εθνικός πλούτος της χώρας μας, είναι από τα λίγα πράγματα, που έχουν μείνει και νομίζω ότι όλοι θα πρέπει να δείξουμε το ανάλογο ενδιαφέρον, ώστε να το προασπίσουμε και η όποια ανάπτυξη της χώρας να γίνει στη σωστή βάση.
Συνεπώς, κλείνω ζητώντας από τον κύριο Υπουργό να απαλείψει το συγκεκριμένο άρθρο. Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σπηλιόπουλος έχει το λόγο.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, θέλω να αναφερθώ στο άρθρο 55, που αφορά ζητήματα του ΕΛΓΑ. Είναι γνωστό πόσο μεγάλα προβλήματα δημιουργούνται στους αγρότες μας από τις διάφορες θεομηνίες και πόσο μεγάλο πρόβλημα δημιουργείται στην παραγωγή, αλλά και στην εθνική οικονομία. Μάλιστα, τα τελευταία χρόνια, αυτές οι θεομηνίες έχουν έναν αυξητικό ρυθμό και βλέπουμε πολύ τακτικά να έχουμε ζημιές στις παραγωγές των αγροτών.
(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)
Υπάρχουν όμως ορισμένα ζητήματα, που πρέπει να θίξουμε σε σχέση με τη λειτουργία του ΕΛΓΑ, που αφορούν αυτές τις ζημιές, που προκύπτουν από τις θεομηνίες.
Μια πρώτη παρατήρηση είναι ότι ορισμένες ζημιές δεν καλύπτονται από τον ΕΛΓΑ και μάλιστα συχνά τα τελευταία χρόνια, όπως η ξηρασία, οι καύσωνες, κλπ, που δημιουργούν μεγάλα προβλήματα στους αγρότες. Πιστεύουμε ότι και τα επόμενα χρόνια, με τις αλλαγές του κλίματος, θα μεγαλώσουν αυτές οι ζημιές και δεν θα αντιμετωπίζονται, όπως και άλλες ακόμη.
'Ενα άλλο πρόβλημα είναι ότι δεν αποζημιώνεται στο σύνολό της η ζημιά, που προκύπτει από αυτές τις θεομηνίες. Είναι ένα ζήτημα, το οποίο ετέθη και από άλλους συναδέλφους. Και μάλιστα στην επιτροπή, κύριε Υπουργέ, ενώ εσείς είχατε προτείνει την αύξηση του ασφαλίστρου στο 2,5%, από 2% που ήταν αρχικά, ζητήσαμε -και το έκανε δεκτό η επιτροπή κι εσείς-να αυξηθεί λίγο παραπάνω το ασφάλιστρο, αλλά να καλύπτεται στο σύνολό της, στο 100%, αυτή η ζημιά που γίνεται στους παραγωγούς.
'Ενα άλλο πρόβλημα είναι ότι πολλές φορές οι αγρότες δεν χάνουν μόνο τη σοδειά μιας χρονιάς, χάνουν τη σοδειά και της επόμενης χρονιάς και της μεθεπόμενη χρονιάς, γιατί παθαίνει ζημιά και το φυτικό κεφάλαιο. Αυτό δεν αντιμετωπίζεται.
Επίσης, ένα άλλο πρόβλημα είναι ότι δεν έχουμε έγκαιρο έλεγχο της ζημιάς, για να μπορεί ο ΕΛΓΑ να κρίνει έγκυρα πόση είναι αυτή. Πολλές φορές αυτό γίνεται και κατόπιν εορτής, αφού μαζέψει τη σοδειά ο παραγωγός, όση του έχει μείνει.
Πρέπει, λοιπόν, -κι εγώ θα συμφωνήσω με κάποιο συνάδελφο, που το έθιξε προηγουμένως- να εκσυγχρονιστεί και να αλλάξει ο κανονισμός του ΕΛΓΑ, γιατί υπάρχουν πάρα πολλά προβλήματα σε σχέση με τη λειτουργία του. Τέλος είπα προηγουμένως και θα επαναλάβω ότι με την αύξηση του ασφαλίστρου που προτείναμε, θα πρέπει να καλύπτεται εξ ολοκλήρου το ποσοστό της ζημιάς, που έχει ο κάθε παραγωγός.
Θα ήθελα να κάνω ένα σχόλιο και στο άρθρο 56, που αναφέρεται στα παραστατικά που πρέπει να προσκομίζουν οι πληγέντες παραγωγοί και τα οποία θα καθορίσετε με κοινή υπουργική απόφαση με τον Υπουργό των Οικονομικών.
'Εχετε δίκιο, κύριε Υπουργέ, έτσι πρέπει να γίνει. Πρέπει κάποια παραστατικά να προσκομίζει ο παραγωγός. Παραδείγματος χάρη, τα παραστατικά της σοδειάς του από τα προηγούμενα χρόνια. Γιατί υπάρχουν παραδείγματα -και τα ξέρουν πολλοί- το σύνολο της απομένουσας παραγωγής μαζί με την αποζημίωση της ζημιάς υπερβαίνει κατά πολύ τον μέσο όρο της αξίας παραγωγής που έχει κάποιος αγρότης. Συμβαίνει πολλές φορές να έχουμε τέτοια φαινόμενα.
Για να προφυλάξουμε, λοιπόν, από διάφορες κατηγορίες και τους αγρότες, αλλά ακόμα και τους υπηρεσιακούς παράγοντες πρέπει να μπει κάποια σειρά σ' αυτό το θέμα. Πρέπει να υπάρχουν κάποια δικαιολογητικά. Νομίζω ότι μπορεί να βρεθεί μία λύση, ούτως ώστε και να καλύπτονται τέτοιες περιπτώσεις, αλλά και να μην ταλαιπωρούνται με γραφειοκρατικές διαδικασίες οι παραγωγοί. 
Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Ο κ. Βεζδρεβάνης έχει το λόγο.
ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, κύριοι συνάδελφοι, τελικά με τις Διασκέψεις των Προέδρων -και αφορά εσάς, κύριε Πρόεδρε, πρωτίστως- ουσιαστικά καταργήθηκε το δικαίωμα των Βουλευτών να ομιλούν. Αποφασίζετε εσείς στη Διάσκεψη των Προέδρων πόσες μέρες θα κρατήσει ένα νομοσχέδιο, χωρίς να λαμβάνετε υπόψη πόση δουλειά χρειάζεται ένα νομοσχέδιο. 
'Ετσι, κύριοι συνάδελφοι, σήμερα συζητούμε σαράντα άρθρα σε μία ενότητα και έχουμε στη διάθεσή μας μόνο πέντε λεπτά για να εκφράσουμε τις απόψεις μας. Τι να εκφράσουμε, κύριε Υπουργέ; Μόνο να αναφέρουμε ένα προς ένα τα άρθρα δεν προλαβαίνουμε. Γι' αυτό θα περιοριστώ σε δύο-τρεις παρατηρήσεις, αφού πω -για να καλύψω τον εαυτό μου δηλαδή, να τα έχω καλά με τη συνείδησή μου- ότι στα υπόλοιπα άρθρα συντάσσομαι με τις απόψεις του εισηγητού μας.
Στο άρθρο 31 ορθώς, κύριε Υπουργέ, παίρνετε αυτές τις αποφάσεις που παίρνετε, αλλά με βρίσκει αντίθετο η παράγραφος 18 που δίνετε την ευχέρεια κατάργησης και μεταφοράς ινστιτούτων, ιδρυμάτων, κέντρων, σταθμών κλπ. και τα υπαγάγετε στο ΕΘ.Ι.ΑΓ.Ε.
Συμφωνώ. 'Εχω, όμως, μία απορία. Θα καταργήσετε και τις έδρες αυτών, ή θα τις αφήσετε εκεί που είναι; Διότι αν σκέπτεσθε να τα συγκεντρώσετε όλα στην Αθήνα, ασφαλώς διαφωνώ και καταψηφίζω το άρθρο.
Το άρθρο 35 αφορά μέτρα για τη βελτίωση και την ανάπτυξη της κτηνοτροφίας. 
Κύριε Υπουργέ και κύριοι συνάδελφοι κυρίως, αυτό είναι νομοθεσία; Το διαβάσατε; Εδώ είναι μία έκθεση ιδεών την οποία την κάνουμε όπου βρισκόμεθα και μιλάμε για την κτηνοτροφία. Μιλάτε για μέτρα, κύριε Υπουργέ, και όσα λέτε εδώ πέρα είναι μία έκθεση ιδεών. Αυτό δεν λέγεται νομοθέτηση, κύριοι συνάδελφοι. Αν θέλετε, κύριε Υπουργέ, να έχει ουσία το άρθρο αυτό θα πρέπει να πείτε "τάδε μέτρα" και "τάδε ποσά" που θα διαθέσετε για την υλοποίηση αυτών των μέτρων. Διαφορετικά είναι άχρηστο, διότι δεν χρειάζεται να το νομοθετήσετε. Αυτά μπορείτε να τα πείτε, όπου θέλετε και να έχουν την αξία που έχει μία διάλεξη και όχι μία διάταξη νόμου.
Το άρθρο 36 αφορά την σύσταση Εθνικής Επιτροπής Γάλακτος. 
Δεν βαρεθήκατε, κύριε Υπουργέ, να φτιάχνετε επιτροπές; Κι αν αυτό είναι επιταγή της Ευρωπαϊκής 'Ενωσης για να υπάρξει Εθνική Επιτροπή Γάλακτος, γιατί δεν μπορεί να την κάνει ο Οργανισμός Γάλακτος;
Αν σας ζητούν από την Ευρώπη να έχετε μια Εθνική Επιτροπή Γάλακτος, κάντε μια διαταξούλα που να δίνετε την αρμοδιότητα αυτή στον Οργανισμό Γάλακτος. Τι τα θέλετε τα υπόλοιπα; Για να συγκροτήσετε καινούριες επιτροπές; Ασφαλώς και αυτό το άρθρο δεν το ψηφίζουμε.
'Εχω ακόμα μια παρατήρηση, κύριε Υπουργέ και νομίζω ότι θα πρέπει να τη δείτε για λόγους ηθικής τάξεως. Ορθά λέτε ότι δεν πρέπει να ζητηθούν τα αχρεωστήτως καταβληθέντα -και συμφωνώ- στις πρόωρες συντάξεις, διότι με ευθύνη της πολιτείας, αυτοί αναγνωρίστηκαν ως δικαιούχοι, με ευθύνη της πολιτείας τα πήραν.
Αλλά υπήρξαν και άτομα, κύριε Υπουργέ -γι' αυτό μίλησα, κύριοι συνάδελφοι, για θέμα ηθικής τάξεως- που ήταν συνεπείς, που ήταν έντιμοι και οι οποίοι πήγαν και πλήρωσαν. Τους κάλεσε η πολιτεία και τους είπε "κύριοι, τα πήρατε αχρεωστήτως, πρέπει να τα επιστρέψετε" και αυτοί σαν τίμιοι άνθρωποι πήγαν και πλήρωσαν. Γιατί σ' αυτούς δεν επιστρέφονται αυτά τα οποία κατέβαλαν, κύριε Υπουργέ; Μάλιστα, το λέτε με ρητή διάταξη ότι δεν επιστρέφονται.
Αυτές τις παρατηρήσεις είχα να κάνω, κύριε Υπουργέ. Τα υπόλοιπα άρθρα τα ψηφίζω, όπως δήλωσε ο εισηγητής της Νέας Δημοκρατίας ο κ. Ευμοιρίδης. Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Ο κ. Πεπονής έχει το λόγο.
ΑΝΑΣΤΑΣΙΟΣ ΠΕΠΟΝΗΣ: Κύριε Πρόεδρε, θα περιορίσω τα σχόλιά μου σε δύο ρυθμίσεις του άρθρου 31.
Μου είναι ιδιαίτερα δύσκολο να αντιληφθώ και τη σκοπιμότητα, αλλά και τη λογική της παραγράφου 2 του άρθρου 31. Με τη διάταξη αυτή, αν δεν την αποσύρει η Κυβέρνηση, οι εκάστοτε Υπουργοί θα μπορούν να προβαίνουν σε σύσταση αορίστου αριθμού οργανισμών και εταιρειών, με αόριστο αριθμό ιδιωτών -είτε νομικών προσώπων ιδιωτικών είτε φυσικών προσώπων- για άγνωστους σκοπούς, μη εξειδικευόμενους, με άγνωστο ποσοστό συμμετοχής του δημοσίου, που σημαίνει τελικά ότι μ' αυτήν τη διάταξη θα είναι δυνατόν να διατίθεται δημόσιο χρήμα για να εξυπηρετηθούν ιδιωτικές κερδοσκοπικές επιδιώξεις.
Σε μια στιγμή που η Κυβέρνηση ορθά διακηρύσσει ότι αγωνίζεται να εξεύρει ρυθμίσεις που διασφαλίζουν τη διαφάνεια, αυτή η διάταξη έρχεται σε πλήρη αντίθεση με τη διακήρυξη στην οποία αναφέρθηκα. Παρακαλώ πάρα πολύ, η Κυβέρνηση να σημειώσει αυτές τις παρατηρήσεις και να αποσύρει αυτήν τη διάταξη, η οποία έχει όλα τα χαρακτηριστικά της επικίνδυνης αοριστίας, αλλά και της προχειρότητας.
'Ενα μικρό δείγμα της προχειρότητας είναι και η αναδιατύπωση των διατάξεων για τον Γενικό Διευθυντή του ΕΘΙΑΓΕ. Κατ' αρχήν, διαφωνώ ριζικά με την υποβάθμιση του Γενικού Διευθυντή του ΕΘΙΑΓΕ, γιατί ενώ θα έπρεπε να είναι -και είναι- ερευνητής πρώτης βαθμίδας, όπως συμβαίνει με όλα τα ερευνητικά κέντρα, βάσει ενός βασικού νόμου του ΠΑΣΟΚ, του 1514, εδώ μ'αυτήν την πρόταση αρκεί λέει να διαθέτει ο υποψήφιος ερευνητικό έργο και να υποβάλει και ένα βιογραφικό σημείωμα, από το οποίο θα αποδεικνύονται τα προσόντα του.
Ο Γενικός Διευθυντής του ΕΘΙΑΓΕ, πρώτον πρέπει να είναι ερευνητής πρώτης βαθμίδος και δεύτερον, δεν πρέπει να κρίνεται από επιτροπή την οποία θα συγκροτεί κατά την αυθαίρετη βούλησή του ο εκάστοτε Υπουργός Γεωργίας. Διότι, δεν νομοθετούμε εν όψει συγκεκριμένων Υπουργών. Νομοθετούμε απροσώπως. Θα πρέπει να είναι επιτροπές κρίσεως, οι οποίες να παρουσιάζουν αναλογία, αν όχι και ομοιότητα, με τις επιτροπές κρίσεως οι οποίες αποφαίνονται για τους διευθυντές των ερευνητικών κέντρων των υπαγομένων στη Γενική Γραμματεία 'Ερευνας και Τεχνολογίας.
Τώρα όσον αφορά την προχειρότητα, περιορίζομαι, κύριε Πρόεδρε, να διαβάσω την περίπτωση β'. Ακούσατε ελληνικά: "...ο Γενικός Διευθυντής είναι κάτοχος διδακτορικού διπλώματος, εμπειρία στην έρευνα καθώς και διοικητικές ικανότητες".
Στην περίπτωση δ': "Καθώς και άλλα στοιχεία που κατά την κρίση του υποψηφίου αποδεικνύεται η ικανότητα". Δεν γνωρίζει ότι και από άλλα στοιχεία τα οποία αποδεικνύουν την ικανότητα". Αυτός είναι ο τρόπος με τον οποίο νομοθετούν ορισμένοι επιτελείς ή γραφειοκράτες του ελληνικού κράτους!
ΠΡΟΕΔΡΕΥΩΝ (Νικόλαος Κατσαρός): Ο κ. Σταύρου έχει το λόγο.
ΑΠΟΣΤΟΛΟΣ ΣΤΑΥΡΟΥ: Κύριε Πρόεδρε, θα ήθελα να κάνω ορισμένες γενικές και ειδικές παρατηρήσεις στα άρθρα 49, 50 και 52 που αφορούν την αλιεία.
Στο άρθρο, 49 κλιμάκια ελέγχου αλιευτικών προϊόντων. Οι προδιαγραφές εμπορίας των νωπών αλιευτικών προϊόντων για την κατάταξή τους σε κατηγορίες νωπότητας και μεγέθους, καθορίζονται ως γνωστόν, από κοινοτικούς κανονισμούς.
Επίσης, οι έλεγχοι της τήρησης ή μη των προδιαγραφών αυτών επιβάλλονται από την Ευρωπαϊκή 'Ενωση και αποτελούν υποχρέωση της χώρας μας. 
Το προτεινόμενο από το σχέδιο νόμου κλιμάκιο ελέγχου των προδιαγραφών εμπορίας, δεν είναι δυνατόν να ανταποκριθεί στο σκοπό αυτό, λόγω αφ' ενός του μεγάλου αριθμού των μελών -εννέα μέλη- και αφ' ετέρου της ιδιότητας ορισμένων μελών. 
Πέραν των ανωτέρω και με το δεδομένο ότι τα μέλη του κλιμακίου, θα δικαιούνται αμοιβής, θα προκληθεί μια επιβάρυνση του προϋπολογισμού, χωρίς κανέναν ουσιαστικό λόγο.
Πρότασή μου και άποψή μου είναι, το κλιμάκιο αυτό να αποτελείται, έστω από πέντε μέλη, κύριε Υπουργέ, από τους εκπροσώπους δηλαδή των υπηρεσιών αλιείας, κτηνιατρικής και εμπορίου της νομαρχιακής αυτοδιοίκησης, ως συναρμόδιων υπηρεσιών του νομού, για τον έλεγχο των προδιαγραφών εμπορίας των αλιευτικών προϊόντων. Προσθέστε, αν θέλετε, το λιμενάρχη και τον εκπρόσωπο των αλιευτικών οργανώσεων. Τα παραπέρα νομίζω ότι είναι πλεονασμός και θα είναι ένα δυσκίνητο σώμα, αφού θα αποτελείται από εννέα μέλη.
Ειδικότερα στην παράγραφο 1 το κλιμάκιο να συνιστάται με απόφαση του νομάρχη και όχι του Υπουργού Γεωργίας, εφ' όσον έχουμε αποκεντρωμένες πλέον υπηρεσίες. Ο λιμενάρχης, αν επιμείνετε, της οικείας λιμενικής αρχής και όχι του οικείου νομού, δεν είναι δυνατόν να τίθεται επικεφαλής του κλιμακίου, λόγω έλλειψης ειδικών γνώσεων, αλλά κυρίως γιατί εκπροσωπεί υπηρεσία αναρμόδια με το θέμα. Τοποθετήστε επικεφαλή του κλιμακίου αυτού τον εκπρόσωπο των υπηρεσιών αλιείας, που είναι καθ' ύλην και κατά τόπο, αν θέλετε, αρμόδιος.
Στο άρθρο 50, διοικητικές κυρώσεις. Τα πρόστιμα που επιβάλλονται κύριε Υπουργέ, από το άρθρο 50 του σχεδίου νόμου είναι υπερβολικά, μέχρι εξοντωτικά θα έλεγα, γεγονός που θα έχει ως συνέπεια να μην επιβάλονται τελικά από τον Υπουργό Γεωργίας, προκειμένου να αποφευχθούν δυσάρεστες συνέπειες.
Με δεδομένο ότι στο σχέδιο νόμου προβλέπεται διαδικασία αναπροσαρμογής του ύψους των προστίμων, θα παρακαλούσα και θα μπορούσε στην πρώτη εφαρμογή του νόμου, να καθοριστούν πρόστιμα μικρότερου ύψους και στην πορεία να αναπροσαρμόζονται.
Στο άρθρο 52, ρύθμιση θεμάτων αλίειας. Το άρθρο αυτό, εκτός των παραγράφων 8 και 9 έχει κατά την άποψή μου, συνταχθεί κατά τρόπο πρόχειρο, θα έλεγα και θα δημιουργήσει σοβαρά προβλήματα, κύριε Υπουργέ, στη διακίνηση των αλιευτικών προϊοντων, ενώ θα επιβαρύνει τα προϊόντα αυτά σε βάρος του 'Ελληνα καταναλωτού.
Ειδικότερα στην παράγραφο 1, ο ορισμός για την ιχθυαγορά είναι ελλειπής. Δεν προκύπτει, αν ο ορισμός αυτός, θα ισχύει μόνο για την εφαρμογή των διατάξεων του υπό έκδοση νόμου ή αν είναι γενικός. Στη δεύτερη περίπτωση, αν είναι γενικός, δημιουργείται ένα βασικό ερώτημα για το πώς θα ονομάζονται οι εγκαταστάσεις ή οι χώροι στους οποίους γίνεται και η λιανική πώληση αλιευτικών προϊόντων.
Με τη βασική διάταξη της παραγράφου 2, θεσπίζεται η υποχρεωτική προσκόμιση στην ιχθυόσκαλα του νομού ή της ιχθυαγοράς των πάσης φύσεως αλιευτικών προϊόντων, νωπών, κατεψυγμένων και μεταποιημένων και ανεξάρτητα από το μέσο, πλωτό, χερσαίο ή εναέριο, με το οποίο αυτά προσκομίζονται. Πρόκειται για μέτρο που εκ των προτέρων είναι γνωστό ότι δεν μπορεί και δεν πρέπει να εφαρμοστεί. Οι εξαιρέσεις, που η διάταξη προβλέπει να καθοριστούν με αποφάσεις του Υπουργού Γεωργίας, αποτελούν τον κανόνα.
Σημειώνω επίσης ότι από τις ιχθυόσκαλες της χώρας, σήμερα διακινούνται αλιευτικά προϊόντα της τάξεως του 20% του συνόλου των προϊόντων της κατηγορίας αυτής, ελληνικής παραγωγής και εισαγομένων.
Είναι επομένως, απαραίτητο η διάταξη αυτή να συνταχθεί σε άλλη βάση, ώστε να εξυπηρετεί το σκοπό που επιδιώκεται, αλλά και να είναι πρακτικά εφαρμόσιμη.
Στην παράγραφο 3, η εποπτεία της λειτουργίας των ιχθυοσκαλών ασκείται ήδη από τους νομάρχες με βάση τις ισχύουσες διατάξεις. Δεν είναι δυνατόν επομένως να επανέλθει στο Υπουργείο Γεωργίας.
Στην παράγραφο 6, πρόκειται για επιβολή φορολογίας, κύριε Υπουργέ, στα αλιευτικά προϊόντα που δεν διακινούνται μέσω των ιχθυοσκαλών, με συνέπεια, να επιβαρύνεται τελικά ο καταναλωτής.
Ποιο είναι άραγε το δημόσιο "συμφέρον" που εξυπηρετείται με το ειδικό τέλος που επιβάλλεται στα αλιευτικά προϊόντα; Μήπως είναι οι μισθοί υπαλλήλων, διοικητικών συμβουλίων, προέδρων κλπ.;
Τέλος, στην παράγραφο 7, ο κανονισμός των ιχθυοσκαλών πρέπει να εγκρίνεται και από τον Υπουργό Εμπορικής Ναυτιλίας.
Με την ευκαιρία αυτή, κύριε Υπουργέ, επειδή μιλάμε για τις ιχθυόσκαλες, να ρωτήσω τι γίνεται με την ιχθυόσκαλα Λαυρίου. Διότι σας υπενθυμίζω ότι το 1993 ως Υφυπουργός Γεωργίας, αρμόδιος και για τον τομέα της αλιείας, είχαμε εντάξει την ιχθυόσκαλα Λαυρίου σε κοινοτικό πρόγραμμα ύψους δύο δισεκατομμυρίων (2.000.000.000) δραχμών. Από τότε μέχρι σήμερα δεν ξέρω τι γίνεται και σε ποιο στάδιο βρίσκεται αυτό το θέμα. Είναι γνωστή όχι μόνο η δική μου ευαισθησία για το Λαύριο, ως εκλεγομένου στην περιοχή αυτή της περιφέρειας Αττικής, αλλά πιστεύω, και υμών και της Κυβερνήσεως και ολόκληρου του λαού για το Λαύριο και θα παρακαλούσα να επιληφθείτε προσωπικά για να δούμε τι ακριβώς μπορεί να γίνει, ώστε να προχωρήσει η ιχθυόσκαλα αυτή που είχε σχεδιαστεί να είναι όχι μόνο η μεγαλύτερη της Ελλάδος, αλλά και της Μεσογείου και ολόκληρης της Ευρώπης.
Κύριε Πρόεδρε, θα ήθελα την ανοχή σας για ένα ακόμα λεπτό, προκειμένου να προβληματιστεί ο Υπουργός, παρ'όλο που το άρθρο 16, στο οποίο θα αναφερθώ για λίγο, δεν περιλαμβάνεται στην ενότητα των συζητουμένων αυτών άρθρων. Θα ήθελα να αναφερθώ στην παράγραφο 3 του άρθρου 16, για τη ρύθμιση οφειλών συνεταιριστικών οργανώσεων, που αφορά επιχειρήσεις εκτροφής χελιών κλειστού κυκλώματος και γαρίδων.
Πρόκειται, κύριε Υπουργέ, για διαγραφή και όχι ρύθμιση οφειλών συγκεκριμένων επιχειρήσεων που εκτρέφουν τα είδη χέλια και γαρίδες. 
Ο τομέας των υδατοκαλλιεργειών, σχετικά νέος, αντιμετώπισε στα πρώτα του βήματα σοβαρά οικονομικά προβλήματα στο σύνολό του με συνέπεια να υπάρχουν πολλές επιχειρήσεις που έχουν δημιουργήσει οφειλές σημαντικού ύψους. 'Ετσι θεωρείται επιλεκτική η διαγραφή των οφειλών μόνο για τις συγκεκριμένες επιχειρήσεις που αναφέρονται στο νομοσχέδιο και για ορισμένα μόνο είδη χέλια, γαρίδες.
Η προτεινόμενη νομοθετική ρύθμιση, κύριε Υπουργέ, θα αποτελέσει κακό προηγούμενο για τις επιχειρήσεις της κατηγορίας αυτής, οι οποίες σε κάθε δυσκολία που θα αντιμετωπίζουν θα ζητούν τη διαγραφή των οφειλών τους.
Η πρότασή μου είναι να ρυθμιστούν και όχι να διαγραφούν οι οφειλές των επιχειρήσεων του τομέα των υδατοκαλλιεργειών στο σύνολό τους. Γιατί επιλεκτικά και με ποια κριτήρια επιλέγησαν και απεκλήθησαν άλλες, εφόσον οι οφειλές αυτές δημιουργήθηκαν από συγκεκριμένα προβλήματα που αντιμετώπισε ο τομέας; 
Ευχαριστώ, κύριε Πρόεδρε, για την ανοχή σας.
ΠΡΟΕΔΡΕΥΩΝ (Νικόλαος Κατσαρός): Ο κ. Ροκόφυλλος έχει το λόγο.
ΧΡΗΣΤΟΣ ΡΟΚΟΦΥΛΛΟΣ: Κύριε Πρόεδρε, από το σύνολο των άρθρων της ενότητας που συζητάμε σήμερα, θα ήθελα να επιστήσω την προσοχή του κυρίου Υπουργού σε μια διάταξη, του άρθρου 25, για την οποία θα ζητήσω μια μικρή συμπλήρωση. 
Πρόκειται για τη διάταξη, επαναλαμβάνω, του άρθρου 25, που αφορά μια πολύ μικρή κατηγορία υπαλλήλων της Αγροτικής Τράπεζας. Θα σας θυμίσω ότι με τον ν. 1150/1981 ιδρύθηκε ένας ειδικός φορέας στη διοίηση της Τράπεζας, ο οποίος στελεχώθηκε με ειδικό επιστημονικό προσωπικό με σύμβαση έργου.
ΠΡΟΕΔΡΕΥΩΝ (Νικόλαος Κατσαρός): Κύριε Ροκόφυλλε, μιλάτε για το άρθρο 25;
ΧΡΗΣΤΟΣ ΡΟΚΟΦΥΛΛΟΣ: Μάλιστα, το 25.
ΠΡΟΕΔΡΕΥΩΝ (Νικόλαος Κατσαρός): Το άρθρο 25 έχει ψηφιστεί. Τώρα συζητούμε την ενότητα των άρθρων 29 έως 71. 
ΧΡΗΣΤΟΣ ΡΟΚΟΦΥΛΛΟΣ: Με συγχωρείτε, αλλά ξέρετε σήμερα υπήρξε μία ανωμαλία. Εγώ συγκεκριμένα ήμουνα -στην Ολομέλεια βέβαια, όπως έχω δικαίωμα, αλλά και κάθε Βουλευτής- στην Επιτροπή Εξωτερικών και 'Αμυνας και στην Επιτροπή Οικονομικών Υποθέσεων.
ΠΡΟΕΔΡΕΥΩΝ (Νικόλαος Κατσαρός): Είσαστε απόλυτα δικαιολογημένος, αλλά θέλω να σας απαλλάξω από τον κόπο να επιμείνετε, γιατί έχει ήδη ψηφιστεί το άρθρο.
ΧΡΗΣΤΟΣ ΡΟΚΟΦΥΛΛΟΣ: Μπορεί να έχει ψηφιστεί, αλλά μπορεί ο Υπουργός, αν θέλει, να κάνει μια αυτονόητη συμπλήρωση, την οποία ελπίζω ότι θα εγκολπωθεί, χωρίς να έχω κάνει καμία προσυνενόηση μαζί του.
ΠΡΟΕΔΡΕΥΩΝ (Νικόλαος Κατσαρός): Αυτό θα γίνει κατά τη ψήφιση στο σύνολο. Τώρα δεν μπορεί να γίνει τίποτα, διότι είναι ψηφισμένο το άρθρο. Βεβαίως μπορείτε να το επισημάνετε για να το έχει υπόψη του.
ΧΡΗΣΤΟΣ ΡΟΚΟΦΥΛΛΟΣ: Σύμφωνοι, κύριε Πρόεδρε. Να το επισημάνω μήπως ο Υπουργός οίκοθεν θελήσει να κάνει μια συμπλήρωση δύο γραμμών. Και θα σας πω γιατί.
Κύριε Υπουργέ, ιδρύθηκε αυτή η ειδική υπηρεσία με επικεφαλής το Γεράσιμο Νοταρά. Από εκεί και πέρα έφυγαν οι περισσότεροι. Μία έγινε Ευρωβουλευτής, άξια Ευρωβουλευτίνα μας, ο Γεράσιμος Νοταράς παραιτήθηκε από την υπηρεσία και έχει μείνει μόνο ένα άτομο ο Ανδρέας ο Πολίτης.
Με νόμο του 1994, τον 2247, καθορίστηκε ότι αυτή η σύμβαση έργου δεν ήταν πράγματι σύμβαση έργου, αλλά ήταν σύμβαση εργασίας και διήρκεσε περισσότερο από δέκα έτη και επομένως θεωρείται χρόνος πραγματικής υπηρεσίας στην Α.Τ.Ε..
Τώρα το άρθρο 25 ήλθε, μετά τρία χρόνια, για να προβλέψει ποιος θα καταβάλλει τις ασφαλιστικές εισφορές. Προβλέπει ειδικότερα ότι θα καταβάλλει η Α.Τ.Ε. τις εισφορές ως εργοδότης και ο ασφαλισμένος τις δικές του.
Εκείνο που νομίζω ότι επιβάλλεται να κάνουμε τώρα -χωρίς να περιμένουμε μια νέα τριετία- είναι να πούμε ότι αυτός ο χρόνος, εκτός από το ότι είναι χρόνος πραγματικής υπηρεσίας, είναι και συντάξιμος χρόνος στην Α.Τ.Ε..
Εδώ θα μου επιτρέψετε να κάνω χρήση δύο εγγράφων που έχει στείλει η υποδιεύθυνση της διοίκησης της Α.Τ.Ε.. Πρόκειται για τα έγγραφα 167/13.3.1997, τα οποία θα καταθέσω στα Πρακτικά και 214/10.4.1997.
Τι λέει το πρώτο έγγραφο; Λέγει ότι επιβάλλεται όπως ο παραπάνω χρόνος υπηρεσίας του προσωπικού αυτού αναγνωριστεί ως συντάξιμος κατ'εξαίρεση του άρθρου 58 του π.δ. 1041/1979.
Με το δεύτερο έγγραφο έρχεται η Α.Τ.Ε. και προσθέτει: "Στη συνέχεια του ΑΠ 167/13-3-1997 εγγράφου μας, σας γνωρίζουμε ότι η πίστωση για τη σχετική δαπάνη των ασφαλιστικών εισφορών που θα επιβαρύνουν την εργοδότρια Α.Τ.Ε. έχει εγγραφεί στον προϋπολογισμό του έτους 1997 με κωδικούς 18114050 και 453. Εξ άλλου η προτεινόμενη νομοθετική ρύθμιση αφορά μια μόνο περίπτωση υπαλλήλου."
Βέβαια εδώ κινδυνεύω να κατηγορηθώ ότι μιλάω για φωτογραφία ενός ατόμου. 'Ομως αυτή η φωτογραφία, κύριε Υπουργέ, φωτογραφίζει την ευαισθησία όλων μας απέναντι σε έναν βαριά βασανισμένο αγωνιστή της Δημοκρατίας, τον Ανδρέα τον Πολίτη που σας ανέφερα πριν, στο κολαστήριο του καταδρομικού 'Ελλη. Υπηρετεί την Τράπεζα ευόρκως και μπορώ να το βεβαιώσω και ως παλαιός διοικητής, που ειδικώς είχα ασχοληθεί με αυτήν την ειδική υπηρεσία, για τους παλιννοστούντες Πόντιους αδελφούς μας. Και νομίζω ότι επιβάλλεται να τακτοποιηθεί με αυτό τον τρόπο που υποδεικνύει η Τράπεζα. Δεν πρόκειται για σύνταξη του δημοσίου. Πρόκειται για σύνταξη της Α.Τ.Ε.. Δεν υπάρχει σχετικό βάρος. 'Εχει εγγραφεί η σχετική πίστωση. Και νομίζω ότι, εξαντλώντας αν θέλετε την καλή σας πίστη -και είμαι βέβαιος και την πλήρη ταύτισή σας μαζί μου από άποψη συμπαράστασης προς αυτό τον αγωνιστή για να μη περιμένει και άλλα χρόνια, τώρα που στο κάτω-κάτω της γραφής στο Υπουργείο Γεωργίας βρίσκεται ένας άνθρωπος που βρέθηκε στην ίδια μοίρα, έχει τις ίδιες αγωνιστικές περγαμηνές με τον Ανδρέα τον Πολίτη- νομίζω ότι πρέπει να προσθέσουμε αυτές τις δυο γραμμές που υπέδειξε η ίδια η Τράπεζα τις οποίες και σας διαβάζω: "Ο παραπάνω χρόνος υπηρεσίας αναγνωρίζεται ως συντάξιμος από τους ασφαλιστικούς φορείς του προσωπικού της Α.Τ.Ε. κατ'εξαίρεση των διατάξεων του άρθρου 58 του π.δ.1041/1979 όπως αντικαταστάθηκαν και ισχύουν".
Καταθέτω για τα Πρακτικά και τα τρία αυτά έγγραφα με την παράκληση όπως αυτεπάγγελτα ο Υπουργός θελήσει να συμπληρώσει αυτή τη συγκεκριμένη διάταξη.
(Στο σημείο αυτό ο Βουλευτής κ. Χρ. Ροκόφυλλος καταθέτει για τα Πρακτικά το προαναφερθέν σχέδιο διάταξης το οποίο έχει εξής:
"ΣΧΕΔΙΟ ΔΙΑΤΑΞΗΣ
Ο χρόνος υπηρεσίας του προσωπικού της παραγρ. 26 του άρθρου 1 νόμου 2247/1994, εφόσον δεν έχει ασφαλισθεί σε οποιοδήποτε ασφαλιστικό φορέα, ασφαλίζεται στους ασφαλιστικούς φορείς στους οποίους υπάγεται το μόνιμο προσωπικό της ΑΤΕ, υπόχρεοι δε για την καταβολή των ασφαλιστικών εισφορών του μεν εργοδότη είναι η Αγροτική Τράπεζα της Ελλάδος, του δε ασφαλισμένου ο ίδιος ο ασφαλισμένος. Ο παραπάνω χρόνος υπηρεσίας αναγνωρίζεται ως συντάξιμος από τους ασφαλιστικούς φορείς του προσωπικού της ΑΤΕ κατ' εξαίρεση των διατάξεων του άρθρου 58 του Π.Δ. 1041/1979, όπως αντικαταστάθηκαν και ισχύουν.").
(Επίσης στο σημείο αυτό ο Βουλευτής κ. Χρ. Ροκόφυλλος καταθέτει για τα Πρακτικά τα δύο προαναφερθέντα έγγραφα της Α.Τ.Ε., τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Νικόλαος Κατσαρός): Ο κ. Ιωαννίδης έχει το λόγο.
ΦΟΙΒΟΣ ΙΩΑΝΝΙΔΗΣ: Κύριε Πρόεδρε, βρισκόμουν στη Διαρκή Επιτροπή Εξωτερικών Υποθέσεων και χαίρομαι που πρόλαβα να είμαι εδώ και να ακούσω αυτά που είπε ο κ. Ροκόφυλλος προηγουμένως, διότι θέλω να συνηγορήσω απόλυτα σε αυτά που είπε.
ΠΡΟΕΔΡΕΥΩΝ (Νικόλαος Κατσαρός): Θα σας παρακαλέσω πάρα πολύ.
ΦΟΙΒΟΣ ΙΩΑΝΝΙΔΗΣ: Τελειώνω. Μία φράση.
ΠΡΟΕΔΡΕΥΩΝ (Νικόλαος Κατσαρός): Μα, θα επεκταθεί η συζήτηση επί ενός άρθρου το οποίο έχει ψηφιστεί. Τον κ. Ροκόφυλλο, επειδή άρχισε να αναπτύσσει την άποψή του σε ψηφισμένο άρθρο, δεν θέλησα να τον διακόψω. Σας παρακαλώ, μην επιμένετε σε αυτό το θέμα.
ΦΟΙΒΟΣ ΙΩΑΝΝΙΔΗΣ: Τελειώνω. Θέλω μόνο να σημειώσω ότι ο άνθρωπος περί του οποίου πρόκειται, έμεινε πέντε χρόνια στις φυλακές. Τίποτε άλλο. 
ΠΡΟΕΔΡΕΥΩΝ (Νικόλαος Κατσαρός): Ο κ. Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, κυρίες και κύριοι συνάδελφοι, το Υπουργείο Γεωργίας έχει εκπονήσει μία δέσμη νομοθετικών πρωτοβουλιών -έχει φέρει ήδη ένα μεγάλο τμήμα στην Εθνική Αντιπροσωπεία- που έχουν γίνει νόμοι του κράτους, ενώ ένα άλλο τμήμα ακολουθεί. Πιστεύω πως θα βελτιώσει το νομοθετικό οπλοστάσιο, για να μπορέσει επιτέλους η γεωργία μας, η αγροτική οικονομία μας να απαντήσει στις μεγάλες προκλήσεις και να πάψει να είναι ο μεγάλος ασθενής της εθνικής μας οικονομίας. Να στηρίξει το αγροτικό εισόδημα και βεβαίως την ελληνική ύπαιθρο.
Απ' ό,τι διαπίστωσα ο Υπουργός Γεωργίας και οι Υφυπουργοί διακρίνονται για το πνεύμα διαλόγου στη συζήτηση του παρόντος νομοσχεδίου και επί της αρχής, αλλά και επί των άρθρων. 'Ηδη η κατάθεση τροπολογίας με την οποία καταργείται η διάταξη του άρθρου 30 παράγραφος 3 που αναφέρεται στο ΕΘ.Ι.ΑΓ.Ε. και συγκεκριμένα στην επαναφορά των Κέντρων Κτηνιατρικών Ιδρυμάτων Αθηνών και Θεσσαλονίκης στο Υπουργείο Γεωργίας, δείχνει πως η πολιτική ηγεσία του Υπουργείου Γεωργίας κατανοεί την αναγκαιότητα της αναβάθμισης του ΕΘ.Ι.ΑΓ.Ε. και όχι του περιορισμού της δραστηριότητάς του. Δείχνει τη διάθεση διαλόγου που έχει στην Εθνική Αντιπροσωπεία για τη βελτίωση του παρόντος νομοσχεδίου.
Θα παρακαλέσω τους αγαπητούς συναδέλφους, να αφήσουν τον Υπουργό να με ακούσει. 
Κύριε Υπουργέ, επαναλαμβάνω, ότι διακρίνεσθε για τη διαλεκτική σας διάθεση και αυτό καταδεικνύεται από το γεγονός ότι καταθέσατε τροποποιητική διάταξη με την οποία καταργείτε την παράγραφο 3 του άρθρου 30, με την οποία επαναφέρατε τα Κέντρα Κτηνιατρικών Ινστιτούτων Αθηνών και Θεσσαλονίκης στο Υπουργείο Γεωργίας. Αυτό κατάλαβα τουλάχιστον από την αγόρευση του συναδέλφου του Συνασπισμού.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Δεν καταργείται.
ΙΩΑΝΝΗΣ ΜΑΓΚΡΙΩΤΗΣ: Δεν την καταργείτε. Ελπίζω στη συνέχεια να υιοθετήσετε την πρόταση, όπως τη διατυπώνω και την επαναφέρω κι εγώ. 
Εκτιμώ, κύριε Υπουργέ, ότι ίσως δεν είδαμε το ρόλο του ΕΘ.Ι.ΑΓ.Ε., τη δραστηριότητά του, όπως αυτό δημιουργήθηκε με τη νομοθετική ρύθμιση του 1989 και με τις τροποποιητικές διατάξεις του 1992, γιατί ποτέ δεν ολοκληρώθηκε το θεσμικό πλαίσιο, μέσα στο οποίο λειτουργούσε αυτός ο ερευνητικός οργανισμός του Υπουργείου Γεωργίας και ποτέ, βεβαίως, δεν υποστηρίχθηκε οικονομικά από τις κυβερνήσεις από την εποχή εκείνης μέχρι σήμερα. 
Σήμερα, λοιπόν, με μια σειρά τροποποιητικές διατάξεις φαίνεται πως η διάθεση για ενίσχυση της ερευνητικής δραστηριότητας και του ΕΘ.Ι.ΑΓ.Ε., αλλά και γενικότερα του Υπουργείου Γεωργίας, δεν αντανακλάται μέσα στις διατάξεις του νομοσχεδίου. 
Θα ήθελα να αναφερθώ στο άρθρο 29 και ειδικά στις παραγράφους 2 και 3, όπου ουσιαστικά αφαιρείται το 50% του επιστημονικού δυναμικού του ΕΘ.Ι.ΑΓ.Ε., οι ερευνητές δηλαδή Γ' και Δ' κατηγορίας, αυτοί που δεν έχουν διδακτορικό. Μεταφέρονται στο Υπουργείο Γεωργίας και αποψιλώνεται, αποδυναμώνεται, θα έλεγα, καθολικά το ΕΘ.Ι.ΑΓ.Ε. από το ερευνητικό του έργο. Γνωρίζουμε ότι οι ερευνητές αυτοί έχουν κριθεί από επιστημονικές επιτροπές, που συγκροτούνται απο πανεπιστημιακούς καθηγητές και βεβαίως έχουν πλούσιο ερευνητικό έργο.
Θα ήθελα, λοιπόν, να πω -και να κλείσω την ενότητα του ΕΘ.Ι.ΑΓ.Ε.- πως όλες αυτές οι διαμαρτυρίες, με την ένταση και το βάθος απ' όλους τους επιστημονικούς φορείς, αλλά και από το συμβούλιο του ίδιου του ΕΘ.Ι.ΑΓ.Ε., που η Πολιτεία ορίζει, ίσως αποκαλύπτει την αναγκαιότητα μιας ευρύτερης συζήτησης γύρω από το ρόλο αυτού του ερευνητικού ιδρύματος. 'Ισως θα έπρεπε να απαλειφθούν συγκεκριμένες διατάξεις και να επανέλθουμε με νέες ρυθμίσεις σε μια νέα, δική σας, νομοθετική πρωτοβουλία.
Θα κλείσω, αναφερόμενος σε δύο άρθρα και σε ανάλογες διατάξεις που αναφέρονται στο Γενικό Χημείο του Κράτους.
Στο άρθρο 31 συγκεκριμένα, ίσως αγνοείται, με τον τρόπο που διατυπώνεται το άρθρο, η υποδομή και μάλιστα η ενισχυμένη και τεχνολογικά εξοπλισμένη υποδομή του Γενικού Χημείου του Κράτους, το οποίο συμπράττει αποτελεσματικά μέχρι σήμερα στο σχεδιασμό του εργαστηριακού, ποιοτικού ελέγχου των λιπασμάτων. 
Επίσης, με τα άρθρα 40-47 δίδονται αρμοδιότητες του Γενικού Χημείου του Κράτους και σε άλλες υπηρεσίες, συγκεκριμένα του Υπουργείου Γεωργίας. Νομίζω ότι αυτό θα δημιουργήσει επικαλύψεις και γραφειοκρατικές παρενέργειες που δεν είναι μέσα στις προθέσεις του Υπουργείου Γεωργίας από τη μέχρι τώρα συμπεριφορά του, τις επιλογές του, αλλά και τις νομοθετικές του πρωτοβουλίες. 
Νομίζω, κύριε Υπουργέ, ότι μπορούν αυτές οι διατάξεις, είτε να απαλειφθούν είτε να βελτιωθούν.
Ευχαριστώ, πολύ.
ΠΡΟΕΔΡΕΥΩΝ (Νικόλαος Κατσαρός): Ο κ. Κόρακας έχει το λόγο.
ΣΤΡΑΤΗΣ ΚΟΡΑΚΑΣ: Κύριε Πρόεδρε, θα ήθελα κατ'αρχήν, να τονίσω και εγώ και να επικαλεσθώ και τη δική σας την εμπερία, αυτό το πρωτοφανές που συμβαίνει σήμερα στην Ελληνική Βουλή: Να συζητούνται σαράντα πέντε άρθρα σε μια ενότητα και να δίδονται στο Βουλευτή πέντε λεπτά για να τοποθετηθεί στα σαράντα πέντε άρθρα, δηλαδή, έξι δευτερόλεπτα για το κάθε άρθρο.
Το καταγγέλω με τον πιο κατηγορηματικό τρόπο και εδώ στο Σώμα και στον ελληνικό λαό, για να γίνει κατανοητό με ποιο τρόπο νομοθετούμε σε αυτό το Σώμα. Και θα ζητήσουμε στη συνέχεια από τον ελληνικό λαό, να πληρώσει τα σπασμένα για ό,τι εμείς εδώ, στο γόνατο τελικά, νομοθετούμε.
Βεβαίως, είναι κάτι που βολεύει την Κυβέρνηση. Εμφανίζεται η Κυβέρνηση και πιέζει το Προεδρείο της Βουλής, "πρέπει να περάσω ντε και καλά, αυτά τα νομοσχέδια, κόψτε το λαιμό σας!".
Να χωρίσουμε τη Βουλή σε δέκα τμήματα, να ψηφίζουμε από τρία, τέσσερα άρθρα το κάθε τμήμα, για να μπορέσουμε τουλάχιστον, να έχουμε κάποια ελπίδα ότι θα κάνουμε ουσιαστική δουλειά. Αλλιώς, κοροϊδευόμαστε εδώ μέσα, κύριε Πρόεδρε.
Αυτό είναι το ένα ζήτημα που θα ήθελα να τονίσω και να καταγγείλω και να ζητήσω και τη δική σας συνηγορία.
Τώρα, στα άρθρα 29 έως και 72 -δεν ξέρω εάν έχουν προστεθεί και άλλα- μεταξύ των άλλων ρυθμίσεων, υπάρχουν και αυτές που αφορούν το ΕΘ.Ι.ΑΓ.Ε., δηλαδή, την αγροτική έρευνα.
Με τις ρυθμίσεις αυτές των άρθρων 29, 30 και 31, απογυμνώνεται από το επιστημονικό προσωπικό αυτό το σημαντικότατο ίδρυμα. Του αφαιρείται αντικείμενο, αφού δίνεται κατά παρέκκλιση, όπως αναφέρεται, η δυνατότητα να κάνουν μελέτες και αξιολογήσεις, ιδιωτικά γραφεία και εταιρείες. Και βεβαίως, εμείς συμφωνούμε με την πρόταση που κάνει το Διοικητικό Συμβούλιο της 'Ενωσης Επιστημόνων Ερευνητών του Υπουργείου Γεωργίας, να αποσυρθεί.
Εδώ έχουμε τους επιστήμονες ερευνητές, γ' και δ' βαθμίδας, οι οποίοι δεν έχουν διδακτορικό, αλλά έχουν προσφέρει και συνεχίζουν να προσφέρουν τεράστιο ερευνητικό έργο. 'Εχουν επανειλημμένα αξιολογηθεί, έχει εκτιμηθεί το έργο τους και έχουν προαχθεί. 
Δεν καταλαβαίνουμε, λοιπόν, αυτήν τη στιγμή, γιατί πρέπει, κύριε Υπουργέ, να τους κάνουμε αυτούς τους ανθρώπους επιστήμονες εφαρμογών. Γιατί; Θέλω μια απάντηση. 'Εχουμε ανάγκη από έρευνα στον αγροτικό τομέα; Γιατί παίρνετε τους μισούς ερευνητές, σχεδόν το μισό επιστημονικό προσωπικό του ΕΘ.Ι.ΑΓ.Ε. και το υποβαθμίζετε; Το βγάζετε από την έρευνα. Αυτό είναι ένα ζήτημα. Και γίνεται τώρα που αυτοί όπως έχουν αξιολογηθεί, έχουν προσφέρει τεράστιο έργο.
Εάν υπήρχε οποιοδήποτε πρόβλημα θα είχαν φύγει από εκεί, γιατί όπως ξέρετε, εάν στην αξιολόγηση δεν εγκρίνεται το έργο τους, φεύγουν.
Εμείς, λοιπόν, ζητάμε να το αποσύρετε. Να καθίσουμε να κουβεντιάσουμε και με τους ίδιους και με την ένωσή τους, κλπ.. Δεν είναι η ένωση μόνο αυτών που δεν έχουν διδακτορικό, είναι η ένωση όλων των επιστημόνων.
Επίσης, στο άρθρο 31 στην παράγραφο 4, με προεδρικό διάταγμα δημιουργούνται ιδιωτικές εταιρείες με συμμετοχή ιδιωτών, για την αξιοποίηση και εφαρμογή των αποτελεσμάτων της αγροτικής έρευνας. Δηλαδή, την αφρόκρεμα, το καταστάλαγμα της έρευνας που πληρώνει ο ελληνικός λαός, το παραδίδουμε ουσιαστικά, στους ιδιώτες.
Πολλές παρατηρήσεις έγιναν από τους συναδέλφους του κόμματός μας.
Εγώ θα ήθελα να πω δυο λόγια για τις ρυθμίσεις που γίνονται για τα ζητήματα της αλιείας στα άρθρα 49, 50, 51 και 52. Είναι γεγονός ότι τίθενται περιορισμοί από την Ευρωπαϊκή 'Ενωση. Και αυτή η προσπάθεια συρρίκνωσης της αλιείας μας, ιδιαίτερα της παράκτιας, γίνεται μεταξύ άλλων με απόσυρση των σκαφών.
Και εδώ, στην απόσυρση να πω ότι έχουμε άλλα ρουσφέτια. Ρωτάμε τις υπηρεσίες: "Γιατί, ενώ οι αιτήσεις έχουν γίνει εδώ και χρόνια δεν αποσύρετε; Δεν έχουμε λεφτά." Την ίδια στιγμή, όμως, βρίσκουν λεφτά για να αποσύρουν τα των ημετέρων. Ωστόσο, εμείς είμαστε αντίθετοι με αυτό το μέτρο, γιατί περιορίζει τη δυναμικότητα ενός αλιευτικού στόλου, που έχει προσφέρει πάρα πολλά. Και έτσι, μας έρχονται αλιεύματα από τρίτες χώρες, που βαφτίζονται ελληνικά, εξαπατώντας τον καταναλωτή και λεηλατώντας το βαλάντιό του.
Και εδώ, αντί να πάρουμε μέτρα ανάπτυξης της αλιείας μας, έρχεται η Κυβέρνηση, με τις ρυθμίσεις αυτές στα άρθρα 49, 50, 51 και 52 και εφαρμόζει μια πολιτική εξοντωτικών ελέγχων και προστίμων. Εάν, λέει, κάποιος δεν ενημερώσει έγκαιρα, ή αρνηθεί να δώσει στοιχεία, μπορεί να "φάει" πρόστιμο μέχρι και τρία εκατομμύρια (3.000.000), τέσσερα εκατομμύρια (4.000.000). Αυτό δεν το καταλαβαίνω.
Ζητάτε, τώρα, από το μικροψαρά του χωριού μου να κάνει πράγματα που με δυσκολία τα κάνει ένα μεγάλο αλιευτικό συγκρότημα. Δηλαδή, φεύγουμε από την παραδοσιακή παράκτια αλιεία. Φεύγουμε από τον ψαρά, που βγαίνει, πιάνει μερικά κιλά ψάρια και τα διαθέτει εκεί, στη γειτονιά του και εξασφαλίζει ένα εισόδημα. Και αυτόν τον άνθρωπο τον αναγκάζουμε σε εξόντωση. Γιατί θα του πέφτουν βροχή τα πρόστιμα. Και λυπάμαι που το λέω, αλλά κυρίως σε αυτούς εξαντλείται η αυστηρότητα.
Επίσης, έχουμε και την προώθηση ιδιωτικοποιήσεων. 'Ακουσα προηγούμενα το συνάδελφο κ. Βαρίνο να εκθειάζει τα ιχθυοτροφεία.
Πράγματι, κύριοι Βουλευτές, τα ιχθυοτροφεία μπορεί να αποτελέσουν ένα μέσο ανάπτυξης της αλιευτικής μας παραγωγής. 'Οταν όμως εγκαθίστανται σε κόλπους, σε απάνεμες περιοχές και σε τουριστικές περιοχές, επιφέρουν πολύ μεγαλύτερη ζημιά από το όφελος που θα έχουμε.
Και βεβαίως, εμείς σε καμιά περίπτωση δεν συμφωνούμε με την ιδιωτικοποίηση των ιχθυογεννητικών σταθμών, που κάνετε εδώ, γιατί δήθεν δεν έχετε προσωπικό και υπολειτουργούν. Ας προβλέπατε στο άρθρο 23, που ήταν για το προσωπικό του Υπουργείου Γεωργίας, να πάρετε προσωπικό και να λειτουργήσουν πολύ καλύτερα. Γιατί "πονάει κεφάλι, κόβει κεφάλι"; Να τους εξυγιάνουμε. Να τους βελτιώσουμε.
Το ίδιο και για τις ιχθυόσκαλές. Είπε ο κύριος συνάδελφος ότι, επειδή είναι δημόσιες, δεν δουλεύουν. 'Οχι. Δεν είναι η αρρώστεια του δημοσίου, που δεν επιτρέπει να δουλέψουν. Είναι η εγκατάψειψη που έχει επιβάλλει το δημόσιο. Και θα πρέπει να ενδιαφερθεί. Και όχι να δώσουμε και αυτόν τον τομέα στην εκμετάλλευση. Γιατί, τότε, πραγματικά θα προωθήσουμε πιο γρήγορα την εξόντωση.
Για το άρθρο 59, θα ήθελα να πω ότι εδώ η Κυβέρνηση, κύριε Πρόεδρε και κύριοι Βουλευτές, παίρνει μια σειρά μέτρα, που ουσιαστικά απογυμνώνει το Υπουργείο Περιβάλλοντος Χωροταξίας και Δημοσίων 'Εργων -το περιβάλλον μας ενδιαφέρει κυρίως- και αναθέτει σε άλλα Υπουργεία την αρμοδιότητα να δίνουν την προέγκριση -όπως κάνει τώρα εδώ το Υπουργείο Γεωργίας- και να εγκρίνουν οι ίδιοι οι ενδιαφερόμενοι τους περιβαλλοντικούς όρους. Δηλαδή έχουμε "Γιάννης κερνάει και Γιάννης πίνει". 'Εργα, που αφορούν το Υπουργείο Γεωργίας, θα κρίνεται αν βλάπτουν ή όχι το περιβάλλον από το ίδιο το Υπουργείο Γεωργίας. Αυτό το θεωρούμε απαράδεκτο.
Και η κ. Παπανδρέου έκανε άλλες ρυθμίσεις πιο μπροστά στην ίδια κατεύθυνση.
'Εχω μια σειρά άλλες περιπτώσεις παρόμοιες με άλλα Υπουργεία, αλλά δεν θέλω να καταναλώσω χρόνο.
Ζητάμε να αποσυρθεί και το άρθρο 59, κύριε Υπουργέ και να μείνουν τα πράγματα όπως ήταν μέχρι σήμερα.
Σε τελευταία ανάλυση, δεν μπορεί ελέγχων και ελεγχόμενος να είναι το ίδιο πρόσωπο.
Ευχαριστώ πολύ, κύριε Πρόεδρε.
ΠΡΟΕΔΡΕΥΩΝ (Νικόλαος Κατσαρός): Ο κ.Καρασμάνης, έχει το λόγο.
ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, στην πρωτολογία μου είχα πει ότι το νομοσχέδιο αυτό πολύ σωστά έχει χαρακτηριστεί ως πολυνομοσχέδιο, γιατί το κάθε άρθρο έχει τη δική του φιλοσοφία, τη δική του ενότητα και θα έπρεπε να είχε έρθει σε ξεχωριστά νομοσχέδια.
Στο άρθρο 31 μιλάμε για την αγροτική έρευνα. Και επειδή δεν είναι δυνατόν μέσα σ'αυτό το λίγο χρονικό διάστημα που έχω στη διάθεσή μου να αναφερθώ και να επισημάνω ορισμένα στοιχεία της αγροτικής έρευνας, θα σταθώ σε ένα πολύ σημαντικό στοιχείο, εκεί όπου αναφέρεσθε στην κατάργηση ή στην ενοποίηση των ινστιτούτων, των σταθμών και των κέντρων του ΕΘΙΑΓΕ. Ξέρετε πάρα πολύ καλά, ότι στην Πέλλα υπάρχει ένα κέντρο κτηνοτροφίας, το οποίο καλύπτει μια μεγάλη γεωγραφική περιοχή. Αυτό θα μπορούσε να αποτελέσει ένα παραγωγικό κέντρο της ελληνικής κτηνοτροφίας, γιατί ο νομός διατηρεί ένα κεφάλαιο βωοειδών που φθάνει τις είκοσι έξι χιλιάδες ζώα και πρόβατα που φθάνουν τις εκατόν σαράντα έξι χιλιάδες. Αυτά είναι στοιχεία του ΕΣΙΕ με ημερομηνία 31.12.1996.
Ο Νομός Πέλλας μαζί με τους όμορους Νομούς Ημαθίας, Κιλκίς, Θεσσαλονίκης και Φλώρινας, συγκεντρώνουν ένα μεγάλο αριθμό εκατόν εξήντα χιλιάδων βωοειδών και τετρακοσίων χιλιάδων προβάτων. Οι πέντε νομοί μαζί συγκεντρώνουν το 32% του ζωϊκού πληθυσμού βωοειδών και το 7% του πληθυσμού προβάτων της χώρας. 'Ετσι, η έρευνα που διεξάγεται στο ινστιτούτο βρίσκεται πιο κοντά στις φυσικές, οικονομικές και κοινωνικές συνθήκες, της παραγωγής μεγάλου μέρους των κτηνοτροφικών προϊόντων. Η συχνή επικοινωνία και η αμφίδρομη ανταλλαγή πληροφόρησης με τους κτηνοτρόφους γίνεται πιο εύκολη. Το Ινστιτούτο διαθέτει εξειδικευμένες εμπειρίες στην έρευνα που αφορά τους κλάδους Βοοτροφίας και Προβατοτροφίας και έχει αναπτύξει δεσμούς με πολλούς διεθνείς ευρωπαϊκούς φορείς που ασχολούνται με την έρευνα.
Θα πρέπει, κύριε Υπουργέ, να το προσέξετε πάρα πολύ αυτό και να απαλειφθεί αυτή η διάταξη, ώστε το κέντρο αυτό του Νομού Πέλλας να παραμείνει αυτόνομο και μάλιστα να αναβαθμιστεί και να εκσυγχρονιστεί.
Θα αναφερθώ τώρα στο άρθρο 34, όπου μιλάτε για την αποπληρωμή των βαμβακοπαραγωγών και μάλιστα σωστά. 'Εχετε υπόψη σας όμως ότι υπάρχουν και βαμβακοπαραγωγοί της σοδειάς 1996, οι οποίοι δεν έχουν πληρωθεί τις εξήντα δραχμές της επιδότησης. Γι'αυτούς, δεν λέτε τίποτε.
Στο άρθρο 53, αναφέρεσθε στις αγροτικές συνδικαλιστικές οργανώσεις. Ενόψει του γεγονότος ότι έχει ήδη συσταθεί στο Υπουργείο Γεωργίας επιτροπή για να προτείνει τροποποιήσεις του ν.1361/1983, θα πρέπει από πρακτική και νομοτεχνική άποψη να απαλειφθεί από το νομοσχέδιο το άρθρο 53 και να το συζητήσουμε όταν θα έρθει το νομοσχέδιο για τις αγροτικές συνδικαλιστικές οργανώσεις.
Εάν αυτό δεν συμβεί, τότε θα πρέπει επί του άρθρου αυτού να γίνει η εξής τροποποίηση: Στην παράγραφο 3 να απαλειφθεί από το τροποποιούμενο άρθρο 9 παράγραφος 1, η λέξη "μία" και από το πρώτο και από το δεύτερο εδάφιο. 'Οταν θα έρθει το νομοσχέδιο αυτό στο Συμβούλιο Αγροτικής Πολιτικής, θα το συζητήσουμε και εφόσον ωριμάσει η ιδέα, τότε να προχωρήσουμε σ'αυτό που επιδιώκετε. Αυτό θα συμβεί και εφόσον το θέλουν οι αγρότες.
Επιπλέον, θα ήθελα να αναφερθώ στο άρθρο 55 στο σημείο που λέτε για την ειδική ασφαλιστική εισφορά που την αυξάνετε από 2% σε 3% στη φυτική παραγωγή και επίσης σε 0,5% στα προϊόντα ζωϊκής, αλιευτικής και υδατοκαλλιεργικής προέλευσης. Κύριε Υπουργέ, δεν θα υπήρχε καμιά αντίρρηση από πλευράς των καλλιεργητών να γίνει αυτό. Πλην όμως, υπάρχει μια αντίφαση, γιατί ο τροποποιούμενος ν. 1790/1988 προβλέπει επιχορήγηση στο ταμείο του ΕΛΓΑ και από το 1988 μέχρι και σήμερα το ταμείο αυτό δεν έχει πάρει μια δραχμή. 'Ερχεσθε, λοιπόν και ζητάτε την αύξηση από τους αγρότες, όταν δεν έχετε καταθέσει το νομοσχέδιο.
Από την άλλη πλευρά, ξέρετε πάρα πολύ καλά, ότι λόγω των παγετόνων του Απριλίου στην κεντρική Μακεδονία έχουν συμβεί πάρα πολύ μεγάλες ζημιές. Τα εκτιμητήρια που έχουν έρθει σήμερα στην κεντρική Μακεδονία είναι πολύ μικρότερα από την πραγματική ζημιά, μέχρι 50% και 70% κάτω.
Δεν λαμβάνεται υπόψη καθόλου η παραγωγικότητα των δένδρων. Δένδρα που έχουν εκατόν τριάντα και εκατόν πενήνατα κιλά, τα εκτιμητήρια του ΕΛ.Γ.Α. τα βάζουν πενήντα και εβδομήντα κιλά. Είναι μία μεγάλη αδικία και αυτή η αύξηση θα επιφέρει μία μεγάλη διαμαρτυρία από την πλευρά των παραγωγών.
Επιπλέον, λέτε στο άρθρο 56 ότι οι παραγωγοί υποχρεούνται να εμφανίσουν παραστατικά προς είσπαρξη αποζημιώσεων από τον ΕΛ.Γ.Α. δεν έχουν καμία αντίρρηση οι παραγωγοί, κύριε Υπουργέ. Αλλά γιατί, όταν οι παραγωγοί προσκομίζουν τα παραστατικά, για να αποδείξουν το μέγεθος της ζημιάς, ο ΕΛ.Γ.Α. δεν τα λαμβάνει υπόψη, ούτε κατά την πρώτη εκτίμηση ούτε κατά τη διάρκεια της ένστασης; Είναι μία πολύ μεγάλη αδικία.
Σας παρακαλώ πάρα πολύ πάρτε πίσω τα άρθρα 55 και 56 και φέρτε τα στο καινούριο νομοσχέδιο.
Τέλος, σχετικά με το άρθρο 70, χαίρομαι πραγματικά που ακούστηκαν οι εισηγήσεις μας, οι προτάσεις μας, αλλά και οι ερωτήσεις που έχουμε κάνει κατ' επανάληψη για τους αγρότες αυτούς που είχαν βγει στην πρόωρη σύνταξη και ζητήθηκε η αποζημίωση να επιστραφεί πίσω. Υπάρχει, όμως και μία άλλη αδικία, την οποία δεν αποκαθιστάτε. Υπάρχουν αγρότες, οι οποίοι για το γράμμα του νόμου, επέστρεψαν τα χρήματα αυτά. Και αυτοί οι άνθρωποι έχουν δανεισθεί από κάποιο πιστωτικό ίδρυμα και γι' αυτούς δεν αναφέρεσθε καθόλου. Νομίζω ότι θα πρέπει να επιστραφούν και αυτών τα χρηματα, κύριε Υπουργέ.
Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Δεν υπάρχει άλλος εγγεγραμμένος να πρωτολογήσει. Υπάρχουν τρείς προτασσόμενες δευτερολογίες. Θέλετε, κύριε Υπουργέ, να ακούσετε τους δύο συναδέλφους, διότι ο τρίτος είναι ο υποφαινόμενος; Δεν μπορώ να μιλήσω και πρέπει να περιμένω τον αντικαταστάτη μου, για να αναφερθώ σε μία τροπολογία που είναι σχετική.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Μάλιστα, κύριε Πρόεδρε.
ΠΡΟΕΔΡΕΥΩΝ (Νικόλαος Κατσαρός): Ο κ. Βούλγαρης έχει το λόγο για να δευτερολογήσει.
ΑΛΕΞΑΝΔΡΟΣ ΒΟΥΛΓΑΡΗΣ: Κύριε Πρόεδρε, κύριε Υπουργέ, θα ήθελα να αναφερθώ στο άρθρο 59 του νομοσχεδίου, με το οποίο επιχειρείτε να μεταφερθούν ορισμένες αρμοδιότητες του Υπουργείου Περιβάλλοντος στο Υπουργείο Γεωργίας. Εκτιμώ ότι ο σκοπός της μεταβίβασης αυτών των αρμοδιοτήτων, που είναι η συντόμευση του χρόνου της έκδοσης των περιβαλλοντικών όρων που όπως είναι γνωστό, σύμφωνα με τις κοινοτικές οδηγίες, θα πρέπει να υπάρχουν με τις μελέτες περιβαλλοντικών επιπτώσεων που υποβάλλονται στο Υ.ΠΕ.ΧΩ.Δ.Ε. για να προχωρήσουμε στην κατασκευή των έργων δεν θα επιτευχθεί, για ορισμένους λόγους, τους οποίους θα ήθελα να επισημάνω.
Ο πρώτος λόγος είναι ότι δημιουργούνται νομικού χαρακτήρα προβλήματα, διότι ο ν. 1650/1986, ο οποίος έχει ψηφισθεί στο σύνολό του για την προστασία του περιβάλλοντος, είναι ένας βασικός θεσμικός νόμος, όπως αναφέρει και σε αποφάσεις του το Συμβούλιο της Επικρατείας. Την άσκηση βέβαια αυτής της πολιτικής για την προστασία του περιβάλλοντος, την έχει το Υπουργείο Περιβάλλοντος, Χωροταξίας και Δημοσίων 'Εργων, όπως αντίστοιχα έχει για τα δάση το Υπουργείο Γεωργίας.
Μία αρμοδιότητα, λοιπόν, την οποία ασκεί το Υπουργείο και έχει όλη τη γνώση, την εμπειρία και τα στοιχεία και για τα θέματα της χωροταξίας και για τα θέματα του περιβάλλοντος, το Υπουργείο Γεωργίας δεν θα μπορέσει να την ασκήσει γιατί δεν έχει την αντίστοιχη γνώση και εμπειρία. 'Ισως αυτό το γεγονός δημιουργήσει προβλήματα συνταγματικότητας ορισμένων εγκρίσεων, που σύμφωνα με το άρθρο 59 θέλει να έχει το Υπουργείο Γεωργίας.
Ο δεύτερος λόγος είναι ότι έχουμε μία εμπλοκή με τις κοινοτικές οδηγίες. Υπάρχει μία κοινοτική οδηγία βασική, η 85/337 της Ε.Ο.Κ., που απαιτεί για όλα τα έργα την έγκριση περιβαλλοντικών όρων. Για να εναρμονίσει η ελληνική πολιτεία το ελληνικό δίκαιο με την οδηγία αυτή, έχει εκδόσει μία κοινή υπουργική απόφαση την 69269/70. Η απόφαση αυτή ρυθμίζει όλα τα θέματα και τις διαδικασίες, το πώς υποβάλλονται και για ποιες περιπτώσεις οι μελέτες περιβαλλονικών επιπτώσεων για να εγκριθούν οι περιβαλλοντικοί όροι.
Σύμφωνα, λοιπόν, με αυτήν την υπουργική απόφαση, αλλά και με την κοινοτική οδηγία 85/337 της Ε.Ο.Κ., απαιτείται οπωσδήποτε -και δεν μπορεί να αποφευχθεί αυτό- κατά τη διαδικασία της περιβαλλοντικής αδειοδότησης έργων και δραστηριοτήτων, η υποχρεωτική γνωμοδότηση των υπηρεσιών του Υ.ΠΕ.ΧΩ.Δ.Ε.
'Αρα ακόμη και στην περίπτωση που υιοθετηθεί το άρθρο 57 του υπό ψήφιση νομοσχεδίου, που δίνει τη δυνατότητα για ορισμένες κατηγορίες έργων να εγκρίνει το Υπουργείο Γεωργίας περιβαλλοντικούς όρους, θα απαιτηθεί οπωσδήποτε η γνωμοδότηση των υπηρεσιών του Υπουργείου Περιβάλλοντος. 'Επομένως ο στόχος που η διάταξη αυτή θέτει δηλαδή να κερδιθεί χρόνος δεν θα επιτευχθεί.
Ο τρίτος λόγος είναι η αποκέντρωση της κρατικής διοίκησης για την οποία έχει καταβληθεί μία ιδιαίτερη προσπάθεια. Υπάρχει νόμος του κράτους που οργανώνει τις περιφερειακές υπηρεσίες. Σύμφωνα με αυτόν το νόμο αλλά και πριν ακόμη από την ισχύ του νόμου για την οργάνωση των υπηρεσιών των περιφερειών της χώρας, έχουν αποκεντρωθεί με κοινές υπουργικές αποφάσεις των Υπουργών Περιβάλλοντος και Γεωργίας -το μεγαλύτερο μέρος της περιβαλλοντικής αδειοδότησης των έργων και δραστηριοτήτων του Υπουργείου Γεωργίας- στους περιφερειάρχες της χώρας.
Επίσης, βρίσκεται σε διαδικασία αποκέντρωσης ένα μεγάλο μέρος των έργων και δραστηριοτήτων αρμοδιότητας του Υπουργείου Γεωργίας, ούτως ώστε η περιβαλλοντική αδειοδότηση πολλών ακόμη έργων να εγκρίνεται από τους περιφερειάρχες. Και αναφέρω συγκεκριμένα ιχθυοτροφεία, ιχθυογεννητικοί σταθμοί, και οστρακαλλιέργειες. 'Αρα υπάρχει ένα πρόβλημα, το οποίο πρέπει να επισημάνουμε, ότι σε περίπτωση ψήφισης του άρθρου 59 του προτεινόμενου νομοσχεδίου δεν θα έχουν ισχύ οι σχετικές κοινές υπουργικές αποφάσεις. 'Ετσι θα επαναφέρουμε τις αρμοδιότητες, που έχουν ήδη αποκεντρώσει τα Υπουργεία, η Κεντρική εξουσία με αλλεπάλληλες αποφάσεις στις περιφέρειες, στο κεντρικό επίπεδο. Κατ' αυτόν τον τρόπο φαλκιδεύουμε την αποκέντρωση.
ΠΡΟΕΔΡΕΥΩΝ (Νικόλαος Κατσαρός): Παρακαλώ τελειώνετε. Υπήρξε αρκετή ανοχή. 
ΑΛΕΞΑΝΔΡΟΣ ΒΟΥΛΓΑΡΗΣ: Τελειώνω αμέσως.
Πιστεύω και εκτιμώ, κύριε Υπουργέ, ότι γι' αυτούς τους λόγους δεν θα πρέπει να επιμείνετε να ψηφιστεί η προτεινόμενη διάταξη. Πραγματικά μία αρμοδιότητα που ασκείται υπεύθυνα και την ευθύνη της πολιτικής έχει το Υπουργείο Περιβάλλοντος, δεν μπορεί να γίνει από το Υπουργείο Γεωργίας. Ευχαριστώ πολύ.
ΠΡΟΕΔΡΕΥΩΝ (Νικόλαος Κατσαρός): Ο κ. Παπαγεωργόπουλος έχει το λόγο.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Ευχαριστώ, κύριε Πρόεδρε.
Και εγώ με τη σειρά μου διαμαρτύρομαι για τη συλλήβδην συζήτηση τριάντα άρθρων. Δεν έχει ξαναγίνει. Κύριε Υπουργέ, να επιλέγετε από δω και πέρα τη διαδικασία των κωδίκων, να τα περνάτε όλα και να τελειώνουμε. 'Ισως είναι μια καινούρια κοινή αρχή, αλλά τουλάχιστον ας διατυπωθούν οι διαμαρτυρίες μας, οι αντιρρήσεις μας, η αγανάκτησή μας για να μη δημιουργήσει δίκαιο αυτή η παράνομη συμπεριφορά, για να μη δημιουργηθεί μία νομολογία που θα τη βρούμε σε επόμενα νομοσχέδια, για να μη δημιουργηθεί μια κακή συνήθεια. Ας σταματήσει τουλάχιστον εδώ. Βέβαια η ευθύνη είναι και δική μας. Στέρξαμε όλοι στη Βουλή σ' αυτήν την απαράδεκτη κατάσταση, σ' αυτήν τη φαλκίδευση της κοινοβουλευτικής διαδικασίας, σ' αυτήν την υποβάθμιση και ταπείνωση του ρόλου του Βουλευτού. Και οι εξ ιδίου πταίσματος ζημιούμενοι, ου δοκεί ζημιούσθαι. Είναι και δική μας ευθύνη σε όσο μας αφορά. Από κει και πέρα δεν νομίζω ότι αυτό πρέπει να δημιουργήσει καθεστώς. Παρακολουθώ ότι συνάδελφοι επιλέγουν ένα άρθρο επειδή μόνο αυτό προλαβαίνουν να υπερασπιστούν γιατί σύμφωνα με το χρονόμετρο του κ. Κόρακα, έξι δευτερόλεπτα θα αναλογούσαν σε κάθε άρθρο. Δεν είναι σοβαρά πράγματα αυτά, δεν μπορούμε να μιλούμε έτσι.
Πριν από λίγο μας ήλθαν και δύο πολυσέλιδες και δαιδαλώδεις τροπολογίες, η μία διακανονίζει δισεκατομμύρια σε ασφαλιστικούς οργανισμούς. Τον κ. Σπράο τον ρωτήσατε, κύριε Υπουργέ, γι' αυτούς τους διακανονισμούς; Είδα για το Ι.Κ.Α. εξήμισι δισεκατομμύρια, στο ΤΑΙΣΟ κάτι άλλα. Τον κ. Σπράο τον κουβεντιάσατε που μας λέει άλλα αυτές τις μέρες; Εν πάση περιπτώσει αυτά δεν μπορούν να κουβεντιαστούν σε τέτοια πίεση χρόνου. Είναι μια τελευταία ευκαιρία να χαλαρώσει λίγο αυτή η διαδικασία και να δοθούν δύο μέρες διαδικασίας παραπάνω προκειμένου να μπορέσει η Βουλή στοιχειωδώς να κάνει τη δουλειά της. Και δεν είναι άρθρα άνευ αντικειμένου και άνευ αξίας. Είναι σημαντικά και πονηρά τα περισσότερα.
Το άρθρο 24 είδα πως περιέχει διακόσιους ενενήντα διορισμούς κατά παρέκκλιση, όπως αντιλαμβάνομαι, του ν. 2190.
Το άρθρο 31, θολό, επικίνδυνο δίνει μία εν λευκώ μεγάλη εξουσιοδότηση να καταργείτε, να δημιουργείτε, να συνθέτετε οργανισμούς ιδιωτικού δικαίου, να αναθέτετε μελέτες, να δημιουργείτε ιδρύματα. Τι είναι όλα αυτά; Θα δημιουργηθεί ένα επιπλέον χάος στο ήδη υφιστάμενο.
Και όσον αφορά το άρθρο που δικαιούμαι και εγώ, κύριε Πρόεδρε, να υπερασπιστώ, γιατί δεν μπορώ να υπερασπιστώ παραπάνω άρθρα, έχω να πω ότι στα άρθρα 40, 47 γίνεται μία γενική επίθεση του Υπουργείου Γεωργίας κατά του Γενικού Χημείου του Κράτους. Εγώ πιστεύω ότι είναι μία υπηρεσία από τις λίγες, που από την εποχή της ίδρυσής της, από τον Ελευθέριο Βενιζέλο μέχρι σήμερα, λειτουργεί πάρα πολύ σωστά.
'Ολη αυτή η σύγχυση αρμοδιοτήτων και η επικάλυψη που επιχειρείτε, δεν θα διευκολύνει. Θα κάνει μεγάλο κακό. 'Εχει γίνει ήδη μεγάλο κακό με τα όσα έκαναν οι προηγούμενοι νόμοι, όσον αφορά τις σχέσεις χημικών και τελωνειακών. Τώρα το προχωράτε και ανοίγετε πορτοπαράθυρα, όσον αφορά το Υπουργείο Γεωργίας. Μπλέκετε με πράγματα τα οποία δεν ξέρετε. Γίνονται λανθασμένες ερμηνείες και μεταφορές εθνικών και κοινοτικών ορισμών αποκομμένων από τα βασικά κείμενα και από τη συνολική λογική των κωδίκων. Θα δημιουργηθεί ένα αλαλούμ χωρίς προηγούμενο.
Σας λέω ένα παράδειγμα μόνο: Εισάγετε κατά περέκλιση της υφισταμένης νομοθεσίας και της κοινοτικής νομοθεσίας ο όρος "κύριο συστατικό" στο άρθρο 41. Αυτός ο όρος δεν υπάρχει πουθενά στη νομοθεσία. Ο όρος που υπάρχει είναι "βασικό συστατικό".
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Το έχουμε αλλάξει.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Χαίρομαι γι' αυτό, γιατί σε μία χημική ένωση δεν έχει σημασία το ποσοτικό στοιχείο. Θα μπορεί το επιμέρους λεπτομερές να τα ανατρέψει όλα.
'Ετσι, λοιπόν, με σταχυολόγηση εννοιών, με κακή μεταφορά υπαρχουσών ρυθμίσεων δημιουργείται ένα αλαλούμ που μόνο κακό θα κάνει. Τα άρθρα 40 έως 47 είναι ξεκομμένα από το όλο νομοσχέδιο. Θα πρέπει να αποσυρθούν. Δεν θα δημιουργήσουν κανένα κενό. Κάνουν περισσότερο κακό παρά καλό. Θα πρέπει να ξαναμελετηθούν στα πλαίσια ενός εθνικού σχεδιασμού για το συγκεκριμένο ζήτημα. Διαφορετικά θα γίνει κακό και σε λίγο θα έρθετε να τα ανακαλέσετε. Φέρνω για παράδειγμα την τωρινή πριν από λίγο διανεμηθείσα τροπολογία σας του ν. 2520/1997 του καλοκαιρού που τον τροποποιείτε. Σας είχαμε πει από τότε ότι είναι πρόχειρος. 'Ηδη επιβεβαιώσατε την προχειρότητα με την οποία νομοθετείτε με τις σημερινές σας τροπολογίες.
ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, δεν υπάρχει άλλος εγγεγραμμένος.
Με την επιφύλαξη που σας ανέφερα προηγουμένως, έχετε το λόγο στην ενότητα των άρθρων 29 έως 71.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Πόσο χρόνο θα έχω, κύριε Πρόεδρε;
ΠΡΟΕΔΡΕΥΩΝ (Νικόλαος Κατσαρός): Θα έχετε δέκα λεπτά....
ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, ο κύριος Υπουργός θα πάρει όσο χρόνο χρειάζεται, αλλά θα πρέπει και οι Βουλευτές να έχουν κάποια άνεση χρόνου.
ΠΡΟΕΔΡΕΥΩΝ (Νικόλαος Κατσαρός): Σας παρακαλώ. Είχε δικαίωμα ο κύριος Υπουργός....
ΗΛΙΑΣ ΒΕΖΔΡΕΒΑΝΗΣ: Πρέπει να καταλάβει και τη θέση των Βουλευτών.
ΠΡΟΕΔΡΕΥΩΝ (Νικόλαος Κατσαρός): Κύριε Βεζδρεβάνη, μην αγανακτείτε. Είστε εν αδίκω.
ΗΛΙΑΣ ΒΕΖΔΡΕΒΑΝΗΣ: Πρόκειται για δίκαια αγανάκτηση.
ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός είχε δικαίωμα μετά από κάθε Βουλευτή να μιλά για πέντε λεπτά. Μίλησαν δώδεκα Βουλευτές...
ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, για ένα τέτοιο μεγάλο θέμα πρέπει να μου δώσετε το λόγο.
ΠΡΟΕΔΡΕΥΩΝ (Νικόλαος Κατσαρός): Κατ' αρχήν πώς ζητάτε το λόγο; Δεν έχετε το λόγο.
ΗΛΙΑΣ ΒΕΖΔΡΕΒΑΝΗΣ: Αφού λέτε ότι ο κύριος Υπουργός έπρεπε μετά από κάθε Βουλευτή να μιλάει για πέντε λεπτά θα έπρεπε να δώσετε σε κάθε Βουλευτή πέντε λεπτά για κάθε άρθρο.
ΠΡΟΕΔΡΕΥΩΝ (Νικόλαος Κατσαρός): Δεν έχετε το λόγο. Είστε παλιός συνάδελφος και ξέρετε πως μπορείτε να ζητήσετε το λόγο. Και σ' αυτήν την περίπτωση ο κάθε Βουλευτής οφείλει να σέβεται την ομόφωνη απόφαση της Ολομέλειας του Σώματος.
Ο κύριος Υπουργός έχει το λόγο.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Πρόεδρε, είμαι Βουλευτής από το 1977. Τότε απλώς άκουγα. Οι Υπουργοί μιλούσαν επί ώρες. Παρ' όλα αυτά είναι σωστό ότι έτσι δεν μπορούμε να βοηθηθούμε στη συζήτηση. Υπάρχει όμως οικονομία στη συζήτηση.
Σ' αυτήν την ενότητα των άρθρων θα ήθελα να πω κατ' αρχήν ότι διαγράφουμε το άρθρο 32. Το είπα και προηγουμένως αυτό και κάποιοι συνάδελφοι εξέφρασαν την ικανοποίησή τους. Επίσης το άρθρο 69 διαγράφεται. Το Σώμα Ελεγκτών που προτείνουμε στο άρθρο 69 δεν μπορεί να αποδώσει. 
Αυτός ο έλεγχος στους ΤΟΕΒ θα είναι ένα επιπλέον σώμα που δεν θα αποδώσει. Το εξετάσαμε και ακούσαμε πάρα πολλές παρατηρήσεις και προτείνουμε τη διαγραφή του. 
Σχετικά με τις περιβαλλοντικές μελέτες, αναφέρομαι στο άρθρο 59. Υπήρξαν συνάδελφοι που το βρήκαν θετικό. Ζητάμε αυτό το άρθρο να διαγραφεί, παρόλο που υπάρχουν αντιφατικές γνώμες.
Εμείς, πριν από πολλούς μήνες, όταν καταθέσαμε το νομοσχέδιο, δεν είχαν προχωρήσει οι διαδικασίες της αποκέντρωσης που ανατίθενται στην περιφέρεια πάρα πολλές εξουσίες που έπρεπε να είχαν δοθεί για τη σύνταξη των μελετών. Εμείς, όταν προτείναμε το άρθρο, θέλαμε να επισπεύσουμε τις διαδικασίες για τις μελέτες, καθότι και στο Υπουργείο Γεωργίας υπάρχει Διεύθυνση Περιβάλλοντος. Και δεν είναι αλήθεια, αυτός που κάνει τα έργα, δεν θα πρέπει να εγκρίνει περιβαλλοντικές μελέτες, γιατί δεν πρόκειται περί κατασκευαστή και μελετών περιβαλλοντικών όρων, αλλά περί ξεχωριστής διευθύνσεως που έχει σχέση με τη σύνταξη αυτών των μελετών.
ΣΤΡΑΤΗΣ ΚΟΡΑΚΑΣ: Αυτό είναι πρωτοφανές.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Κόρακα, ο κ. Νάκος που μίλησε προηγουμένως είπε ότι πολύ σωστά υπάρχει αυτό το άρθρο. Εσείς λέτε το αντίθετο.
ΠΡΟΕΔΡΕΥΩΝ (Νικόλαος Κατσαρός): Κύριε Κόρακα, σας παρακαλώ μην κάνετε διακοπές.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Εγώ, κύριε Κόρακα σας άκουσα και δεν σας διέκοψα. Ζητώ τη διαγραφή του άρθρου για να μην υπάρχουν διχογνωμίες εδώ περί του ποίος έχει την αρμοδιότητα έναντι ποίου.
ΣΤΡΑΤΗΣ ΚΟΡΑΚΑΣ: Το άρθρο 69 το διαγράψατε;
ΠΡΟΕΔΡΕΥΩΝ (Νικόλαος Κατσαρός): Κύριε Κόρακα, σταματείστε. Το είπε τρεις φορές ο κύριος Υπουργός. Παρακαλώ παρακολουθείστε τη συζήτηση.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Ζήτησα να διαγραφούν τα άρθρα 32, 59 και 69.
Πολύ σωστά έγιναν παρατηρήσεις στο άρθρο 31, τόσο από τον κ. Ευμοιρίδη, όσο και από τον κ. Γεωργακόπουλο και του κ. Πεπονή, γι αυτό στο άρθρο αυτό η παράγραφος 1 προτείνουμε να διαγραφεί.
Από την παράγραφο 2 του άρθρου αυτού ζητούμε να διαγραφούν οι λέξεις "ιδιωτικού δικαίου", "ή φυσικά". 'Ετσι αντιμετωπίζεται και το θέμα του ΕΘΙΑΓΕ. Αυτές οι διατάξεις είχαν προταθεί από το ΕΘΙΑΓΕ, ήταν και στον προηγούμενο νόμο και μπορούν να δημιουργήσουν παρενέργειες που κανένας δεν θα τις ήθελε. 
Τώρα στο θέμα των ελέγχων. Υπάρχει, όπως είπε ο κ. Παπαγεωργόπουλος, το Γενικό Χημείο του Κράτους. Θέση του Πρωθυπουργού είναι ότι πρέπει να γίνει Οργανισμός Ελέγχου Τροφίμων. Δεν μπορεί πέντε Υπουργεία να κάνουν ελέγχους στα τρόφιμα. Αυτή η ιστορία δεν έχει σχέση με τους Υπουργούς, αλλά με τους υπαλλήλους που είναι στους ελέγχους και πρώτα από όλα στο Γενικό Χημείο του Κράτους.
Το Γενικό Χημείο το Κράτους κάποτε, κάποια δεκαετία εκεί στο 1930, είχε τον έλεγχο των οινοπνευματωδών, λόγω του ότι τα φορολογούσε. 'Εκτοτε, οι υπάλληλοι εκεί έπαιρναν αντικείμενα τα οποία άνηκαν σε άλλους χώρους που παράγονται τα προϊόντα. Και αν ήταν υπαρκτό το Γενικό Χημείο του Κράτους -που δεν αμφισβητώ ότι έχει έργο- δεν θα είχαμε φθάσει στη νοθεία. 
'Οταν ανέλαβα τα καθήκοντά μου, έχυναν το γάλα και τα τυριά και το βούτυρο σε όλη τη χώρα και είχε φθάσει το πρόβειο γάλα εκατόν τριάντα δραχμές (130) το κιλό και η νοθεία ήταν σε οργιώδη κατάσταση και η σκόνη γάλα ήταν η φυσική κατάσταση παραγωγής του γάλατος στην Ελλάδα. Πού ήταν τότε το Γενικό Χημείο του Κράτους; Πού είναι το Γενικό Χημείο του Κράτους, όπου πέρυσι χάσαμε από την αγορά το 35% των ελληνικών τυριών. Τα ελληνικά τυριά έχασαν 35%. Για να μην αναφερθώ σε ένα σωρό άλλες δραστηριότητες.
Απλώς υπάρχει εκεί η λογική των υπαλλήλων που είναι εκεί στο Υπουργείο Οικονομικών, επειδή έχουν ορισμένα προνόμοια κατακτήσει από καιρούς και θα πρέπει να κάνουν τον έλεγχο των τροφίμων. Δεν είναι δυνατόν να συμβαίνει αυτό, το Υπουργείο των Οικονομικών να κάνει τον έλεγχο των τροφίμων. Γιατί αυτά προκαλούν παρενέργειες στα προϊόντα που παράγονται και δεν είναι ο χώρος τους αυτός. Δεν είναι τυχαίο, ότι στην Κοινότητα από τις 15 χώρες τα 10 Υπουργεία είναι Υπουργεία Γεωργίας και Τροφίμων και έχουν τον έλεγχο των τροφίμων. Δεν είναι τυχαίο, ότι αυτό συμβαίνει στις Η.Π.Α. και σε άλλες χώρες. Αλλά απλά, αυτά που φέρνετε εδώ είναι οι συντεχνιακές απαιτήσεις, που ενοχλήθηκαν πάρα πολλοί από αυτόν τον έλεγχο. Αυτή είναι η πραγματικότητα. Διότι δεν ξέρετε τι συνέπειες έχει στον παραγωγό ο μη έλεγχος ενός προϊόντος, μετά τι συνέπειες έχει στον καταναλωτή και σε όλη τη διαδρομή, πολλούς μισθούς, πολλές διεκδικήσεις, πολλές προαγωγές και ελάχιστους ελέγχους, κύριοι συνάδελφοι. Αυτή είναι η τραγική πραγματικότητα.
Το ίδιο συμβαίνει και στο χώρο του Υπουργείου Υγείας, όπου και εκεί θέλουν να έχουν ένα τμήμα. Το ίδιο συμβαίνει και στο Υπουργείο Δημόσιας Τάξεως, όπου ο κύριος Ρωμαίος -προς τιμήν του- είπε από καιρό, επιτέλους να πάμε στον Οργανισμό 'Ελέγχου Τροφίμων, για να τελειώνουμε. Γιατί είχε κάνει Ευρωβουλευτής, ασχολήθηκε με τη γεωργία παλιά και ξέρει τι γίνεται στην Ευρωπαϊκή 'Ενωση. 'Αλλοι θέλουν απλώς να έχουν τις κάστες εκεί και τις συντεχνίες και όχι να κάνουν τον έλεγχο των τροφίμων. Και ενόχλησε πάρα πολλούς.
Εμείς τώρα τι κάνουμε με αυτό; Εμείς φτιάχνουμε τη βιομηχανία στη χώρα. Χωρίς βιομηχανία δεν υπάρχει ανάπτυξη. Ξέρετε πόσο ενοχλήθηκαν ορισμένες βιομηχανίες διότι υπάρχουν ασυδοσίες. Και τώρα με αυτού του τύπου τον έλεγχο που θα συμμετέχουν όχι μόνο οι υπάλληλοι, αλλά και οι παραγωγοί και οι εκπρόσωποί τους, θα υπάρχουν πολύ καλύτερες εξελίξεις.
Θα ήθελα, όμως -για να μη χάσω το χρόνο μου- επειδή είναι τόσο σοβαρό το θέμα που έθεσε ο συνάδελφος από τη Χίο, να πω ότι, όντως εμείς δεν θέλουμε να βάλουμε πάνω στο κόστος της παραγωγής άλλο κόστος. Και γι'αυτό, το πρωί συναντήθηκα με τους εκπροσώπους των παραγωγών και των επιχειρηματιών από την περιοχή εκεί που έχουν συναλλαγές με την ιχθυόσκαλα. Είναι σαφές, ότι υπάρχει το προεδρικό διάταγμα που δίνει τη δυνατότητα στον Υπουργό Γεωργίας να διαφοροποιεί το ποσοστό της συμμετοχής πάνω στον έλεγχο. Δεν πρόκειται δηλαδή -το δήλωσα το πρωί και έδωσα έγγραφο δύο σελίδων- ποτέ να υπάρχει ποσοστό συμμετοχής για τις ιχθυοκαλλιέργειες, αλλά όμως, πρέπει να περνούν από την ιχθυόσκαλα για λόγους ελέγχου. Πρώτον, αυτό. Και δεύτερον, ως προς τη διαφοροποίηση των ομάδων από την παράκτια συλλογή των αλιευμάτων μέχρι την ιχθυοκαλλιέργεια, που είναι εντελώς διαφορετικό πράγμα, εκεί θα υπάρχει πρόταση για 0,5%. Αλλά δεν πρέπει να το νομοθετήσουμε αυτό, γιατί κάθε φορά θα διαφοροποιείται ανάλογα με την εξέλιξη της αγοράς. Δεν μπορεί να υπάρξει Υπουργός Γεωργίας που θα βάλει άλλο κόστος πάνω. Θέλουμε απλώς να γίνεται ο έλεγχος. Δεν πρόκειται να μπει το 2% στην ιχθυοκαλλιέργεια.
Νομίζω, ότι είναι σαφής αυτή η δήλωση. Θα φανεί και στην απόφαση.
ΣΤΡΑΤΗΣ ΚΟΡΑΚΑΣ: Το 2% στα παράκτια;
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Ναι. 'Οχι στις ιχθυοκαλλιέργειες, σε καμμία περίπτωση.
ΣΤΡΑΤΗΣ ΚΟΡΑΚΑΣ: Για να χτυπήσουμε τους ψαράδες και να ενισχύσουμε τους άλλους;
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Εντάξει, έχουμε διαφωνία!
Θα ήθελα επίσης να πω -επειδή δεν έχω χρόνο- όσον αφορά τον Οργανισμό Βάμβακος, κακώς ειπώθηκε ότι το ένα δισεκατομμύριο (1.000.000.000) που πληρώθηκαν οι βαμβακοπαραγωγοί, είναι σκάνδαλο. Ο Οργανισμός Βάμβακος έχει στραφεί κατά των περιουσιακών στοιχείων αυτών των τριών επιχειρηματιών που δεν κατέβαλαν όσα θα όφειλαν από τον κανονισμό της Ευρωπαϊκής 'Ενωσης για το βαμβάκι στους παραγωγούς που τα εδικαιούντο. Δεν πρόκειται αυτοί, οι κύριοι και όσοι εμπλέκονται με αυτούς, να απαλλαγούν από την απαίτηση που έχει ο Οργανισμός Βάμβακος εναντίον τους. Αλλά εμείς έπρεπε -γιατί δεν υπήρχε άλλος τρόπος, το Ελεγχτικό Συνέδριο ήταν σαφές σε αυτό- να προτείνουμε νομοθετική ρύθμιση από τη στιγμή που από τα αποθεματικά βάμβακος κατεβλήθησαν τα ανάλογα ποσά στους παραγωγούς που τα εδικαιούντο. Κακώς ειπώθηκαν τέτοιες βαριές διατυπώσεις.
Θα ήθελα να κλείσω, λέγοντας για το ΕΘ.Ι.ΑΓ.Ε. 'Ηρθαν εδώ ορισμένες απόψεις από στελέχη του ΕΘ.Ι.ΑΓ.Ε. Θα επαναλάβω αυτά που είπα πριν από τρεις ημέρες. Φέτος φάγαμε όλες τις ντομάτες του Βελγίου και της Ιταλίας. Η ελληνική ντομάτα καταστράφηκε από μια ίωση. Καμιά απάντηση δεν μας έδωσαν οι ερευνητές μας. Επίσης, καταστράφηκε ένα προϊόν προελεύσεως σημαντικό για τη χώρα μας, το αργίτικο πεπόνι, εδώ και χρόνια. Κανείς δεν μας έχει δώσει ακόμη απάντηση. Επίσης, έχουν πάθει μια σημαντική ίωση ορισμένα καπνά, τα οποία αποτελούν σημαντικό παράγοντα για την εθνική μας οικονομία. Κανείς δεν μας έδωσε απάντηση.
Θα μπορούσα να πω πάρα πολλά παραδείγματα. Δεν μπορεί να λειτουργεί ένα δίκτυο, όπου δίνει ο ένας ντοκτορά στον άλλο και ο ένας προάγει τον άλλο. Δεν είναι δυνατόν τέσσερις βαθμίδες ερευνητών, που να εξομοιούνται με τους πανεπιστημιακούς, δηλαδή στο βαθμό του λέκτορα, στο βαθμό του επίκουρου και στο βαθμό του αναπληρωτή καθηγητή, χωρίς διδακτορικό και να αμείβονται όπως οι πανεπιστημιακοί! Αυτές είναι πρωτοφανείς διαδικασίες για ερευνητικά κέντρα.
Γι' αυτό, λοιπόν, ενώ ο νόμος ήταν σαφής από την τότε Κυβέρνηση ότι θα είναι δύο οι κλάδοι μέσα στο ΕΘ.Ι.ΑΓ.Ε., ο των ερευνητών, πολύ σωστά, αλλά και των επιστημόνων εφαρμογής, πέρασαν όλοι οι επιστήμονες των εφαρμογών στους ερευνητές. Δεν υπάρχει ούτε ένας επιστήμονας στον κλάδο των εφαρμογών. Ποτέ δεν άνοιξαν τον κλάδο. Αυτά δεν είναι σωστά πράγματα, δεν είναι έρευνα αυτό. Θέλουμε έρευνα στη γεωργία. Δεν μπορεί να υπάρξει γεωργία χωρίς έρευνα, αλλά με ερευνητές που θα ασχοληθούν με τη γεωργία, όχι με την απόκτηση διδακτορικών και προαγωγών.
Δεν θέλω να πω τι συμβαίνει σε ένα συγκεκριμένο κλάδο. Δεκαεννιά διδάκτορες σε ένα ινστιτούτο ασχολούνται με μια πρακτική εργασία, που δεν θέλω να την αναφέρω στο Κοινοβούλιο. Σε ένα συγκεκριμένο κέντρο μία εργασία μπορούν να την κάνουν και πτυχιούχοι των Τ.Ε.Ι., όχι διδάκτορες.
Επίσης, θα ήθελα να πω ότι για να παραχθεί μια κρίσιμη μάζα -όλοι ξέρουμε λίγο-πολύ εδώ από ερευνητικά κέντρα- χρειάζεται να υπάρχει πράγματι ένα κέντρο, που να είναι πολυδύναμο, να έχει πολλές επιστημονικές ενότητες και ανάλογους επιστήμονες. Αυτήν τη στιγμή έγινε κάτι τραγικό. Εβδομήντα δύο κέντρα και ινστιτούτα;
Ανέφερε ο συνάδελφος -και πολύ σωστά- από την Πέλλα το θέμα, αλλά δεν είναι δυνατόν, δεν παράγεται επιστήμη έτσι, ούτε έρευνα.
ΓΕΩΡΓΙΟΣ ΚΑΡΑΣΜΑΝΗΣ: Αυτό παράγει.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Γι' αυτό, από πολύ καιρό είχε γίνει η πρόταση ότι πρέπει να γίνει συγκέντρωση δυνάμεων, για να μπορεί να παραχθεί ένα ορισμένο αποτέλεσμα, το οποίο έχει αξία για τη χώρα μας και για τη γεωργική παραγωγή, αλλά και για τη διεθνή ερευνητική δραστηριότητα. 'Οταν, ας πούμε, σε άλλα κέντρα διεθνώς γνωστά, γνωστοποιήθηκε ότι έχουμε εβδομήντα δύο ινστιτούτα, είπαν: "δεν γίνεται έρευνα". Δεν υπάρχει μάζα συγκεκριμένη επιστημόνων με τη διεπαγγελματική επιστημονική διαδικασία, σε πολλά αντικείμενα, να μπορέσουν να παράγουν ένα συγκεκριμένο ερευνητικό έργο.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Δεν είναι αληθή αυτά που ειπώθηκαν και γι' αυτό πρέπει να μπουν σε ορισμένη τάξη τα πράγματα, ναι στις αμοιβές, αλλά όχι απλώς να ονομαζόμεθα κατ' απονομήν ερευνητές.
ΓΕΩΡΓΙΟΣ ΚΑΡΑΣΜΑΝΗΣ: Το Ινστιτούτο Πέλλας είναι αναγνωρισμένο διεθνώς. 
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Τα άκουσα, είναι πολύ σημαντικά αυτά που είπατε και θα πρέπει να λειτουργήσουν ορισμένα ινστιτούτα, για να παράγουν ένα συγκεκριμένο έργο, να βοηθήσουν τη γεωργία, την κτηνοτροφία, την αλιεία και τη γενικότερη υποστήριξη της δασικής μας πολιτικής.
Ευχαριστώ, κύριε Πρόεδρε. Υπάρχουν πάρα πολλές παρατηρήσεις, αλλά θα επανέλθουμε.
ΓΕΩΡΓΙΟΣ ΚΑΡΑΣΜΑΝΗΣ: Για το άρθρο δεν είπατε τίποτα. Θα απαλείψετε τη λέξη "μία"; 
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Τις τροποποιήσεις που έχουμε πει, τις καταθέτουμε στα Πρακτικά. 
(Στο σημείο αυτό ο Υπουργός Γεωργίας κ. Στέφανος Τζουμάκας καταθέτει για τα Πρακτικά τις προαναφερθείσες τροποποιήσεις, οι οποίες έχουν ως εξής:
"ΕΛΛΗΝΙΚΗ ΔΗΜΟΚΡΑΤΙΑ
ΥΠΟΥΡΓΕΙΟ ΓΕΩΡΓΙΑΣ
ΥΠΟΥΡΓΟΣ
Αθήνα, 14 Οκτωβρίου 1997
Τροποποιήσεις - Προσθήκες - Διαγραφές
στο σχέδιο νόμου
"Τροποποίηση της κείμενης νομοθεσίας για τα γεωργικά και κτηνιατρικά φάρμακα, ρύθμιση χρεών συνεταιριστικών οργανώσεων και άλλες διατάξεις"
στα άρθρα 7, 14 έως και 18
και στα άρθρα 29 έως και 72
'Αρθρο 7
1) Στην περίπτωση α' της παρ. 8 μεταξύ του πρώτου και του δεύτερου εδαφίου παρεμβάλλεται νέο εδάφιο που έχει ως εξής:
Κατ'εξαίρεση επιτρέπεται στον κτηνίατρο να εκτελεί συνταγή που έχει συνταγογραφήσει ο ίδιος, εφόσον έχει την έδρα του καταστήματος του εντός των ορίων Κοινότητας ή Δήμου, εκτός της πρωτεύουσας του νομού, με πληθυσμό κάτω των είκοσι χιλιάδων (20.000) κατοίκων.
'Αρθρο 14
1) Η περίπτωση γ' της παρ. 5 διαγράφεται.
2) Το τελευταίο εδάφιο της παρ. 5 διαγράφεται.
3) Μετά την παρ. 5 προστίθεται νέα παράγραφος 6 που έχει ως εξής: 6. Πέραν των προαναφερθέντων ρυθμίσεων τυχόν επιπλέον οφειλόμενοι τόκοι διαγράφονται κατά την κρίση της Α.Τ.Ε.
'Αρθρο 15
1) Στο τέλος της παρ.3 προστίθεται εδάφιο που έχει ως εξής:
Από την υποχρέωση των προηγουμένων εδαφίων της παρούσας παραγράφου εξαιρείται ο Συνεταιρισμός Πτηνοτρόφων Μεγάρων.
'Αρθρο 17
1) Η παρ. 3 αντικαθίσταται ως εξής:
3. Το Ελληνικό Δημόσιο αναλαμβάνει την υποχρέωση να καταβάλει στην ΑΤΕ Α.Ε. το συνολικό ποσό (ποσοστό 100%) των προς αυτή οφειλών, συμπεριλαμβανομένων και των τόκων, επιχειρήσεων εκτροφής χελιών κλειστού κυκλώματος και γαρίδων, με λογιστικό 30 Απριλίου 1996, από δάνεια για την ίδρυση και λειτουργία των μονάδων.
Το συνολικό ποσό που θα καταβληθεί από το Ελληνικό Δημόσιο στην ΑΤΕ Α.Ε. ανέρχεται σε ένα δισεκατομμύριο τριακόσια δέκα πέντε εκατομμύρια οκτακόσιες πενήντα τέσσερις χιλιάδες (1.315.854.000) δραχμές και κατανέμεται κατά επιχείρηση ως εξής:
α) ΒΙΟΤΕΚ Α.Ε.
 
δρχ. 
189.873.000
β) ΣΠ. ΜΑΛΑΚΑΤΑΣ & ΣΙΑ Ο.Ε. 
 
δρχ. 
159.202.000
γ) Θ. ΚΑΡΥΠΙΔΗΣ & ΣΙΑ Ε.Ε. 
 
δρχ. 
123.410.000
δ) ΑΒΡΑΑΜ ΚΡΟΥΣΤΑΛΑΣ 
 
δρχ. 
293.034.000
ε) Γ. ΚΑΡΑΝΙΚΟΛΑ ΚΑΙ ΥΙΟΙ Ο.Ε. 
 
δρχ.
48.231.000
στ) ΙΧΘΥΟΚΑΛΛΙΕΡΓΕΙΑ ΜΑΚΕΔΟΝΙΑΣ Α.Ε. 
 
δρχ.
18.920.000
ζ) ΤΡΙΑΙΝΑ Α.Ε. 
 
δρχ. 
158.232.000
η) Χ. ΔΟΥΛΑΡΑΚΗΣ Α.Ε. 
 
δρχ. 
324.952.000
Η ρύθμιση του παραπάνω ποσού θα πραγματοποιηθεί με έκδοση από το Ελληνικό Δημόσιο ειδικού ισόποσου ομολογιακού δανείου (άρθρα 31 και 32 τον ν.1914/1990), οι ομολογίες του οποίου θα διετεθούν στην ΑΤΕ Α.Ε., διατηρουμένων εν ισχύ των διατάξεων του άρθρου 11 του ν. 2459/1997.
Επίσης διαγράφονται σε βάρος του Ελληνικού Δημοσίου οι παρακάτω οφειλές των προαναφερόμενων επιχειρήσεων που έχουν βεβαιωθεί και οφείλονται στις αρμόδιες Δ.Ο.Υ. λόγω κατάπτωσης υφισταμένης εγγύησης του Ελληνικού Δημοσίου, συνολικού ύψους εκατόν είκοσι έξι εκατομμυρίων ενενήντα τριών χιλιάδων (126.093.000) δραχμών, οι οποίες κατανέμονται κατά επιχείρηση ως εξής:
α) ΒΙΟΤΕΚ Α.Ε. 
 
δρχ.
27.871.000
β) ΣΠ. ΜΑΛΑΚΑΤΑΣ & ΣΙΑ Ο.Ε. 
 
δρχ.
29.558.000
γ) Θ. ΚΑΡΥΠΙΔΗΣ & ΣΙΑ Ε.Ε. 
 
δρχ.
10.728.000
δ) ΑΒΡΑΑΜ ΚΡΟΥΣΤΑΛΑΣ 
 
δρχ.
31.992.000
ε) ΙΧΘΥΟΚΑΛΛΙΕΡΓΕΙΑ ΜΑΚΕΔΟΝΙΑΣ Α.Ε.
 
δρχ.
25.944.000
2) Από το εδάφιο α' της παρ. 4 οι λέξεις "του Αγροτικού Μελισσοκομικού Συνεταιρισμού Θάσου." διαγράφονται.
3) Από το εδάφιο α' της παρ. 4 οι λέξεις "πέντε δισεκατομμύρια επτακοσίων πενήντα ενός εκατομμυρίων ογδόντα εννιά χιλιάδων οκτακοσίων δεκατεσσάρων δραχμών (5.751.389.814)" διαγράφονται και αντικαθίστανται από τις λέξεις "πέντε δισεκατομμυρίων πεντακοσίων είκοσι εννέα εκατομμυρίων οκτακοσίων τριάντα έξι χιλιάδων δραχμών (5.529.836.000)".
4) Η περίπτωση ιβιβ' του εδαφίου α' της παρ. 4 διαγράφεται (οι λοιπές περιπτώσεις αναριθμώνται αναλόγως).
5) Στο τέλος του εδαφίου α' της παρ. 4 και μετά το στοιχείο ιηιη' προστίθενται νέα εδάφια που έχουν ως εξής:
Ειδικότερα η ρύθμιση των χρεών του υπό το στοιχείο ιαια' Γαλακτοκομικού Συν/σμού Φιλιατών Ηγουμενίτσας γίνεται με την προϋπόθεση σύστασης νέου φορέα διαχείρισης της τυροκομικής μονάδας του με τη συμμετοχή της Ε.Α.Σ. Θεσπρωτίας ή και άλλων συνεταιριστικών οργανώσεων του νομού. Το οριστικό σχήμα του φορέα διαχείρισης θα καθοριστεί σε συνεργασία με την ΑΤΕ Α.Ε., ώστε να εξασφαλιστούν οι αναγκαίες συνθήκες βιώσιμης λειτουργίας της μονάδας του.
'Αρθρο 18
1) Στην παρ. 1 η φράση "που προβλέπονται στα άρθρα από 13 και 16" αντικαθίσταται από τη φράση:
που προβλέπονται στα άρθρα 14 έως και 17
2) Στην παρ. 1 μεταξύ των λέξεων "κριθεί" και "βιώσιμες" παρεμβάλλεται η φράση "μετά από γνώμη της ΠΑΣΕΓΕΣ".
3) Μετά το τέλος του πρώτου εδαφίου της παρ.1 προστίθεται νέο εδάφιο που έχει ως εξής:
Από την υποχρέωση υποβολής στην Α.Τ.Ε. Α.Ε. προγράμματος εξυγίανσης εξαιρούνται οι προαναφερόμενοι φορείς που δεν λειτουργούν πλέον.
4) Στο πρώτο εδάφιο της παρ. 2 μετά από τη λέξη "Γεωργίας" και πριν από το κόμμα παρεμβάλλεται η φράση "με τη συμμετοχή του Σώματος Ειδικών Ελεγκτών".
5) Το δεύτερο εδάφιο της παρ. 2 τροποποιείται ως εξής:
Στα πλαίσια ελέγχου εφαρμογής των προγραμμάτων εξυγίανσης τα Υπουργεία Οικονομικών και Γεωργίας, η Α.Τ.Ε. Α.Ε., το Σώμα Ειδικών Ελεγκτών και ΠΑΣΕΓΕΣ έχουν ελεύθερη και άμεση πρόσβαση στα λογιστικά βιβλία και στοιχεία των ελεγχομένων για άντληση πληροφοριών τις οποίες κρίνουν αναγκαίες για την εκτέλεση του έργου τους.
6) Μετά την παρ. 6 προστίθεται νέα παράγραφος 7, που έχει ως ακολούθως:
7. Με κοινή απόφαση των Υπουργών Οικονομικών και Γεωργίας και ύστερα από ατιολογημένη εισήγηση της ΑΤΕ Α.Ε. και της ΠΑΣΕΓΕΣ, επιτρέπεται μεταφορά κονδυλίων των επιμέρους ρυθμίσεων που αναλαμβάνει το Ελληνικό Δημόσιο με τα άρθρα 14 - 17 του παρόντος νόμου για τις περιλαμβανόμενες σε αυτά Συνεταιριστικές Οργανώσεις χωρίς μεταβολή του συνολικού ποσού της ρύθμισης.
'Αρθρο 29
1) Στο τέλος της παρ. 4 προστίθεται εδάφιο που έχει ως εξής:
Αίτηση μπορούν να υποβάλλουν μέχρι την 31η Μαρτίου 1998.
2) Η παρ. 5 τροποποιείται ως εξής:
5. Ερευνητές που εκπονούν διδακτορική διατριβή, το θέμα της οποίας ανέλαβαν έως την 30η Ιουνίου 1997 εντάσσονται στον κλάδο των Ειδικών Επιστημόνων Εφαρμογών, με αποδοχές όχι κατώτερες από τις αποδοχές που λαμβάνουν στην προηγούμενη θέση.
Ο συνολικός χρόνος για την περάτωση της διατριβής δεν μπορεί να ξεπερνά τα τρία (3) έτη συνολικά με δικαίωμα παρατάσεως ενός (1) εξαμήνου σε εξαιρετικές περιπτώσεις και κατόπιν αποφάσεως του Επιστημονικού Συμβουλίου του ΕΘ.Ι.ΑΓ.Ε. και αρχίζει από τη δημοσίευση του παρόντος νόμου στην Εφημερίδα της Κυβερνήσεως. Οσοι από τους ερευνητές αυτής της παραγράφου ανακηρυχθούν διδάκτορες, λαμβάνουν μέρος ως υποψήφιοι σε θέσεις ερευνητών όταν θα προκηρύσσονται. Εάν δεν επιλέγονται σε θέσεις ερευνητών που έχουν προκηρυχθεί, έχουν το δικαίωμαείτε να παραμείνουν στον κλάδο των Ειδικών Επιστημονικών Εφαρμογών, είτε να μεταφερθούν σε προσωποπαγείς θέσεις του Υπουργείου Γεωργίας ανάλογα με τα προσόντα τους, με αποδοχές όχι κατώτερες από τις αποδοχές που λαμβάνουν στην προηγούμενη θέση.
'Οσοι από τους ερευνητές αυτής της παραγράφου δεν ανακηρυχθούν διδάκτορες, εντάσσονται σε μια από τις θέσεις που ορίζουν οι διατάξεις των παραγράφων 2 και 3 του παρόντος άρθρου.
3) Μετά την παρ. 5 προστίθεται παράγραφος 6 που έχει ως εξής:
6. Ο χρόνος υπηρεσίας του μεταφερόμενου προσωπικού των παραγράφων 3, 4 και 5 του παρόντος άρθρου που διανύθηκε στο ΕΘ.Ι.Α.Γ.Ε. λογίζεται ως χρόνος πραγματικής υπηρεσίας στη νέα του υπηρεσία για όλες τις νόμιμες συνέπειες και για κάθε μισθολογική και βαθμολογική εξέλιξη.
'Αρθρο 30
1) Στην παρ. 2 με την οποία προστίθεται παράγραφος 17α στο άρθρο 32 του ν. 2040/1992, η περίπτωση δ' της παραγράφου 17α του άρθρου 32 του ν. 2040/1992 τροποποιείται ως εξής:
δ) Το επιστημονικό και τεχνικό προσωπικό που υπηρετεί στα Κέντρα Κτηνιατρικών Ιδρυμάτων Αθηνών και Θεσσαλονίκης και δεν έχει ενταχθεί στο ΕΘ.Ι.ΑΓ.Ε. μέχρι τη δημοσίευση του παρόντος στην Εφημερίδα της Κυβερνήσεως παραμένει στα Κέντρα αυτά. Οι οργανικές θέσεις τις οποίες κατέχει το προσωπικό του προηγουμένου εδαφίου στις Νομαρχιακές Αυτοδιοικήσεις ή τις Περιφέρειες μεταφέρονται με τον παρόντα νόμο στα εν λόγω Κέντρα.
'Αρθρο 31
1) Στην παρ. 5, με την οποία αντικαθίσταται η παράγραφος 1 του άρθρου 7 του ν. 1845/1989 και στην περίπτωση δ' της παραγάφου 1 του άρθρου 7 του ν. 1845/1989 οι λέξεις "που να συμβάλει" αντικαθίστανται από τις λέξεις "που να έχουν συμβάλει".
2) Στην παρ. 5, με την οποία αντικαθίσταται η παράγραφος 1 του άρθρου 7 του ν. 1845/198, το προτελευταίο εδάφιο της παραγράφου 1 του άρθρου 7 του ν. 1845/1989 αντικαθίσταται ως εξής:
Μέχρι να ολοκληρωθούν οι κρίσεις του ερευνητικού προσωπικού του ΕΘ.Ι.ΑΓ.Ε. τα μέλη των περιπτώσεων ζ' και η' ορίζονται με απόφαση του Υπουργού Γεωργίας.
3) Η παρ. 9 αντικαθίσταται ως ακολούθως:
9. Η παράγραφος 1 του άρθρου 9 του ν. 1845/1989, όπως αντικαταστάθηκε με την παράγραφο 5α) του άρθρου 32 του ν. 2040/1992, αντικαθίστανται ως εξής:
"1), α) Ο Γενικός Διευθυντής του ΕΘ.Ι.ΑΓ.Ε. διορίζεται με απόφαση του Υπουργού Γεωργίας, που δημοσιεύεται στην Εφημερίδα της Κυβερνήσεως, εφόσον συγκεντρώνει τις τυπικές και ουσιαστικές προϋποθέσεις που ορίζονται στις επόμενες παραγράφους. Ο διορισμός γίνεται για θητεία τριών ετών, ύστερα από κρίση και πρόταση επιτροπής που συγκροτείται με απόφαση του Υπουργού Γεωργίας. Ανανέωση του διορισμού επιτρέπεται για ίσο χρονικό διάστημα, ύστερα από αίτηση του ενδιαφερομένου και γνώμη της ιδίας επιτροπής που συνεκτιμά την επιτυχή και αποτελεσματική εκπλήρωση των καθηκόντων του ενδιαφερομένου και γνώμη της ιδίας επιτροπής που συνεκτιμά την επιτυχή και αποτελεσματική εκπλήρωση των καθηκόντων του ενδιαφερομένου κατά τη διάρκεια της θητείας του. Λήξη της θητείας του Γενικού Διευθυντή πριν από την παρέλευση της 3ετίας επιτρέπεται με πλήρως αιτιολογημένη απόφαση της παραπάνω επιτροπής μετά από εισήγηση του Υπουργού Γεωργίας για λόγους ακαταλληλότητας εκπλήρωσης των καθηκόντων του.
β) Ο Γενικός Διευθυντής είναι κάτοχος διδακτορικού διπλώματος, εμπειρία στην έρευνα, καθώς και διοικητικές ικανότητες.
γ) Η αίτηση υποψηφιότητας υποβάλλεται μέσα σε αποκλειστική προθεσμία που τάσσεται από τον Υπουργό Γεωργίας, η οποία δεν μπορεί να είναι μικρότερη των δέκα (10) ημερών από τη σχετική προκήρυξή του στον τύπο. Η προκήρυξη του Υπουργού τοιχοκολλάται στο κεντρικό οίκημα του Υπουργείου Γεωργίας, καθώς και στο κεντρικό οίκημα του ΕΘ.Ι.ΑΓ.Ε. και περίληψη αυτής δημοσιεύεται σε δύο ημερήσιες εφημερίδες των Αθηνών.
δ) Η αίτηση υποψηφιότητας συνοδεύεται και από πλήρες βιογραφικό σημείωμα καθώς και από άλλα στοιχεία, που κατά την κρίση του υποψηφίου αποδεικνύεται η ικανότητα αυτού να ασκήσει αποτελεσματικά τα καθήκοντα του Γενικού Διευθυντή. Η επιτροπή καλεί τους υποψηφίους σε προφορική συνέντευξη.
ε) Η επιτροπή συνέρχεται σε συνεδρίαση για την επιλογή ύστερα από την υποβολή σχετικού ερωτήματος του Υπουργού Γεωργίας. Για την επιλογή συνεκτιμώνται τα στοιχεία του βιογραφικού σημειώματος καθώς και τα λοιπά στοιχεία του υποψηφίου, οι μεταπτυχιακοί τίτλοι σπουδών, η γνώση ξένων γλωσσών και κατά προτίμηση μιας των κυρίων γλωσσών των κρατών - μελών της Ευρωπαϊκής 'Ενωσης (Ε.Ε.) καθώς και η γνώμη της επιτροπής που διαμορφώνεται κατά την προφορική συνέντευξη για την προσωπικότητα και την ικανότητα του υποψηφίου να ασκήσει αποτελεσματικά τα καθήκοντα του Γενικού Δ/ντή".
4) Στην παρ. 10, με την οποία αντικαθίσταται η παράγραφος 2 του άρθρου 9 του ν. 1845/89, το στοιχείο γ' της παραγράφου 2 του άρθρου 9 του ν. 1845/89 τροποποιείται ως ακολούθως:
γ) Υλοποιεί τις αποφάσεις του Δ.Σ.
5) Η παρ. 13 τροποποιείται ως εξής:
13. Η παράγραφος 1 του άρθρου 10 του ν. 1845/89, όπως αντικαταστάθηκε με την παράγραφο 6 του άρθρου 32 του ν. 2040/92, αντικαθίσταται ως εξής:
"1. Το Ε.Σ. είναι επταμελές και αποτελείται από:
α) Πέντε (5) επιστήμονες αναγνωρισμένου κύρους, με προσόντα τουλάχιστον ερευνητή βαθμίδας Α', με αξιόλογο ερευνητικό και συγγραφικό έργο στην αγροτική έρευνα και τεχνολογία, που ορίζονται από τον Υπουργό Γεωργίας από καθηγητές ανώτατων εκπαιδευτικών ιδρυμάτων ή τους ερευνητές βαθμίδας Α' του ΕΘ.Ι.ΑΓ.Ε.
β) Δύο (2) ερευνητές βαθμίδας Α', που εκλέγονται μαζί με τους αναπληρωτές τους με μυστική ψηφοφορία από το σύνολο του ερευνητικού προσωπικού του ΕΘ.Ι.ΑΓ.Ε.
Τον Πρόεδρο του Ε.Σ. μαζί με τον αναπληρωτή του ορίζει ο Υπουργός Γεωργίας από τους επιστήμονες του εδαφίου α).
Τα θέματα στο Ε.Σ. εισηγείται ο Γενικός Διευθυντής του Ε.Θ.Ι.ΑΓ.Ε., ο οποίος μετέχει στις συνεδριάσεις χωρίς ψήφο." 6) Στην παρ. 17, με την οποία τροποποιείται η παράγραφος 9 του άρθρου 17 του ν. 1845/89, το τελευταίο εδάφιο της παραγράφου 9 του αρθρου 17 του ν. 1845/89 τροποποιείται ως εξής:
Αν και μετά την τελευταία κρίση δεν κριθεί προακτέος, με αίτησή του είτε εντάσσεται στις βαθμίδες του κλάδου των Ειδικών Επιστημόνων Εφαρμογών σύμφωνα με τον Κανονισμό Κατάστασης Προσωπικού ύστερα από κρίση του Επιστημονικού Συμβουλίου και απόφαση του Δ.Σ. του Ε.Θ.Ι.ΑΓ.Ε. με αποδοχές όχι κατώτερες από τις αποδοχές που λαμβάνει στην προηγούμενη θέση, είτε μεταφέρεται σε ανάλογη με τα προσόντα του προσωποπαγή θέση του Υπουργείου Γεωργίας με αποδοχές όχι κατώτερες από τις αποδοχές που λαμβάνει στην προηγούμενη θέση.
'Αρθρο 32
1) Διαγράφεται ολόκληρο το άρθρο 32.
'Αρθρο 33
1) Στην παρ. 1 η λέξη "προσαυξημάτων" αντικαθίσταται από τη λέξη "παραρτημάτων".
'Αρθρο 37
1) Το δεύτερο και τρίτο εδάφιο της παραγράφου 9 του άρθρου 94 του ν. 2127/1993 τροποποιείται ως εξής:
Με όμοια απόφαση μπορεί να παραχωρούνται κατά χρήση στον ΕΛ.Ο.Γ. και όσα εργαστήρια Ελέγχου Ποιότητας Γάλακτος και Γαλακτοκομικών Προϊόντων συσταθούν στο μέλλον από το Υπουργείο Γεωργίας. Με απόφαση του Υπουργού Γεωργίας που δημοσιεύεται στην Εφημερίδα της Κυβερνήσεως, ο ΕΛ.Ο.Γ. μπορεί να παραχωρεί περαιτέρω τη χρήση των Εργαστηρίων της προηγούμενης παραγράφου σε Ενώσεις και Οργανώσεις παραγωγών που έχουν ως αντικείμενο την ή και την κτηνοτροφία καθώς και σε υπηρεσίες και Οργανισμούς με σχετικό αντικείμενο, προκειμένου να διενεργούνται οι απαραίτητες αναλύσεις, δοκιμές και εξετάσεις του νωπού γάλακτος που παραδίδεται από τους παραγωγούς στις μονάδες επεξεργασίας γάλακτος και γαλακτοκομικών προϊόντων για τον καθορισμό της ποιότητάς των.
2) Το τελευταίο εδάφιο της παραγράφου 9 του άρθρου 94 του ν. 2127/1993 τροποποιείται ως εξής:
Στην ίδια απόφαση θα καθορίζονται το είδος των ανωτέρω αναλύσεων, δοκιμών και εξετάσεων, ο τρόπος κατοχύρωσης των αποτελεσμάτων αυτών μέσω εφαρμογής της ορθής εργαστηριακής πρακτικής του Ο.Ο.Σ.Α. (G.L.P.) ή της εφαρμογής του προτύπου ΕΝ 54001, καθώς και οι λεπτομέρειες για τη χρηματοδότηση της δραστηριότητας αυτής από τον ΕΛ.Ο.Γ., όπως αυτό προβλέπεται στην περίπτωση γ' της παρ. 2 του άρθρου 94 του παρόντος, όπως αντικαταστάθηκε με την παράγραφο 1 του άρθρου 3 του ν. 2332/1995."
'Αρθρο 41
1) Το άρθρο 41 αντικαθίσταται ως ακολούθως:
'Αρθρο 41
Εννοιολογικοί Προσδιορισμοί
Για την εφαρμογή των άρθρων 40, 42 έως και 47 οι παρακάτω ορισμοί έχουν την εξής έννοια:
- Ονομασία πώλησης: είναι η ονομασία που προβλέπεται από την εθνική και κοινοτική νομοθεσία για το συγκεκριμένο προϊόν.
- Βασικό συστατικό: θεωρείται το συστατικό που συνδέεται άμεσα με την ονομασία πώλησης καθώς και κάθε συστατικό που περιέχεται στο καθαρό προϊόν σε ποσοστό τουλάχιστον δεκαπέντε τοις εκατό (15%) της μάζας ή του όγκου του.
- Καθαρό προϊόν: νοείται η συνολική μάζα του τελικού προϊόντος εκτός της συσκευασίας του.
- Νοθεία: θεωρείται οποιαδήποτε παρέμβαση η οποία διαφοροποιεί τις προδιαγραφές του προϊόντος όσον αφορά τα συστατικά του.
- Αλλοίωση: θεωρείται οποιαδήποτε ανεπιθύμητη μεταβολή των φυσικών, χημικών μικροβιολογικών και οραγνοληπτικών χαρακτηριστικών του προϊόντος.
- Εμφανής αλλοίωση: είναι η αλλοίωση η οποία γίνεται σαφώς αντιληπτή μακροσκοπικά (οσμή, γεύση, χροιά) και χωρίς εργαστηριακό έλεγχο.
'Αρθρο 42
1) Στην παρ. 1 ανάμεσα στη φράση "... της παρτίδας των ανωτέρω." και στη φράση "Σε περιπτώσεις καταστροφής παρτίδας..." παρεμβάλλεται νέο εδάφιο που έχει ως εξής:
Ο τρόπος αναγραφής των εξερχομένων οφείλει να εξασφαλίζει την ιχνηλασιμότητα της κάθε παρτίδας από τα συστατικά που αυτή παρήχθη.
2) Στο δεύτερο εδάφιο της παρ. 2 οι λέξεις "περιλαμβάνει τουλάχιστον" αντικαθίστανται από τη λέξη "συμπεριλαμβάνει".
3) Οι περιπτώσεις β' και γ' της παρ. 2 αντικαθίστανται ως εξής:
β) Ποσοστιαία αναγραφή των συστατικών, σύμφωνα με τις απαιτήσεις της Εθνικής και Κοινοτικής νομοθεσίας, και στις περιπτώσεις που αυτή δεν υφίσταται, την ποσοστιαία αναγραφή των βασικών συστατικών περιέχονται στο προϊόν.
γ) Το κράτος προέλευσης των προϊόντων καθώς και των συστατικών του στοιχείου β'.
4) Από το προτελευταίο εδάφιο της παρ. 2 διαγράφεται η λέξη "ερμητικά".
5) Το τελευταίο εδάφιο της παρ. 2 αντικαθίσταται ως εξής:
Απαγορεύεται η ανάμειξη ομοειδών βασικών συστατικών διαφορετικής χώρας παραγωγής προκειμένου για την παραγωγή προϊόντων του άρθρου 40.
'Αρθρο 43
1) ΤΟ άρθρο 43 αντικαθίστατι ως εξής:
'Αρθρο 43
Εθνικά Κλιμάκια Ελέγχου
1. Με απόφαση του Υπουργού Γεωργίας που δημοσιεύεται στην Εφημερίδα της Κυβερνήσεως, συνιστώνται Εθνικά Κλιμάκια Ελέγχου που ενεργούν σε όλη την επικράτεια ή σε οριζόμενες περιοχές της χώρας. Τα κλιμάκια είναι επταμελή και συγκροτούνται από:
α) Δύο (2) μονίμους υπαλλήλους του Υπουργείου Γεωργίας με βαθμό Α' ή Β', που υπηρετούν στην Κεντρική Υπηρεσία του Υπουργείου Γεωργίας ή σε υπηρεσίες του ιδίου Υπουργείου της παραγράφου 6 του άρθρου 1 του ν. 2503/1997 (Α 107). Τα μέλη αυτά με τους αναπληρωτές τους ορίζονται από κλάδους κατηγορίας Πανεπιστημιακής Εκπαίδευσης (ΠΕ), με την προϋπόθεση ότι είναι εμπειρογνώμονες στα προϊόντα του άρθρου 40 του παρόντος νόμου. Ο αρχαιότερος στο βαθμό υπάλληλος ορίζεται ως επικεφαλής του κλιμακίου.
β) Δύο (2) εκπροσώπους των οργανώσεων των παραγωγών ή συσκευαστών και ένα (1) εκπρόσωπο των οργανώσεων των καταναλωτών, με τους αναπληρωτές τους, με την προϋπόθεση ότι αποδεδειγμένα είναι εμπειρογνώμονες στα προϊόντα του άρθρου 40 του παρόντος νόμου. Οι εκπρόσωποι της παρούσας περίπτωσης προτείνονται από τους αντίστοιχους φορείς. Σε περίπτωση που οι φορείς δεν προτείνουν εκπρόσωπό τους μέσα σε προθεσμία δέκα (10) ημερών από τη λήψη της σχετικής έγγραφης πρόσκλησης του Υπουργού Γεωργίας, τα κλιμάκια συγκροτούνται και χωρίς τη συμμετοχή των εκπροσώπων τους. Στην περίπτωση του προηγούμενου εδαφίου και σε περίπτωση που δεν υπάρχουν ή δεν επαρκούν οι εκπρόσωποι των οργανώσεων, ως μέλη των κλιμακίων ορίζονται υπάλληλοι της περίπτωσης α) της παρούσας παραγράφου ή υπάλληλοι των εποπτευομένων από το Υπουργείο Γεωργίας νομικών προσώπων που εξαιρούνται των περιορισμών του ν. 2503/1997 και των σε εκτέλεση αυτού εκδιδόμενων προεδρικών διαταγμάτων, με την προϋπόθεση ότι είναι εμπειρογνώμονες ή υπάλληλοι ειδικευμένων εργαστηρίων σχετικών με τα προϊόντα του άρθρου 40 του παρόντος νόμου.
γ) 'Ενα (1) υπάλληλο Δημόσιας Οικονομικής Υπηρεσίας με τον αναπληρωτή του, οριζόμενο από τον Υπουργό Οικονομικών.
δ) 'Ενα (1) εκπρόσωπο αστυνομικής αρχής με τον αναπληρωτή του, οριζόμενο από τον Υπουργό Δημόσιας Τάξης.
2. Με την απόφαση σύσταση και συγκρότησης της παραγράφου 1 του παρόντος άρθρου καθορίζονται και οι αρμοδιότητες κάθε κλιμακίου, η χωρική έκταση ασκήσεως των αρμοδιοτήτων του καθώς και η έδρα αυτού. Στις περιπτώσεις που δεν ορίζεται χωρική έκταση, τα κλιμάκια είναι πανελλαδικής εμβέλειας.
3. 'Εργο των κλιμακίων είναι η διενέργεια των ελέγχων του άρθρου 44 στα προϊόντα του άρθρου 40 του παρόντος νόμου.
4. Σε περίπτωση κωλύματος ή απουσίας των εκπροσώπων των οργανώσεων της περίπτωσης β) της παραγράφου 1 του παρόντος άρθρου και των αναπληρωτών αυτών, τα κλιμάκια διενεργούν τους ελέγχους με τα λοιπά μέλη.
5. Για τη διενέργεια των ελέγχων είναι υποχρεωτική η παρουσία και των δύο (2) μελών της περίπτωσης α) της παραγράφου 1 του παρόντος άρθρου. Η συμμετοχή στο κλιμάκιο αναπληρωματικού μέλους επιτρέπεται μόνο σε περίπτωση ελλείψεως, αποδεδειγμένου κωλύματος ή απουσίας του τακτικού μέλους. Η αδικαιολόγητη άρνηση μέλους του κλιμακίου, πλην των εκπροσώπων των οργανώσεων, να συμμετάσχουν στη διενέργεια διατεταγμένου ελέγχου, συνιστά το πειθαρχικό αδίκημα της αδικαιολόγητης αποχής από της εκτελέσεως των καθηκόντων του και της άρνησης της εκτέλεσης υπηρεσίας, που προβλέπεται και τιμωρείται σύμφωνα με τις διατάξεις των άρθρων 205, 206 παράγραφος 1 εδάφια ιη και ιθ και 207 του Π.Δ. 611/1977 (Υπαλληλικός Κώδιξ).
6. Τα μέλη των κλιμακίων με ισάριθμα αναπληρωματικά ορίζονται με απόφαση του Υπουργού Γεωργίας για δύο (2) χρόνια. Κατά τη διάρκεια της θητείας των μελών των κλιμακίων, επιτρέπεται η αντικατάταστή τους με την ίδια διαδικασία.
7. Οι αποφάσεις των παραγράφων 1 και 6 του παρόντος άρθρου εκδίδονται εντός ενός (1) μηνός από τη δημοσίευση του παρόντος νόμου στην Εφημερίδα της Κυβερνήσεως.
8. Οι διατάξεις των παραγράφων 6 και 7 του άρθρου 2, των εδαφίων α', β' και γ' της παραγράφου 3 της τελευταίας περίπτωσης της παραγράφου 6 του άρθρου 4 και της παραγράφου 13 του άρθρου 5 του ν. 2343/1995 (ΦΕΚ 211 Α') και της παραγράφου 2 του άρθρου 25 του ν. 820/1978 (ΦΕΚ 174 Α') εφαρμόζονται ανάλογα και για τα κλιμάκια ελέγχου του παρόντος άρθρου.
'Αρθρο 44
1) Οι περιπτώσεις γ' και δ' της παρ. 1 τροποποιούνται ως εξής:
γ) Η εξέταση της περιεκτικότητας των ποσοστιαίων αναγραφόμενων συστατικών.
δ) Η συμφωνία του προϊόντος, καθώς και της σήμανσής του με τις διατάξεις του παρόντος νόμου.
2) Το δεύτερο εδάφιο της παρ. 2 διαγράφεται.
3) Οι παρ. 3, 4 και 5 τροποποιούνται ως εξής:
3. Πέραν των επιτόπιων ελέγχων, τα κλιμάκια δύνανται να διασταυρώνουν τη συμφωνία των χαρακτηριστικών, των σημάνσεων καθώς και των ενδείξεων παρτίδας των προϊόντων του άρθρου 40, μέσω δειγμάτων που λαμβάνονται από την αγορά, με τα αρχεία που τηρούνται από τους υπόχρεους.
4. Η δειγματοληψία και οι μέθοδοι αναλύσεων των πραγματοποιούμενων ελέγχων βασίζονται στην οδηγία 85/591/ΕΟΚ και στις ισχύουσες εθνικές διατάξεις.
Σε περίπτωση έλλειψης ή πολυπλοκότητάς αυτών, για την πραγματοποίηση των ειδικών ελέγχων, η Εθνική Επιτροπή Εισήγησης Κυρώσεων του άρθρου 45, εισηγείται στον Υπουργό Γεωργίας την έκδοση υπουργικής απόφασης καθορισμού των καταλλήλων δειγματοληψιών και μεθόδων αναλύσεων.
5. Αν στις περιπτώσεις των ελέγχων αρχείων και παραστατικών διαπιστώνεται ασυμφωνία με τα εξερχόμενα προϊόντα, επιβάλλεται στον παραβάτη πρόστιμο από τρία εκατομμύρια (3.000.000) μέχρι δέκα εκατομμύρια (10.000.000) δραχμές κατά τη διαδικασία της παραγράφου 2 του άρθρου 46 του παρόντος νόμου.
4) Στην παρ. 6 οι λέξεις "είκοσι τεσσάρων (24) ωρών" αντικαθίστανται με τις λέξεις "δύο (2) ημερών", οι λέξεις "σε αρμόδιο εργαστήριο" αντικαθίστανται με τις λέξεις "σε αρμόδια εργαστήρια", οι λέξεις "Η έκθεση του εργαστηρίου συντάσσεται" αντικαθίστανται με τις λέξεις "Οι εκθέσεις των εργαστηρίων συντάσσονται" και η λέξη "παραδίδεται" αντικαθίσταται από τη λέξη "παραδίδονται".
5) Η παρ. 7 αντικαθίσταται ως εξής:
7. Ο επικεφαλής του κλιμακίου συντάσσει συμπληρωματική έκθεση, η οποία συνυπογράφεται από τα υπόλοιπα μέλη και αποστέλλεται στην Εθνική Επιτροπή Εισήγησης Κυρώσεων.
6) Το πρώτο εδάφιο της παρ. 8 διαγράφεται.
'Αρθρο 45
1) Το άρθρο 45 αντικαθίσταται ως ακολούθως:
'Αρθρο 45
Εθνική Επιτροπή Εισήγησης Κυρώσεων
1. Με απόφαση του Υπουργού Γεωργίας που δημοσιεύεται στην Εφημερίδα της Κυβερνήσεως εντός ενός (1) μηνός από τη δημοσίευση του παρόντος νόμου, συγκροτείται πενταμελής Εθνική Επιτροπή Εισήγησης Κυρώσεων. Ο Πρόεδρος της Επιτροπής επιλέγεται από επιστήμονες αναγνωρισμένου κύρους με γνώσεις και εμπειρία σε θέματα ελέγχων του παρόντος νόμου. Στην εν λόγω Επιτροπή συμμετέχουν δύο (2) μόνιμοι υπάλληλοι του Υπουργείου Γεωργίας και δύο (2) εκπρόσωποι των παραγωγικών οργανώσεων με τη προϋπόθεση ότι είναι εμπειρογνώμονες σε θέματα ελέγχων, Οι εκπρόσωποι προτείνονται από τους αντίστοιχους φορείς. Σε περίπτωση που οι φορείς δεν προτείνουν εκπρόσωπό τους μέσα σε προθεσμία δέκα (10) ημερών από τη λήψη της σχετικής έγγραφης πρόσκλησης του Υπουργού Γεωργίας, η Επιτροπή συγκροτείται και χωρίς τη συμμετοχή των εκπροσώπων τους.
2. Οι αποφάσεις της Επιτροπής λαμβάνονται με απόλυτη πλειοψηφία των παρόντων μελών. Σε περίπτωση ισοψηφίας υπερισχύει η ψήφος του Προέδρου. Για την ύπαρξη απαρτίας η παρουσία τουλάχιστον τριών (3) μελών της Επιτροπής.
3. Τα μέλη της Επιτροπής, με ισάριθμα αναπληρωματικά, ορίζονται με απόφαση του Υπουργού Γεωργίας, με τριετή θητεία. Κατά τη διάρκεια της θητείας επιτρέπεται η αντικατάσταση των μελών της Επιτροπής με την ίδια διαδικασία.
4. Η συμμετοχή στις συνεδριάσεις της Επιτροπής αναπληρωματικού μέλους επιτρέπεται σε περίπτωση έλλειψης, αποδεδειγμένου κωλύματος ή απουσίας του τακτικού μέλους.
5. Γραμματέας της Επιτροπής ορίζεται μόνιμος υπάλληλος του Υπουργείου Γεωργίας με βαθμό Α'.
6. Οι αποφάσεις της Επιτροπής καταχωρίζονται στα πρακτικά, στα οποία διατυπώνεται και η γνώμη των μειοψηφούντων μελών.
7. Η γραμματειακή εξυπηρέτηση της Επιτροπής ανατίθεται στη Διεύθυνση Νομοπαρασκευαστικού 'Εργου και Νομικών Υποθέσεων του Υπουργείου Γεωργίας.
8. O Yπουργός Γεωργίας δίδει εντολή στην Εθνική Επιτροπή Εισήγησης Κυρώσεων για την πραγματοποίηση συγκεκριμένων ελέγχων.
9. Ο πρόεδρος της Εθνικής Επιτροπής Εισήγησης Κυρώσεων εκδίδει έγγραφη εντολή πραγματοποίησης ελέγχων και διατάσσει τον επικεφαλής και τα μέλη του αρμόδιου κλιμακίου ελέγχου του άρθρου 43 του παρόντος νόμου για την πραγματοποίηση ελέγχων, όπως ορίζεται στο άρθρο 44 του παρόντος νόμου.
10. Η γνωστοποίηση αποφάσεων για τη διενέργεια ελέγχων πριν από την πραγματοποίησή τους σε τρίτους από τα μέλη της Εθνικής Επιτροπής Εισήγησης Κυρώσεων ή Εθνικών Κλιμακίων αποτελεί παράβαση των διατάξεων του ποινικού νόμου περί παράβασης της υποχρέωσης εχεμύθειας.
11. Η Εθνική Επιτροπή Εισήγησης Κυρώσεων μπορεί να εξετάζει καταγγελίες μεμονωμένων καταναλωτών ή οργανώσεων καταναλωτών και βάσει αυτών, ο πρόεδρος της εν λόγω Επιτροπής να διατάσσει την πραγματοποίηση των ελέγχων.
12. Εκτός από τις περιπτώσεις των παραγράφων 8 και 11 του παρόντος άρθρου, ο Πρόεδρος της Επιτροπής μπορεί να εισηγηθεί στον Υπουργό Γεωργίας τη διενέργεια ελέγχων, όταν αυτό κρίνεται σκόπιμο.
13. Στις περιπτώσεις που από τις εκθέσεις ελέγχου των παραγράφων 6 και 7 του προηγούμενου άρθρου προκύπτει η διαπίστωση παραβάσεων, παρατυπιών ή άλλων μη σύννομων ευρημάτων ή ενεργειών, η Εθνική Επιτροπή Εισήγησης Κυρώσεων αποφασίζει με απλή πλειοψηφία για την εισήγηση στον Υπουργό Γεωργίας επιβολής διοικητικών κυρώσεων στους παραβάτες καθώς και για τη διαβίβαση της εν λόγω εκθέσεως στις αρμόδιες δικαστικές αρχές για ενδεχόμενη άσκηση ποινικής διώξεως.
14. Η Επιτροπή εισηγείται στον Υπουργό Γεωργίας τη λήψη κάθε αναγκαίου διοικητικού ή τεχνικού μέτρου για την αποτελεσματικότερη διενέργεια των ελέγχων.
'Αρθρο 46
1) Το άρθρο 46 αντικαθίσταται ως ακολούθως:
'Αρθρο 46
Κυρώσεις
1. Ποινικές κυρώσεις
α) 'Οποιος παρεμποδίζει ή δεν επιτρέπει την είσοδο στις εγκαταστάσεις του των εθνικών κλιμακίων ελέγχου, τα οποία προσκομίζουν την εντολή που αναφέρεται στο άρθρο 45 παρ. 3 του παρόντος νόμου, διώκεται με τη διαδικασία του αυτόφωρου και τιμωρείται με ποινή φυλάκισης τριών (3) μηνών έως δύο (2) ετών και παύση της λειτουργίας της εγκατάστασης ενός (1) μηνός έως ενός (1) έτους.
Οι ίδιες ποινές επιβάλλονται αντίστοιχα για την απόκρυψη ή τη μη παροχή των αναγκαίων στοιχείων για την πραγματοποίηση των ελέγχων.
β) 'Οποιος προβαίνει σε διαφοροποίηση, αλλοίωση ή νόθευση των συστατικών παραγωγής του προϊόντος που αναφέρονται στην περίπτωση β' της παραγράφου 2 του άρθρου 42 του παρόντος νόμου, τιμωρείται με φυλάκιση ενός (1) έτους έως τριών (3) ετών.
γ) 'Οποιος αναγράφει στη συσκευασία και τη σήμανση (ετικέτα) των προϊόντων του συστατικά ή ιδιότητες διαφορετικές από εκείνες που περιέχονται στο συγκεκριμένο προϊόν με σκοπό την κερδοσκοπία και την εξαπάτηση των καταναλωτών, καθώς και όποιος διακινεί ή εμπορεύεται εν γνώσει του τέτοια προϊόντα με σκοπό την κερδοσκοπία και την εξαπάτηση των καταναλωτών τιμωρείται με φυλάκιση ενός (1) έτους έως τριών (3) ετών.
δ) 'Οποιος εν γνώσει του παράγει, μεταποιεί, διακινεί ή εμπορεύεται προϊόντα του άρθρου 40 του παρόντος νόμου, καθώς και όποιος εν γνώσει του χρησιμοποιεί προϊόντα του άρθρου 40 του παρόντος νόμου ως υπεύθυνος χώρων ομαδικής εστίασης κατά παράβαση των διατάξεων του άρθρου 42 του παρόντος νόμου τιμωρείται με φυλάκιση έξι (6) μηνών έως δύο (2) ετών.
2. Διοικητικές κυρώσεις
α) 'Οποιος προβαίνει σε διαφοροποίηση, αλλοίωση ή νόθευση των συστατικών παραγωγής του προϊόντος που αναφέρονται στην περίτωση β' της παραγράφου 2 του άρθρου 42 του παρόντος νόμου, τιμωρείται με πρόστιμο ύψους δέκα εκατομμυρίων (10.000.000) έως τριάντα εκατομμυρίων (30.000.000) δραχμών και με σύγχρονη άρση της λειτουργίας της εγκατάστασης για ένα (1) έτος.
β) 'Οποιος αναγράφει στη συσκευασία και την ετικέτα των προϊόντων του συστατικά ή ιδιότητες διαφορετικές από εκείνες που περιέχονται στο συγκεκριμένο προϊόν με σκοπό την κερδοσκοπία και την εξαπάτηση των καταναλωτών, καθώς και όποιος διακινεί ή εμπορεύεται εν γνώσει του τέτοια προϊόντα με σκοπό την κερδοσκοπία και την εξαπάτηση των καταναλωτών τιμωρείται με πρόστιμο ύψους δέκα εκατομμυρίων (10.000.000) έως τριάντα εκατομμυρίων (30.000.000) δραχμών και με σύγχρονη άρση της λειτουργίας της εγκατάστασης για έξι (6) μήνες.
γ) 'Οποιος εν γνώσει του παράγει, μεταποιεί, διακινεί ή εμπορεύεται προϊόντα, καθώς και όποιος εν γνώσει του χρησιμοποιεί προϊόντα ως υπεύθυνος χώρων ομαδικής εστίασης κατά παράβαση των διατάξεων του άρθρου 42 του παρόντος νόμου τιμωρείται με πρόστιμο ύψους πέντε εκατομμυρίων (5.000.000) έως είκοσι εκατομμυρίων (20.000.000) δραχμών.
δ) 'Οποιος δεν τηρεί την κοινοτική και εθνική νομοθεσία για την παραγωγή, μεταποίηση, συσκευασία, διακίνηση, εμπορία και διάθεση των προϊόντων του, τιμωρείται με πρόστιμο από πέντε εκατομμύρια (5.000.000) έως είκοσι εκατομμύρια (20.000.000) δραχμές αναλόγως του μεγέθους της επιχείρησης και των διαπραχθεισών παραβάσεων. 'Ιδιες ποινές επιβάλλονται και για τη μη τήρηση ή την ελλιπή τήρηση ή την παραποίηση των αρχείων εισερχομένων - εξερχομένων.
3. Οι διοικητικές κυρώσεις της προηγουμένης παραγράφου επιβάλλονται σε βάρος του παραβάτη, φυσικού ή νομικού προσώπου, με απόφαση του Υπουργού Γεωργίας. H έκθεση ελέγχου που συντάσσεται μετά τη διαπίστωση της παράβασης από τα εντεταλμένα όργανα ελέγχου κοινοποιείται από την υπηρεσία της παραγράφου 5 και επιδίδεται στον ενδιαφερόμενο, συντασσομένου αποδεικτικού εκδόσεως, ο οποίος δικαιούται να εκθέσει εγγράφως τις απόψεις του στην εν λόγω υπηρεσία εντός δέκα (10) ημερών από την επίδοση της εκθέσεως σ' αυτόν. Η μη εμπρόθεσμη έκθεση των απόψεων του ενδιαφερομένου δεν κωλύει την έκδοση της απόφασης επιβολής των διοικητικών κυρώσεων.
4. Η απόφαση επιβολής των διοικητικών κυρώσεων επιδίδεται από δημόσιο όργανο στην κατοικία ή στην επαγγελματική εγκατάσταση ή σε οποιονδήποτε τόπο βρεθεί εκείνος, στον οποίο επεβλήθησαν οι κυρώσεις. Σε περίπτωση αρνήσεως της παραλαβής, εκείνος που ενεργεί την επίδοση συντάσσει πράξη με την οποία βεβαιώνεται η άρνηση. Οταν αγνοείται η διαμονή, η απόφαση τοιχοκολλείται στο οίκημα της υπηρεσίας της επόμενης παραγράφου και περί της τοιχοκολλήσεως συντάσσεται πρωτόκολλο που υπογράφεται από δύο (2) μάρτυρες.
5. Η μέριμνα για την κοινοποίηση και επίδοση της εκθέσεως ελέγχου στον ενδιαφερόμενο, τη σύνταξη και επίδοση της απόφασης επιβολής των διοικητικών κυρώσεων στον παραβάτη, τη σύνταξη κάθε άλλου σχετικού εγγράφου, καθώς και η τήρηση του σχετικού φακέλλου ανήκει στην αρμόδια Γενική Διεύθυνση του Υπουργείου Γεωργίας, στην αρμοδιότητα της οποίας ανήκει το προϊόν στο οποίο αναφέρεται ο διενεργούμενος έλεγχος.
6. Κατά της απόφασης επιβολής του προστίμου ο βαρυνόμενος απ' αυτήν έχει δικαίωμα άσκησης προσφυγής ενώπιον του αρμόδιου τριμελούς διοικητικού πρωτοδικείου.Η άσκηση της προσφυγής δεν αναστέλλει την εκτέλεση της προσβαλλόμενης απόφασης.
7. Η απόφαση επιβολής της διοικητικής κύρωσης, όταν καταστεί αμετάκλητη, ανακοινώνεται στον ημερήσιο τύπο και τα έξοδα της ανακοίνωσης καταλογίζονται στον παραβάτη και εισπράττονται σύμφωνα με τον Κώδικα Εισπράξεως Δημοσίων Εσόδων.
Τα πρόστιμα αναπροσαρμόζονται ανά διετία με απόφαση του Υπουργού Γεωργίας που δημοσιεύεται στην Εφημερίδα της Κυβερνήσεως.
'Αρθρο 48
1) Στην παρ. 1 οι λέξεις "δύο (2) μήνες" αντικαθίστανται με τις λέξεις "τρεις (3) μήνες".
'Αρθρο 49
1) Από την περίπτωση β' της παρ. 1 διαγράφονται οι λέξεις "ή τον αναπληρωτή στα κύρια καθήκοντά του".
2) Η περίπτωση στ' της παρ. 1 αντικαθίσταται ως ακολούθως:
στ) 'Εναν υπάλληλο του κλάδου ΠΕ Ιχθυολόγων της Υπηρεσίας Αλιείας της οικείας Νομαρχιακής Αυτοδιοίκησης και εν ελλείψει έναν υπάλληλο του κλάδου ΤΕ Ιχθυοκομίας Αλιείας. Σε περίπτωση που στην παραπάνω υπηρεσία δεν υπηρετούν υπάλληλοι των ως άνω κλάδων ή δεν λειτουργεί Υπηρεσία Αλιείας στην οικεία Νομαρχιακή Αυτοδιοίκηση, ως μέλος του κλιμακίου ορίζεται υπάλληλος του κλάδου ΠΕ4 Ιχθυολόγων του Υπουργείου Γεωργίας.
3) Στην περίπτωση ζ' της παρ. 1 μεταξύ των λέξεων "τον" και "έλεγχο" παρεμβάλλεται η λέξη "υγειονομικό".
4) Στο τέλος της παρ. 1 προστίθεται νέο εδάφιο που έχει ως ακολούθως:
Αν στον οικείο Νομό λειτουργούν δύο ή περισσότεροι σύλλογοι για κάθε μία από τις περιπτώσεις γ, δ και ε της παρούσας παραγράφου, ως μέλος του κλιμακίου σε κάθε αντίστοιχη περίπτωση ορίζεται ο πρόεδρος του αντίστοιχου συλλόγου που έχει συνολικά το μεγαλύτερο αριθμό φυσικών μελών.
5) Στην παρ. 4 οι λέξεις "ισχύουν παράλληλα με" αντικαθίστανται από τις λέξεις "δεν υποκαθιστούν".
6) Το πρώτο εδάφιο της παρ. 5 αντικαθίσταται ως εξής:
5. Οι έλεγχοι στα νωπά αλιευτικά προϊόντα διενεργούνται στους χώρους πρώτης πώλησης, όπως ιχθυόσκαλες, ιχθυαγορές, σημεία εκφόρτωσης κλπ.
'Αρθρο 52
1) Μετά την παρ. 3 προστίθενται νέες παράγραφοι 4 και 5 (οι λοιπές παράγραφοι αναριθμούνται αναλόγως) που έχουν ως εξής:
4. Για την ίδρυση ιχθυόσκαλας ή ιχθυαγοράς από νομικό πρόσωπο δημοσίου δικαίου ή από οργανισμό ή ιδιώτη σε οποιαδήποτε περιοχή της χώρας απαιτείται εγκριτική απόφαση σκοπιμότητας του Υπουργού Γεωργίας που δημοσιεύεται στην Εφημερίδα της Κυβερνήσεως. Με την ίδια απόφαση καθορίζονται οι προϋποθέσεις που πρέπει να πληρούν οι εν λόγω ιχθυόσκαλες ή ιχθυαγορές, καθώς και η έδρα αυτών.
5. Οι κατά την προηγούμενη παράγραφο ιδρυόμενες ιχθυόσκαλες και ιχθυαγορές θα εξυπηρετούν στους σκοπούς του άρθρου 23 του ν.δ. 420/1970 (Α 27) και της παραγράφου 1 του παρόντος άρθρου, την δε επ' αυτών δε εποπτεία ασκεί ο Υπουργός Γεωργίας.
2) Η παρ. 6 τροποποιείται ως εξής:
6. Με απόφαση των Υπουργών Οικονομικών και Γεωργίας, που δημοσιεύεται στην Εφημερίδα της Κυβερνήσεως, μπορεί να εκμισθώνονται κατ' εξαίρεση των διατάξεων του άρθρου 122 του από 11/12-11-1929 π.δ. "περί Διοικήσεως Δημοσίων Κτημάτων" (Α 399), όπως τροποποιήθηκε και ισχύει, οι κάθε φύσης εγκαταστάσεις και ο εξοπλισμός των Κρατικών Ιχθυογεννητικών Σταθμών, εν όλω ή εν μέρει, μετά από αιτιολογημένη πρόταση και μελέτη σκοπιμότητας με συγκεκριμένο χρονοδιάγραμμα για εκμετάλλευση σε αλιευτικούς συνεταιρισμούς, δημοτικοσυνεταιριστικές επιχειρήσεις, οργανισμούς τοπικής αυτοδιοίκησης ή σε φυσικά ή νομικά πρόσωπα ή να παραχωρούνται σε Ανώτατα Εκπαιδευτικά Ιδρύματα ή Τεχνολογικά Εκπαιδευτικά Ιδρύματα για ερευνητικές εργασίες για λογαριασμό της αρμόδιας για τη λειτουργία τους υπηρεσίας του Υπουργείου Γεωργίας.
3) Μετά την παρ. 7 προστίθεται νέα παράγραφος 8 που έχει ως εξής:
8. Με την ίδρυση ιχθυόσκαλας ή ιχθυαγοράς από νομικό πρόσωπο δημοσίου δικαίου ή οργανισμό ή ιδιώτη σε οποιαδήποτε περιοχή της χώρας απαιτείται εγκριτική απόφαση σκοπιμότητας του Υπουργού Γεωργίας που δημοσιεύεται στην Εφημερίδα της Κυβερνήσεως. Με αυτή την απόφαση καθορίζονται οι προϋποθέσεις τις οποίες πρέπει να πληρούν οι εν λόγω ιχθυόσκαλες ή ιχθυαγορές καθώς και η έδρα αυτών.
'Αρθρο 53
1) Η παρ. 2 τροποποιείται ως εξής:
2. Στο τέλος της παρ. 3 του άρθρου 6 του ν. 1361/1983 προστίθεται νέο εδάφιο το κείμενο του οποίου έχει ως εξής:
"Στα όρια ενός δήμου ή ενός νομού σε περίπτωση που σε ένα δήμο δεν συγκεντρώνεται ο απαραίτητος για την ίδρυση Αγροτικού Συλλόγου αριθμός μελών, είναι δυνατή η ίδρυση και λειτουργία ενός μόνον Αλιευτικού Αγροτικού Συλλόγου, τα μέλη του οποίου είναι επαγγελματίες αλιείς."
2) Η περίπτωση α' της παρ. 3 αντικαθίσταται ως ακολούθως:
α) Η σύμπραξη δώδεκα (12) τουλάχιστον Αγροτικών Συλλόγων, σε νομούς δε με πληθυσμό κατώτερο των εξήντα χιλιάδων (60.000) κατοίκων, η σύμπραξη έξι (6) τουλάχιστον Αγροτικών Συλλόγων.
Ειδικότερα για τη σύσταση Ομοσπονδίας Αλιευτικών Αγροτικών Συλλόγων είναι δυνατή η σύσταση μιας μόνο Ομοσπονδίας εντός της ίδιας Διοικητικής Περιφέρειας, για την οποία απαιτείται η σύμπραξη έξι (6) τουλάχιστον Αλιευτικών Αγροτικών Συλλόγων της ίδιας Διοικητικής Περιφέρειας ή λιγότερων, εφόσον υπάρχει ειδική αιτιολογημένη γνώμη του Γενικού Γραμματέα της Περιφέρειας.
3) Στην παρ. 3, με την οποία αντικαθίσταται το άρθρο 10 του ν. 1361/1983, το δεύτερο εδάφιο της παραγράφου 1 του άρθρου 10 του ν. ν. 1361/1983 τροποποιείται ως ακολούθως:
Ειδικότερα οι Ομοσπονδίες Αλιευτικών Αγροτικών Συλλόγων υπάγονται σε πανελλήνιο επίπεδο στη ΓΕΣΑΣΕ.
'Αρθρο 55
1) Στο τέλος της παρ. 2 και μετά τις λέξεις "δύο τοις εκατό (2%) ως ποσοστό είσπραξης." προστίθεται εδάφιο που έχει ως εξής:
Επίσης, από τα ποσά αυτά, που εισπράττονται από τις δημόσιες οικονομικές υπηρεσίες με βάση τις δηλώσεις απόδοσης από τους υπόχρεους της ως άνω εισφοράς και τους λοιπούς τίτλους είσπραξης, παρακρατείται υπέρ του Δημοσίου ποσοστό τρία τοις εκατό (3%) ως ποσοστό βεβαίωσης.
'Αρθρο 57
1) Μεταξύ της λέξης "Κτήματα" και της λέξης "εξακολουθεί" παρεμβάλλεται η φράση ", όπως επίσης και στις πρώην Δ/νσεις Γεωργίας, όπου δεν λειτουργούσαν Κ.Ε.Π.Π.Υ., και εξυπηρετούσε τις προβλεπόμενες από την κείμενη νομοθεσία δραστηριότητες στον τομέα του πολλαπλασιαστικού και των λιπασμάτων".
'Αρθρο 69
1) Το άρθρο 69 διαγράφεται ολόκληρο.
ΠΡΟΕΔΡΕΥΩΝ (Παναγιώτης Σγουρίδης): 'Εχω την τιμή να ανακοινώσω προς το Σώμα ότι οι Υπουργοί Εσωτερικών, Δημόσιας Διοίκησης και Αποκέντρωσης, Εθνικής Οικονομίας και Οικονομικών, Περιβάλλοντος, Χωροταξίας και Δημοσίων 'Εργων, Εργασίας και Κοινωνικών Ασφαλίσεων, Δικαιοσύνης και Μεταφορών και Επικοινωνιών, κατέθεσαν σχέδιο νόμου: "Συγκρότηση της Πρωτοβάθμιας Τοπικής Αυτοδιοίκησης".
Παραπέμπεται στην αρμόδια διαρκή επιτροπή.
Ο κ. Κατσαρός έχει το λόγο για προτασσόμενη δευτερολογία.
ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Κύριε Υπουργέ, θα αναφερθώ σε μία τροπολογία, την οποία κατέθεσα. Αφορά ένα ειδικό θέμα για το οποίο όμως διαλαμβάνει κάποιες αρχές το άρθρο 35 το οποίο συζητούμε.
Συγκεκριμένα το άρθρο 35 δίνει το δικαίωμα στον Υπουργό με υπουργικές αποφάσεις να λαμβάνει διάφορα μέτρα για τη βελτίωση, ανάπτυξη και στήριξη της κτηνοτροφίας σε δυο περιπτώσεις. Αν δεν υπάρχουν αντίστοιχες κοινοτικές πράξεις και συμπληρωματικά μέτρα για την εφαρμογή κοινοτικών πράξεων.
Γνωρίζετε, κύριε Υπουργέ, ότι υπάρχει κοινοτικός κανονισμός που επιτάσσει τη μετεγκατάσταση των ποιμενικών εγκαταστάσεων. Γνωρίζετε επίσης πάρα πολύ καλά ότι τα χρήματα τα οποία διατίθενται δεν φθάνουν για να καλύψουν όλες τις ανάγκες μεταστέγασης των ποιμενικών εγκαταστάσεων. Επίσης είναι γνωστό ότι στις άκρες πολλών χωριών αλλά και δήμων βρίσκονται κάποια ποιμνιοστάσια. 'Εχουν εκδοθεί μερικές δικαστικές αποφάσεις -ξέρω το θεσσαλικό χώρο πολύ καλά, ιδιαίτερα το Νομό Λαρίσης- που διατάσσουν την απομάκρυνση των ποιμενικών εγκαταστάσεων.
Πολλοί από τους κατόχους των εγκαταστάσεων έχουν υποβάλει αίτηση για να μπουν στο πρόγραμμα, δεν υπάρχουν όμως χρήματα. Εν τω μεταξύ, αν εκτελεστούν οι δικαστικές αποφάσεις, τότε είναι αναγκασμένοι να κάνουν προσωρινές εγκαταστάσεις κάπου που θα τους τοποθετήσει ο δήμος ή η κοινότητα και όταν εγκριθεί το σχετικό πρόγραμμα, να κάνουν δεύτερες εγκαταστάσεις ή είναι αναγκασμένοι, αν δεν μπορούν να αντέξουν στη δαπάνη αυτής της μεταστέγασης, να πουλήσουν τα πρόβατά τους ή τα άλλα ζώα τα οποία έχουν.
Με την τροπολογία την οποία έχω καταθέσει, ζητώ να προστεθεί παράγραφος 4 στο άρθρο 35, με την οποία παράγραφο να αναστέλλεται η εκτέλεση αυτών των δικαστικών αποφάσεων και των απαιτήσεων που ενδεχομένως έχουν δημιουργηθεί, γιατί δεν έχουν συμμορφωθεί οι κτηνοτρόφοι με μερικές από τις δικαστικές αυτές αποφάσεις.
Δεν μπορεί το θέμα να καλυφθεί με την εξουσιοδότηση την οποία προβλέπει το άρθρο 35, διότι δεν μπορεί με υπουργική απόφαση να καταργούνται δικαστικές αποφάσεις και βεβαίως υπό την προϋπόθεση ότι οι αποφάσεις αυτές δεν έχουν γίνει αμετάκλητες, για να σεβαστούμε και το δεδικασμένο από τις δικαστικές αποφάσεις.
Αυτή είναι η τροπολογία και παρακαλώ πάρα πολύ να τη δείτε. Μπορεί και αύριο, όταν θα συζητηθούν οι τροπολογίες να ψηφιστεί σαν τροπολογία και να προστεθεί κατά την ψήφιση στο σύνολο σαν παράγραφος στο ψηφισμένο άρθρο 35.
ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιτουρίδης έχει το λόγο ως Κοινοβουλευτικός Εκπρόσωπος της Νέας Δημοκρατίας.
ΣΑΒΒΑΣ ΤΣΙΤΟΥΡΙΔΗΣ: Kύριε Πρόεδρε και κύριοι συνάδελφοι, είμαι υποχρεωμένος να αναφερθώ για μια ακόμη φορά και να καταγγείλω αυτό το οποίο γίνεται απόψε στην Αίθουσα. Θεωρεί η Κυβέρνηση ότι η Βουλή είναι μια μηχανή η οποία μπορεί να παράγει νομοθετήματα σύμφωνα με τις βουλήσεις της και ερχόμαστε εδώ να συζητήσουμε για περισσότερα από σαράντα άρθρα, τα οποία αναφέρονται σε δεκάδες διαφορετικές περιπτώσεις, μέσα σε λίγες ώρες. Θα πω μάλιστα ότι ο αποσπασματικός τρόπος με τον οποίο έρχεται να νομοθετήσει η Κυβέρνηση καταδεικνύει ότι δεν υπάρχει μια ολοκληρωμένη προσέγγιση στα μεγάλα αγροτικά θέματα. Ερχόμαστε εδώ μέσα σε σαράντα άρθρα να ρυθμίσουμε θέματα έρευνας κτηνοτροφίας, επιτροπές γάλακτος, αλιείας, έλεγχο τροφίμων, αγροτικές ασφαλίσεις, αγροτικούς συλλόγους και μια άλλη σειρά θεμάτων. Δεν λύνονται έτσι τα προβλήματα του αγροτικού τομέα.
Σε ό,τι αφορά δε το χρόνο θα υπενθυμίσω -και οφείλω να το πράξω- ότι αν υπάρχει τέταρτη μέρα συζήτησης, ήταν μετά από έντονες πιέσεις μας. Και μάλιστα ύστερα από ιδιαίτερες πιέσεις, και ομολογώ ότι ήμουν αναγκασμένος να προχωρήσω πέρα απ' αυτό που εγώ θεωρώ ως επιτρεπτό επίπεδο πολιτισμικά και θεσμικά, για να πετύχουμε μια τέταρτη μέρα.
Ερχόμεθα λοιπόν απόψε εδώ και συζητούμε τα σαράντα άρθρα και αύριο θα κληθούμε να συζητήσουμε σε λιγότερα βέβαια άρθρα, αλλά σε σημαντικής σημασίας θέματα. Διότι ερχόμαστε να χαρίσουμε χρέη πολλών δισεκατομμυρίων δραχμών μέσα από συνοπτικές διαδικασίες, όταν αυτό το νομοσχέδιο κυοφορείται, υπάρχει, συζητείται στο Υπουργείο Γεωργίας εδώ και πολλούς μήνες.
Ερχόμαστε απόψε να δεχθούμε προσθήκες, προτάσεις. Πραγματικά δεν είμαι ευτυχής και δεν νομίζω να τιμά κανέναν ο τρόπος με τον οποίο καλούμαστε να εργαστούμε. Εδώ οι ευθύνες της Κυβέρνησης είναι σημαντικές. Δεν μπορεί να συζητάει επί τέσσερις μήνες και να μας φέρνει απόψε προσθήκες πολλών δεκάδων σελίδων επί των οποίων καλούμεθα να νομοθετήσουμε απόψε και να νομοθετήσουμε αύριο.
'Ερχομαι σε μερικά θέματα τα οποία αφορούν τις συζητούμενες διατάξεις.
Σε ό,τι αφορά την έρευνα: Εγώ θα συμφωνήσω με τον κύριο Υπουργό Γεωργίας ότι υπάρχουν σημαντικά προβλήματα στο ΕΘ.Ι.ΑΓ.Ε. Πιστεύει κανείς όμως, που ασχολείται με τα αγροτικά θέματα ή στρέφεται γύρω από το Υπουργείο Γεωργίας, ότι μ'αυτές τις ρυθμίσεις που προτείνει το νομοσχέδιο αυτό λύνονται τα μεγάλα τα μείζονα θέματα της αγροτικής έρευνας; Η δική μας εκτίμηση είναι ότι δεν μπορούν να λυθούν τα θέματα. Γι'αυτό καλούμε την Κυβέρνηση να αποσύρει αυτές τις αποσπασματικές και επί μέρους διατάξεις και να φέρει μια ολοκληρωμένη πολιτική στα μεγάλα θέματα της αγροτικής έρευνας.
Σε ό,τι αφορά άλλες διατάξεις: 
'Αρθρο 35. Ερχόμαστε και βλέπουμε ότι ο Υπουργός προτείνει δι'αποφάσεών του να ρυθμίσει τα μεγάλα θέματα της κτηνοτροφίας. Εδώ, μάλλον, προσπαθούμε να κερδίσουμε μια παράταση χρόνου , για να δούμε στο μέλλον με υπουργικές αποφάσεις τι πρέπει να κάνουμε. Αν υπάρχει ένας κλάδος στον πρωτογενή τομέα ο οποίος έχει προοπτική, έχει μέλλον -παρόν δεν έχει με την πολιτική που ασκείτε- είναι η κτηνοτροφία. Ε, γι'αυτά τα μεγάλα θέματα δεν μπορούμε να έλθουμε να δώσουμε μια νομοθετική εξουσιοδότηση στον Υπουργό Γεωργίας. Φέρτε συγκεκριμένα μέτρα πολιτικής για την κτηνοτροφία.
Στο άρθρο 36 δεν κατενόησα, οφείλω να ομολογήσω, την αναγκαιότητα για τη σύσταση αυτής της Εθνικής Επιτροπής Γάλακτος, αλλά προβλέπεται -έρχομαι σ'ένα θέμα διαδικασίας- ότι αυτή η Επιτροπή θα λαμβάνει επιχορηγήσεις από τον Ελληνικό Οργανισμό Γάλακτος. Πριν από δέκα περίπου μέρες διάβασα μια συνέντευξή σας, κύριε Υπουργέ, σύμφωνα με την οποία ο Οργανισμός Γάλακτος θα καταργηθεί. Θα καταργηθεί, ναι ή όχι; Και αν καταργηθεί, γιατί προβλέπετε εδώ επιχορηγήσεις απ'αυτόν τον Οργανισμό Γάλακτος; 
Σε ό,τι αφορά τον ΕΛ.ΟΓ., θα πω ότι είχα καταλάβει αρχικώς -ίσως να είχα καταλάβει λανθασμένα- ότι κάποια από τα εργαστήρια γάλακτος θα δοθούν και στην "Κτηνοτροφική". Η "Κτηνοτροφική", κατά τη δική μας εκτίμηση, πρέπει να ενισχυθεί, όπως πρέπει να ενισχυθούν και όλες οι τριτοβάθμιες συνεταιριστικές οργανώσεις. Εδώ πέρα οφείλω να καταγγείλω ότι επειδή δεν ελέγχετε απόλυτα τις τριτοβάθμιες συνεταιριστικές οργανώσεις, εδώ και δύο χρόνια υπάρχει μια πολιτική υποβάθμισης του ρόλου τους και δεν λύνεται κανένα πρόβλημα βεβαίως στη "Βαμβακουργική", ερχόμενος να δώσετε πενήντα εκατομμύρια (50.000.000) δραχμές για να πληρωθεί το προσωπικό της. Είναι πασιφανές πλέον ότι δεν υπάρχει πολιτική από την Κυβέρνηση για την ενίσχυση και λειτουργία των τριτοβαθμίων συνεταιριστικών οργανώσεων. 'Εχουν ρόλο οι τριτοβάθμιες συνεταιριστικές οργανώσεις και οφείλετε να τις αφήσετε να λειτουργήσουν όπως πρέπει.
Σε ό,τι αφορά άλλες διατάξεις αυτού του νομοσχεδίου: 
Αναφερθήκατε στην ανάγκη να συσταθεί ένας ενιαίος φορέας ελέγχων τροφίμων. Και είπατε ότι αν υπάρχουν προβλήματα έως τώρα και αν η Κυβέρνηση άργησε, φταίνε πάλι κάποιοι υπάλληλοι. 'Εχετε μια πρόταση. Εμείς τον Οκτώβριο του 1994 είχαμε δεσμευθεί προγραμματικά ότι το Υπουργείο Γεωργίας δεν μπορεί να ανταποκριθεί στην αποστολή του, πρέπει να γίνει Υπουργείο Αγροτικής Ανάπτυξης και Τροφίμων. Επιτέλους, ξεπεράστε τις όποιες συνδικαλιστικές και λοιπές αντιπαλότητες μέσα στο χώρο των δημοσίων υπαλλήλων και τις διαφορές που έχετε σε υπουργικό επίπεδο και φέρτε μια ολοκληρωμένη πρόταση, να κάνουμε το Υπουργείο Γεωργίας, Υπουργείο Αγροτικής Ανάπτυξης και Τροφίμων. Θα μας βρείτε αρωγούς στην όποια προσπάθεια κάνετε προς την κατεύθυνση αυτή.
Σε ό,τι αφορά το άρθρο 55, δεν μπορούμε να καταλάβουμε γιατί, ενώ υπάρχει μια ολόκληρη συζήτηση τους τελευταίους μήνες για το τι πρέπει να κάνουμε στον τομέα της αγροτικής ασφάλισης, έρχεσθε εδώ να αυξήσετε τις εισφορές των αγροτών, όταν το μείζον θέμα δεν είναι να αυξηθούν οι εισφορές των αγροτών. Και μ'αυτές τις εισφορές, αν προχωρήσετε σε σύγχρονους θεσμούς ασφάλισης όπως είναι η αντασφάλιση, θα μπορέσετε να αντιμετωπίσετε πολλά προβλήματα στον τομέα της αγροτικής ασφάλισης.
Προχωρείστε, λοιπόν, σε ολοκληρωμένη κάλυψη των κινδύνων στο σύνολο της φυτικής και ζωικής παραγωγής, μέσα από μία ολοκληρωμένη πολιτική και τότε μόνο να φέρετε ενδεχόμενη πρόταση για να αυξήσουμε τις εισφορές. Εμείς πιστεύουμε όμως, ότι και μ'αυτό το ύψος των εισφορών μπορούμε να βελτιώσουμε το ασφαλιστικό σύστημα στον αγροτικό τομέα. 
Σε ότι αφορά άλλες διατάξεις σας, χαίρομαι που αποσύρετε έστω και την τελευταία στιγμή, απόψε -και λέω την τελευταία στιγμή ύστερα από πολλούς μήνες συζητήσεων- διατάξεις οι οποίες δεν μας έκαναν ευτυχείς.
Τελειώνοντας θα πω για μία ακόμη φορά ότι ο τρόπος με τον οποίο καλούμεθα να νομοθετήσουμε σήμερα και καλούμεθα να νομοθετήσουμε αύριο και ο τρόπος με τον οποίο η Κυβέρνηση παρουσιάζει την υστάτη στιγμή τη μία προσθήκη και τη μία τροποποίηση μετά την άλλη, δείχνει ότι κάτι δεν πάει καλά στο Υπουργείο Γεωργίας και κάτι δεν πάει καλά στο συντονισμό ανάμεσα στα διάφορα Υπουργεία. Διότι αύριο -και έχει μοιραστεί ήδη μία τροπολογία- θα κληθούμε να νομοθετήσουμε και να επιβαρύνουμε το έργο της Εθνικής Αντιπροσωπείας, επί θεμάτων για τα οποία νομοθετήσαμε πριν από λίγους μήνες, διότι το Υπουργείο Οικονομικών δεν είχε καταλάβει τι ήθελε να κάνει το Υπουργείο Γεωργίας.
Εν πάση περιπτώσει, τελειώνω λέγοντας ότι εάν στην αυριανή ημέρα, κύριε Πρόεδρε -εγώ το θέτω από απόψε- έρθουμε να "εμπλουτιστούμε" και με άλλες προτάσεις της Κυβέρνησης εις ότι αφορά τα μεγάλα ζητήματα της ρύθμισης των αγροτικών χρεών, δείτε από τώρα μήπως πρέπει να συζητήσουμε μία πρόσθετη ημέρα πάνω σε αυτό το νομοσχέδιο.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): 'Εχουν ζητήσει το λόγο ο κ. Μπούτας, ο κ. Αποστόλου, ο κ. Ρόκος και ο κ. Παναγιώτου.
Ο κ. Μπούτας έχει το λόγο.
ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, δεν μας εκπλήσσει το γεγονός ότι ο κύριος Υπουργός ό,τι θέλει να καταργήσει το κατηγορεί. Χημείο του κράτους είναι αυτό; Φταίει. ΕΘΙΑΓΕ είναι αυτό; Φταίει. Οργανισμός Βάμβακος είναι αυτός; Φταίει. 'Οποιον οργανισμό έχει στο στόχαστρο η Κυβέρνηση για να τον καταργήσει, αρχίζει και τον κατηγορεί ασύστολα. Κατά συνέπεια, δεν μας εκπλήσσει αυτό το γεγονός και απ'ότι καταλαβαίνουμε θα ακούσουμε και πολλά άλλα τέτοια.
Το αποτέλεσμα όμως είναι ότι δεν προχωράει η στήριξη της ελληνικής γεωργίας κατ'αυτόν τον τρόπο. Δεν θα προχωρήσει. 'Αλλωστε δεν το θέλει και η ιδια η Κυβέρνηση, γιατί αυτή είναι η πολιτική της.
Θα ήθελα να αναφερθώ στο ζήτημα που έθεσα, κύριε Υπουργέ, και στην απάντησή σας σε αυτό που κατηγόρησα για σκάνδαλο σε σχέση με τον Οργανισμό Βάμβακος. Επιμένουμε ότι είναι σκάνδαλο. Από τον Απρίλη μήνα υπάρχει δικαστική απόφαση που καθιστά τις εγγυητικές επιστολές του κ. Τσιπλάκου σε ισχύ και δεν προχώρησε στη διαδικασία ο Οργανισμός Βάμβακος, ή δεν δέχθηκε η Εθνική Τράπεζα Ελλάδος να καταπέσουν αυτές οι εγγυητικές επιστολές. Πέρασαν τόσοι μήνες. Γιατί έρχεσθε σήμερα και προτείνετε να αναλάβει ο Οργανισμός Βάμβακος αυτά τα χρέη;
Εν πάση περιπτώσει, τι μέτρα θα πάρει το Υπουργείο προκειμένου να αποδοθούν και ευθύνες -αν τυχόν υπάρχουν- σε υπαλλήλους του Οργανισμού Βάμβακος ή όποιος τις έχει, γιατί δεν τηρήθηκε ή γιατί δεν προχωράει αυτή η διαδικασία;
Εμείς δεν θέλουμε να είναι εκτεθιμένες οι αποφάσεις του Οργανισμού Βάμβακος, που τακτοποιήθηκαν δεκάδες, εκατοντάδες βαμβακοπαραγωγοί και πήραν τα χρήματά τους, αλλά πρέπει κάποια στιγμή να πληρώσουν και αυτοί που καταγγείλατε, κύριε Υπουργέ, και θα συνεχίσετε να καταγγέλετε και θα καταγγέλετε και που έρχεσθε σήμερα εδώ και ουσιαστικά τους απαλλάσσετε.
'Οσον αφορά το άρθρο 35, για την κτηνοτροφία, πιστεύουμε -και πραγματικά έτσι είναι- ότι δεν μπορούν να λυθούν τα ζητήματα έτσι. Το ζήτημα είναι άλλο. Θα υπάρξει πίεση από τη μεριά της Κυβέρνησης, θα υπάρξει αντίσταση σ' αυτά που επιβάλλει η Ευρωπαϊκή 'Ενωση; Θα αλλάξουν οι ποσοστώσεις στο αγελαδινό γάλα, αλλά και στα αιγοπρόβατα; Πώς αλλιώς θα αναπτυχθεί; Δεν καταλαβαίνουμε πραγματικά πώς θα αναπτυχθεί η κτηνοτροφία, όταν μας περιορίζουν και στην παραγωγή γάλακτος και στα αιγοπρόβατα.
Πιστεύουμε ότι πρέπει να αντισταθείτε, ότι πρέπει να διαφωνήσετε, ότι πρέπει να σηκώσετε το ανάστημά σας. Μην τρέχετε και σηκώνετε το ανάστημά σας στους αγρότες μόνο, δημεύοντας αγροτικά μηχανήματα, κύριε Υπουργέ. Εκεί έχετε τα κότσια; Και θα έχετε και τη συμπαράσταση του αγροτικού κινήματος και όλων των αγροτών, αν το κάνετε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Αποστόλου έχει το λόγο
ΕΥΑΓΓΕΛΟΣ ΑΠΟΣΤΟΛΟΥ: Στην πρωτολογία μου αναφέρθηκα αναλυτικά στα άρθρα. Θα σταθώ σε συγκεκριμένα σημεία, ειδικά σ'αυτά που ανέφερε ο κύριος Υπουργός. Αρχίζω με το ΕΘ.Ι.ΑΓ.Ε.
Κύριε Υπουργέ, δεν είναι σωστό να καταγγέλουμε υπαλλήλους, αναφέροντας μάλιστα και συγκεκριμένες περιπτώσεις, όπως τι έκαναν σχετικά με την ντομάτα οι ερευνητές του ΕΘ.Ι.ΑΓ.Ε. Εγώ θα ρωτήσω εσάς πόσα χρήματα δώσατε για να κάνει έρευνες το ΕΘ.Ι.ΑΓ.Ε., όταν είναι γνωστό ότι τουλάχιστον τα μόνα χρήματα που παίρνει το ΕΘ.Ι.ΑΓ.Ε. για έρευνα, προέρχονται από την Ευρωπαϊκή 'Ενωση και αφορούν συγκεκριμένα προγράμματα προστασίας του περιβάλλοντος.
Πάλι θα επαναλάβω αυτό που είπα, ότι αντιμετωπίζετε σπασμωδικά τα θέματα της αγροτικής έρευνας και θα επιμείνω να αποσυρθούν οι σχετικές διατάξεις. Είναι πάρα πολύ σοβαρό το θέμα της αγροτικής έρευνας και επιτέλους, όλα τα θέματα έρευνας θα πρέπει να αντιμετωπιστούν ενιαία και βάσει του ν. 1514. Αν χρειάζεται ο ν. 1849 τις σχετικές τροποποιήσεις, να γίνουν.
'Ερχομαι στα θέματα της κτηνοτροφίας. Είπα και πριν ότι είναι θετικό το ότι επιτέλους άρχισε η Κυβέρνηση να ασχολείται με τα θέματα της κτηνοτροφίας. 
'Ομως, κύριε Υπουργέ, κάθε άλλο παρά αντιμετωπίζονται τα όντως σοβαρά προβλήματα της κτηνοτροφίας με το συγκεκριμένο άρθρο. Γνωρίζετε ήδη ότι η κτηνοτροφία και ειδικά οι μονάδες έντασης κεφαλαίου έχουν φοβερό πρόβλημα υπερχρέωσης. 'Εχουμε φθάσει σε σημείο, όχι μόνο το 50% των υποχρεώσεών τους να είναι ληξιπρόθεσμες, αλλά και ένα μεγάλο μέρος του κεφαλαίου κίνησης να έχει χαθεί. Είναι πάρα πολλές οι μονάδες που δεν μπορούν να ανταποκριθούν στα λειτουργικά τους έξοδα. Εσείς πρέπει να αντιμετωπίσετε αυτό το θέμα.
'Επίσης, θα πρέπει να αντιμετωπίσετε και το θέμα της αιγοπροβατοτροφίας, όπου έχουμε προβλήματα υπερχρέωσης, τα οποία σέρνονται τα τελευταία χρόνια. Είναι σοβαρό το θέμα της κτηνοτροφίας. Είναι πάρα πολύ μεγάλη η προσφορά της ζωικής παραγωγής στη χώρα μας. Θα πρέπει κάποια στιγμή να το αντιμετωπίσετε ουσιαστικά και πιο λεπτομερειακά.
'Ερχομαι στα θέματα της αλιείας.
Κύριε Υπουργέ, η εφαρμογή των συγκεκριμένων διατάξεων είναι αδύνατη, γιατί έχουμε δέκα ιχθυόσκαλες σε όλη τη χώρα και όπως καταλαβαίνετε, είναι πάρα πολύ δύσκολο να γίνεται αυτός ο έλεγχος. Υπάρχει μία ευθύνη από την πλευρά του Υπουργείου Γεωργίας, γιατί ειδικά το υποπρόγραμμα τρία, που αφορά το επιχειρησιακό πρόγραμμα της αλιείας, έχει σημειώσει μεγάλη καθυστέρηση. Εκεί που εμείς διαφωνούμε στο συγκεκριμένο άρθρο, είναι ειδικά η παραχώρηση των ιχθυογεννητικών σταθμών στους ΟΤΑ, στους συνεταιρισμούς, αλλά ειδικά στα φυσικά, νομικά πρόσωπα.
Διαφωνούμε, κύριε Υπουργέ, γιατί οι ιχθυογεννητικοί σταθμοί έχουν προσφέρει ένα ουσιαστικό έργο. Μπορούσαν να ενισχυθούν και να συνεχίσουν την ουσιαστική προσφορά τους σε ένα κλάδο, που τουλάχιστον τα τελευταία χρόνια έχει δείξει ότι έχει ουσιαστικό μέλλον και έχει μεγάλη προσφορά ειδικά σε συνάλλαγμα. 'Ολοι γνωρίζουμε ότι τουλάχιστον το 90% της παραγωγής των ιχθυοκαλλιεργητικών μονάδων διοχετεύεται στις χώρες της Ευρωπαϊκής 'Ενωσης και η χώρα μας έχει μεγάλη ωφέλεια.
'Eρχομαι στο άρθρο 59, που αφορά τις περιβαλλοντικές μελέτες. Υπάρχει πρόβλημα...
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Αφού ζήτησα την απαλειφή του.
ΕΥΑΓΓΕΛΟΣ ΑΠΟΣΤΟΛΟΥ: Εντάξει, κύριε Υπουργέ, πάνω στην ταχύτητα και με τόσες πολλές υποχρεώσεις...
ΠΡΟΕΔΡΕΥΩΝ (Παναγιώτης Σγουρίδης): Είναι γρήγορος ο Υπουργός, οπότε δεν παρακολουθείτε τις αντιδράσεις του.
ΕΥΑΓΓΕΛΟΣ ΑΠΟΣΤΟΛΟΥ: Τελειώνοντας, έρχομαι στα θέματα που αφορούν τους Αλιευτικούς Αγροτικούς Συλλόγους και τα θέματα του ΕΛ.Γ.Α. Πάλι υπενθυμίζω ότι είναι θέματα τα οποία θα αντιμετωπίσουμε στο επόμενο Συμβούλιο Αγροτικής Πολιτικής. Καλό θα είναι να μην αντιμετωπίζονται αποσπασματικά, όπως γίνεται σήμερα, αλλά να περιμένουμε να γίνει σχετική συζήτηση στο Συμβούλιο Αγροτικής Πολιτικής. Να αντιμετωπισθούν ενιαία αυτά τα θέματα και όχι όπως γίνεται σήμερα.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ρόκος έχει το λόγο.
ΓΕΩΡΓΙΟΣ ΡΟΚΟΣ: Κύριε Πρόεδρε, εμείς πάντα μιλάμε για την ανάγκη έρευνας στη χώρα μας, κυρίως στον αγροτικό τομέα. Βέβαια, αυτό δεν μπορεί να είναι μία ευχή. Πρέπει κάποια στιγμή να οργανωθεί ουσιαστικός έλεγχος τουλάχιστον στα προϊόντα.
Κύριε Υπουργέ, παίρνετε το ΕΘ.Ι.ΑΓ.Ε. και κάνετε κάποιες μετατάξεις. Εγώ θα έλεγα ότι είναι στη σωστή κατεύθυνση. Χρειάζεστε υπαλλήλους εφαρμογών. Παίρνετε κάποιους από τον επιστημονικό χώρο και τους δίνετε εντολές να κάνουν εφαρμογή. Είναι σωστό αυτό. Την ίδια στιγμή όμως σπρώχνετε κάποιους άλλους με το ίδιο άρθρο, να αποχωρήσουν από το ΕΘ.Ι.ΑΓ.Ε., αποδυναμώνοντάς το έτσι σε προσωπικό. Τους δίνετε, δηλαδή, τη δυνατότητα να απορροφηθούν από άλλες υπηρεσίες. Δεν προβλέπετε, όμως, την ίδια στιγμή αντικατάστασή τους.
Στο επόμενο άρθρο ιδρύετε ένα Ινστιτούτο Κτηνιατρικών Ερευνών στη Θεσσαλονίκη. Πολύ σωστό αυτό. Υπάρχει ανάγκη ίδρυσης ενός ινστιτούτου στη Θεσσαλονίκη. 'Ομως και αυτό το στέλνετε μέσα στον ίδιο προϋπολογισμό του ΕΘ.Ι.ΑΓ.Ε., τη στιγμή που δεν μπορεί να κοιτάξει ούτε τον εαυτό του. Και δεν το στέλνετε μόνο για να αντιμετωπίσει τα πραγματικά προβλήματα με το ίδιο προσωπικό, που ήδη το έχετε αποδυναμώσει, αλλά του χρεώνετε ακόμα και τις λειτουργικές δαπάνες. 'Εχουμε πει πολλές φορές ότι έρευνα στο γεωργικό τομέα με προϋπολογισμό επτακόσια πενήντα εκατομμύρια (750.000.000) δεν μπορεί να γίνει. Πρέπει να ανοίξουμε λίγο το ρουμπινέτο στο ασφυκτικό σταγονόμετρο της οικονομικής πολιτικής της Κυβέρνησης στον τομέα της αγροτικής οικονομίας. Δεν γίνεται διαφορετικά. 'Η είμαστε χώρα της γεωργικής ανάπτυξης ή δεν είμαστε.
'Εγιναν πολλές παρατηρήσεις και συζητήσεις γύρω από το πώς πρέπει να λειτουργούμε τελικά και πώς θα πρέπει εσείς να χαράζετε και να υλοποιείτε τη γεωργική πολιτική. Με αποφάσεις -λέτε- του Υπουργείου Γεωργίας ή με προεδρικά διατάγματα. 
Κύριε Υπουργέ, πολλές φορές πρέπει να αποσυνδέσουμε την πολιτική βούληση μιας εκάστοτε κυβέρνησης από την πορεία της οικονομίας μιας χώρας. Αν κάθε φορά δίνεται λύση με την έκδοση προεδρικών διαταγμάτων και αποφάσεων του κάθε Υπουργού, της κάθε κυβέρνησης, με αυτόν τον τρόπο δεν θα πάμε ποτέ μπροστά. Γι' αυτό πρέπει κάθε φορά, όταν νομολογούμε, να δίνουμε δυνατότητες αντικειμενικού ορισμού και ελέγχου. 
Με προεδρικό διάταγμα, που εκδίδεται -λέτε- με πρόταση των Υπουργών Εσωτερικών, Δημόσιας Διοίκησης και Αποκέντρωσης και Γεωργίας ρυθμίζονται ο τρόπος και οι λεπτομέρειες εποπτείας του ΕΘ.Ι.ΑΓ.Ε., από το Υπουργείο Γεωργίας.
Κοιτάξτε, κάποια στιγμή πρέπει να καταλάβουμε ότι η έρευνα ελέγχεται κυρίως από τον επιστημονικό χώρο και όχι διοικητικά. Δεν πρέπει να είναι κυρίως διοικητικός ο έλεγχος. Πρέπει να είναι επιστημονικός και αυτό πρέπει να κατοχυρώνεται μέσα από το νόμο. Στο εξωτερικό κάπως έτσι γίνεται. Υπάρχει μία κάθετη διασύνδεση μεταξύ πανεπιστημίου και ινστιτούτων, ενδιάμεσα των ανάλογων διοικητικών φορέων της χώρας, που -όπως είπαμε- έχουν διασφαλισθεί όχι με υπουργικές αποφάσεις, αλλά με μόνιμες και σταθερές επιλογές και θεσμικά όργανα.
Κύριε Υπουργέ, θα κάνω μία παρατήρηση, επειδή έζησα μία κατάσταση, που δεν μπορώ να την ξεχάσω. Με δική σας απόφαση κάθε φορά ορίζετε τις προσλήψεις των χειριστών των πυροσβεστικών μέσων. 
Εσείς μιλάτε για συντεχνίες και λέτε ότι τις κτυπάτε, αλλά έχω την αίσθηση ότι δεν τις χτυπάτε τελικά. Παραδείγματος χάρη, έχουμε το παράλογο οι πιλότοι στα πυροσβεστικά να είναι από τους απόστρατους αξιωματικούς, όταν έχουμε νεότερους ανθρώπους, οι οποίοι έχουν διάθεση να κάνουν καριέρα, να παλέψουν, να δώσουν τον εαυτό τους και αυτούς τους κρατάμε πάντα στην άκρη.
Θα το κάνετε τουλάχιστον τώρα που αποκτάτε την αρμοδιότητα ή και σεις θα εγκλωβιστείτε στη διαλογική και θα αντιμετωπίσετε αυτό που αντιμετωπίσαμε πέρυσι; Και μάλιστα λέτε σε ένα σημείωμά σας ότι καταφέρατε να στενέψετε το χρόνο παροχής υπηρεσιών κατά δεκαπέντε μέρες.
Τα μέτρα για τη βελτίωση και την ανάπτυξη της κτηνοτροφίας, κύριε Υπουργέ, είναι ευχολόγια. Είναι σε θετική κατεύθυνση, αλλά πρέπει, σε σύνδεση με αυτό που είπα προηγούμενα, να υπάρχει πολιτική βούληση της Κυβέρνησης να πάρει πραγματικές αποφάσεις, να χρηματοδοτήσει αυτές τις πρωτοβουλίες, να πεισθεί τελικά ότι αυτή η ελλειμματική παραγωγή που υπάρχει στον κτηνοτροφικό τομέα , σε κτηνοτροφικά και δασικά προϊόντα, πρέπει να ανατραπεί τέλος πάντων. Δεν μπορούμε σήμερα απλώς να εκφράζουμε τη βούληση, χωρίς συγκεκριμένα μέτρα που δεν εντάσσονται σε κανένα σχέδιο, χωρίς καμία πραγματική βούληση της Κυβέρνησης να τα στηρίξει οικονομικά. Είναι αόριστα , για το πού, για το πώς, για το πότε.
Σύσταση Εθνικής Επιτροπής Γάλακτος. Θα ήθελα να κάνω σήμερα μία παρατήρηση -την οποία ήθελα να την αφήσω για αύριο- σε μισό λεπτό.Ξέρετε ότι τελικά η παραγωγή γάλακτος και η βιομηχανοποίησή του πέρασε σε εταιρείες ιδιωτών, οι οποίες σιγά-σιγά δένουν με τις πολυεθνικές του εξωτερικού, με τις οποίες έχει έτσι και αλλιώς τόσα προβλήματα η χώρα μας. Στην επιχείρηση "ΑΓΝΟ", που είναι μοναδική συνεταιριστική επιχείρηση γαλακτοκομικών, δίνετε, κύριε Υπουργέ, ελάχιστα ψίχουλα, ενώ ξέρετε -και ακούγετε από πολλούς- ότι έχει μπεί στο στόχαστρο της "ΔΕΛΤΑ" και κάποιων άλλων εταιρειών και την αφήνετε τελικά να μην αναπνεύσει, να τελειώσει, ενώ σε κάποιες άλλες μη παραγωγικές, χωρίς προοπτική, επιχειρήσεις χαρίζουμε δισεκατομμύρια.
Στη συνέχεια θα αναφερθώ στη συνεχή σύγκρουση με τον επιστημονικό κόσμο, κύριε Υπουργέ. Χτυπάμε τους συναδέλφους μου, τους συναδέλφους σας του Γενικού Χημείου του Κράτους πολύ σκληρά. Εγώ θα έλεγα ότι υπάρχουν και παρατυπίες ή και παραλείψεις.Δεν μπορούμε όμως να αναφερόμαστε σε αυτούς έτσι εύκολα, γιατί πρέπει να ξέρετε ότι αυτοί οι άνθρωποι έχουν κάνει σε ένα χρόνο διακόσιες σαράντα χιλιάδες (240.000) αναλύσεις, έχουν κάνει παραγωγή έργου. Δεν είναι αυτοί, εκείνοι οι οποίοι θα στείλουν στον εισαγγελέα τους κλέφτες, κύριε Υπουργέ και το ξέρετε. Από όλα τα Υπουργεία τους στέλνουμε προϊόντα για αναλύσεις, βγάζουν τα αποτελέσματα, αλλά δεν θα είναι αυτοί που θα προχωρήσουν στις διώξεις. Αυτό μπορεί να το κάνουν τα Υπουργεία, αν έχουν τη βούληση. Πόσο μάλλον για τα γαλακτοκομικά. Δεν μπορούμε να τα λέμε τόσο εύκολα αυτά, κύριε Υπουργέ, γιατί υπάρχει πραγματικά μια ένταση συντεχνιασμού στην Ελλάδα.Εμείς, όμως, δεν πρέπει να την πυροδοτούμε, πρέπει να την εντάσσουμε σε μία γενικότερη πολιτική. Και με αφορισμούς πολιτική δεν γίνεται.
Ρύθμιση θεμάτων αλιείας. Κύριε Υπουργέ, έχετε υπογράψει δύο αντιφατικές αποφάσεις που αφορούν το Νομό Θεσσαλονίκης, την ιχθυόσκαλα της Μηχανιώνας, την κατάργησή της ή όχι, τη δημιουργία ή όχι της νέας περιφερειακής αγοράς στην Μενεμένη. Εσείς την υπογράψατε και ό ίδιος την πήρατε πίσω. Παρακαλούμε κάποια στιγμή μια διευκρίνηση και γι' αυτό, αν όχι σήμερα, σε κάποια άλλη φάση.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παναγιώτου έχει το λόγο.
ΣΤΑΥΡΟΣ ΠΑΝΑΓΙΩΤΟΥ: Κύριε Υπουργέ, η πρώτη παρατήρηση που θέλω να κάνω για το σχέδιο νόμου που συζητάμε είναι πως δικαιώνετε την κριτική που ασκούμε, ότι σ' αυτή τη Βουλή μετατρεπόμαστε σε πρωτοκολλητές των αποφάσεων της Ευρωπαϊκής 'Ενωσης. Αυτό το λέω για το πρώτο κεφάλαιο που αφορούσε τα γεωργικά και κτηνοτροφικά φάρμακα, τα οποία ήταν στην κατεύθυνση της εναρμόνισης με τα αντίστοιχα της Ευρωπαϊκής 'Ενωσης.
Η δεύτερη παρατήρηση είναι ότι οι αποφάσεις για τα μεγάλα και σοβαρά ζητήματα δεν παίρνονται μέσα στη Βουλή. Παίρνονται έξω από αυτήν. Απλώς έρχονται εδώ για την επικύρωσή τους και τη δημοκρατικοφάνειά τους. Αυτά σαν γενικές παρατηρήσεις.
Το λέω αυτό, όσον αφορά τον τρόπο με τον οποίο συζητάμε αυτό το νομοσχέδιο -θα το επαναλάβω- γιατί τόσο στη διαρκή επιτροπή, όσο και στην Ολομέλεια δεν μας δόθηκε η δυνατότητα να τοποθετηθούμε τουλάχιστον για λίγο πάνω σε όλα τα άρθρα.
Θα είχατε κάποιο επιχείρημα να αντιτάξετε, αν παραδείγματος χάρη πλατιάζαμε σε κάποιο άρθρο και αναλώναμε το χρόνο σε βάρος άλλων άρθρων. Για πολύ σοβαρά άρθρα χρησιμοποιήσαμε ελάχιστο χρόνο.
Θα σταθώ στο ΕΘ.Ι.ΑΓ.Ε. Από την τοποθέτησή σας, κύριε Υπουργέ, μας δίνετε το δικαίωμα να πούμε πως με τα επιχειρήματα που χρησιμοποιήσατε σε βάρος του ιδρύματος και του απασχολούμενου προσωπικού, προβαίνετε σε ένα μηδενισμό τους. Μηδενισμό, γιατί δεν μας δόθηκε η δυνατότητα να ακούσουμε και την άλλη άποψη και κυρίως, όχι για κάποια αρνητικά, όπως αυτά που αναφέρατε. Θέλω να πιστεύω, πως αν υπήρχε η δυνατότητα να αναπτύξουν τις απόψεις τους οι εκπρόσωποι του ΕΘ.Ι.ΑΓ.Ε., θα μας ενημέρωναν για πάρα πολλά σημαντικά ζητήματα που προσφέρουν στην εθνική οικονομία, στην αγροτική οικονομία και στον αγροτικό πληθυσμό.
Αν, όμως, επιμένετε στις θέσεις σας, τότε θα σας παρακαλούσαμε να δεχθείτε τα χρόνια εργασίας τους στο ΕΘ.Ι.ΑΓ.Ε. που θα υπολογίζονται, τόσο ως συντάξιμα όσο και ως χρόνια προαγωγής τους. Επίσης να τους εξασφαλιστεί η δυνατότητα παραπέρα εξέλιξής τους, όπου και θα απασχοληθούν στη συνέχεια. Θα σας καταθέσουμε σχετικό υπόμνημά τους που έχει φθάσει στα χέρια μας.
(Στο σημείο αυτό ο Βουλευτής κ. Σταύρος Παναγιώτου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνης Στενογραφίας και Πρακτικών της Βουλής).
Προχωρώντας στους ελέγχους, εκείνο που πρέπει να δούμε είναι, όχι μόνο οι έλεγχοι αυτοί να περιορίζονται στα παραγόμενα ελληνικά αγροτικά προϊόντα, αλλά και σε όλα όσα καταναλώνει ο ελληνικός λαός. Δηλαδή, με την κατάργηση των συνόρων οι έλεγχοι αυτοί -τα γνωρίζετε καλύτερα από εμάς, κύριε Υπουργέ- είναι πλημμελείς κυρίως σε ό,τι αφορά τα ζωοκομικά προϊόντα, τα κρέατα, τα γαλακτοκομικά, τα τυροκομικά. Φθάνουν κατ'ευθείαν στην κατανάλωση και δεν είναι λίγες οι φορές που είδαν το φως της δημοσιότητας, ακατάλληλα για την υγεία του ελληνικού λαού, εισαγόμενα ζωοκομικά προϊόντα.
Εκείνο που αξίζει κανείς να σημειώσει είναι, ότι ενώ είμαστε η πιο αγροτική χώρα της Ευρωπαϊκής 'Ενωσης, συνεχώς το αγροτικό μας ισοζύγιο γίνεται πιο αρνητικό. Και γίνεται αρνητικό, λόγω της αθρόας εισαγωγής κυρίως ζωοκομικών προϊόντων.
Το άρθρο 33, όπως είπα και στην πρωτολογία μου, αφορά τις ειδικές εκκαθαρίσεις. Κύριε Υπουργέ, μ'αυτό το άρθρο εσείς διασφαλίζετε μόνο τα συμφέροντα των τραπεζών. Τι γίνεται με τον υπόλοιπο επαγγελματικό κόσμο, ο οποίος προμηθεύει σε μια σειρά τέτοιες επιχειρήσεις διάφορα είδη; Σε τελευταία ανάλυση -τουλάχιστον έχω προσωπική εμπειρία από το νομό από αγροτικές επιχειρήσεις- με το κόλπο της ειδικής εκκαθάρισης και σ'αυτόν τον τομέα, είναι δραστηριοποιημένοι συγκεκριμένοι δικηγόροι της Αθήνας. Από τη μια έχουν χάσει οι τράπεζες δεκάδες δισεκατομμύρια, από την άλλη όμως, και μικρομεσαίοι επαγγελματίες είχαν την ίδια τύχη. Πώς διασφαλίζονται τα συμφέροντα αυτών των ανθρώπων;
(Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή).
Κύριε Πρόεδρε, ένα λεπτό σας παρακαλώ, γιατί θεωρώ πάρα πολύ σοβαρό αυτό το ζήτημα. Θα ήθελα και με τον κύριο Υπουργό να το συζητήσουμε και ιδιαίτερα και να του δώσω και μια έκθεση. Τουλάχιστον, στο δικό μας νομό, υπάρχει σοβαρό πρόβλημα.
Επίσης, τι γίνεται με τους μικροπαραγωγούς, οι οποίοι υποθηκεύουν τα αγροτικά τους μηχανήματα, τα οποία ίσως λόγω άσχημων καιρικών συνθηκών, να μην μπορέσουν να ανταποκριθούν στις υποχρεώσεις τους; Για να μη μιλήσουμε για την άλλη πλευρά, που μια σειρά έμποροι και μεταποιητές, -όπως η περίπτωση της "ΑΤΙΚ", αλλά και άλλες περιπτώσεις- χρωστάνε στους παραγωγούς. Δεν τους πληρώνουν και αδυνατούν στη συνέχεια οι ίδιοι οι παραγωγοί να ανταποκριθούν σ'αυτές τις υποχρεώσεις.
Τι θα κάνουν οι τράπεζες; Θα προχωρούν στην κατάσχεση των περιουσιακών στοιχείων;
Θέλω να πω δυο λόγια ακόμα και για το άρθρο 60. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, ζητάμε την ανοχή σας, γιατί τέτοιο μεγάλο νομοσχέδιο σε τοσο λίγο χρόνο είναι αδύνατον να το συζητήσουμε.
ΠΡΟΕΔΡΕΥΩΝ (Παναγιώτης Σγουρίδης): Παρακαλώ, προχωρήστε. Να μη σας ενοχλεί ο ήχος. 
ΣΤΑΥΡΟΣ ΠΑΝΑΓΙΩΤΟΥ: Κύριε Υπουργέ, διαφωνούμε με την προτεινόμενη ρύθμιση του άρθρου 60, γιατί τα έσοδα του Οργανισμού Βάμβακος τα πληρώνουν υποχρεωτικά όλοι οι βαμβακοπαραγωγοί. Ενώ στη Βαμβακουργική Συνεταιριστική Οργάνωση, δεν συμμετέχουν όλοι οι αγρότες, αλλά όλες οι ενώσεις αγροτικών συνεταιρισμών που καλλιεργούν βαμβάκι. Η ΕΑΣ Τρικάλων για παράδειγμα δεν συμμετέχει. Οι ΕΑΣ που συμμετέχουν στη Βαμβακουργική, εάν θέλουν μπορούν να τη στηρίξουν, η οποία δεν μπορεί να λειτουργεί, υπολογίζοντας ότι κάποιοι άλλοι θα πληρώσουν τη λειτουργία της. Τέλος, το κόστος της αποπληρωμής του εργαζόμενου σ' αυτή, δεν είναι ούτε το μισό από το αναγραφόμενο. Και τα υπόλοιπα απ' ό,τι φαίνεται, κατά την άποψή μας, προορίζονται για να συντηρήσουν μια γραφειοκρατική συνεταιριστική ηγεσία σε μία οργάνωση που δεν λειτουργεί. Εντελώς διαφορετικά μέτρα πρέπει να παρθούν για τη λειτουργία όλων των τριτοβάθμιων οργανισμών και όχι μόνο της βαμβακουργίας, που δυστυχώς και με το παρόν νομοσχέδιο δεν θεσπίζονται.
ΠΡΟΕΔΡΕΥΩΝ (Παναγιώτης Σγουρίδης): Ο κ. Χρυσανθακόπουλος έχει το λόγο.
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Κύριε Πρόεδρε, έχει καταδειχθεί πράγματι στο Σώμα ότι το νομοσχέδιο αυτό έχει μια ιστορικότητα και επικαιρότητα αναντίρρητη, διότι επί της ουσίας δεν υπήρξαν ουσιαστικές τροποποιήσεις, ή αντιπαραθέσεις επί των άρθρων. 'Εγιναν πάρα πολλά αποδεκτά.
Επίσης, θα ήθελα να θυμίσω ότι υπήρξε επαρκέστατος χρόνος για όλους να μιλήσουν επί όλων των θεμάτων, όπως εικοσάλεπτα στις πρωτολογίες, δεκάλεπτα στις δευτερολογίες, δύο εισηγητές από τα μικρά κόμματα κλπ. Δηλαδή στο πεντάωρο δύο ώρες έφαγε το Κ.Κ.Ε. 
ΣΤΑΥΡΟΣ ΠΑΝΑΓΙΩΤΟΥ: Ανέκδοτο μας λέτε τώρα;
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Εγώ, λοιπόν, δίνω και το υπόλοιπο τρίλεπτό μου στο Κ.Κ.Ε., για να δούμε τι άλλο θα πει, γιατί μόνο να επαινέσει μπορεί το νομοσχέδιο.
Υπάρχουν όμως κάποιες εκκρεμότητες στις οποίες πρέπει ο κύριος Υπουργός να απαντήσει και έχουν να κάνουν με το εξής ζήτημα. Καταθέσατε εγγράφως, κύριε Υπουργε, μία τροποποίηση-προσθήκη για το θέμα της συνταγογραφίας των κτηνιάτρων στις μικρές πόλεις. Υπάρχει όμως και μία εκκρεμότητα και θα θέλαμε να σας απαντήσουμε ποια είναι η πρόθεσή σας για το ζήτημα των γεωπόνων και ιχθυολόγων, όπως αντίστοιχα είχατε ρυθμίσει...
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Ο κ. Ευμοιρίδης προτείνει "πενήντα χιλιάδες κατοίκους". Εσείς τι προτείνετε;
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Με πενήντα χιλιάδες δεν είναι πλέον αγροτική η πόλη. Μιλάμε για αγροτικές περιοχές. Αν είναι είκοσι δύο χιλιάδες ή είκοσι τρεις, να πούμε μέχρι είκοσι πέντε χιλιάδες ή τριάντα χιλιάδες κατοίκους...
ΠΡΟΕΔΡΕΥΩΝ (Παναγιώτης Σγουρίδης): Η πρόταση έχει γίνει και ο κύριος Υπουργός θα σταθμίσει τις προτάσεις και θα βγάλει το συμπέρασμα.
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Εγώ θα ήθελα να απαντήσει ο κύριος Υπουργός και για το ζήτημα των γεωπόνων που εκκρεμεί. Να υπάρξει μία αντίστοιχη ρύθμιση με τους κτηνιάτρους. Δηλαδή τι αντίστοιχο με τους κτηνιάτρους προβλέπετε για τους γεωπόνους και τους ιχθυολόγους.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κόρακας έχει το λόγο.
ΣΤΡΑΤΗΣ ΚΟΡΑΚΑΣ: Θα ήθελα να εκφράσω το θαυμασμό μου προς τον προλαλήσαντα συνάδελφο, για το πόσο γενναιόδωρος είναι πραγματικά και πόσο δημοκρατικά ευαίσθητος, διότι βρίσκει άνετο το ότι σε ένα νομοσχέδιο με εβδομήντα δύο άρθρα αφιερώνουμε δύο συνεδριάσεις για να τα συζητήσουμε, όταν ξέρει πολύ καλά ότι αυτά τα εβδομήντα δύο άρθρα πραγματεύονται τουλάχιστον πενήντα διαφορετικά θέματα.
Και έρχεται και μας λέγει -δεν ξέρω είναι νέος στην Αίθουσα...
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: 'Εχετε δύο ώρες ομιλία πάνω σ' αυτά τα άρθρα.
ΣΤΡΑΤΗΣ ΚΟΡΑΚΑΣ: Και δεκαπέντε ώρες να είχαμε, κύριε συνάδελφε, δεν θα έφθαναν.
ΠΡΟΕΔΡΕΥΩΝ (Παναγιώτης Σγουρίδης): Παρακαλώ, μη χάνετε το χρόνο σας, κύριε Κόρακα, σε αντεκδικήσεις με τον κ. Χρυσανθακόπουλο. Ο χρόνος είναι αμείλικτος. Τρέχει.
ΣΤΡΑΤΗΣ ΚΟΡΑΚΑΣ: Μα, κύριε Πρόεδρε, υπάρχουν εδώ μερικοί συνάδελφοι -λυπάμαι που το λέγω- που έχουν αναλάβει εργολαβικά...
ΠΡΟΕΔΡΕΥΩΝ (Παναγιώτης Σγουρίδης): Μα οι κύριοι συνάδελφοι έχουν την άποψή τους. Εσείς θα πείτε τα δικά σας.
ΣΤΡΑΤΗΣ ΚΟΡΑΚΑΣ: Κύριε Πρόεδρε, εγώ θα πω την άποψή μου, όπως και οι συνάδελφοι λένε την άποψή τους. Και οι απόψεις μας εδώ πέρα μπορεί να αφορούν τις απόψεις που διατυπώθηκαν. Δεν καταλαβαίνω. Τι είμαστε δηλαδή εδώ; Είμαστε Αίθουσα κωφών;
Λέγω λοιπόν, και λυπάμαι που το λέγω, αλλά υπάρχουν ορισμένοι συνάδελφοι -και ο συνάδελφος Χρυσανθακόπουλος είναι ένας εξ αυτών- που έχουν αναλάβει εργολαβικά να υπερασπίζονται ό,τι προβάλλει η Κυβέρνηση και ό,τι προτείνει το Προεδρείο.
ΠΡΟΕΔΡΕΥΩΝ (Παναγιώτης Σγουρίδης): Μα, ο κ. Χρυσανθακόπουλος είναι ένας εκ των τριάντα δύο.
ΣΤΡΑΤΗΣ ΚΟΡΑΚΑΣ: Εντάξει. Δεν θέλω να σας κατατάξω και σας μεταξύ αυτών, κύριε Πρόεδρε. Ωστόσο εγώ θέλω να κάνω ορισμένες παρατηρήσεις όσο μπορώ πιο γρήγορα.
Οι προτάσεις-τροποποιήσεις που κάνει ο κύριος Υπουργός δεν είναι ουσιαστικές. Βεβαίως είναι σωστή η διαγραφή του άρθρου 59. 'Ομως θα έπρεπε, αν ήθελε πραγματικά να είναι ουσιαστικός σε ό,τι αφορά την έρευνα, να διαγράψει και τα άρθρα που αφορούν το ΕΘ.Ι.ΑΓ.Ε. Εμείς δεν είμαστε αυτοί που θα υποστηρίξουμε δογματικά ό,τι έχει κάνει το ΕΘ.Ι.ΑΓ.Ε. μέχρι σήμερα. Αλλά όμως δεν μπορούμε να μηδενίσουμε το έργο που έχει κάνει. Και δεν δεχόμαστε αυτήν την τακτική του διασυρμού των δημοσίων υπαλλήλων, για να φορτώνετε ως Κυβέρνηση σ' αυτούς όλες τις δικές σας αμαρτίες.
Θυμάμαι μια φορά που κουβεντιάζαμε με κάποιον Υπουργό Υγείας για το θέμα της "ΧΡΩΠΕΙ" και ζητάγαμε να μην κλείσει η "ΧΡΩΠΕΙ", μου ανέφερε το θέμα της πληρωμής των συνταγών από το ΙΚΑ. Μου είπε λοιπόν ότι όταν πρόκειται για ιδιωτικά νοσοκομεία, το ΙΚΑ πληρώνει σε μια βδομάδα. 'Οταν όμως πρόκειται για δημόσια νοσοκομεία, το ΙΚΑ πληρώνει σε δύο χρόνια. Τι να κάνω, μου λέει. Μα, το ΙΚΑ του λέγω δεν είναι κάτω από τις δικές σας εντολές; Να δώσετε εντολή να πληρώνει τα τιμολόγια των δημόσιων νοσοκομείων σε μια βδομάδα και τα τιμολόγια των ιδιωτικών σε δύο χρόνια. Με κοίταζε. Και βεβαίως του είπα ότι κλείνοντας τη "ΧΡΩΠΕΙ", στην οποία φόρτωσε ένα σωρό προβλήματα, ουσιαστικά ενισχύει τις ιδιωτικές βιομηχανίες.
Εσείς λοιπόν ερχόμενος εδώ πέρα και κατηγορώντας το Χημείο του Κράτους ή το ΕΘ.Ι.ΑΓ.Ε., γιατί δεν πήγε να γιατρέψει τη ντομάτα ή δεν ξέρω τι άλλο να κάνει, ουσιαστικά θέλετε να καλύψετε τη δική σας άρνηση να ασχοληθείτε μ' αυτά τα θέματα. Εδώ, μας είπατε, φάγαμε όλη τη ντομάτα του Βελγίου, της Ιταλίας και δεν ξέρω τίνος άλλου, αλλά κάποιοι οικονόμησαν απ' αυτό. Θα τους ψάξουμε; Μη μας προκαλείτε λοιπόν.
Εμείς νομίζουμε ότι πρέπει να έχετε το θάρρος να αποσύρετε αυτές τις διατάξεις και να καθήσουμε να κουβεντιάσουμε σοβαρά για την αγροτική έρευνα, γιατί είναι απαραίτητη για τη χώρα μας. Και σεις τώρα με τις διατάξεις αυτές που θεσπίζετε της δίνετε θανάσιμα χτυπήματα.
Επίσης μου έκανε εντύπωση το εξής. Θα επιβάλουμε το 2%, λέει, στους ψαράδες, στους βαρκάρηδες, αλλά δεν θα το επιβάλουμε στους ιχθυοκαλλιεργητές. Δεν το κατάλαβα αυτό. Για να βοηθήσουμε τους ψαράδες βάζουμε το 2%; Για να ενισχύσουμε την παράκτια αλιεία μας;
Ξέρετε, αναφορικά με την ιχθυοκαλλιέργεια, ακόμη και η Ιαπωνία, που έχει την πιο προχωρημένη ιχθυοκαλλιέργεια, μόνο το 15% των αναγκών της καλύπτει από την ιχθυοκαλλιέργεια. Και βεβαίως, αν έλθετε στη Μυτιλήνη θα σας δείξω σειρά από τις ανεμότρατες στην Τουρκία, τις ιταλικές ανεμότρατες να ψαρεύουν. Και σεις τώρα πάτε να τις φέρετε και στο υπόλοιπο Αιγαίο.
'Εχουμε το θέμα της κτηνοτροφίας, κύριε Υπουργέ. Η κτηνοτροφία όπως είπε και ο συνάδελφός μας Κοινοβουλευτικός Εκπρόσωπος, δεν γιατρεύεται μ' αυτά που κάνετε και ούτε θέλετε να τη γιατρέψετε. Ξέρετε ότι πολλές εκατοντάδες δισεκατομμύρια δραχμές διαθέτουμε για εισαγωγή ζωοκομικών προϊόντων, γάλα, τυρί και κρέας; Αυτά όμως εισάγονται από συγκεκριμένες δυτικοευρωπαϊκές χώρες, απ' αυτούς δηλαδή που έχουν και το πεπόνι και το μαχαίρι και όπου σεις πάτε εκεί πέρα και σε ό,τι διατάξουν λέτε ναι.
Και μας δίνουν καμιά πεντακοσαριά χιλιάδες παραπάνω αιγοπρόβατα και κάνουμε και τούμπες, όταν έχουμε τη δυνατότητα να αναπτύξουμε την αιγοπροβατοτροφία και να αποδώσει, βελτιώνοντας φυσικά τις ράτσες, καταργώντας τα όρια για τα επιλέξιμα, δίνοντας φθηνά φάρμακα και ζωοτροφές, προστατεύοντας την τιμή του γάλακτος. Πολλές φορές τα λέμε και με διαβήματα.
Ρωτήσαμε τον κ. Τζουμάκα, πώς εξηγεί να πωλείται το γάλα διακόσιες (200)δραχμές από τον παραγωγό και να αγοράζουμε το γιαούρτι το πρόβιο στην Αθήνα ενιακόσιες (900) δραχμές. Τι διαδικασία χρειάζεται; Ξέρετε, ένα κιλό γιούρτι γίνεται από ένα κιλό γάλα, περίπου ένα κιλό και πενήντα γραμμάρια. Καμία διαφορά δηλαδή. Και όμως η τιμή είναι πέντε φορές επάνω, τέσσερις φορές επάνω. Αναρωτηθήκατε ποτέ; Με το λάδι: Επτακόσιες (700) δραχμές το αγοράζουν από τον παραγωγό και χίλιες οκτακόσιες (1.800) δραχμές το πουλάνε στην Αθήνα. Λέει ο κ. Τζουμάκας ότι είναι η οικονομία της ελεύθερης αγοράς. Είναι όμως στην πραγματικότητα η οικονομία της ελεύθερης ληστείας.
Επίσης, δημιουργείτε εδώ μία Εθνική Επιτροπή Γάλακτος. Καταργείτε όμως τον Ελληνικό Οργανισμό Γάλακτος, που είχε στόχο μεταξύ των άλλων να προστατεύσει τη γαλακτοπαραγωγή. Και φτιάχνετε μία Εθνική Επιτροπή η οποία δεν μας λέτε από ποιους αποτελείται και η οποία θα κάνει διεθνείς σχέσεις.
Ακόμη θα θέλαμε να καταγείλουμε το γεγονός ότι στο άρθρο 55 -και δεν φέρατε καμία τροποποίηση- την εισφορά από 2% που ήταν στον ΕΛ.Γ.Α. την πήγατε στο 2,5% στην αρχή και μετά στο 3%. Αυτό το θεωρούμε απαράδεκτο. Και βέβαια από εκεί πετσοκόβετε και ταϊζετε διάφορους. Αγροτοπατέρες της ΓΕΣΑΣΕ, ΠΑΣΕΓΕΣ, δίνετε και στη ΣΥΔΑΣΕ, δίνετε και στο Σώμα των Ελεγκτών για να τους έχετε στο χέρι κλπ.
Τελικά, κύριε Πρόεδρε, σε αντίθεση με ότι ισχυρίζονται...
ΕΥΑΓΓΕΛΟΣ ΑΡΓΥΡΗΣ: Ο Μπούτας είναι αγροτοπατέρας;
ΣΤΡΑΤΗΣ ΚΟΡΑΚΑΣ: Τον εξαιρέσατε ακριβώς επειδή δεν είναι από τη ΓΕΣΑΣΕ...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Αργύρη.
Κύριε Κόρακα, τελείωσε ο χρόνος που σας χάρισε ο κ. Χρυσανθακόπουλος. Τρία (3') λεπτά σας χάρισε και τελείωσαν.
ΣΤΡΑΤΗΣ ΚΟΡΑΚΑΣ: 'Ερχεται να μιλήσει ο κ. Αργύρης στο σπίτι του κρεμασμένου για σκοινί. 'Ελεος! Τι άλλο θα ακούσουμε απόψε;
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, δεν υπάρχει άλλος εγεγραμμένος να μιλήσει. Ορίστε, έχετε το λόγο για πέντε (5') λεπτά.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Πρόεδρε, επειδή η συζήτηση εστιάστηκε αρκετά στο ΕΘ.Ι.ΑΓ.Ε., θα ήθελα να πω ότι οι ερευνητές που συναποτέλεσμα το ΕΘ.Ι.ΑΓ.Ε. και τα ινστιτούτα που υπήρχαν πριν από το ΕΘ.Ι.ΑΓ.Ε., έχουν συμβάλει σημαντικά στη γεωργική έρευνα. Και αυτό είναι γνωστό, γιατί κάθε φορά που συζητούμε με εκλεκτούς ερευνητές από το ΕΘ.Ι.ΑΓ.Ε., μου λένε: "ξέρετε το ινστιτούτο τάδε, είχε κάνει αυτό, είχε πετύχει εκείνο". Αυτό δεν το αμφισβητεί κανένας. Ως ΕΘ.Ι.ΑΓ.Ε. όμως, εάν δούμε το συνολικό αποτέλεσμα ως προς τις εφαρμογές -γιατί είναι ίδρυμα εφαρμογών και ειπώθηκε από την πλευρά σας εάν θα κάνει έρευνα και σαφώς θα κάνει, αλλά η κύρια πλευρά του σχεδιασμού και του νομοθετικου του πλαισίου είναι οι εφαρμογές- δεν έχει να επιδείξει σημαντικά πράγματα. 'Εχει αρκετά αλλά όχι σημαντικά. Δεν μηδενίζουμε το έργο κανενός. Είναι καλή η ρητορική να δημιουργεί εντυπώσεις και να κολακεύει ψηφοφόρους. Η απόδοση όμως επί των εφαρμογών δεν είναι αυτή που είχε ανάγκη η ελληνική γεωργία. Και όχι ότι δεν υπάρχουν σ' αυτό ευθύνες των κυβερνήσεων. Σαφώς υπάρχουν. Και του διοικητικού συμβουλίου. 'Αλλωστε, αυτές οι ευθύνες αποδίδονται. Η λογική δεν είναι "ξέρετε, κάντε κριτική στους υπαλλήλους για να αποφύγετε τις δικές σας ευθύνες". Υπάρχουν ευθύνες σε όλες τις πλευρές. Δεν μπορούν όμως κάποιοι κατ' απονομή να απολαμβάνουν πράγματα, τα οποία δεν μπορούν να προσφέρουν. Δεν είναι σωστό αυτό. Αυτό, ως πρώτη παρατήρηση.
Δεύτερον, είπε ο κ. Κόρακας το εξής: "Ξέρετε, μόνο σε όσους κάνουν συλλογή παράκτιων αλιευμάτων θα υπάρχει η ανάλογη συμμετοχή στον έλεγχο;" Κοιτάξτε, υπάρχει ένα θέμα εξαγωγών και δεν μπορούμε να επιβαρύνουμε άλλο την ιχθυοκαλλιέργεια. Πρέπει να πούμε ότι αυτό που μας ενδιαφέρει κυρίως είναι να γίνει ένας υγειονομικός έλεγχος. Και ως προς αυτό πρέπει να υπάρχει αυτή η διαφορά. Δεν είναι το ίδιο πράγμα.
Είναι επιχειρήσεις οι οποίες έχουν πολύ μεγάλο κόστος και μας ενδιαφέρουν πάρα πολύ για τις εξαγωγές.
Επίσης, σχετικά με την παρατήρηση που έγινε για το άρθρο 7 παράγραφος 8 από τον κ. Ευμοιρίδη στην αρχή και από τον εισηγητή της Πλειοψηφίας, τον κ. Χρυσανθακόπουλο, δεν νομίζω ότι μπορούμε να βρούμε μια λύση, αν δώσουμε τη δυνατότητα και να συνταγογραφούν και να ασκούν ιατρείο, οι κτηνίατροι σε μία πόλη πενήντα χιλιάδων κατοίκων. Χάνει τότε την έννοια η αγροτική εγκατάσταση και η αγροτική υποστήριξη.
Θα συνενωθούν οι δήμοι, αλλά πρέπει να πούμε τα πράγματα με το όνομά τους. Πού θα γίνει η συνένωση τώρα; Θα γίνει κυρίως στην ύπαιθρο χώρα. Οι δήμοι στα αστικά κέντρα είναι συγκροτημένοι ήδη.
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Από δέκα μεγάλα χωριά, το 1/3 των χωριών της Δράμας συνδέονται με τη Δράμα.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Ευμοιρίδη, πέντε χιλιάδες κατοίκους θα έχει ο μικρότερος δήμος, που θα αποτελεί μία συνένωση πολλών κοινοτήτων. Θα έχουμε και δέκα χωριά, όπως είπατε. 'Αρα, οι νέοι δήμοι θα είναι κυρίως στα ορεινά και στα ημιορεινά...
ΣΤΡΑΤΗΣ ΚΟΡΑΚΑΣ: Θα έχουμε δημάρχους του ΠΑ.ΣΟ.Κ. και έτσι θα λύσουμε τα προβλήματα.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Δεν νομίζω ότι είναι κομματικό το θέμα.
'Αρα, μιλάμε για ημιαστικούς δήμους και δήμους που είναι στην ύπαιθρο. Είναι μεγάλο αυτό το εύρος, που θέσατε, των πενήντα χιλιάδων κατοίκων και πρέπει να βρούμε μία άλλη λύση...
ΓΕΩΡΓΙΟΣ ΚΑΡΑΣΜΑΝΗΣ: Υπάρχουν πόλεις με σαράντα χιλιάδες κατοίκους, που είναι αγροτικές.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Μία πόλη; Αποκλειστικά μόνο;
Εν πάση περιπτώσει, εάν δεν μπορούμε να το αντιμετωπίσουμε τώρα, να μην το συζητήσουμε. Πάντως είναι σε εκκρεμότητα και πρέπει αύριο να υπάρχει οριστική λύση. Δεν ψηφίζεται τώρα αυτό. Κρατείται ως άρθρο.
ΠΡΟΕΔΡΕΥΩΝ (Παναγιώτης Σγουρίδης): Ποιο άρθρο κρατείται, κύριε Υπουργέ;
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Πρόεδρε, κρατείται αυτό το άρθρο που αναφέρεται στη δυνατότητα να συνταγογραφούν οι κτηνίατροι μέσα σε μία ορισμένη ζώνη.
ΠΡΟΕΔΡΕΥΩΝ (Παναγιώτης Σγουρίδης): Ποιο άρθρο είναι, κύριε Υπουργέ;
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Είναι το άρθρο 7, παράγραφος 8.
ΠΡΟΕΔΡΕΥΩΝ (Παναγιώτης Σγουρίδης): Το κρατάτε, λοιπόν, το άρθρο 7, κύριε Υπουργέ.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Ναι, γιατί έκανε μία πρόταση ο κ. Ευμοιρίδης και θέλουμε να βρούμε μία λύση.
ΠΡΟΕΔΡΕΥΩΝ (Παναγιώτης Σγουρίδης): Καλώς.
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Είχαμε πει κάτι και για τους γεωπόνους.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Θα έρθω σ'αυτό, κύριε συναδελφε, παρ' ό,τι ο χρόνος είναι περιορισμένος.
Είχε προταθεί και στη διαρκή επιτροπή, κύριε Πρόεδρε, όπως και για τους κτηνίατρους θεσπίσαμε αυτήν τη δυνατότητα, που έχουν και οι γιατροί, να ασκούν ιατρείο στην ύπαιθρο -αυτό έγινε δεκτό από όλους τους συναδέλφους όλων των πτερύγων- να ισχύσει και για τους γεωπόνους. Το κάναμε δεκτό και θα υπάρξει συγκεκριμένη πρόταση, που θα φέρουμε στο σύνολο πια της ψηφίσεως του νομοσχεδίου. Θα υπάρχει το ίδιο πλαίσιο και για τους γεωπόνους και για τους ιχθυολόγους, όπως το είχατε προτείνει.
ΑΝΑΣΤΑΣΙΟΣ ΙΝΤΖΕΣ: Να είναι υποχρεωτική, όχι δυνητική.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Θα είναι υποχρεωτική, αφού το προτείνουν όλοι οι συνάδελφοι απ'όλες τις πτέρυγες.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριοι συνάδελφοι.
Δεν υπάρχει άλλος εγγεγραμμένος να μιλήσει και κηρύσσεται περαιωμένη η συζήτηση επί της ενότητας των άρθρων από 29 έως 71.
Με τη δήλωση του κυρίου Υπουργού ότι κρατείται το άρθρο 7 για αύριο και θα ψηφισθεί με τα υπόλοιπα άρθρα τα οποία έχουμε, εισερχόμαστε στην ψήφιση των άρθρων της ενότητας 29 έως και 71.
Ερωτάται το Σώμα: Γίνεται δεκτό το άρθρο 29, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΣΑΒΒΑΣ ΤΣΙΤΟΥΡΙΔΗΣ: Κατά πλειοψηφία.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΕΥΑΓΓΕΛΟΣ ΑΠΟΣΤΟΛΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 29 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 30, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΣΑΒΒΑΣ ΤΣΙΤΟΥΡΙΔΗΣ: Κατά πλειοψηφία.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΕΥΑΓΓΕΛΟΣ ΑΠΟΣΤΟΛΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 30 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 31, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΣΑΒΒΑΣ ΤΣΙΤΟΥΡΙΔΗΣ: Κατά πλειοψηφία.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΕΥΑΓΓΕΛΟΣ ΑΠΟΣΤΟΛΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 31 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Το άρθρο 32 έχει διαγραφεί.
Ερωτάται το Σώμα: Γίνεται δεκτό το άρθρο 33, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΕΥΑΓΓΕΛΟΣ ΑΠΟΣΤΟΛΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 33 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 34, ως έχει;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 34 έγινε δεκτό, ως έχει κατά πλειοψηφία.
Ερωτάται το Σώμα: Γίνεται δεκτό το άρθρο 35 ως έχει;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΣΑΒΒΑΣ ΤΣΙΤΟΥΡΙΔΗΣ: Κατά πλειοψηφία.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 35 έγινε δεκτό, ως έχει, κατά πλειοψηφία.
Ερωτάται το Σώμα: Γίνεται δεκτό το άρθρο 36; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΣΑΒΒΑΣ ΤΣΙΤΟΥΡΙΔΗΣ: Κατά πλειοψηφία.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 36 έγινε δεκτό, κατά πλειοψηφία.
Ερωτάται το Σώμα: Γίνεται δεκτό το άρθρο 37, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 37 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 38, ως έχει;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 38 έγινε δεκτό, ως έχει, κατά πλειοψηφία.
Ερωτάται το Σώμα: Γίνεται δεκτό το άρθρο 39, ως έχει;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 39 έγινε δεκτό, ως έχει, κατά πλειοψηφία.
Ερωτάται το Σώμα: Γίνεται δεκτό το άρθρο 40, ως έχει;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 40 έγινε δεκτό, ως έχει, κατά πλειοψηφία.
Ερωτάται το Σώμα: Γίνεται δεκτό το άρθρο 41, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 41 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 42, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 42 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 43, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 43 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 44, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 44 έγινε δεκτό, κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 45, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 45 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 46, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 46 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 47, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 47 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 48, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 48 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 49, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 49 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 50, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 50 έγινε δεκτό, κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 51, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 51 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 52, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΕΥΑΓΓΕΛΟΣ ΑΠΟΣΤΟΛΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 52 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 
Ερωτάται το Σώμα: Γίνεται δεκτό το άρθρο 53, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΣΑΒΒΑΣ ΤΣΙΤΟΥΡΙΔΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 53 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 54, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΕΥΑΓΓΕΛΟΣ ΑΠΟΣΤΟΛΟΥ: Κατά πλειοψηφία.
ΣΑΒΒΑΣ ΤΣΙΤΟΥΡΙΔΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 54 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 55, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΣΑΒΒΑΣ ΤΣΙΤΟΥΡΙΔΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 55 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 
Ερωτάται το Σώμα: Γίνεται δεκτό το άρθρο 56, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΕΥΑΓΓΕΛΟΣ ΑΠΟΣΤΟΛΟΥ: Κατά πλειοψηφία.
ΣΑΒΒΑΣ ΤΣΙΤΟΥΡΙΔΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 56 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 57, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 57 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 
Ερωτάται το Σώμα: Γίνεται δεκτό το άρθρο 58, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 58 έγινε δεκτό κατά πλειοψηφία, ως έχει.
Το άρθρο 59 διαγράφεται.
Ερωτάται το Σώμα: Γίνεται δεκτό το άρθρο 60, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 60 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 61, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 61 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 62, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 62 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 63, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 63 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 64;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 64 έγινε δεκτό κατά πλειοψηφία.
Ερωτάται το Σώμα: Γίνεται δεκτό το άρθρο 65, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 65 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 66;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 66 έγινε δεκτό κατά πλειοψηφία.
Ερωτάται το Σώμα: Γίνεται δεκτό το άρθρο 67, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 67 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 68, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 68 έγινε δεκτό κατά πλειοψηφία, ως έχει.
Το άρθρο 69 διαγράφεται.
Ερωτάται το Σώμα: Γίνεται δεκτό το άρθρο 70, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 70 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 71, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 71 έγινε δεκτό κατά πλειοψηφία, ως έχει.
Κύριοι συνάδελφοι έχουν απομείνει τα άρθρα 14 έως και 18 του νομοσχεδίου.
ΣΤΡΑΤΗΣ ΚΟΡΑΚΑΣ: Και κάποιες τροπολογίες.
ΠΡΟΕΔΡΕΥΩΝ (Παναγιώτης Σγουρίδης): 'Εχουν μείνει και σαράντα πέντε εμπρόθεσμες τροπολογίες, εκτός από τις τροπολογίες που έχει καταθέσει ο κύριος Υπουργός. Μέχρι στιγμής έχουν κατατεθεί τέσσερις τροπολογίες από τον κύριο Υπουργό.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Πρόεδρε, επί του συνόλου του νομοσχεδίου για αύριο θα καταθέσω για τα Πρακτικά και μία συμπλήρωση στα άρθρα 1 και 4 του νομοσχεδίου. Απλώς το θέτω υπόψη για τα Πρακτικά.
Και θα δεχθώ και ορισμένες τροπολογίες που έχουν προτείνει οι συνάδελφοι. Αυτό αφορά τις τροπολογίες. 
(Στο σημείο αυτό ο Υπουργός Γεωργίας κ. Στέφανος Τζουμάκας καταθέτει για τα Πρακτικά τις προαναφερθείσες συμπληρώσεις-τροποποιήσεις, οι οποίες έχουν ως εξής:
ΕΛΛΗΝΙΚΗ ΔΗΜΟΚΡΑΤΙΑ
ΥΠΟΥΡΓΕΙΟ ΓΕΩΡΓΙΑΣ
ΥΠΟΥΡΓΟΣ
Τροποποίηση του άρθρου 1 του σχεδίου νόμου "Τροποίηση της κείμενης νομοθεσίας για τα γεωργικά και κτηνιατρικά φάρμακα, ρύθμιση χρεών συνεταιριστικών οργανώσεων και άλλες διατάξεις"
Στο άρθρο 1 του σχεδίου νόμου μετά την παρ. 5 προστίθεται νέα παράγραφος 5α που έχει ως εξής:
5α. Το άρθρο 30 του ν. 721/1977 αντικαθίσταται ως εξής:
"Αρθρο 30
Οι διατάξεις του παρόντος νόμου εφαρμόζονται και για προϊόντα που χρησιμοποιούνται:
1) για την καταπολέμηση επιβλαβών ή ενοχλητικών για τον άνθρωπο αρθροπόδων εν γένει ή τρωκτικών των αποθηκών και των κατοικημένων χώρων,
2) για την καταπολέμηση όφεων και σκορπιών,
3) για ελκυστικά ή αποθετικά των εντόμων, των πτηνών και άλλων ζώων, καθώς και ουσίες που επηρεάζουν ποικιλοτρόπως την συμπεριφορά ή τη φυσιολογία αυτών,
4) για την προστασία από μύκητες των συσκευαζόμενων οπωροκηπευτικών, απλά ή μείγματα μετά κηρών και απορρηπαντικών ουσιών,
5) για την προστασία ακατέργαστης ή κατεργασμένης ξυλείας από έντομα και μύκητες, απλά ή μείγματα μετά στιλβωτικών ή ανταναφλεκτικών προσμίξεων,
6) για τον περιορισμό της διαπνοής των φυτών και αποφυγή της συρρικνώσεως των καρπών,
7) για τον περιορισμό της υγρασίας στα θερμοκήπια,
8) για την καταπολέμηση εντόμων και μυκήτων σε αντικείμενα και έργα τέχνης, όπως εικόνες και ξυλόγλυπτα εκκλησιών, εκθέματα μουσείων και βιβλία,
9) για βοηθητικές ουσίες, διαλύτες και στερεά έκδοχα, τα οποία χρησιμοποιούνται για την Παρασκευή φυτοπροστατευικών προϊόντων".
ΕΛΛΗΝΙΚΗ ΔΗΜΟΚΡΑΤΙΑ 
ΥΠΟΥΡΓΕΙΟ ΓΕΩΡΓΙΑΣ
ΥΠΟΥΡΓΟΣ
Προσθήκη άρθρου στο σχέδιο νόμου "Τροποποίηση της κείμενης νομοθεσίας για τα γεωργικά και κτηνιατρικά φάρμακα, ρύθμιση χρεών συνεταιριστικών οργανώσεων και άλλες διατάξεις"
Μετά το άρθρο 4 του σχεδίου νόμου προστίθεται νέο άρθρο 4α που έχει ως εξής:
'Αρθρο 4α
1. Οι απόφοιτοι μετά την 1η Ιανουαρίου 1998 Γεωπονικών Σχολών της Ευρωπαϊκής 'Ενωσης ή οι αναγνωρίζοντες το πτυχίο αλλοδαπής Γεωπονικής Σχολής καθώς και οι απόφοιτοι των σχολών που προβλέπονται για τον κλάδο ΠΕ4 Ιχθυολόγων στην παράγραφο 1 του άρθρου 44 του π.δ. 402/1988 "Οργανισμός του Υπουργείου Γεωργίας" (Α 187), που έχουν την ελληνική ιθαγένεια υποχρεούνται να υπηρετήσουν για δώδεκα (12) μήνες σε αγροτικές συνεταιριστικές οργανώσεις όλων των βαθμίδων, δημοτικοσυνεταιριστικές επιχειρήσεις, σε οργανισμούς Τοπικής Αυτοδιοίκησης, σε υπηρεσίες Γεωργικής, Αγροτικής Ανάπτυξης και Αλιείας των Περιφερειών και των Νομαρχιακών Αυτοδιοικήσεων, καθώς και σε αντίστοιχες περιφερειακές υπηρεσίες του Υπουργείου Γεωργίας, του Οργανισμού Ελληνικών Γεωργικών Ασφαλίσεων (ΕΛ.Γ.Α.), Οργανισμού Βάμβακος, Εθνικού Οργανισμού Καπνού και Ελληνικού Οργανισμού Γάλακτος (ΕΛ.Ο.Γ.).
2. Οι τοποθετήσεις πραγματοποιούνται με απόφαση του Υπουργού Εσωτερικών, Δημόσιας Διοίκησης και Αποκέντρωσης ή του Υπουργού Γεωργίας, ανάλογα με την υπηρεσιακή μονάδα στην οποία ο ενδιαφερόμενος τοποθετείται, εφαρμοζομένων ανάλογα των διατάξεων του άρθρου 21 του ν. 2190/1994 (Α 28), όπως κάθε φορά ισχύει και δεν μπορεί να υπερβαίνουν το ποσοστό πενήντα τοις εκατό (50%) των οργανικών θέσεων Γεωπόνων ή Ιχθυολόγων που προβλέπονται από τις ισχύουσες διατάξεις για κάθε υπηρεσιακή μονάδα.
3. Οι αποδοχές των κατά τα ανωτέρω προσλαμβανόμενων Γεωπόνων και Ιχθυολόγων ρυθμίζονται με βάση τη σχετική συλλογική σύμβαση εργασίας προσωπικού ιδιωτικού δικαίου. Η δαπάνη μισθοδοσίας τους βαρύνει τον Τακτικό Προϋπολογισμό.
4. Με αποφάσεις των Υπουργών Εσωτερικών, Δημόσιας Διοίκησης και Αποκέντρωσης και Γεωργίας καθορίζεται κάθε αναγκαία λεπτομέρεια για την εφαρμογή του παρόντος άρθρου".).
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, για να μπορέσουμε να συντονίσουμε τη συζήτηση. Στα άρθρα 1 και 4 τι έχετε;
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κάποιες προσθήκες.
ΠΡΟΕΔΡΕΥΩΝ (Παναγιώτης Σγουρίδης): Το άρθρο 7 κρατείται. Δεν έχει ψηφιστεί.
Επί της ενότητας των άρθρων 14 έως και 18 έχετε καταθέσει και έχουν καταχωρισθεί στα Πρακτικά οι τροποποιήσεις.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Εκεί θα είναι και οι τροπολογίες των κυρίων συναδέλφων.
ΠΡΟΕΔΡΕΥΩΝ (Παναγιώτης Σγουρίδης): Προτείνω, κύριε Υπουργέ, και πιστεύω να δεχθεί το Σώμα, χωρίς αυτό να σημαίνει ότι δεν θα έχουν το δικαίωμα να εγγραφούν οι συνάδελφοι Βουλευτές επί της ενότητας αυτών των άρθρων, να μιλήσουν απόψε τουλάχιστον οι εισηγητές.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, το λόγο παρακαλώ.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Τσιτουρίδη, έχετε το λόγο.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, έχουμε αποστεί τρεις φορές απόψε από συμφωνίες τις οποίες είχαμε κάνει.
Η θέση του κόμματός μου είναι ότι στις δώδεκα παρά τέταρτο (23.45') εδώ που φτάσαμε και ύστερα από μία βεβιασμένη διαδικασία, η οποία έδιωξε στην κυριολεξία συναδέλφους από την Αίθουσα, δεν μπορούμε να δεχτούμε για ένα τόσο σημαντικό θέμα, με διατάξεις οι οποίες έχουν μοιραστεί πριν από λίγο, να αρχίσουμε τη συζήτηση απόψε. Η θέση μας και η πρότασή μας είναι να αρχίσουμε τη συζήτηση αύριο, αφού αυτό συμφωνήσαμε απόψε κατά την αρχή της συνεδρίασης. Δεν δεχόμαστε να συζητήσουμε απόψε. Δεν θέλουμε, τουλάχιστον ο εισηγητής του δικού μας κόμματος, να μιλήσει απόψε.
ΠΡΟΕΔΡΕΥΩΝ (Παναγιώτης Σγουρίδης): Ο εισηγητής του δικού σας κόμματος είπε ότι θέλει να μιλήσει. Αυτό μου μετεφέρθη στο Προεδρείο. Αν δεν θέλετε να μιλήσει, καλώς.
Εγώ θα ζητήσω από τον κ. Χρυσανθακόπουλο, αν θέλει, να μιλήσει.
Αυτό δεν σημαίνει ότι δεν θα πρέπει οι υπόλοιποι Βουλευτές που δεν βρίσκονται εδώ, όταν θα έρθουν αύριο, να εγγραφούν, να μην εγγραφούν. Δεν αφαιρούμε το δικαίωμα να εγγραφεί κάποιος να μιλήσει επί της ενότητας. Απλώς λέμε, μια και είναι δώδεκα παρά τέταρτο (23.45'), μέχρι τις δώδεκα και τέταρτο (00.15') να μιλήσουν οι εισηγητές.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, να ολοκληρώσω. Εκτιμώ ότι τέτοιες σημαντικές διατάξεις -των οποίων μάλιστα συμφωνήσαμε ότι η συζήτηση θα γίνει αύριο- είναι αντικείμενο ενδιαφέροντος του συνόλου των συναδέλφων. Αφού συμφωνήσαμε και ενημερώσατε τους πάντες ότι η συζήτησή τους θ'αρχίσει αύριο, το να την ξεκινήσουμε σήμερα στις δώδεκα παρά τέταρτο (23.45'), εκτιμούμε ότι πέρα από διαδικαστικό, είναι και ουσιαστικό πολιτικό πρόβλημα. Εκτιμούμε ότι δεν πρέπει ν'αρχίσει απόψε η συζήτηση επί σημαντικών διατάξεων, όταν μάλιστα, επαναλαμβάνω, πριν από δύο ώρες αποφασίσαμε άλλα πράγματα.
ΠΡΟΕΔΡΕΥΩΝ (Παναγιώτης Σγουρίδης): Θα πρέπει να γίνει σαφές ότι κανείς εκ των συναδέλφων, που θα εγγραφούν αύριο, δεν θα χάσει το δικαίωμά του να μιλήσει. Θα εγγραφούν και θα μιλήσουν όλοι.
Επειδή αύριο έχουμε αποφασίσει να τελειώσουμε στις δώδεκα, δώδεκα και μισή ή στη μία η ώρα το νομοσχέδιο και να ψηφίσουμε τις τροπολογίες, εγώ ζήτησα, για να διευκολυνθούν οι συνάδελφοι και να έχουν κάποια άνεση χρόνου για να μιλήσουν, να τελειώσουμε τώρα με τους εισηγητές.
ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Μπούτα, έχετε το λόγο.
ΕΥΑΓΓΕΛΟΣ ΜΠΟΥΤΑΣ: Θεωρούμε, κύριε Πρόεδρε, ότι αυτό είναι το "φιλέτο" της υπόθεσης. Πριν από μισή ώρα μας μοιράστηκαν τροπολογίες και κανένας δεν πρόλαβε ούτε να τις ξεφυλλίσει. Φρονούμε ότι πρέπει να πάμε και σε πέμπτη μέρα συνεδρίασης, μάλιστα.
ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Αποστόλου, έχετε το λόγο.
ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε και εμείς συμφωνούμε να αρχίσουμε αύριο τη συζήτηση.
Θα παρακαλούσα τον κύριο Υπουργό, για να γίνει ουσιαστική η συζήτηση, αν είναι δυνατόν να γίνει κάτι που ζήτησα προχθές. Μιλάμε για ρυθμίσεις συνεταιριστικών χρεών, κύριε Υπουργέ, χωρίς να γνωρίζουμε τι υπόλοιπο υπάρχει σ'αυτούς τους φορείς. Είναι πάρα πολύ σοβαρό το θέμα. Πριν ξεκινήσουμε τη συζήτηση αύριο, θα ήθελα από τον κύριο Υπουργό μια κατάσταση, στην οποία να αναγράφεται τι υπόλοιπο υπάρχει σε όλους αυτούς τους φορείς των οποίων τα χρέη ρυθμίζουμε, για να είναι ουσιαστική η συζήτηση.
ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Ιντζέ, έχετε το λόγο.
ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, την πρώτη μέρα της συζήτησης του νομοσχεδίου είχε γίνει μια συμφωνία μεταξύ Προεδρείου, Υπουργού και ημών, ότι οι τροπολογίες που κατατέθηκαν σήμερα θα κατετίθεντο μια μέρα νωρίτερα, για να προλάβουμε να τις μελετήσουμε. Εάν, λοιπόν, σήμερα συνεχιστεί η συζήτηση, αναιρείται αυτό που είχε συμφωνηθεί, δεν θα έχουμε επαρκή χρόνο να μελετήσουμε τις τροπολογίες, έτσι ώστε αύριο να είμαστε όλοι έτοιμοι για τη συζήτηση. Εάν σήμερα μιλήσουν οι εισηγητές, θα είναι απαράσκευοι. Γι'αυτό προτείνω και εγώ να διακοπεί η συζήτηση σήμερα και να αρχίσει αύριο.
ΠΡΟΕΔΡΕΥΩΝ (Παναγιώτης Σγουρίδης): Επειδή διαφορετικά μηνύματα έφτασαν στο Προεδρείο, γι'αυτόν ακριβώς το λόγο έκανε την πρόταση αυτή, για να διευκολυνθούν οι συνάδελφοι, ώστε να έχουμε περισσότερο χρόνο αύριο. Δεν το θέλετε όμως, και αύριο, όταν θα στριμωχτούμε, θα το δούμε.
'Εχουν διανεμηθεί τα Πρακτικά της Δευτέρας 6 Οκτωβρίου 1997 και ερωτάται το Σώμα αν τα επικυρώνει.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Δευτέρας 6 Οκτωβρίου 1997 επεκυρώθησαν.
Στο σημείο αυτό δέχεσθε να λύσουμε τη συνεδρίαση;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 23.50', λύεται η συνεδρίαση για αύριο Τετάρτη 15 Οκτωβρίου 1997 και ώρα 18.00', με αντικείμενο εργασιών του Σώματος: α) κοινοβουλευτικό έλεγχο: συζήτηση επικαίρων ερωτήσεων και β) νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Γεωργίας "Τροποποίηση της κείμενης νομοθεσίας για τα γεωργικά και κτηνιατρικά φάρμακα, ρύθμιση χρεών συνεταιριστικών οργανώσεων και άλλες διατάξεις".
Ο ΠΡΟΕΔΡΟΣ
ΟΙ ΓΡΑΜΜΑΤΕΙΣ



