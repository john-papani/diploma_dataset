(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΙΒ΄ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ A΄ 
ΣΥΝΕΔΡΙΑΣΗ ΡΝΓ΄
 Δευτέρα 2 Ιουνίου 2008 

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Άδεια απουσίας του Βουλευτή κ. Γ. Παπαδημητρίου, σελ.
2. Ανακοινώνεται ότι τη συνεδρίαση παρακολουθούν μαθητές από το 3ο Δημοτικό Σχολείο Καστοριάς και το Δημοτικό Σχολείο Αλιντών Λέρου, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 3 Ιουνίου 2008, σελ.
4. Συζήτηση επικαίρων ερωτήσεων.
α) Προς τον Υπουργό Πολιτισμού σχετικά με τη λήψη μέτρων  για την αντιμετώπιση των προβλημάτων των επιχειρήσεων που καλούνται να καταβάλουν πνευματικά δικαιώματα για τη χρήση μουσικής κ.λπ., σελ.
β) Προς τον Υπουργό Αγροτικής Ανάπτυξης και Τροφίμων i) σχετικά με τη στήριξη της κτηνοτροφίας και των κτηνοτρόφων στις πυρόπληκτες περιοχές κ.λπ., σελ.
ii) σχετικά με τα οικονομικά προβλήματα των πατατοπαραγωγών του Νομού Αχαΐας, σελ.
iii) σχετικά με τον αποκλεισμό των Θεσσαλών τευτλοπαραγωγών από τα προγράμματα RAGBY και FAR κ.λπ., σελ.
iv) σχετικά με τη λήψη μέτρων για τη μείωση του κόστους παραγωγής και την πάταξη της κερδοσκοπίας στον τομέα της κτηνοτροφίας κ.λπ., σελ.
v) σχετικά με τα οικονομικά προβλήματα των εργαζομένων του Εθνικού Ιδρύματος Αγροτικής Έρευνας κ.λπ., σελ.
γ) Προς τον Υπουργό Υγείας και Κοινωνικής Αλληλεγγύης σχετικά με τη υγειονομική περίθαλψη των καλλιτεχνών κ.λπ., σελ. 
5. Συζήτηση επερώτησης Βουλευτών του Συνασπισμού Ριζοσπαστικής Αριστεράς προς τους Υπουργούς Εσωτερικών και Αγροτικής Ανάπτυξης και Τροφίμων, σχετικά με τα μέτρα αντιμετώπισης των δασικών πυρκαγιών και τη δασοπροστασία, σελ.

ΟΜΙΛΗΤΕΣ
Α. Επί των επικαίρων ερωτήσεων:
ΑΜΑΝΑΤΙΔΟΥ-ΠΑΣΧΑΛΙΔΟΥ Ε., σελ.
ΑΠΟΣΤΟΛΑΚΟΣ Γ., σελ.
ΕΞΑΡΧΟΣ Β., σελ.
ΚΙΛΤΙΔΗΣ Κ., σελ.
ΚΩΝΣΤΑΝΤΟΠΟΥΛΟΣ Γ., σελ.
ΛΙΑΠΗΣ Μ., σελ.
ΜΕΛΑ Ε., σελ.
ΡΟΝΤΟΥΛΗΣ Α., σελ.
ΣΚΑΝΔΑΛΑΚΗΣ Π., σελ.
ΤΣΟΥΚΑΛΗΣ Ν., σελ.
ΧΑΪΔΟΣ Χ., σελ.

Β. Επί της επερώτησης :
ΑΜΑΝΑΤΙΔΟΥ-ΠΑΣΧΑΛΙΔΟΥ Ε., σελ.
ΑΜΟΙΡΙΔΗΣ Ι., σελ.
ΓΙΑΝΝΕΛΗΣ-ΘΕΟΔΟΣΙΑΔΗΣ Ι., σελ.
ΚΙΛΤΙΔΗΣ Κ., σελ.
ΚΟΥΒΕΛΗΣ Φ., σελ.
ΛΕΒΕΝΤΗΣ Α., σελ.
ΠΑΠΑΓΙΑΝΝΑΚΗΣ Μ., σελ.
ΡΟΝΤΟΥΛΗΣ Α., σελ.
ΣΙΟΥΦΑΣ Δ., σελ.
ΣΚΥΛΛΑΚΟΣ Α., σελ.
ΤΣΟΥΚΑΛΗΣ Ν., σελ.
ΦΙΛΙΝΗ Α., σελ.
ΧΗΝΟΦΩΤΗΣ Π., σελ.


      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  ΡΝΓ΄
      Δευτέρα 2 Ιουνίου 2008
      Αθήνα, σήμερα στις 2 Ιουνίου 2008, ημέρα Δευτέρα και ώρα 18.00΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Ε΄ Αντιπροέδρου αυτής κ. ΒΕΡΑΣ ΝΙΚΟΛΑΪΔΟΥ.
      ΠΡΟΕΔΡΕΥΩΝ (Βέρα Νικολαΐδου): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την κ. Παναγιώτα-Εύα Μελά, Βουλευτή Β΄ Αθηνών, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Αργολίδος κ. ΙΩΑΝΝΗΣ  ΜΑΝΙΑΤΗΣ  κατέθεσε αναφορά με την οποία  η Διοικούσα Επιτροπή του Πανεπιστημίου Πελοποννήσου ζητεί τη μονιμοποίηση των συμβασιούχων του Ιδρύματος αυτού.
      2) Ο Βουλευτής Αργολίδος κ. ΙΩΑΝΝΗΣ  ΜΑΝΙΑΤΗΣ  κατέθεσε αναφορά με την οποία  ο Σύλλογος Διοικητικού Προσωπικού Σώματος Ορκωτών  Ελεγκτών Λογιστών και Ινστιτούτου Εκπαίδευσης Σώματος Ορκωτών Ελεγκτών Λογιστών εκφράζουν την πρόθεσή τους να συμβάλλουν στον εκσυγχρονισμό και την αναβάθμιση του έργου τους.
      3) Ο Βουλευτής Αιτωλοακαρνανίας κ. ΧΡΗΣΤΟΣ  ΒΕΡΕΛΗΣ  κατέθεσε αναφορά με την οποία  ο Εμποροβιομηχανικός Σύλλογος Ι.Π. Μεσολογγίου ζητεί τη διόρθωση της ανακοίνωσης που αφορά πρόσληψη προσωπικού στην Αλυκή Μεσολογγίου.
      4) Η Βουλευτής Α΄ Αθηνών κ. ΑΝΝΑ ΦΙΛΙΝΗ κατέθεσε αναφορά με την οποία  ο Σύλλογος Κατοίκων Παλαιού Παντελεήμονα Νομού Πιερίας ζητεί να θεσμοθετηθούν ζώνες προστασίας γύρω από τους παραδοσιακούς οικισμούς.
      5) Οι Βουλευτές Α΄ Αθηνών κ. ΑΝΝΑ ΦΙΛΙΝΗ και Β΄
       Θεσσαλονίκης κ. ΕΥΑΓΓΕΛΙΑ (ΛΙΤΣΑ) ΑΜΜΑΝΑΤΙΔΟΥ - ΠΑΣΧΑΛΙΔΟΥ κατέθεσαν αναφορά με την οποία  η Πανελλήνια Ένωση Εργοληπτών Γεωπόνων Έργων Πράσινου ζητεί την άμεση εξόφληση των οφειλομένων χρημάτων για τα έργα πράσινου που έχουν εκτελεστεί.
      6) Η Βουλευτής Α΄ Αθηνών κ. ΑΝΝΑ ΦΙΛΙΝΗ κατέθεσε αναφορά με την οποία  οι κάτοικοι της Πλατείας Κεφαλαρίου στην Κηφισιά διαμαρτύρονται για την ανεξέλεγκτη λειτουργία του μπαρ «ESCOBA».
      7) Οι Βουλευτές Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ και Ιωαννίνων κ. ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ κατέθεσαν αναφορά με την οποία  η κ. Τσιμούρα Σταυρούλα διαμαρτύρεται για την τοποθέτηση κεραίας κινητής τηλεφωνίας, κοντά στο σπίτι της.
      8) Οι Βουλευτές Α΄ Πειραιώς κ. ΔΙΑΜΑΝΤΩ ΜΑΝΩΛΑΚΟΥ και Α΄ Αθηνών κ. ΓΑΡΥΦΑΛΛΙΑ (ΛΙΑΝΑ) ΚΑΝΕΛΛΗ  κατέθεσαν αναφορά με την οποία  ο Πρόεδρος της Ένωσης Θυμάτων Γερμανικής κατοχής Δήμου Βιάννου Νομού Ηρακλείου Κρήτης ζητεί τη διεκδίκηση των πολεμικών αποζημιώσεων για τα θύματα της Γερμανικής κατοχής.
      9) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ, και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  ο Σύνδεσμος Εμπειροτεχνών και Θερμοϋδραυλικών Νομού Καστοριάς ζητεί την κατοχύρωση του θεσμού του Εμπειροτέχνη Εργολάβου στα Δημόσια Έργα.
      10) Οι Βουλευτές Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και Λαρίσης κ. ΑΝΤΩΝΙΟΣ ΣΚΥΛΛΑΚΟΣ κατέθεσαν αναφορά με την οποία  ο Σύλλογος Φοιτητών του Τμήματος Τηλεπικοινωνιών διαμαρτύρεται για τις ενέργειες αστυνομικών οργάνων που έγιναν σε βάρος φοιτητή στην Τρίπολη.
      11) Ο Βουλευτής Β΄ Αθηνών κ. ΜΙΧΑΗΛ  ΧΡΥΣΟΧΟΪΔΗΣ  κατέθεσε αναφορά με την οποία  ο Δήμος Κοζάνης ζητεί την  απομάκρυνση των πυλώνων  υψηλής τάσης της Δ.Ε.Η. από το Τοπικό Διαμέρισμα Χαραυγής  του Δήμου Κοζάνης.
      12) Ο Βουλευτής Ηρακλείου κ. ΙΩΑΝΝΗΣ ΣΚΟΥΛΑΣ κατέθεσε αναφορά με την οποία  ο Πανελλήνιος Σύλλογος Χημικών Μηχανικών ζητεί την αλλαγή της Βασικής Νομοθεσίας Άσκησης του επαγγέλματος του Χημικού Μηχανικού.
      13) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  η Επιτροπή Αγώνα κατά των επεκτάσεων των ΕΛ.ΠΕ. και των μονάδων Ηλεκτροπαραγωγής της Χαλυβουργικής καταγγέλλει σοβαρή δυσλειτουργία και ρύπανση στο διυλιστήριο ΕΛ.ΠΕ. ΒΕΑ.
      14) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ιστοσελιδα επιστολής Ευρωβουλευτών του ΠΑ.ΣΟ.Κ. και του ΣΥ.ΡΙΖ.Α. με την οποία διαμαρτύρονται για την απόλυση του δημοσιογράφου Στέλιου Κούλογλου από την Ε.Ρ.Τ..
      15) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  η Επιτροπή Πανοράματος Κινέτας ζητεί την άμεση διάνοιξη του Κόμβου Πανοράματος  Κινέτας με κατεύθυνση προς Αθήνα.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 10305/17-4-2008 ερώτηση του Βουλευτή κ. Κωνσταντίνου Σπηλιόπουλου δόθηκε με το υπ’ αριθμ. 89167/2008/29-4-2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
        «Απαντούμε στο από 17/4/2008 έγγραφό σας με το οποίο μας διαβιβάσατε την αριθ. 10305 ερώτηση που κατέθεσε στη Βουλή ο βουλευτής κ. Κων/νος ΣΠΗΛΙΟΠΟΥΛΟΣ και σε ότι αφορά τα διαλαμβανόμενα σ’ αυτήν, σας γνωρίζουμε τα εξής:
        Η καθυστέρηση που σημειώνεται στην απονομή - καταβολή των συντάξεων των εκπαιδευτικών που αποχώρησαν από την Υπηρεσία στο τέλος του Οκτωβρίου του 2007 στην οποία και αναφέρεστε, οφείλεται στην «έκρηξη» του αριθμού των εκπαιδευτικών υπαλλήλων που αποχώρησαν από την Υπηρεσία από το καλοκαίρι του 2007 και μετά προκειμένου να συνταξιοδοτηθούν.
        Το γεγονός αυτό, πρωτοφανές με τα μέχρι σήμερα δεδομένα, συνετέλεσε ώστε να υπάρξει μεγάλος αριθμός εκκρεμών υποθέσεων που ήταν αδύνατον να διεκπεραιωθούν στους συνήθεις χρόνους από το «παραγωγικό δυναμικό» της Υπηρεσίας Συντάξεων του ΓΛ. κράτους.
        Ενδεικτικά αναφέρεται ότι ο αριθμός των αιτήσεων συνταξιοδότησης που υποβλήθηκαν στην Υπηρεσία Συντάξεων από υπαλλήλους προερχόμενους από υπηρεσίες αρμοδιότητας Υπουργείου Παιδείας ήταν αυξημένος κατά 56% περίπου κατά την χρονική περίοδο 21/6 - 31/12/2007 και κατά 93% κατά την περίοδο 1/11 - 31/12/2007 σε σχέση πάντα με τις ίδιες χρονικές περιόδους της προηγούμενης χρονιάς (6150 αιτήσεις το 2007 έναντι 3946 αιτήσεων το 2006 και 2867 αιτήσεις το 2007 έναντι 1482 αιτήσεων το 2006 αντίστοιχα).
        Το Υπουργείο μας διά των αρμοδίων Δ/νσεων Συντάξεων καταβάλλει και θα εξακολουθήσει να καταβάλει κάθε δυνατή προσπάθεια ούτως ώστε να διεκπεραιώσει μέχρι τέλους Μαϊου τον κύριο όγκο των αιτήσεων συνταξιοδότησης που εκκρεμούν και τούτο πέραν της ενασχόλησης και με τις λοιπές συνταξιοδοτικές «εκκρεμότητες» των οποίων ο αριθμός είναι επίσης μεγάλος. Ήδη η υπηρεσία έχει ενισχυθεί με επιπλέον προσωπικό για να ανταπεξέλθει στις αυξημένες απαιτήσεις.
        Σημειώνεται ότι στις άλλες κατηγορίες υπαλλήλων υπουργείων δεν παρατηρούνται ανάλογες καθυστερήσεις και τούτο οφείλεται κυρίως στην ομαλότερη «έξοδο» τους από την υπηρεσία καθ’ όλη την διάρκεια του χρόνου σε αντίθεση με τους εκπαιδευτικούς (Πρωτ/θμιας και Δευτ/θμιας Εκπ/σης) που αποχωρούν μαζικά σε συγκεκριμένες χρονικές περιόδους (εντός του καλοκαιριού και τέλος Οκτωβρίου).
        Κατά την χρονική περίοδο από 1/11/2007 μέχρι 31/12/2007 απονεμήθηκαν σε εκπαιδευτικούς (όλων των βαθμίδων) και υπαλλήλους υπηρεσιών αρμοδιότητας Υπ. Παιδείας 1547 συντάξεις όταν την αντίστοιχη περίοδο του 2006, 2005 και 2004 απονεμήθηκαν 1316,1066 και 1066 αντίστοιχα.
        Με βάση τα προαναφερόμενα στοιχεία είναι προφανές ότι δεν ευσταθούν οι αιτιάσεις περί «δημοσιονομικών και άλλων λόγων» που προκαλούν τις μεγάλες καθυστερήσεις. Ήδη έχει ομαλοποιηθεί αρκετά η κατάσταση και σε λίγο χρονικό διάστημα θα ελαχιστοποιηθούν τα προβλήματα.
        Ο Υφυπουργός
        ΝΙΚΟΛΑΟΣ ΛΕΓΚΑΣ»
      2. Στην με αριθμό 8438/13-3-2008 ερώτηση του Βουλευτή κ. Ιωάννη Μανιάτη δόθηκε με το υπ’ αριθμ. Δ6/Φ38/οικ.8029 έγγραφο από τον Υπουργό Ανάπτυξης η ακόλουθη απάντηση:
        «Σ’ απάντηση της παραπάνω ερώτησης που αφορά σε δελτίο τύπου του Υ.ΠΕ.ΧΩ.Δ.Ε. για το Εθνικό Πρόγραμμα Διαχείρισης και Προστασίας των Υδατικών Πόρων, με βάση τα διαθέσιμα στοιχεία που τηρούνται στην υπηρεσία του Υπουργείου, θέτουμε υπόψη σας τους συνημμένους πίνακες αδειών παραγωγής, εγκατάστασης και λειτουργίας μικρών υδροηλεκτρικών έργων. Επίσης, όσον αφορά τα μεγάλα υδροηλεκτρικά έργα που αναφέρονται στην ερώτηση επισυνάπτoυμε αντίγραφο της σελίδας 692 της μελέτης του εν λόγω Προγράμματος όπου στον πίνακα VΙ.16 εμφανίζονται οι 20 θέσεις για ανάπτυξη τέτοιων έργων.
        Ο Υπουργός
        ΧΡΗΣΤΟΣ ΦΩΛΙΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      3. Στην με αριθμό 11465/8-5-08 ερώτηση των Βουλευτών κυρίων Αθανασίου Πλεύρη, Άδωνι Γεωργιάδη και Βαΐτση Αποστολάτου δόθηκε με το υπ’ αριθμ. 1801/23-5-08 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κύριοι Α. Πλεύρης, Ά. Γεωργιάδης, Β. Αποστολάτος, σας πληροφορούμε τα εξής:
        Κάθε χρόνο καταρτίζεται από τη Δ/νση Κτηνιατρικής Δημόσιας Υγείας του Υπουργείου Αγροτικής Ανάπτυξης και Τροφίμων το Εθνικό Πρόγραμμα Ελέγχου Καταλοίπων για τα τρόφιμα ζωικής προέλευσης, το οποίο, εφόσον εγκριθεί από την Ευρωπαϊκή Επιτροπή, κατανέμεται με σχετική εγκύκλιο στα κτηνιατρικά εργαστήρια και τις Διευθύνσεις Κτηνιατρικής της χώρας. Ο αριθμός και το είδος των δειγμάτων και των αντιστοίχων καταλοίπων καθορίζονται από την κοινοτική νομοθεσία, η οποία ενσωματώθηκε στην εθνική με το Προεδρικό Διάταγμα 259/98. Ειδικά για τα ψάρια εξετάζονται οι συγκεντρώσεις βαρέων μετάλλων (κάδμιο, υδράργυρος, μόλυβδος) σύμφωνα με τον Καν. (ΕΚ) 1881/2006 της Εmτροπής. Η Δ/νση Κτηνιατρικής Δημόσιας Υγείας του Υπουργείου Αγροτικής Ανάπτυξης και Τροφίμων μεριμνά για την εφαρμογή του Προγράμματος Ελέγχου Καταλοίπων αφενός συγκεντρώνοντας τα αποτελέσματα των εξετάσεων από τα Εθνικά Εργαστήρια Αναφοράς αφετέρου επιτηρώντας τη δειγματοληψία από τις αρμόδιες κτηνιατρικές αρχές κάθε Νομού, σύμφωνα με τα οριζόμενα στην κοινοτική νομοθεσία. Σε περίπτωση παράβασης των καθοριζομένων από τον ανωτέρω Κανονισμό επιτρεπτών ορίων, εφαρμόζονται τα μέτρα και οι κυρώσεις που προβλέπονται στο Π. Δ/γμα 259/98.
        Η ομαλή ροή του Προγράμματος αυτού έχει ως στόχο τη διασφάλιση της δημόσιας υγείας και την προστασία του καταναλωτή.
        Ο Υφυπουργός
        Κ. ΚΙΛΤΙΔΗΣ»
      4. Στην με αριθμό 10872/18-4-08 ερώτηση του Βουλευτή κ. Κυριάκου Βελόπουλου δόθηκε με το υπ’ αριθμ. 1052968/1282/12-5-08 έγγραφο από τον Υφυπουργό Οικονομίας και Οικονομικών η ακόλουθη απάντηση:
        «Σε απάντηση της με αριθ. πρωτ. 10872/18.4.2008 ερώτησης που κατέθεσε ο Βουλευτής κ. Κυριάκος Βελόπουλος σχετικά με το ανωτέρω θέμα, σας γνωρίζουμε τα εξής
        Α. Βασική προτεραιότητα του Υπουργείου Οικονομίας και Οικονομικών είναι η διενέργεια φορολογικών ελέγχων προς όλες τις κατευθύνσεις, χωρίς διακρίσεις και εξαιρέσεις, με συγκεκριμένες διαδικασίες, που αφενός προάγουν και διασφαλίζουν τη διαφάνεια και την αντικειμενικότητα τόσο στην επιλογή των υποθέσεων για έλεγχο όσο και στην ελεγκτική διαδικασία και αφετέρου ενισχύουν την εμπιστοσύνη των φορολογουμένων στη φορολογική διοίκηση.
        Ειδικότερα σε ότι αφορά τους τακτικούς ελέγχους, με την εκδοθείσα κατ' εξουσιοδότηση νόμου υπουργική απόφαση 1021681/1120/ΠΟΛ.1037/1.3.2005 έχει αντικειμενικοποιηθεί η επιλογή των προς έλεγχο υποθέσεων και των διενεργουμένων γενικά ελεγκτικών επαληθεύσεων.
        Αντικειμενική διαδικασία προβλέπεται και σε λοιπές περιπτώσεις ελέγχων (προσωρινοί έλεγχοι κατόπιν διασταυρώσεων μέσω TAXIS, επιστροφές Φ.Π.Α κλπ.).
        Επίσης, στο πλαίσιο της συνεχούς προσπάθειας του Υπουργείου για την εξάλειψη των φαινομένων διαφθοράς έχουν θεσπισθεί, μεταξύ άλλων, και οι διατάξεις του άρθ. 6 του ν. 3610/2007, με τις οποίες προβλέπεται η παροχή κινήτρων στους φορολογούμενους για την αποκάλυψη τυχόν φαινομένων παραβατικής συμπεριφοράς των φορολογικών οργάνων. Πιο συγκεκριμένα, εφόσον οι φορολογούμενοι αποκαλύπτουν πράξεις δωροδοκίας με τη συνδρομή αστυνομικής ή άλλης αρμόδιας αρχής, απαλλάσσονται από τα πρόστιμα, προσαυξήσεις και ποινικές κυρώσεις για τις παραβάσεις εκείνες που εσκοπείτο μέσω της παροχής ανταλλάγματος η συγκάλυψη. Ακόμα, πέραν των ως άνω κινήτρων προβλέπεται απαλλαγή του καταγγέλλοντα επιτηδευματία από τον τακτικό έλεγχο για την τρέχουσα κατά το χρόνο της δωροδοκίας χρήση, καθώς και για τις δύο επόμενες συνεχόμενες χρήσεις με την προϋπόθεση ότι δεν πρόκειται για χρήσεις που βαρύνονται με ουσιαστικές παραβάσεις του Κ.Β.Σ.
        Προκειμένου δε να εμπεδωθεί κλίμα αμοιβαίας εμπιστοσύνης μεταξύ φορολογικών αρχών και φορολογουμένων, εκδόθηκε και κοινοποιήθηκε το προβλεπόμενο από τις διατάξεις του άρθρου 18 του ίδιου ως άνω ν. 3610/2007 εγχειρίδιο, το οποίο μεταξύ άλλων, περιλαμβάνει τις υποχρεώσεις και τα δικαιώματα των φορολογουμένων καθώς και των ελεγκτών κατά τη διενέργεια των φορολογικών ελέγχων.
        Β. Η διασφάλιση και η προαγωγή της ακεραιότητας, της αξιόπιστης και αποτελεσματικής λειτουργίας των υπηρεσιών του Υπουργείου καθώς και της ορθής και δίκαιης εφαρμογής της κείμενης νομοθεσίας όπως και η πρόληψη και τιμώρηση φαινομένων κακοδιοίκησης και διαφθοράς ανήκει στην Οικονομική Επιθεώρηση η οποία δρά τόσο προληπτικά όσο και κατασταλτικά εποπτεύοντας και παρακολουθώντας συστηματικά τη λειτουργία των Υπηρεσιών του Υπουργείου.
        Αυτεπάγγελτα ή κατόπιν πληροφοριών, καταγγελιών αναφορών, δημοσιευμάτων κτλ. διενεργούνται από την Οικον. Επιθεώρηση:
        Διαχειριστικοί, έλεγχοι και έρευνες
        Διοικητικές έρευνες και ένορκες διοικητικές εξετάσεις σε υπαλλήλους του Υπουργείου για διαπιστούμενα ή καταγγελλόμενα παραπτώματα αυτών,
        Έλεγχοι περιουσιακής κατάστασης (πόθεν έσχες) των υπαλλήλων του Υπουργείου για τη διαπίστωση πειθαρχικών παραπτωμάτων και ποινικών αδικημάτων,
        Ειδικότεροι έλεγχοι δηλώσεων περιουσιακής κατάστασης συγκεκριμένων κατηγοριών υπαλλήλων του Υπουργείου για την επιβολή, σε περίπτωση παράβασης των κειμένων διατάξεων, επιπλέον ποινικών και λοιπών κυρώσεων πέραν των διοικητικών κυρώσεων του Υπαλληλικού Κώδικα,
        Επανέλεγχοι σε οποιεσδήποτε, κατά την κρίση των Οικονομικών Επιθεωρητών, υποθέσεις των εποπτευόμενων Υπηρεσιών για την διαπίστωση της ορθής ή μη εφαρμογής από τα ελεγκτικά όργανα των κειμένων διατάξεων και τον καταλογισμό τυχόν ευθυνών σε βάρος των υπαιτίων.
        Αναφορικά με τη διαφάνεια στις οικονομικές και μη συναλλαγές έχει σταλεί από τη Γενική Διεύθυνση Οικονομικής Επιθεώρησης έγγραφο με το οποίο καλούνται όλοι οι Οικον. Επιθεωρητές σε συνεχή επαγρύπνηση για τη συνέχιση του έργου της καταπολέμησης της διαφθοράς.
        Ο Υπουργός
        ΑΝΤΩΝΙΟΣ ΜΠΕΖΑΣ»
    5. Στην με αριθμό 9261/28-3-08 ερώτηση των Βουλευτών κυρίων Ελπίδας Παντελάκη, Βαρβάρας Νικολαΐδου, Ευθαλίας Καφαντάρη και Χαράλαμπου Χαραλάμπους δόθηκε με το υπ’ αριθμ. 1495/14-4-08 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
    «Απαντώντας στην παραπάνω ερώτηση που κατέθεσαν οι Βουλευτές κυρίων Ε. Παντελάκη, Β. Νικολαϊδου, Λ. Καφαντάρη, Μ. Χαραλάμπους, σας πληροφορούμε ότι αρμόδια να απαντήσουν είναι τα συνερωτώμενα Υπουργεία Οικονομίας και Οικονομικών και ΠΕ.ΧΩ.Δ.Ε..
     Ο Υφυπουργός
     Κ. ΚΙΛΤΙΔΗΣ»
    6. Στην με αριθμό 9102/26-3-08 ερώτηση του Βουλευτή κ. Δημητρίου Κουσελά δόθηκε με το υπ’ αριθμ. 1465/14-4-08 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
    «Απαντώντας στην παραπάνω ερώτηση που κατέθεσε ο Βουλευτής κ. Δ. Κουσελάς για τα θέματα της αρμοδιότητάς μας, σας πληροφορούμε τα εξής:
    Με το Ν. 2612/98 μεταφέρθηκαν από τη Δασική Υπηρεσία στην Πυροσβεστική όχι μόνο αρμοδιότητες κατάσβεσης δασικών πυρκαγιών αλλά και μεγάλο μέρος των προληπτικών δραστηριοτήτων.
    Οι προληπτικές δραστηριότητες, των οποίων την ευθύνη έχει η Δασική Υπηρεσία, προγραμματίζονται και εκτελούνται από τις Περιφερειακές Δασικές Υπηρεσίες, σύμφωνα και με οδηγίες της Γενικής Διεύθυνσης και Προστασίας Δασών και Φυσικού Περιβάλλοντος του Υπουργείου Αγροτικής Ανάπτυξης και Τροφίμων και ανάλογα με τις διατιθέμενες πιστώσεις και το χρόνο διάθεσής τους. Επισημαίνεται ότι, τα έργα μετριάσεως καύσιμης ύλης (απομάκρυνσης και μείωσης της καύσιμης ύλης - χόρτα, θάμνοι και κλαδιά) είναι δαπανηρά και κατ' έτος επαναλαμβανόμενα και δεν είναι δυνατόν να εφαρμοσθούν σε μεγάλη κλίμακα παρά μόνο σε επιλεγμένες περιοχές υψηλής επικινδυνότητας.
    Επίσης οι δασικοί δρόμοι αντιπυρικής προστασίας κατασκευάζονται για να διευκολύνουν κυρίως την πρόσβαση των επίγειων μέσων σε περίπτωση επεισοδίου πυρκαγιάς και όχι με στόχο να λειτουργήσουν σαν αντιπυρικές ζώνες.
     Ο Υφυπουργός
     Κ. ΚΙΛΤΙΔΗΣ»
    7. Στην με αριθμό 9013/24-3-08 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. 1434/14-4-08 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
    «Απαντώντας στην παραπάνω ερώτηση που κατέθεσε η Βουλευτής κ. Α. Μερεντίτη για τα θέματα της αρμοδιότητάς μας, σας πληροφορούμε τα εξής:
    Με τις διατάξεις του Ν. 1845/89 είχε συσταθεί ειδικός «ΦΟΡΕΑΣ ΔΑΣΟΠΡΟΣΤΑΣΙΑΣ».
    Το έτος 1993 η αρμόδια επιτροπή της Βουλής των Ελλήνων με ομόφωνο πόρισμά της, επεσήμανε την ανάγκη ιδρύσεως Ενιαίου Φορέα Δασοπροστασίας.
    Με τις διατάξεις του Ν. 2503/97 για τη Διοίκηση, Οργάνωση και Στελέχωση της Περιφέρειας, οι δασικές Υπηρεσίες εντάχθηκαν στις Περιφέρειες του Κράτους.
    Ακολούθησε ο Ν. 2612/98 με τον οποίο η αρμοδιότητα της Δασοπυρόσβεσης ανατέθηκε στο Πυροσβεστικό Σώμα.
    Το Υπουργείο Αγροτικής Ανάπτυξης και Τροφίμων στο πλαίσιο μιας νέας δασικής πολιτικής, έχει θέσει την προστασία του φυσικού περιβάλλοντος στο επίκεντρο της στρατηγικής του σε συνεργασία πάντα με τα συναρμόδια Υπουργεία και προωθεί με κάθε πρόσφορο μέσο την αειφόρο διαχείρισή του, την καινοτομία, τη μεταφορά της γνώσης και την ανάπτυξη του ανθρώπινου δυναμικού.
    Έτσι σύμφωνα και με τα συμπεράσματα σχετικής διημερίδας που διοργανώθηκε στις 21-22/02/08 στη Θεσσαλονίκη με τίτλο «Πολιτική Ανάπτυξης, Προστασίας και Αειφορικής Διαχείρισης των Δασών», οι άμεσοι στόχοι του Υπουργείου Αγροτικής Ανάπτυξης και Τροφίμων αφορούν μεταξύ άλλων την προώθηση των ενεργειών για την πλήρη αναδιοργάνωση της Δασικής Υπηρεσίας (τόσο με τη στελέχωση όσο και με την επιμόρφωση των ήδη υπηρετούντων), τη σύνταξη των Δασικών Χαρτών, τη συνεργασία με τα Ακαδημαϊκά και Τεχνολογικά Ιδρύματα, τα Ινστιτούτα Δασικών Ερευνών και τις περιβαλλοντικές οργανώσεις και τη διαχείριση των δασών ως οικοσυστημάτων πολλαπλών σκοπών και λειτουργιών σκοπεύοντας παράλληλα στην ενίσχυση των παραδασόβιων πληθυσμών.
    Κατά τα λοιπά αρμόδιο να απαντήσει είναι το Υπουργείο Εσωτερικών στο οποίο διαβιβάζεται το παρόν έγγραφο με αντίγραφο της ερώτησης.
     Ο Υφυπουργός
     Κ. ΚΙΛΤΙΔΗΣ»
      8. Στην με αριθμό 8412/13-3-2008 ερώτηση του Βουλευτή κ. Ελευθερίου Αυγενάκη δόθηκε με το υπ’ αριθμ. 12540/14-4-2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού, σας γνωστοποιούμε τα εξής:
      1. Σύμφωνα με το άρθρο 3 παρ. 1 του Νόμου 3299/2004, όπως ισχύει, μεταξύ των επιχειρηματικών δραστηριοτήτων που υπάγονται στο καθεστώς των ενισχύσεών του περιλαμβάνονται και όσα αφορούν «επενδυτικά σχέδια γεωργικών επιχειρήσεων θερμοκηπιακού τύπου και βιολογικής γεωργίας - περίπτωση αiv», καθώς και «επενδυτικά σχέδια στον τομέα της μεταποίησης - περίπτωση βiii».
      Για την εξειδίκευση κυρίως των διατάξεων αυτών και ειδικότερα για τον ορισμό του είδους των επενδύσεων που αφορούν το γεωργικό τομέα, εκδόθηκε κατ’ εφαρμογή της παρ. 2 του άρθρου 3 του νόμου 3299/2004, η με αριθμ. πρωτ. 31054/12.7.2007 (ΦΕΚ 1286/τ.Β/25.7.2007) κοινή απόφαση των Υπουργών Οικονομίας & Οικονομικών και Αγροτικής Ανάπτυξης & Τροφίμων «Καθορισμός των επενδυτικών σχεδίων που αφορούν την παραγωγή, μεταποίηση και εμπορία των γεωργικών προϊόντων και υπάγονται στις διατάξεις του Ν. 3299/2004» στην οποία τίθενται προδιαγραφές, όροι και προϋποθέσεις που θα πρέπει να πληρούν οι υποβαλλόμενες προτάσεις προκειμένου να έχουν τη δυνατότητα υπαγωγής στα κίνητρα του επενδυτικού νόμου.
      Συγκεκριμένα, και σύμφωνα με το άρθρο 2 παρ. 2.1.3.1. της απόφασης αυτής παρέχονται ενισχύσεις «Στον τομέα φυτικής παραγωγής: γεωργικές επιχειρήσεις – εκμεταλλεύσεις θερμοκηπιακού τύπου και βιολογικής γεωργίας, για παραγωγή κηπευτικών…, πολλαπλασιαστικού υλικού και κάθε άλλου προϊόντος δενδροκηπευτικής», ενώ στον τομέα της μεταποίησης (άρθρο 2, παρ. 2.2.1.5. - Ε) ενισχύονται και τα επενδυτικά σχέδια μονάδων «επεξεργασίας πολλαπλασιαστικού υλικού».
      2. Επομένως, και με βάση τα ανωτέρω, κάθε ενδιαφερόμενος που προτίθεται να δραστηριοποιηθεί στην καλλιέργεια πολλαπλασιαστικού υλικού δύναται να υποβάλει επενδυτικό σχέδιο στον πρωτογενή τομέα (άρθρο 3 παρ. 1 περ. αiv του νόμου 3299/2004 σε συνδυασμό με το άρθρο 2 παρ. 2.1.3.1 της με αριθμ. 31054/12.7.2007 κοινής Υπουργικής Απόφασης) ή διαφορετικά και στην περίπτωση που σχεδιάζει τη δημιουργία μονάδας επεξεργασίας πολλαπλασιαστικού υλικού (καθαρισμός, απολύμανση, έλεγχος των σπόρων, τυποποίηση, καθώς και άλλων διαδικασιών, μεταποιητικής δραστηριότητας) θα επικαλεσθεί την αντίστοιχη διάταξη για το δευτερογενή τομέα (άρθρο 3 παρ. 1 περ. βiii του νόμου 3299/2004 και άρθρο 2 παρ. 2.2.1.5. - Ε της κανονιστικής απόφασης).
      Οι προαναφερόμενες επιχειρηματικές δραστηριότητες αποτελούν αντικείμενο διακριτών επενδυτικών σχεδίων, αλλά εφόσον ο ίδιος ο φορέας σχεδιάζει να επεκταθεί και στους δύο παραγωγικούς τομείς δύναται να υποβάλλει ένα ενιαίο επενδυτικό σχέδιο με δύο ξεχωριστές ενότητες, στο πλαίσιο της καθετοποίησης της μονάδας.
      3. Στο άρθρο 3 παρ. 3.2 της κανονιστικής απόφασης των γεωργικών προϊόντων (αριθμ. 31054/12.7.2007) παρατίθενται όλες οι δαπάνες που δύνανται να ενισχυθούν για την κάθε επιχειρηματική πρωτοβουλία, από τις οποίες βέβαια επιλέγονται οι αναγκαίες για την υλοποίηση του συγκεκριμένου επενδυτικού σχεδίου, το οποίο παράλληλα θα πρέπει να είναι σύμφωνο με τις προϋποθέσεις και τους όρους που τίθενται στις λοιπές διατάξεις του Νόμου 3299/2004, όπως ισχύει, καθώς στις κανονιστικές αποφάσεις που έχουν εκδοθεί κατ’ εξουσιοδότησή των.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      9. Στην με αριθμό 9738/4-4-2008 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Φ80000/9190/1584/15-4-2008 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
      «Σε σχέση με την υπ' αριθ. 9738/04-04-08 ερώτηση που κατατέθηκε στη Βουλή των Ελλήνων από τον Βουλευτή κ. Βασίλη Κεγκέρογλου, σας γνωρίζουμε ότι:
      1. Η υπηρεσία μας, έχει ήδη εγκρίνει και αποστείλει προς ενταλματοποίηση στην Υπηρεσία Δημοσιονομικού Ελέγχου (Υ.Δ.Ε.) του Υπουργείου Οικονομίας και Οικονομικών, ποσό ύψους 108.930.324,00 ευρώ, που αφορά στην συμμετοχή του Δημοσίου στη χρηματοδότηση της Κοινωνικής Ασφάλισης για το Α΄ Τρίμηνο του 2008, σύμφωνα με τα άρθρα 22 & 35 του Ν.2084/92.
      Επίσης, η υπηρεσία μας, με το υπ’ αριθ. Φ.2/1/8630/31/08 έγγραφό της, έχει ζητήσει από το Γενικό Λογιστήριο του Κράτους την αύξηση της κρατικής επιχορήγησης του Ο.Α.Ε.Ε., κατά 200 εκατ. ευρώ, προκειμένου ο Οργανισμός να είναι σε θέση να ανταπεξέλθει στις ταμειακές του υποχρεώσεις και να διασφαλισθεί η ομαλή και έγκαιρη καταβολή των συντάξεων.
      2. Τέλος το υπουργείο μας, αποδεχόμενο πρόταση της Γενικής Συνομοσπονδίας Επαγγελματιών, Βιοτεχνών, Εμπόρων Ελλάδος (Γ.Σ.Ε.Β.Ε.Ε.), συγκρότησε ειδική επιτροπή, αποτελούμενη από υπηρεσιακούς παράγοντες του υπουργείου μας, καθώς και εκπροσώπους των ασφαλισμένων και του Οργανισμού, η οποία θα εξετάσει το θέμα της συνολικής χρηματοδότησης του Ο.Α.Ε.Ε. και της εν γένει οικονομικής πορείας του και θα υποβάλει σχετικές προτάσεις.
      Η Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
	 10. Στην με αριθμό 3884/8-1-08 ερώτηση του Βουλευτή κ. Κωστή Αϊβαλιώτη δόθηκε με το υπ’ αριθμ. Φ 900α/5700/9447/29-1-08 έγγραφο από τον Υφυπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 3884/8-1-2008 Ερώτησης της Βουλής των Ελλήνων, που κατέθεσε ο Βουλευτής κ. Κωστής Αϊβαλιώτης, με θέμα το Μουσείο για τον Αγώνα Οχυρών του 1941, σας γνωρίζουμε τα ακόλουθα:
      Με σκοπό την προβολή της μάχης των Οχυρών και τη διατήρηση της ιστορικής μνήμης, το ΥΠ.ΕΘ.Α. δημιούργησε, μέσω του Γ.Ε.Σ., τα Στρατιωτικά Μουσεία Ρούπελ, Ιστίμπεη, Λίσσε και Νυμφαίας.
      Το 1941, ο -ταγματάρχης τότε - Κουρούκλης Γεώργιος υπερασπίσθηκε ως Διοικητής του Δ' ΜΠΠΒ του συγκροτήματος Καραντάγ στην ελληνοβουλγαρική μεθόριο, μεταξύ άλλων, τα οχυρά Μπαμπαζώρα και Περιθώρι, γειτονικά του Στρατιωτικού Μουσείου Οχυρού Λίσσε.
      Τα προσωπικά αντικείμενα και τα παράσημα του Στρατηγού Γ. Κουρούκλη και τα κειμήλια από τον μακεδονομάχο πατέρα του εκτίθενται στο Πολεμικό Μουσείο Αθηνών.
      Στο Γ.Ε.Σ. δεν υπάρχει επί του παρόντος σχεδιασμός για τη δημιουργία άλλου στρατιωτικού μουσείου, καθώς κρίνεται ότι τα υπάρχοντα καλύπτουν επαρκώς τη μάχη των οχυρών.
      Ενδεχόμενη μεταφορά των εκθεμάτων του Στρατηγού Γ. Κουρούκλη σε στρατιωτικά μουσεία στα Οχυρά θα επέβαλε την τοποθέτησή τους στο Μουσείο Λίσσε το οποίο εμφανίζει χαμηλή επισκεψιμότητα.
      Ως εκ τούτου, κρίνεται σκόπιμο τα παραπάνω εκθέματα να παραμείνουν προς μόνιμη έκθεση στο Πολεμικό Μουσείο Αθηνών, το οποίο παρουσιάζει μεγάλη επισκεψιμότητα και εναλλακτικά να εκτίθενται στο παράρτημά του στη Θεσσαλονίκη.
      Ο Υφυπουργός
      ΚΩΝΣΤΑΝΤΙΝΟΣ Α. ΤΑΣΟΥΛΑΣ»
      11. Στην με αριθμό 4521/16-1-0208 ερώτηση του Βουλευτή κ. Μιχαήλ Μπεκίρη δόθηκε με το υπ’ αριθμ. 390/29-1-2008 έγγραφο από τον Υφυπουργό ΠΕ.ΧΩ.Δ.Ε. η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία των Υπηρεσιών μας, σας ενημερώνουμε για τα εξής:
      Α. 1 Στο άρθρο 17 της Σύμβασης Παραχώρησης του έργου της γέφυρας Ρίου-Αντιρρίου, που κυρώθηκε από τη Βουλή με το ν. 2395/96, σχετικά με τα διόδια τέλη της διέλευσης της γέφυρας, παράγραφος 17.1, αναγράφονται μεταξύ άλλων τ' ακόλουθα:
      «17.1. Δικαίωμα Επιβολής Διοδίων Τελών: Καθ' όλη τη διάρκεια της Περιόδου Λειτουργίας ο Ανάδοχος έχει το αποκλειστικό δικαίωμα επιβολής και είσπραξης διοδίων τελών από τα διερχόμενα από τη Γέφυρα οχήματα και τροχοφόρα εν γένει» .
      2. Στις παραγράφους 17.2. και 17.3. της υπόψη Σύμβασης Παραχώρησης, προσδιορίζονται τα Ανώτατα Όρια Τελών Διοδίων που μπορούν να επιβληθούν από τον Παραχωρησιούχο καθώς και η δυνατότητα εφαρμογής συστήματος εκπτώσεων ή ειδικών διοδίων τελών για συχνή ή καθημερινή χρήση ή για άλλες αντίστοιχες κατηγορίες χρηστών. Αναθεώρηση της προβλεπόμενης από τη Σύμβαση ανώτατης τιμής διοδίων ανά ημερολογιακό έτος, δεν προβλέπεται.
      Πριν από την επιβολή των εκάστοτε ισχυόντων διοδίων, αναθεωρούμενων σύμφωνα με τον τύπο του Προσαρτήματος 11 της Σύμβασης Παραχώρησης την 1η Ιανουαρίου κάθε έτους ώστε να λαμβάνεται υπόψη ο πληθωρισμός της Ευρωπαϊκής Ένωσης, υποβάλλονται στο ΥΠΕΧΩΔΕ οι σχετικοί υπολογισμοί οι οποίοι ελέγχονται από την αρμόδια Υπηρεσία και από τον Οικονομικό Σύμβουλό της, την Εθνική Τράπεζα της Ελλάδας. Το ΥΠΕΧΩΔΕ εφαρμόζει επομένως τη σύμβαση του 1996, που είναι νόμος του Κράτους και βάσει του νόμου αυτού ελέγχεται μόνο η ορθότητα του υπολογισμού των ανώτατων ορίων τελών διοδίων. Ερήμην μας και υποχρεωτικά τα διόδια αυξάνονται κάθε χρόνο.
      3. Η παραχωρησιούχος εταιρία «ΓΕΦΥΡΑ Α.Ε.» έχει αναπτύξει διάφορα εκπτωτικά προϊόντα για να εξασφαλίσει οικονομικότερη διέλευση της γέφυρας από τους κατοίκους των όμορων περιοχών, από τους οποίους και αναμένεται συχνότερη διέλευση της γέφυρας.
      Για το 2008 οι αυξήσεις που έγιναν σε ορισμένες κατηγορίες οχημάτων, υπολείπονται του πληθωρισμού και σε κάθε περίπτωση κινούνται εντός των ανωτάτων ορίων που ορίζει η σύμβαση.
      4. Στη νέα γενιά συμβάσεων παραχώρησης που υπογράψαμε και κυρώσαμε με νόμο στη Βουλή, αλλάξαμε ένα βασικό στοιχείο και με την αλλαγή αυτή προασπίζεται αλλά και εξυπηρετείται πλήρως το δημόσιο συμφέρον.
      Συγκεκριμένα ο Παραχωρησιούχος υποχρεούται, σε κερδοφόρες όπως είναι και αυτή του Ρίου-Αντιρρίου παραχωρήσεις, ένα μεγάλο μέρος των ακαθαρίστων εσόδων του να το δίνει στο Ελληνικό δημόσιο. Μόνο στον άξονα Κόρινθος-Πάτρα-Πύργος-Τσακώνα, στα είκοσι πέντε χρόνια της παραχώρησης, θα εισπράξει του Ελληνικό Δημόσιο 9,3 δις. ευρώ, τα οποία αντιστοιχούν στο 70% των συνολικών εσόδων του παραχωρησιούχου. Με τις εισπράξεις αυτές θα έχουμε τη δυνατότητα να αναβαθμίσουμε ριζικά όλο το υπόλοιπο Εθνικό Οδικό Δίκτυο.
Ο Υφυπουργός
Θ. ΞΑΝΘΟΠΟΥΛΟΣ»
	12. Στην με αριθμό 4022/8-1-2008 ερώτηση του Βουλευτή κ. Ιωάννου Μαγκριώτου δόθηκε με το υπ’ αριθμ. 17/28-1-2008 έγγραφο από τον Υπουργό Εμπορικής Ναυτιλίας, Αιγαίου και Νησιωτικής Πολιτικής η ακόλουθη απάντηση:
		«Σε απάντηση του αριθ. πρωτ. 4022/08-01-2008 εγγράφου σας, με το οποίο μας διαβιβάσθηκε ερώτηση του Βουλευτή κ. Ι. Μαγκριώτη, που κατατέθηκε στη Βουλή των Ελλήνων, σας γνωρίζουμε τα ακόλουθα: 
   1. Στόχος του ΥΕΝΑΝΠ είναι η ανάπτυξη του λιμένα της Θεσσαλονίκης και η ενίσχυση του ηγετικού του ρόλου ως κόμβου για την εξυπηρέτηση του εμπορίου των Βαλκανίων και της Μαύρης Θάλασσας. Από το λιμένα της Θεσσαλονίκης διακινούνται σήμερα κυρίως φορτία με προορισμό την εγχώρια αγορά, ενώ θα πρέπει να αξιοποιηθούν οι ευκαιρίες που διανοίγονται από την αλματώδη αύξηση της ναυτιλιακής κίνησης διεθνώς. Ταυτόχρονα, οι ανταγωνιστικοί λιμένες προβαίνουν σε σημαντικές επενδύσεις κερδίζοντας έδαφος έναντι του Ο.Λ.Θ. Α.Ε. στο πεδίο του ανταγωνισμού.
  2. Για την ενίσχυση της ανταγωνιστικής θέσης του ανωτέρω Οργανισμού αλλά και τη βελτίωση του επιπέδου των παρεχόμενων υπηρεσιών, σχεδιάζονται σημαντικές επενδύσεις στο λιμένα της Θεσσαλονίκης, για την υλοποίηση των οποίων απαιτείται επενδυτής. Το ύψος των επενδύσεων, το χρονικό περιθώριο για την υλοποίηση των έργων, η ανάγκη για την προσέλκυση νέων πελατών και φορτίων, καθώς και ο απαιτούμενος βαθμός εξειδίκευσης στη διαχείριση του τερματικού σταθμού (terminal), καθιστούν αναγκαία αυτή την επιλογή. Στο πλαίσιο αυτό, το μοντέλο που έχει επιλεγεί αφορά στην παραχώρηση της χρήσης σε επενδυτή του Σταθμού Εμπορευματοκιβωτίων του λιμένα Θεσσαλονίκης.
  3. Οι εργαζόμενοι δεν θα χάσουν ούτε θέσεις εργασίας ούτε εργασιακά δικαιώματα, ενώ προτείνεται η συμμετοχή τους στο μετοχικό κεφάλαιο. Επίσης, έχουν εναλλακτικά τη δυνατότητα να επιλέξουν εθελούσια έξοδο με πρόωρη συνταξιοδότηση ή μετάταξη σε Υπηρεσίες του Δημοσίου και του ευρύτερου δημόσιου τομέα.
  4. Τονίζεται ότι, οι πρωτοβουλίες που έχουν επιλεγεί αφορούν σε παραχώρηση μέρους δραστηριοτήτων για συγκεκριμένο χρονικό διάστημα και όχι ιδιωτικοποίηση των λιμανιών, ενώ αποτελούν αποφασιστικό βήμα προκειμένου η Ελλάδα να συγκροτήσει επιτέλους λιμενική βιομηχανία με αναπτυξιακή προοπτική και να αναλάβει τον καθοριστικό ρόλο που της αναλογεί στον παγκόσμιο ιστό των θαλασσίων μεταφορών.
  Ο  Υπουργός
  ΓΕΩΡΓΙΟΣ Α. ΒΟΥΛΓΑΡΑΚΗΣ»
     13. Στην με αριθμό 9637/3.4.08 ερώτηση των Βουλευτών κ. Γεωργίου Πεταλωτή και Γεωργίου Ντόλιου δόθηκε με το υπ’ αριθμ.25044/21.4.08  έγγραφο από τον Yφυπουργό Εσωτερικών η ακόλουθη απάντηση:
      «Σε απάντηση της παραπάνω ερώτησης που κατέθεσαν οι Βουλευτές Γεώργιος Πεταλωτής και Γεώργιος Ντόλιος και σύμφωνα με όσα μας πληροφόρησε η Περιφέρεια Ανατολικής Μακεδονίας Θράκης, σας γνωρίζουμε τα εξής:
      Σύμφωνα με την παρ. 24 εδ. α του άρθρου 2 του Ν. 2621/98 για την μεταφορά μαθητών των δημόσιων σχολείων πρωτοβάθμιας και δευτεροβάθμιας εκπαίδευσης εγγράφονται σχετικές πιστώσεις στον τακτικό προϋπολογισμό εξόδων της Περιφέρειας και με απόφαση του Γενικού Γραμματέα της Περιφέρειας επιχορηγούνται οι νομαρχιακές αυτοδιοικήσεις αυτής για την αντιμετώπιση δαπανών μεταφοράς τους.
      Όπως ενημέρωσε το τμήμα Οικονομικής Διοίκησης της Διεύθυνσης Διοίκησης της Γενικής Διεύθυνσης Περιφέρειας Ανατολικής Μακεδονίας: «σε τακτά χρονικά διαστήματα ζητά στοιχεία για τις ανεξόφλητες υποχρεώσεις και τις προβλέψεις της επόμενης περιόδου από τις πρωτοβάθμιες και δευτεροβάθμιες διευθύνσεις εκπαίδευσης των νομών της περιφέρειας διά της περιφερειακής Δ/νσης Πρωτοβάθμιας και Δευτεροβάθμιας εκπαίδευσης Α.Μ.Θ. επεξεργάζεται τα αποσταλθέντα στοιχεία και βάσει αυτών κατανέμει αναλογικά την πίστωση. Η ποσοστιαία διάθεση των πιστώσεων ανά τρίμηνο καθορίζεται με σχετικές αποφάσεις του ΥΠ.ΟΙ.Ο. ενώ ο προϋπολογισμός της δαπάνης και οι σχετικές συμβάσεις καταρτίζονται με ευθύνη των αντίστοιχων Δ/νσεων Πρωτοβάθμιας Εκπαίδευσης κάθε νομού και υπογράφονται από τον οικείο Νομάρχη».
      Σχετικά με τις οφειλές του σχολικού έτους 2006-2007 η αρχικώς διατεθείσα από το ΥΠ.ΟΙ.Ο. πίστωση και οι συμπληρωματικές πιστώσεις που ζητήθηκαν δύο φορές από τη Δ/νση Διοίκησης της Π.Α.Μ.Θ. και μεταφέρθηκαν από το ΥΠ.ΟΙ.Ο. δεν κάλυψαν όλες τις ανάγκες των νομών. Η Δ/νση Διοίκησης της Περιφέρειας εκ νέου με το υπ' αριθ. πρωτ. 417/29.1.2008 έγγραφό της ενημέρωσε το ΥΠ.ΟΙ.Ο. σχετικά με τις εναπομείνασες ανεξόφλητες οφειλές, από το οποίο αναμένεται η διάθεση των ανάλογων πιστώσεων. Για το τρέχον έτος από την εγγεγραμμένη πίστωση κατανεμήθηκε ποσοστό 35% σε όλους τους νομούς και άμεσα θα κατανεμηθεί επιπλέον ποσοστό 35%.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      14. Στην με αριθμό 9373/31.3.08 ερώτηση του Βουλευτή κ. Βασίλειου Κεγκέρογλου δόθηκε με το υπ’ αριθμ. 14950/ΕΥΣΑΠ787/22.4.08 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού και στο πλαίσιο των αρμοδιοτήτων της Εθνικής Αρχής Συντονισμού, η οποία σύμφωνα με τον Νόμο 3614 / 2007 συντονίζει τον προγραμματισμό και την εφαρμογή των επιχειρησιακών προγραμμάτων του Εθνικού Στρατηγικού Πλαισίου Αναφοράς (ΕΣΠΑ), σας γνωστοποιούμε συνοπτικά τα ακόλουθα:
      Κατά την ενημερωτική εκδήλωση στην Κρήτη ανακοινώθηκε το ποσό των 2 δις ευρώ περίπου, ως ένα συνολικό ενδεικτικό εκτιμώμενο ποσό το οποίο αναμένεται να κατευθυνθεί στην Περιφέρεια Κρήτης στο πλαίσιο της εφαρμογής των Ε.Π. του ΕΣΠΑ για την περίοδο 2007-2013.
      Από το ποσό αυτό, 564 εκατ. ευρώ είναι δεσμευμένα ως δημόσια δαπάνη στο ΠΕΠ Κρήτης και Νήσων Αιγαίου στους Άξονες Προτεραιότητας της Περιφέρειας Κρήτης. Το υπόλοιπο ποσό, περίπου 1,4 δις ευρώ, αποτελεί ενδεικτική εκτίμηση των υπηρεσιών του ΥΠΟΙΟ στο πλαίσιο της συνεργασίας τους με τις αρμόδιες υπηρεσίες σχεδιασμού των Τομεακών Επιχειρησιακών Προγραμμάτων. Τα ποσά αυτά δεν αποτελούν ρητές δεσμεύσεις δημόσιας δαπάνης ανά Περιφέρεια στα εγκεκριμένα Ε.Π. και ως εκ τούτου δεν είναι δυνατόν να ποσοτικοποιηθούν με ακρίβεια. Άλλωστε είναι πιθανό ενδεχόμενο σε Ε.Π. όπου οι διαδικασίες πρόσκλησης υποβολής προτάσεων (π.χ. επενδύσεων) είναι εθνικής εμβέλειας, τα όποια εκτιμώμενα ποσά να αποδειχθούν χαμηλότερα των πραγματικών και να κατευθυνθούν στην Περιφέρεια Κρήτης περισσότεροι πόροι.
      Οι ανωτέρω εκτιμήσεις έχουν σε κάθε περίπτωση λάβει υπόψη τους τόσο την εμπειρία από την υλοποίηση των προγραμμάτων κατά την περίοδο 2000 - 2006, όσο και την τήρηση των κανονισμών της περιόδου 2007 - 2013.
      Ενδεικτικά και μόνο αναφέρονται στη συνέχεια οι εκτιμήσεις ανά Ταμείο:
      *	ΕΤΠΑ και Ταμείο Συνοχής	: 1.052 εκατ. ευρώ.
      *	ΕΚΤ	:	386 εκατ. ευρώ.
      Περαιτέρω ανάλυση του ποσού αυτού ανά άξονα προτεραιότητας και κατηγορία έργων δεν είναι εφικτό να γίνει στη φάση αυτή, για τους εξής επιπλέον λόγους:
      α) Τα Επιχειρησιακά Προγράμματα του ΕΣΠΑ είναι κείμενα στρατηγικού χαρακτήρα και επομένως δεν γίνεται σε αυτά αναφορά σε συγκεκριμένα έργα εκτός από ειδικές περιπτώσεις. Μια τέτοια περίπτωση είναι η ολοκλήρωση των εν εξελίξει έργων κατασκευής τμημάτων του Βορείου και Νοτίου Οδικού Άξονα Κρήτης και η αναβάθμιση των αξόνων αυτών κατά τμήματα, η οποία αναφέρεται στο Επιχειρησιακό Πρόγραμμα «Ενίσχυση της Προσπελασιμότητας». Επίσης, στα Επιχειρησιακά Προγράμματα του ΕΣΠΑ δεν περιλαμβάνεται κατανομή των διαθέσιμων πόρων σε κατηγορίες πράξεων. Αυτό θα αποτελέσει αντικείμενο της διαδικασίας εξειδίκευσης των Προγραμμάτων, η οποία είναι σε εξέλιξη.
      β) Σύμφωνα με τις διατάξεις που ισχύουν για τα Ταμεία που συγχρηματοδοτούν το ΕΣΠΑ, τα προς χρηματοδότηση έργα ή ομάδες έργων επιλέγονται από τη Διαχειριστική Αρχή με την εφαρμογή κριτηρίων αξιολόγησης πράξεων που έχουν εγκριθεί από την Επιτροπή Παρακολούθησης.
      Με βάση τις προβλεπόμενες από τις διατάξεις εφαρμογής των Επιχειρησιακών Προγραμμάτων διαδικασίες και τα εγκεκριμένα κριτήρια ένταξης, οι αρμόδιες Διαχειριστικές Αρχές των Επιχειρησιακών Προγραμμάτων. - και μόνο αυτές - είναι δυνατόν να εντάξουν ή μη συγκεκριμένα έργα σε ένα Πρόγραμμα.
      Ο Υφυπουργός
      ΙΩΑΝΝΗΣ ΠΑΠΑΘΑΝΑΣΙΟΥ»)
	ΠΡΟΕΔΡΕΥΟΥΣΑ (Βέρα Νικολαϊδου): Ευχαριστούμε την κυρία συνάδελφο.
	Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 3 Ιουνίου 2008.
	Α. ΑΝΑΦΟΡΕΣ-ΕΡΩΤΗΣΕΙΣ πρώτου κύκλου (Άρθρο 130 παράγραφος 5 Κανονισμού της Βουλής)
	1. Η με αριθμό 1590/6-11-2007 ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Υπουργό Οικονομίας και Οικονομικών σχετικά με τα έργα των Νομαρχιακών Αυτοδιοικήσεων του Επιχειρησιακού Προγράμματος «Κοινωνία της Πληροφορίας».
	2. Η με αριθμό 2310/31-3-2008 αναφορά της Ε΄ Αντιπροέδρου της Βουλής και Βουλευτού του Κομμουνιστικού Κόμματος Ελλάδας κ. Βέρας Νικολαϊδου προς τον Υπουργό Οικονομίας και Οικονομικών σχετικά με την υπόθεση ΤΑΠΑΠ και την ανταλλάξιμη περιουσία.
	3. Η με αριθμό 10823/18-4-2008 ερώτηση του Βουλευτή του Συνασπισμού Ριζοσπαστικής Αριστεράς κ. Αθανάσιου Λεβέντη προς τον Υπουργό Υγείας και Κοινωνικής Αλληλεγγύης σχετικά με τη λειτουργία μονάδας τεχνητού νεφρού στο νοσοκομείο Σπάρτης.
	4. Η με αριθμό 3908/8-1-2008 ερώτηση του Βουλευτή του Λαϊκού Ορθόδοξου Συναγερμού κυρίου Κωνσταντίνου Αϊβαλιώτη προς τον Υπουργό Οικονομίας και Οικονομικών σχετικά με τις χρηματοδοτήσεις της Ελλάδος προς τρίτες χώρες.
	Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
	1. Η με αριθμό 3683/21-12-2007 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Υγείας και Κοινωνικής Αλληλεγγύης σχετικά με την πληρωμή των εφημεριών των ιατρών του Εθνικού Συστήματος Υγείας (Ε.Σ.Υ.) στο Παγκρήτιο Γενικό Νοσοκομείο Ηρακλείου (Πα.Γ.Ν.Η.).
	ΠΡΟΕΔΡΕΥΟΥΣΑ(Βέρα Νικολαΐδου): Κυρίες και κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
	Επίκαιρες ερωτήσεις πρώτου κύκλου:
	Θα συζητηθεί η με αριθμό 992/27-5-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κυρίου Χρήστου Χάϊδου προς τον Υπουργό Πολιτισμού σχετικά με τη λήψη μέτρων για την αντιμετώπιση των προβλημάτων των επιχειρήσεων που καλούνται να καταβάλουν πνευματικά δικαιώματα για τη χρήση μουσικής κ.λπ..
	Η επίκαιρη ερώτηση του κυρίου συναδέλφου έχει ως εξής:
	«Είναι γνωστό ότι τα πάσης φύσεως καταστήματα υγειονομικού ενδιαφέροντος, αλλά και γενικότερα όσοι χρησιμοποιούν χώρους όπου γίνεται χρήση μουσικής, οφείλουν δικαίως και νομίμως να καταβάλλουν ειδικό τέλος ως αμοιβή για τα πνευματικά δικαιώματα των δημιουργών. Αυτό το τέλος πρέπει να καταβάλλεται κάθε χρόνο, γιατί σε διαφορετική περίπτωση μπορεί να επιβληθεί πρόστιμο και να ανακληθεί η άδεια λειτουργίας, ενώ επικρέμεται και ο κίνδυνος ποινικών κυρώσεων για τους υπευθύνους.
	Όμως το υπάρχον πλαίσιο που διέπει το είδος των επιχειρήσεων που υποχρεούνται να το καταβάλλουν, καθώς και τον τρόπο καθορισμού του ποσού, παρουσιάζει ασάφειες και ελλείψεις, με συνέπεια να δημιουργείται σύγχυση και ανησυχία στους επιχειρηματίες, που καλούνται υποχρεωτικά να πληρώσουν ένα σημαντικό, αλλά ακαθόριστο εκ των προτέρων ποσό σε περισσότερες πολλές φορές της μίας Εταιρείες Προστασίας Πνευματικών Δικαιωμάτων.
	Επειδή τα τελευταία χρόνια το τεράστιο αυτό πρόβλημα που ταλανίζει τη συντριπτική πλειοψηφία των ανωτέρω επαγγελματιών στην πατρίδα μας διογκώθηκε και οξύνθηκε, ενώ οι επιχειρηματίες αυτοί σε μία περίοδο έντονης οικονομικής δυσπραγίας αισθάνονται έρμαια απροσδιόριστων εκ των προτέρων οικονομικών απαιτήσεων από τρίτους, ερωτάται ο Υπουργός:	
	1. Προτίθεται η Κυβέρνηση να παρέμβει άμεσα, έτσι ώστε να αντιμετωπιστεί σύντομα, δίκαια και αποτελεσματικά το μεγάλο αυτό πρόβλημα που ταλανίζει εκατοντάδες χιλιάδες επιχειρηματίες της χώρας μας και οφείλεται στις ασάφειες και τις ελλείψεις του υπάρχοντος πλαισίου για την καταβολή πνευματικών δικαιωμάτων;
	2. Πότε θα θεσπίσει το Υπουργείο Πολιτισμού ένα νέο νομικό πλαίσιο που θα διέπει τη λειτουργία των Εταιρειών Προστασίας Πνευματικών Δικαιωμάτων και θα προσδιορίζει το είδος των επιχειρήσεων που υποχρεούνται να τα καταβάλλουν, εισάγοντας ταυτόχρονα αντικειμενικά κριτήρια για τον καθορισμό του ύψους αυτού του ποσού;».
    Στην επίκαιρη ερώτηση του κ. Χάιδου θα απαντήσει ο Υπουργός Πολιτισμού κ. Λιάπης.
    Ορίστε, κύριε Υπουργέ, έχετε το λόγο.
    ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Αγαπητέ κ. συνάδελφε, στο Υπουργείο Πολιτισμού αποδίδουμε ιδιαίτερη σημασία στα ζητήματα πνευματικής ιδιοκτησίας, διότι πιστεύουμε ότι είναι στενά συνδεδεμένα και συνυφασμένα με την δημιουργία, την ανάπτυξη και την προώθηση του ελληνικού πολιτισμού. Και νομίζω ότι όλοι συμφωνούμε πως πρέπει να εξασφαλίσουμε τον αποτελεσματικότερο δυνατό μηχανισμό για την καταβολή αυτών των πνευματικών δικαιωμάτων. Διότι μόνο έτσι εξασφαλίζουμε τις αναγκαίες συνθήκες για την ενίσχυση της σύγχρονης πνευματικής δημιουργίας. 
    Η προσπάθειά μας, λοιπόν, για την αντιμετώπιση αυτού του πολύπλοκου ζητήματος έχει και διάρκεια και συνέχεια. Πρόσφατα δημιουργήθηκε για πρώτη φορά στη χώρα μας ένα ολοκληρωμένο πληροφοριακό σύστημα, ένα σύστημα το οποίο στεγάζει ο Οργανισμός Πνευματικής Ιδιοκτησίας σε σχετική ιστοσελίδα και το οποίο παρέχει σε όλους τους ενδιαφερομένους από παιδιά, εκπαιδευτικούς ως δικαστές και δικηγόρους την δυνατότητα πληροφόρησης και ενημέρωσης και απ’ ευθείας επαφής για σχετικά ζητήματα. 
    Δεύτερον, το Υπουργείο έχει αναπτύξει σημαντική δραστηριότητα σε ζητήματα πειρατείας. Εντός των επομένων μηνών θα έχει ολοκληρωθεί η δημιουργία μιας λεπτομερούς βάσης δεδομένων, η οποία θα βοηθήσει ασφαλώς την αποτελεσματικότερη αντιμετώπιση αυτού του προβλήματος. Και θα βοηθήσει και στην καλύτερη εφαρμογή του διοικητικού προστίμου το οποίο επιβάλλεται ως γνωστόν σε πλανόδιους πωλητές. Θα έχουν, λοιπόν, πρόσβαση όλοι οι εμπλεκόμενοι φορείς στην απαραίτητη πληροφόρηση για τους παραβάτες, ιδιαίτερα συστηματικούς, προκειμένου να είναι αποτελεσματικότερη η επιβολή του νόμου. 
    Τώρα, όσον αφορά στον ίδιο τον νόμο. Πράγματι ο νόμος του 1993 περί πνευματικής ιδιοκτησίας και συγγενικών δικαιωμάτων έχει πολλά περιθώρια βελτιώσεων. Εξάλλου, πολλά έχουν αλλάξει από τότε. Τόσος καιρός έχει περάσει. Και δεν θα πρέπει να ξεχνάμε ότι πρόκειται για ένα σύνθετο νομικό ζήτημα που εξελίσσεται διαρκώς σε διεθνή βάση. Είναι, λοιπόν, μια πραγματική ανάγκη την οποία και αντιμετωπίζουμε. 
    Μάλιστα, θέλω να σας θυμίσω ότι πριν λίγους μήνες συστήθηκε νομοπαρασκευαστική επιτροπή στο Υπουργείο Πολιτισμού για την τροποποίηση αυτού του σχετικού νόμου του 1993. Σ’ αυτήν την επιτροπή έχουν ήδη κληθεί να εκθέσουν τις απόψεις τους όλοι οι άμεσα ενδιαφερόμενοι: οργανισμοί συλλογικής διαχείρισης και προστασίας οι οποίοι εκπροσωπούν τους δικαιούχους των δικαιωμάτων, αλλά και αντιπροσωπευτικές ενώσεις των χρηστών, δηλαδή, ομοσπονδίες επαγγελματικών σωματείων, επιμελητήρια κ.ο.κ. 
    Το ζήτημα αυτό, όπως και εσείς λέτε στην ερώτησή σας, έχει πολλές παραμέτρους και είναι σύνθετο. Στόχος μας, λοιπόν, είναι αφενός η καλύτερη δυνατή προστασία των δικαιούχων, όπως και των δικαιωμάτων τους και αφετέρου η τήρηση της διαφάνειας. Πρέπει, λοιπόν, και να προστατευθούν οι δικαιούχοι, αλλά ταυτόχρονα πρέπει να προστατευθούν και οι χρήστες, οι επιχειρηματίες, οι ιδιοκτήτες καφενείων, ιδιοκτήτες εστιατορίων και λοιπών συναφών επαγγελμάτων. Και αυτό πρέπει να γίνει σε όλη την επικράτεια. Είναι μια δύσκολη ισορροπία την οποία είμαστε αποφασισμένοι να εξασφαλίσουμε.
    Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ.
      Το λόγο έχει ο ερωτών Βουλευτής κ. Χάιδος.
      ΧΡΗΣΤΟΣ ΧΑΪΔΟΣ: Κύριε Υπουργέ, το ζήτημα που συζητούμε σήμερα είναι τεράστιο και αφορά εκατοντάδες χιλιάδες επαγγελματίες συμπατριώτες μας.
      Και για να μην γίνουν παρεξηγήσεις, οφείλω να ξεκαθαρίσω από την αρχή ότι αυτά τα οξυμένα και μεγάλα προβλήματα που παρουσιάζονται δεν οφείλονται στη θεμιτή απαίτηση και τη νόμιμη διεκδίκηση των δημιουργών και των καλλιτεχνών να τους αναγνωρίζονται πνευματικά δικαιώματα και να αμείβονται γι’ αυτά, αφού κι αυτοί διαμαρτύρονται για τον τρόπο της λειτουργίας όλου του συστήματος, αλλά και των συλλογικών οργάνων που τα κατοχυρώνουν και τα προστατεύουν. Θα καταθέσω για τα Πρακτικά την ανοιχτή επιστολή δημιουργών του ελληνικού τραγουδιού, όπου περιλαμβάνονται οι γνωστότεροι δημιουργοί της πατρίδας μας.
      Οφείλονται στις ασάφειες και τις ελλείψεις του υπάρχοντος νομικού πλαισίου που αφορά το είδος των επιχειρήσεων. Γιατί κι ένα περίπτερο όπου ο περιπτεράς ακούει μουσική θα οφείλει να πληρώσει πνευματικά δικαιώματα; Θα του ζητήσει κάποια εταιρεία προστασίας ένα ποσόν; Και οφείλονται επίσης και στο ότι δεν υπάρχει εκ των προτέρων αντικειμενικός τρόπος καθορισμού του ποσού και του τέλους το οποίο οφείλουν να καταβάλλουν. Καθορίζονται από τις εταιρείες διαχείρισης και σε μια περίοδο οικονομικής στενότητας είναι μεγάλο αυτό το ποσόν.
      Οφείλονται και στα κενά και στις αδυναμίες του πλαισίου σύστασης και λειτουργίας των εταιρειών διαχείρισης αυτών των δικαιωμάτων. Σήμερα λειτουργούν πάνω από τρεις τέτοιες εταιρείες. Και οι αντιπρόσωποί τους απαιτούν από τους επαγγελματίες τέλος που αυτοί καθορίζουν. Και αν δεν συμφωνούν, σέρνονται στα δικαστήρια και σε δαπανηρούς δικαστικούς αγώνες. Αισθάνονται έρμαια των διαθέσεων των εταιρειών. Οι εταιρείες αυτές έχουν ισχυρές νομικές υπηρεσίες. Οι απλοί επαγγελματίες δεν έχουν αυτή τη δυνατότητα.
      Ελέγχονται αυτές οι εταιρείες; Υπάρχει νόμος που καθορίζει τον έλεγχο και θα τον καταθέσω για τα Πρακτικά. Επιτρέπεται ο έλεγχος από ιδιώτη σε ιδιώτη; Γιατί παραβιάζεται ο νόμος; Γιατί δεν εφαρμόζεται ο νόμος που υποχρεώνει στην παρουσία και τη σύμπραξη δημόσιας αρχής για τέτοιες περιπτώσεις;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Υπάρχουν περιπτώσεις χρεωκοπίας επιχειρήσεων γι’ αυτό το ζήτημα – ολοκληρώνω, κυρία Πρόεδρε – και άλλες κλείνουν, επειδή δεν μπορούν να ανταποκριθούν στο κόστος. Συγκεκριμένα, αναφέρομαι σε περιφερειακούς, μικρούς ραδιοφωνικούς σταθμούς, που λειτουργούν χωρίς κέρδος και υποχρεώνονται να καταβάλλουν τεράστια ποσά γι’ αυτό το λόγο. 
      Θα καταθέσω για τα Πρακτικά τις διαμαρτυρίες δύο ραδιοφωνικών σταθμών.
      Αντιδρούν οι συνδικαλιστικές οργανώσεις, ζητούν άμεση λύση του προβλήματος και εκπέμπουν κραυγή αγωνίας. Απηύθηνα επανειλημμένως ερωτήσεις. Πρέπει γρήγορα να αντιμετωπιστεί αυτό το πρόβλημα. Θα καταθέσω για τα Πρακτικά υπομνήματα διαμαρτυρίας από τις συνδικαλιστικές ενώσεις επαγγελματιών της Θεσσαλίας, της Καλαμπάκας, αλλά και όλης της Ελλάδος. 
      Το πρόβλημα είναι τεράστιο, είναι οξύ και είναι επείγον. Κάντε κάτι, γιατί δεν μπορούν οι επαγγελματίες σε μια περίοδο οικονομικής δυσπραγίας, αυτοί οι μικροί επαγγελματίες που έχουν τα καφενεία στην περιφέρεια και στις ορεινές περιοχές, στις οποίες δίνουμε άλλα κίνητρα και άλλες απαλλαγές, να πληρώνουν αυτό που η πολιτεία από τη μία πλευρά τους δίνει ως προνόμιο σε αυτές τις εταιρείες που λειτουργούν με αυτό τον τρόπο.
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ.
      Κύριε Υπουργέ, έχετε το λόγο για μια πολύ σύντομη δευτερολογία.
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Πράγματι, πολύ σύντομη θα είναι η παρέμβασή μου.
      Ξεκινάω λέγοντας ότι έχετε δίκιο, κύριε Χάιδε, ότι το πρόβλημα είναι σύνθετο και δεν είναι τωρινό, είναι διαχρονικό. Και θα έλεγα ότι δεν είναι ελληνικό. Είναι πανευρωπαϊκό και παγκόσμιο. Πριν λίγες μέρες, την περασμένη βδομάδα, συνάντησα την Υπουργό Πολιτισμού της Γαλλίας, η οποία έχει την Προεδρία για το δεύτερο εξάμηνο. Θα το βάλει στην ατζέντα της ευρωπαϊκής συζήτησης.
      Εμείς, λοιπόν, αυτό που έχουμε κάνει – γιατί πραγματικά ομολογούμε όλοι ότι πρέπει να βρούμε μια ισορροπία μεταξύ των χρηστών και των δικαιούχων – είναι να επισπεύσουμε τις διαδικασίες για να ολοκληρωθεί το πόρισμα αυτής της νομοπαρασκευαστικής επιτροπής, να το θέσουμε σε δημόσια διαβούλευση, να το φέρουμε εδώ στη Βουλή ως τροπολογία και να καταθέσετε κι εσείς οι Βουλευτές τις απόψεις σας. Γιατί δεν είναι μικρό το θέμα, είναι εθνικό το θέμα, έχει μεγάλες, εθνικές διαστάσεις και αγγίζει όλες τις περιοχές της Ελλάδας. Και να καταλήξουμε μέχρι τέλος του χρόνου σε μια τροπολογία που θα αλλάζει το νομικό πλαίσιο που ισχύει από τα 1993.
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ.
      Η με αριθμό 967/26-5-2008 επίκαιρη ερώτηση πρώτου κύκλου του Βουλευτή της Νέας Δημοκρατίας κ. Παναγιώτη Σκανδαλάκη προς τον Υπουργό Αγροτικής Ανάπτυξης και Τροφίμων, σχετικά με τη στήριξη της κτηνοτροφίας και των κτηνοτρόφων στις πυρόπληκτες περιοχές κ.λπ. και η με αριθμό 968/26-5-2008 επίκαιρη ερώτηση Δεύτερου Κύκλου του Βουλευτή της Νέας Δημοκρατίας κ. Γρηγορίου Αποστολάκου προς τον Υπουργό Αγροτικής Ανάπτυξης και Τροφίμων, σχετικά με τη στήριξη της κτηνοτροφίας και των κτηνοτρόφων στις πυρόπληκτες περιοχές κ.λπ., λόγω του ίδιου περιεχομένου τους θα συζητηθούν ταυτόχρονα, σύμφωνα με το άρθρο 131 του Κανονισμού της Βουλής, χωρίς να επηρεάζονται τα δικαιώματα των ομιλητών ως προς το χρόνο της ομιλίας τους.
      Η επίκαιρη ερώτηση του κ. Σκανδαλάκη έχει ως εξής:
      «Οι καταστροφικές πυρκαγιές του Αυγούστου 2007 δημιούργησαν σημαντικά προβλήματα στην πλειοψηφία των παραγωγικών τάξεων του Νομού Λακωνίας και των άλλων πυρόπληκτων περιοχών και ιδιαίτερα οι κτηνοτρόφοι είναι αντιμέτωποι με μια νέα πραγματικότητα.
      Η Κυβέρνηση και το Υπουργείο Αγροτικής Ανάπτυξης έχουν πάρει σημαντικά μέτρα για την ανακούφιση των πληγέντων και την αποκατάσταση των καταστροφών.
      Ο τομέας της κτηνοτροφίας ίσως είναι αυτός που έχει και θα έχει μεσοπρόθεσμα και μακροπρόθεσμα τις περισσότερες παράπλευρες απώλειες.
      Η αδυναμία βόσκησης, η αδυναμία διέλευσης των ζώων από τις καμένες εκτάσεις, η αδυναμία επιχειρηματικού σχεδιασμού και ανάπτυξης των κτηνοτρόφων, σε συνδυασμό με το κόστος των ζωοτροφών και τη μείωση της παραγωγής (γάλακτος και κρέατος) καθιστούν την επαγγελματική τους επιβίωση εξαιρετικά δύσκολη.
      Ερωτάται ο Υπουργός:
      1. Πιστοί στη συνταγματική εντολή και σεβόμενοι την κείμενη νομοθεσία περί δασών (άρθρο 117 παράγραφος 3) για την απαγόρευση διέλευσης επί μια πενταετία για πρόβατα και μεγάλα ζώα και για μια δεκαετία για τις αίγες από το δάσος ή τις δασικές εκτάσεις καμένων περιοχών, προτίθεστε να εξετάσετε τη δυνατότητα να δημιουργηθούν ζώνες για την αβλαβή διέλευση των κοπαδιών από τα καμένα, ώστε να υπάρχει πρόσβαση των ζώων στα ιδιόκτητα κτήματα και στις δεξαμενές νερού;
      2. Θα επιδοτήσετε τους κτηνοτρόφους που θα θελήσουν να αλλάξουν τη μορφή κτηνοτροφίας και από ζώα ελεύθερης βοσκής να τα κάνουν σταβλισμένα, βελτιωμένα πρόβατα ή γίδια ή ακόμα κι άλλες κτηνοτροφικές ή αγροτικές εκμεταλλεύσεις;».
      Η επίκαιρη ερώτηση του κ. Αποστολάκου έχει ως εξής:
      «Οι καταστροφικές πυρκαγιές του Αυγούστου 2007 δημιούργησαν σημαντικά προβλήματα στην πλειοψηφία των παραγωγικών τάξεων του Νομού Λακωνίας και των άλλων πυρόπληκτων περιοχών και ιδιαίτερα οι κτηνοτρόφοι είναι αντιμέτωποι με μια νέα πραγματικότητα.
      Η Κυβέρνηση και το Υπουργείο Αγροτικής Ανάπτυξης έχουν πάρει σημαντικά μέτρα για την ανακούφιση των πληγέντων και την αποκατάσταση των καταστροφών.
      Ο τομέας της κτηνοτροφίας ίσως είναι αυτός που έχει και θα έχει μεσοπρόθεσμα και μακροπρόθεσμα τις περισσότερες παράπλευρες απώλειες.
      Η αδυναμία βόσκησης, η αδυναμία διέλευσης των ζώων από τις καμένες εκτάσεις, η αδυναμία επιχειρηματικού σχεδιασμού και ανάπτυξης των κτηνοτρόφων, σε συνδυασμό με το κόστος των ζωοτροφών και τη μείωση της παραγωγής (γάλακτος και κρέατος) καθιστούν την επαγγελματική τους επιβίωση εξαιρετικά δύσκολη.
      Ερωτάται ο Υπουργός:
      1. Θα στηρίξετε το εισόδημα των κτηνοτρόφων, υιοθετώντας την αναλογική αναπλήρωση της απώλειας εισοδήματος και επιδοτώντας για την επόμενη πενταετία την προμήθεια ζωοτροφών;
      2. Θα χορηγήσετε στους κτηνοτρόφους άτοκα δάνεια με ευνοϊκές ρυθμίσεις, όπως δόθηκαν σε όλες τις επιχειρήσεις των πυρόπληκτων περιοχών;».
      Στις επίκαιρες ερωτήσεις των δύο συναδέλφων θα απαντήσει ο Υφυπουργός Αγροτικής Ανάπτυξης και Τροφίμων κ. Κιλτίδης.
      Κύριε Υπουργέ, έχετε το λόγο.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Κυρία Πρόεδρε, αγαπητοί συνάδελφοι, ειλικρινά πιστεύω ότι και ο κ. Σκανδαλάκης και ο κ. Αποστολάκος, αλλά και οι παρευρισκόμενοι εκπροσωπούντες την πολύπαθη πυρόπληκτη Πελοπόννησο, όπως η κ. Πιπιλή και ο κ. Τζαβάρας, εκφράζουν αυτή τη στιγμή το σύνολο των πολιτών και -γιατί όχι;- και όλων των Ελλήνων γύρω από το μέγα ζήτημα της ελληνικής κτηνοτροφίας και ειδικότερα στις πυρόπληκτες περιοχές.
      Δίνεται έτσι μία ευκαιρία, αγαπητοί συνάδελφοι, ειλικρινά όχι για να ωραιοποιήσει κανείς τυχόν κυβερνητικές πρωτοβουλίες ή προσωπικές πολιτικές, αλλά για να υπενθυμίσει για ενημέρωση και του Σώματος, προπάντων των Ελλήνων πολιτών και ειδικότερα των πληγέντων στις πυρόπληκτες περιοχές της Πελοποννήσου και ανά την επικράτεια ότι εξ όλων των δραστηριοτήτων στην ύπαιθρο είναι πασιφανές, κατά τον πλέον παραστατικό τρόπο, ότι η πλέον δύσκολη ενασχόληση του ανθρώπου της υπαίθρου έχει να κάνει με την κτηνοτροφία. Έχει τη δυσκολία της, κατά την παράδοση και την ιστορικότητά της, η φυτική παραγωγή, αυτό το πατροπαράδοτο περί της «εργασίας κάτω από τον ουρανό», δηλαδή των απρόβλεπτων συνθηκών. Όμως, εδώ ομιλούμε και για μία δευτέρα απρόβλεπτη παράμετρο που έχει να κάνει με την υπόσταση «των ζωντανών», όπως λένε χαρακτηριστικά οι κτηνοτρόφοι στην Ελλάδα, δηλαδή του ζωικού κεφαλαίου.
      Είχα την τύχη και άλλη φορά ως υγειονομικός, να σταθώ σε αυτό το ζήτημα, για να αναδειχθεί κατά το μέγιστο δυνατό -όπως και διεθνώς συμβαίνει- ότι, όταν υγειονομικά συστήματα αλλάζουν ανά δεκαετία, αναζητώντας τρόπους να περιθάλψουν πολίτες σε οργανωμένες κοινωνίες, αντιλαμβάνεται κανείς την ιδιαιτερότητα και τη δυσκολία που αποκτά το πρόβλημα της ελληνικής κτηνοτροφίας κατά την περίθαλψη και τη δυνατότητα παραγωγικής διαδικασίας του ζωικού κεφαλαίου στην πατρίδα μας, αλλά και διεθνώς.
Η Κυβέρνηση, μετά τις πυρκαγιές, έδειξε τη φροντίδα που έπρεπε να δείξει σε αυτές τις περιοχές. 
      Αγαπητοί συνάδελφοι, ως νέος Υφυπουργός, το πρώτο που διαπίστωσα -και κατά μία συγκυρία επαληθεύτηκε στην προγραμματική ομιλία από τον Πρωθυπουργό- είναι ότι η πατρίδα μας στην προκειμένη περίπτωση, ανεξαρτήτως κυβερνήσεως, δύο παραμέτρους έχει που κάνουν τη χώρα να αιμορραγεί: η δραματική άνοδος του πετρελαίου σε ενεργειακό επίπεδο και η περίθαλψη και η υποστήριξη των πληγέντων συμπολιτών μας στις πυρόπληκτες περιοχές. Είναι μεγίστη η οικονομική διάσταση που υπάρχει στο ζήτημα αυτό και δεν είδε το φως της δημοσιότητος όσο έπρεπε, γιατί προφανώς και η Κυβέρνηση και ο ομιλών και ο κάθε εμπλεκόμενος φορέας δεν θέλει να μιλάει για παροχή ή για οποιαδήποτε υποστήριξη σε τέτοιου είδους ζητήματα, που είναι δεδομένο ότι πλήγωσαν την πατρίδα μας και όλους τους Έλληνες. Έτσι, είναι αμέτρητα τα εκατομμύρια ευρώ -γιατί δυστυχώς χάσαμε και τη συγκριτική παρουσίαση του θέματος όσον αφορά τις δραχμές- τα οποία εδόθησαν στις πυρόπληκτες περιοχές για ζωοτροφές στους κτηνοτρόφους και από το Υπουργείο μας, Αγροτικής Ανάπτυξης και Τροφίμων, με την παρουσία του Υπουργού, κ. Αλέκου Κοντού, πάρα πολλές φορές, αλλά και εμού του ιδίου και αν το θέλετε και από το Ταμείο Εκτάκτων Αναγκών, το Ειδικό Ταμείο υπό τον κ. Μολυβιάτη. 
      Εδώ μου δίνεται η ευκαιρία ειλικρινά να τονίσω κι ένα ζήτημα για να ξεκαθαριστούν κάποια πράγματα. Είναι αδιανόητο να μην λαμβάνεται και να μην υποστηρίζεται όχι μόνο από τους συναδέλφους μέσα στη Βουλή, αλλά και από τα Μέσα Ενημέρωσης και από τον κάθε ενεργό ή ενημερωμένο απλώς πολίτη ότι και αυτή η υποστηρικτική διαδικασία για κάθε Έλληνα κτηνοτρόφο έχει να κάνει με τη ζωή του. Δεν είναι δυνατόν να ακούγονται κριτικές ότι μόνο η κατοικία, η δεύτερη ή η πρώτη, έχει να κάνει με τη ζωή του πολίτη που επλήγη στις πυρόπληκτες περιοχές. Είναι δυνατόν; Ξοδεύτηκαν δισεκατομμύρια σε δραχμές, δεκάδες εκατομμύρια ευρώ, για να μην πλημμυρίσει ο τόπος. Ίσως ο καιρός, ίσως όμως πάνω απ’ όλα η φροντίδα που επεδείχθη από την Κυβέρνηση με πάνω από 35.000.000, μόνο από το Υπουργείο Αγροτικής Ανάπτυξης και Τροφίμων, χωριστά του Υ.ΠΕ.ΧΩ.Δ.Ε. και όλων των άλλων συναρμοδίων, κατάφεραν να συγκρατήσουν αυτό το οποίο φοβόμασταν όλοι το χειμώνα που πέρασε και προστατεύθηκαν οι περιουσίες και οι ζωές των ανθρώπων. Έτσι, λοιπόν, και την κτηνοτροφία στην προκειμένη περίπτωση την υποστηρίξαμε. Βρισκόμαστε δε ήδη σε διαδικασία περαιτέρω υποστήριξης, αλλά κατά αναλογικό και αντίστοιχο τρόπο. 
      Ο ομιλών δε, ασκών και την αρμοδιότητα της βιολογικής γεωργίας και κτηνοτροφίας, να ξέρετε κατηγορήθηκε και από συναδέλφους και από άλλους -εντός ή εκτός εισαγωγικών- ευαισθήτους, γιατί εφήρμοσε κατά το διασταλτικότερο τρόπο την υποστήριξη των κτηνοτρόφων στις πυρόπληκτες περιοχές, κατά την άσκηση της βιολογικής κτηνοτροφίας, πάντοτε όμως εντός των νόμων και εντός των Οδηγιών της Ευρωπαϊκής Ένωσης. 
      Έτσι, λοιπόν, αγαπητοί συνάδελφοι, πιστοί στην εφαρμογή του Συντάγματος, για το οποίο, όπως ετόνισε ο Πρωθυπουργός δεν μπορεί κανένας ούτε σκέψη να κάνει για παραβίαση αυτού, του άρθρου 117 παράγραφος 3. Εμείς παρά ταύτα, είμαστε κοντά στους ανθρώπους, ομιλών δε πολλές φορές σε ολόκληρη την Πελοπόννησο αλλά και σε όλες τις περιοχές της πατρίδος, προσπάθησε να οδηγήσει σε συμβιβαστικές λύσεις οι οποίες και το περιβάλλον να μην βλάπτουν, αλλά και τους κτηνοτρόφους να υποστηρίξουν, δηλαδή να δοθεί διέξοδος. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΟΥΣΑ (Βέρα Νικολαΐδου): Ολοκληρώστε, κύριε Υπουργέ.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Αντιληφθείτε την κραυγή αγωνίας, η οποία υπάρχει για τα αιγοπρόβατα και για τα μεγάλα, όταν πέντε χρόνια και δέκα χρόνια αντίστοιχα για τις αίγες απαγορεύεται ακόμα και η διέλευση. Και προσπαθήσαμε παρά ταύτα -και ευχαριστώ και τη Δασική Υπηρεσία που συνέτεινε σ’ αυτό -να δοθεί η μεγίστη των βοηθειών. 
      Επειδή όμως περνάει ο χρόνος, θα αναφερθώ στη δευτερολογία μου.
      ΠΡΟΕΔΡΕΥΟΥΣΑ (Βέρα Νικολαΐδου): Θα αφαιρεθεί ο χρόνος από τη δευτερολογία σας. 
      Το λόγο έχει ο κ. Σκανδαλάκης.
      ΠΑΝΑΓΙΩΤΗΣ ΣΚΑΝΔΑΛΑΚΗΣ: Κυρία Πρόεδρε, κυρίες και κύριοι συνάδελφοι, θέλω να ευχαριστήσω τον Υπουργό, διότι ομολογουμένως η Κυβέρνηση στάθηκε κοντά στους κτηνοτρόφους, αλλά, όπως είπατε, κύριε Υπουργέ, είναι θέμα ζωής και θανάτου για τους κτηνοτρόφους. 
    Είναι θέμα ζωής και θανάτου για την οικονομία της περιφέρειας, γιατί, παραδείγματος χάριν, η Λακωνία έχει κτηνοτροφία, αγροτιά και τουρισμό. Επομένως, σήμερα νοσεί ένα κομμάτι της οικονομικής καταστάσεως στη Λακωνία.
    Η ερώτηση που κατέθεσα μαζί με το συνάδελφο κ. Αποστολάκο, έρχεται να δώσει μερικές συμπληρωματικές εξηγήσεις και λήψη μέτρων ούτως ώστε να δώσουμε τη δυνατότητα στους κτηνοτρόφους να αισθανθούν ότι είμαστε κοντά τους.
    Πρώτο πρόβλημα, η διατροφή των ζώων. Ένα πρόβατο θέλει περίπου 50% ελεύθερη βόσκηση στη γαλακτοφορία του και 50% σε ζωοτροφές. Σήμερα πλέον ελεύθερη βόσκηση δεν υπάρχει. Επομένως, τριπλασιάζονται οι ζωοτροφές, επομένως τριπλάσιο το κόστος για τους κτηνοτρόφους. Η αδυναμία ελεύθερης βόσκησης και διέλευσης των κοπαδιών, για να πάνε να τα ποτίσουνε είναι ένα πρόβλημα. 
    Πιστεύω ότι σεβόμενοι το Σύνταγμα πρέπει να βρούμε μια λύση ούτως ώστε να υπάρχει αβλαβής διέλευση των κοπαδιών από τα καμένα, χωρίς να υπάρχει πρόβλημα, ούτως ώστε, τουλάχιστον σε πρώτη φάση, να υπάρχει πρόσβαση των ζώων σε ιδιόκτητα κτήματα και στις δεξαμενές. 
    Δεύτερο πρόβλημα είναι ότι θα πρέπει να σκεφτούμε ότι ίσως πρέπει να αλλάξουμε και να βελτιώσουμε τις ποικιλίες και να κάνουμε σταδιακή αλλαγή, διότι πρέπει τώρα πλέον να αλλάξουμε σε εσταβλισμένα αιγοπρόβατα. 
    Πιστεύω, κύριε Υπουργέ, ότι έχουμε υποχρέωση να σταθούμε κοντά τους. Θέλω επίσης να ζητήσω την παράταση του προγράμματος για τα βιολογικά κτηνοτροφικά προϊόντα που λήγει στις 15 Ιουνίου και για το νομό Λακωνίας και για όλους τους άλλους νομούς, ούτως ώστε οι κτηνοτρόφοι να είναι έτοιμοι, να μπορέσουν να κάνουν και αυτοί τις δηλώσεις, να μην στερηθούν αυτού του μέτρου.
    Σας ευχαριστώ πολύ.
    ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ. 
    Το λόγο έχει ο κ. Αποστολάκος.
    ΓΡΗΓΟΡΙΟΣ ΑΠΟΣΤΟΛΑΚΟΣ: Ευχαριστώ, κυρία Πρόεδρε.
    Αξιότιμε κύριε Υφυπουργέ, θα προσπαθήσω να είμαι εξαιρετικά σύντομος, μέσα στα χρονικά περιθώρια που μου δίνει ο Κανονισμός.
    Από πού ξεκίνησε αυτή η πρωτοβουλία μας; Από πολιτική και κοινωνική ευθύνη. Ζητάμε από την Κυβέρνηση, της οποίας αναγνωρίζουμε το θετικό έργο, το οποίο έχει επιδείξει για τις πυρόπληκτες περιοχές, να επαναεπιβεβαιώσει και να πάρει κάποια πρόσθετα μέτρα σε ό,τι αφορά  τη στήριξη μιας σοβαρής μερίδας πολιτών, που είναι οι Έλληνες κτηνοτρόφοι και συγκεκριμένα μιλάμε αυτή τη στιγμή για τους Λάκωνες κτηνοτρόφους, χωρίς να εξαιρούμε βεβαίως και τους υπόλοιπους πολίτες αυτής της κατηγορίας στην Ηλεία, στη Μεσσηνία, στην Αρκαδία και στις άλλες πληγείσες περιοχές. 
    Γνωρίζετε πάρα πολύ καλά από την προσωπική σας επίσκεψη, όπως και του Υπουργού του κυρίου Κοντού, ότι οι καμένες εκτάσεις ξεπέρασαν τα εβδομήντα χιλιάδες στρέμματα. Γνωρίζετε ότι το ζωικό κεφάλαιο της περιοχής υπερβαίνει τα διακόσιες ογδόντα χιλιάδες αιγοπρόβατα και τα εβδομήντα χιλιάδες βοοειδή. Άρα είναι εξαιρετικά επείγουσα η ανάγκη, μέσα στα πλαίσια της κυβερνητικής φροντίδας, η οποία υπάρχει για τις πυρόπληκτες περιοχές να πάρετε και κάποια πρόσθετα μέτρα. Δύο σας πρότεινε νωρίτερα ο συνάδελφος κ. Σκανδαλάκης. Είναι αυτά που σας λέω κι εγώ στην ερώτηση, να εξετάσετε, δηλαδή, τη δυνατότητα της επιδότησης αγοράς ζωοτροφών για μια πενταετία, για την αναλογική αναπλήρωση του χαμένου εισοδήματος και δεύτερον, γιατί κύριε Υφυπουργέ, να παίρνουν οι έμποροι αυτά τα άτοκα δάνεια και να μην τα παίρνουν και οι γεωργικές και οι κτηνοτροφικές επιχειρήσεις; 
    Θέλω να σας πω, γνωρίζοντας και την προσωπική σας ευαισθησία, αλλά και την αγάπη την οποία έχετε για την πατρίδα –και η αγάπη για την πατρίδα δεν είναι τίποτα άλλο από αγάπη για τους πολίτες αυτής της πατρίδας- ότι κινδυνεύει να διαρραγεί ο κοινωνικός ιστός. Άρα είναι ευθύνη της πολιτείας, ευθύνη της Κυβέρνησης να πάρει αυτά τα επιπρόσθετα μέτρα, τα οποία σε κάθε περίπτωση κινούνται μέσα στο πνεύμα της ισονομίας, της ισοπολιτείας και του κράτους δικαίου, το οποίο θα πρέπει με πολύ μεγάλη ευαισθησία να αντιμετωπίσει αυτά τα προβλήματα. Είμαι βέβαιος ότι η ευαισθησία της Κυβέρνησης θα επιδειχθεί και σε αυτόν τον τομέα.
    Ευχαριστώ.
    ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
    Ο κύριος Υφυπουργός έχει το λόγο. 
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Αγαπητοί συνάδελφοι, να είστε βέβαιοι ότι το Υπουργείο μας θα στραγγίξει στην κυριολεξία κάθε δυνατότητα στήριξης των κτηνοτρόφων. Ήδη, είμαστε στη διαδικασία, όπως το τονίσατε, κύριοι συνάδελφοι, αναλογικά και κατ’ αντιστοιχία, γιατί δεν θέλουμε επ’ ουδενί λόγω να νομιστεί ότι δείχνουμε επιείκεια ή, υπέρ το δέον, υποστήριξη, έστω και σε πληγέντες στις πυρόπληκτες περιοχές και αγνοούμε τι συμβαίνει ανά την επικράτεια για τους υπόλοιπους κτηνοτρόφους, ότι αναλογικά κατά το κόστος των ζωοτροφών, ήδη προσωποποιούμε με ονομαστικές καταστάσεις. Πολλοί νομοί ήδη το έπραξαν. Και αυτό είναι εις γνώση και δική σας και όλων των συναδέλφων όλων των πτερύγων στις πυρόπληκτες περιοχές, αλλά και για ενημέρωση των Ελλήνων πολιτών. Οφείλουν όλοι με υπευθυνότητα, οι Νομαρχιακές Αυτοδιοικήσεις, να καταθέσουν τις καταστάσεις, ούτως ώστε αναλογικά και κατ’ αντιστοιχία να αποδοθεί τουλάχιστον αυτό που θα διαθέσει το Υπουργείο Αγροτικής Ανάπτυξης και Τροφίμων σε αυτούς τους ανθρώπους, σε αυτούς τους κτηνοτρόφους, έτσι ώστε να υποστηριχθούν αναλογικά για τη ζημία, την οποία έχουν υποστεί, με αποτέλεσμα με το παραγόμενο προϊόν να αντισταθμιστεί στο βαθμό που μπορεί να αντισταθμιστεί η όποια ζημιά. 
      Βρισκόμαστε προς αυτήν την κατεύθυνση και να είστε σίγουροι ότι το Υπουργείο Αγροτικής Ανάπτυξης και Τροφίμων με τον Υπουργό και εμένα, θα το πράξουμε στο ακέραιο. 
      Τώρα, από εκεί και ύστερα, πιστεύω ειλικρινά ότι με την παρούσα ερώτηση των δύο συναδέλφων δίδεται η δυνατότητα να διαμορφωθεί και ένα άλλο πλαίσιο, διότι δεν ανήκει σε καμμία κυβέρνηση αυτή η μέριμνα και αυτή η φροντίδα σε ό,τι αφορά την ευαισθησία και την παροχή υποστηρίξεως, αλλά σίγουρα αναλογεί στη δική μας Κυβέρνηση η στρατηγική και η σύνταξη ενός συγκεκριμένου προγράμματος, ότι πρέπει εδώ να λεχθεί με γενναιότητα ότι από το Ειδικό Ταμείο Εκτάκτων Αναγκών, εάν παραστεί ανάγκη και εφόσον εξαντληθούν όλα τα περιθώρια στην αποκατάσταση των πληγέντων συνανθρώπων μας στις πυρόπληκτες περιοχές κατά την κατοικία, πρώτη και δεύτερη κατοικία, ανεξαρτήτως αυτού του γεγονότος, τότε ό,τι διαθέσιμο υπάρχει, πρέπει να αντιληφθούμε ότι η δραματικότερη διάσταση που υπάρχει σε αυτές τις περιοχές, έχει να κάνει με τους κτηνοτρόφους. Και τότε, όλοι από κοινού με χαρά θα δεχθούμε εδώ στο Υπουργείο να συμβάλλουν, ούτως ώστε κατά τον καλύτερο τρόπο και γιατί, όχι όπως σας είπα, προσωποποιημένα κατά παραγωγό ανά ζωική μονάδα, ζωικό κεφάλαιο και είδος ζωικού κεφαλαίου, να αποδοθεί για τα επόμενα χρόνια, αυτό που μπορεί να αποδοθεί σε αυτούς τους ανθρώπους, για να σταθούν στα πόδια τους. 
      Εμείς είμαστε αποφασισμένοι να το πράξουμε. 
      Με την ευκαιρία, όμως, μου δίνεται η δυνατότητα και νομίζω ότι ορθώς πράττω, να τονίσω ότι ακόμη περισσότερο πρέπει αυτοί οι άνθρωποι να αντιληφθούν, επειδή στην ουσία ξεκινούν, αυτό που λέμε στην πατρίδα μας, από το μηδέν μετά την καταστροφή, ότι πρέπει πάση θυσία να οργανωθούν διότι τους δίνεται μια ευκαιρία. Η Δ΄ Προγραμματική Περίοδος είναι μπροστά τους. Έχουμε προτάξει όλα τα κτηνοτροφικά σχέδια. Θα εξαντληθεί η δυνατότητα ενίσχυσης των σχεδίων βελτίωσης στην κτηνοτροφία και κατόπιν θα ακολουθήσουν και όλα τα άλλα. Τους δίνεται επομένως η δυνατότητα και τη σταυλισμένη κτηνοτροφία να δουν πώς θα την εφαρμόσουν. Η Ηλεία, παραδείγματος χάριν, από τις επισκέψεις που έκανα, ήταν πρότυπος για μένα νομός της σταυλισμένης κτηνοτροφίας ακόμη και στα μικρά ζώα, στα αιγοπρόβατα. Γι’ αυτό και οι άνθρωποι ζητούσαν αποζημιώσεις ξέρετε, περιφράξεων και ακουγόταν περίεργα ανά την επικράτεια, ότι δηλαδή τι αποζημιώσεις ζητούν αυτοί οι άνθρωποι. Όταν δε επισκέφτηκα μόνος μου την περιοχή, είδα εκεί το μεγαλείο αυτής της σταυλισμένης κτηνοτροφίας και στα μικρά ζώα, τα αιγοπρόβατα. Αυτό βλέπουμε και ζηλεύουμε ότι γίνεται στην Ευρωπαϊκή Ένωση, γινόταν στην Ηλεία και πρέπει σε αυτήν την κατεύθυνση να κινηθούμε. Η Δ΄ Προγραμματική Περίοδος είναι μπροστά. 
      Το Γεωπονικό Πανεπιστήμιο έχει συντάξει τις μελέτες, το γνωρίζετε καλύτερα. Είναι πληρωμένες όλες από άλλες πηγές του κράτους ή από ανθρώπους που συνεισέφεραν. Επομένως μπορούν να εφαρμοστούν και να υλοποιηθούν κατά τον καλύτερο τρόπο ταχύτατα, για να μην μας βρει ο χρόνος με καθυστέρηση. 
      Σας ευχαριστώ ιδιαίτερα. 
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. Και σας παρακαλώ, κύριε Υφυπουργέ, επειδή έχετε πολλές επίκαιρες σήμερα, να είστε ακριβής στο χρόνο σας. 
      Η τρίτη με αριθμό 1009/27-5-2008 επίκαιρη ερώτηση της Ε΄ Αντιπροέδρου της Βουλής και Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με τη  λήψη μέτρων για τις αυξήσεις στα ακτοπλοϊκά εισιτήρια κ.λπ., δεν θα συζητηθεί λόγω κωλύματος του κυρίου Υπουργού και διαγράφεται. 
      Θα προταχθεί η τρίτη επίκαιρη ερώτηση δευτέρου κύκλου με αριθμό 1008/27-5-2008 της Βουλευτού του Κομμουνιστικού Κόμματος Ελλάδας κ. Μελά προς τον Υπουργό Υγείας και Κοινωνικής Αλληλεγγύης σχετικά με την υγειονομική περίθαλψη των καλλιτεχνών κ.λπ.. 
      Το περιεχόμενο της επίκαιρης ερώτησης της κ. Μελά έχει ως εξής: 
      «¨Όπως είναι γνωστό, εικαστικοί καλλιτέχνες, καθώς και ποιητές κ.α., παραμένουν για το καλλιτεχνικό τους έργο ανασφάλιστοι. 
      Από το 1985 έως και το 2007, με Υ. Α. ίσχυε χορήγηση δωρεάν ιατροφαρμακευτικής και νοσοκομειακής περίθαλψης, για τα ανασφάλιστα μέλη του Επιμελητηρίου Εικαστικών Τεχνών Ελλάδος, όπως και για λογοτέχνες, ποιητές κ.λπ. ανεξαρτήτως των οικονομικών τους στοιχείων. Αυτές οι κατηγορίες των καλλιτεχνών καλύπτονταν από τα δημόσια νοσοκομεία για όσο διάστημα ήταν ανασφάλιστοι. 
      Από το Γενάρη του 2008 όμως, σύμφωνα με εγκύκλιο του Υπουργού Υγείας «οι αιτούντες την παροχή κοινωνικής προστασίας, τα βιβλιάρια ανασφάλιστων .. θα πρέπει .. να τελούν σε κατάσταση ένδειας..». Αυτό έχει ως συνέπεια να μη χορηγούνται πλέον από τις νομαρχίες, βιβλιάρια υγείας στους ανασφάλιστους καλλιτέχνες. 
      Ερωτάται ο κύριος Υπουργός: 
      Τι μέτρα θα πάρει άμεσα για την αντιμετώπιση των προβλημάτων που έχει δημιουργήσει η σχετική εγκύκλιος. 
      Αν θα εκδώσει άμεσα ειδική υπουργική απόφαση με την οποία θα χορηγεί προσωρινά βιβλιάριο υγείας στους ανασφάλιστους καλλιτέχνες έως την οριστική λύση του ασφαλιστικού και συνταξιοδοτικού τους προβλήματος».
      Ο Υφυπουργός Υγείας και Κοινωνικής Αλληλεγγύης έχει το λόγο. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρίες και κύριοι συνάδελφοι, η συνάδελφος του Κομμουνιστικού Κόμματος Ελλάδας φέρνει στη Βουλή ένα υπαρκτό πρόβλημα στο οποίο προσπαθήσαμε να δώσουμε μια λύση με την υπουργική απόφαση προ δύο περίπου ετών, απόφαση η οποία δημοσιεύθηκε στο Φ.Ε.Κ. στις 30 Νοεμβρίου του 2006. Με αυτήν πιστεύουμε ότι λύνουμε το πρόβλημα ανασφάλιστων συμπολιτών κυρίως λογοτεχνών μελών του Επιμελητηρίου Εικαστικών Τεχνών, Μουσικών, τραγουδιστών και άλλων κατηγοριών. 
      Πρέπει να πω στο Σώμα ότι μόνο για το 2007 εξεδόθησαν από τη Νομαρχία Αθηνών διακόσια πενήντα έξι βιβλιάρια σε ανασφάλιστους του Επιμελητηρίου Εικαστικών Τεχνών και πεντέμισι χιλιάδες βιβλιάρια για άλλους Έλληνες πολίτες και άλλες κατηγορίες. Μάλιστα, μετά την υπόθεση ενός καλλιτέχνη από την Αρμενία, επεκτείναμε την ασφάλιση όχι μόνο σε χώρες της Ευρωπαϊκής Ένωσης αλλά και σε τρίτες χώρες για καλλιτέχνες οι οποίοι ζουν στη χώρα μας. Με την ερμηνευτική εγκύκλιο η οποία  δόθηκε  οι ρυθμίσεις αυτές δεν μπορεί να είναι για κάποιους που έχουν πολύ μεγάλα εισοδήματα αφού το Υπουργείο μας είναι Υπουργείο Πρόνοιας και Κοινωνικής Αλληλεγγύης. Πρόσφατα μας ήρθε αίτηση για εισοδήματα άνω των 35. 000 ευρώ. Και μάλιστα ρωτάει η Νομαρχία Αθηνών, η Διεύθυνση Πρόνοιας τι θα γίνει με αυτήν την περίπτωση ή με κάποιους άλλους –έχω ονομαστικές καταστάσεις, είναι τρία άτομα- οι οποίοι δεν δέχθηκαν να προσκομίσουν το έντυπο Ε9 ούτε το εκκαθαριστικό της Εφορίας. 
      Ακόμα, στη Διεύθυνση Κεντρικής Αθήνας υπήρχαν δύο άτομα για τα οποία ήμασταν εξαιρετικά χαλαροί αφού είχαν εισοδήματα πάνω από 20.000 ευρώ. Έχω τα ονόματά τους. Φυσικά τους δώσαμε το βιβλιάριο προνοίας, αν  και η ερμηνευτική εγκύκλιος αναφέρει ότι θα πρέπει να βρίσκονται σε κατάσταση ένδειας, σε κατάσταση σχετική απορίας. Κάποιου άλλου στην νομαρχιακή αυτοδιοίκηση Δυτικής Αθήνας εργάζεται η σύζυγός του, δηλαδή είναι  έμμεσα ασφαλισμένος, αλλά δεν θέλει να είναι ασφαλισμένος από τη σύζυγο και θέλει βιβλιάριο απορίας ο ίδιος. 
       Για τη Νομαρχία της Αθήνας δίνουμε βιβλιάριο για 5.500 ανασφάλιστους μόνο σε μια κατηγορία. Συνολικά έχουμε δώσει πάνω από 10.000 βιβλιάρια στη περιοχή της Αττικής. Πρέπει να ζητάμε και κάποια δικαιολογητικά. Μπορεί να υπάρχουν ακίνητα τα οποία δεν αποδίδουν τίποτα. Αν αποδίδουν όμως πρέπει να το λαμβάνουμε υπ’ όψιν. Ακόμη όταν υπάρχουν κάποια εισοδήματα, μεγάλα εισοδήματα να μην τα λαμβάνουμε υπ’ όψιν; 
      Να συζητήσουμε ξανά το θέμα εδώ. Θα το φέρω στην Επιτροπή Κοινωνικών Υποθέσεων γιατί είναι εις βάρος των αθώων συμπολιτών μας οι οποίοι βρίσκονται σε μια ιδιαίτερη κατάσταση. 
      Καταλαβαίνω τα προβλήματα των ανασφάλιστων αυτής της κατηγορίας, αλλά θέλω να ξέρετε ότι είμαστε εξαιρετικά χαλαροί σ’ όλες τις περιπτώσεις και εξετάζουμε κάθε μια ξεχωριστά, ιδιαίτερα για καλλιτέχνες που έχουν δώσει τη ζωή τους, ήταν κάποτε πρωτοσέλιδα σε περιοδικά lifestyle και σήμερα ζητούν βιβλιάριο απορίας. Είμαι εδώ για περαιτέρω διευκρινήσεις, κυρία συνάδελφε. 
      ΠΡΟΕΔΡΕΥΟΥΣΑ (Βέρα Νικολαΐδου): Η κ. Μελά έχει το λόγο.
      ΠΑΝΑΓΙΩΤΑ-ΕΥΑ ΜΕΛΑ: Ευχαριστώ, κυρία Πρόεδρε.
      Κύριε Υπουργέ, η τέχνη κατ’ αρχάς για να αναπτυχθεί χρειάζεται κάποιες προϋποθέσεις. Μια πολύ βασική προϋπόθεση είναι να υπάρχει μια στοιχειώδης κάλυψη του τομέα της υγείας για τους καλλιτέχνες δημιουργούς. Το δικαίωμα σ’ αυτό το βιβλιάριο υγείας οι καλλιτέχνες το είχαν από το 1985 ως προσωρινό μέτρο, δεδομένου ότι το ασφαλιστικό δεν έχει λυθεί, παρ’ ότι έχουν καταθέσει προτάσεις για την καθολική λύση του. 
      Όπως γνωρίζετε, οι καλλιτέχνες-δημιουργοί είναι μια ιδιαίτερη κατηγορία, μιλάω για ζωγράφους, γλύπτες, χαράκτες. Δεν έχουν συνεχή εργασία και ακριβώς γι’ αυτόν το λόγο η πολιτεία τους έχει εξαιρέσει με νόμο της υποχρεωτικής ασφάλισης στο Τ.Ε.Β.Ε., επειδή το επάγγελμά τους δεν συνάδει με τους υπόλοιπους ελεύθερους επαγγελματίες.
      Το ζήτημα είναι ότι αυτήν τη στιγμή, έχοντας ο καλλιτεχνικός κόσμος καταθέσει πρόταση για καθολική λύση του ασφαλιστικού- συνταξιοδοτικού, τα βιβλιάρια κόβονται και μένουν στον αέρα περιπτώσεις καλλιτεχνών με καρκίνο που χρειάζονται συνεχείς χημειοθεραπείες, ανθρώπων με σκλήρυνση κατά πλάκας, ανίατες ασθένειες γενικώς, καρδιοπαθείς. 
      Μένουν ακάλυπτοι ακόμα και αυτοί που έχουν ένα εισόδημα -γιατί εργάζονται και μπορούν να βγάλουν ένα μισθό μηνιαίως- απέναντι στα τεράστια έξοδα της υγείας που μπορούν να προκύψουν από μια έκτακτη αρρώστια ή από ένα ατύχημα. 
      Από την άλλη μεριά οφείλω να πω ότι αυτό το ζήτημα μετά από είκοσι χρόνια δημιουργήθηκε από το Υπουργείο σας απροειδοποίητα και χωρίς να υπάρξει καμμία συνεννόηση ούτε με το Επιμελητήριο Εικαστικών Τεχνών Ελλάδος, ούτε καν με το να επισπεύσει η Κυβέρνηση το ζήτημα της λύσης του ασφαλιστικού.
      Εμείς τι ζητάμε; Ζητάμε –και γι’ αυτό φέραμε εδώ το θέμα- επειδή ακριβώς τα προβλήματα είναι τεράστια, να ληφθεί μια ειδική μέριμνα με μια ειδική εγκύκλιο που θα ρυθμίζει το θέμα προσωρινά, ανεξαρτήτως εισοδήματος, ανεξαρτήτως ηλικίας και εθνικότητας, ταυτόχρονα με την ευθύνη που πιστεύω ότι η Κυβέρνηση πρέπει να αναλάβει για την καθολική λύση του ασφαλιστικού. 
      Πραγματικά όμως αυτήν τη στιγμή που συζητούμε, δεκάδες καλλιτέχνες βρίσκονται σε τραγική θέση. Γιατί ξέρετε ότι μπορεί να έχει κάποιος ένα ή και δυο σπίτια, αλλά αν έχει μια ανίατη ασθένεια που απαιτεί κάθε μήνα ένα τεράστιο χρηματικό ποσό για την αντιμετώπισή της, είναι κυριολεκτικά αφημένος στην τύχη του. Πιστεύουμε λοιπόν ότι η Κυβέρνηση οφείλει να μην διακόπτει μ’ αυτόν τον τρόπο τα βιβλιάρια υγείας για τους καλλιτέχνες και με ειδική υπουργική απόφαση προσωρινά να τακτοποιήσει αυτό το θέμα.
      Σας ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Και εμείς σας ευχαριστούμε.
      Κύριε Κωνσταντόπουλε, έχετε το λόγο.
    ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία Μελά, ήμουν σαφής. Έχουμε δώσει, όπως σας είπα σε καλλιτέχνες, μόνο στην Αθήνα διακόσια πενήντα έξι βιβλιάρια μόνο πέρυσι. Όλα τα περιστατικά που έχουμε από όλη τη χώρα είναι λιγότερα από πέντε, ελάχιστοι οι οποίοι δεν δέχονται να προσκομίσουν το βασικό εκκαθαριστικό της Εφορίας και το Ε9 για να δούμε τι έχουν. 
    ΠΑΝΑΓΙΩΤΑ-ΕΥΑ ΜΕΛΑ: Γιατί δεν τους το δώσατε τόσα χρόνια;
    ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Σας είπα ότι είμαστε πρόθυμοι να βάλουμε ένα πλαφόν. Πόσο είναι το πλαφόν, πενήντα, εκατό χιλιάδες το χρόνο; Δεν μπορεί όμως κάποιος να έχει πολυκατοικίες, να έχει τεράστια ακίνητη περιουσία και να ζητάει βιβλιάριο πρόνοιας. Να συζητήσουμε ποιο θα είναι το πλαφόν αυτό. Είμαστε στη διάθεσή σας. Είναι προκλητικό για την κοινωνία. 
    Όταν δίνουμε σε εκατοντάδες καλλιτέχνες με μια απλή βεβαίωση του Επιμελητηρίου, της Ένωσης Ελλήνων Λογοτεχνών για τους λογοτέχνες, στους τραγουδιστές με μια απλή βεβαίωση από το σύλλογό τους, καταλαβαίνετε ότι είμαστε προς τη σωστή κατεύθυνση να λύσουμε το πρόβλημα αυτό. 
    Όμως έστω και σημειολογικά, έστω και για να δώσουμε ένα μήνυμα στην κοινωνία, δεν μπορούν να έχουν προνομιακό βιβλιάριο κάποιοι οι οποίοι αρνούνται προκλητικά να μας προσκομίσουν τα στοιχειώδη –ένα Ε9 ζητάμε για να δούμε τι έχουν. Όταν δούμε ότι όντως υπάρχουν ένα, δύο, πέντε ακίνητα, τα οποία είναι κλειστά και δεν αποδίδουν ή αποδίδουν ελάχιστα, πάλι το δίνουμε το βιβλιάριο.
    Θέλουμε μια πρόταση από το Επιμελητήριο Εικαστικών Τεχνών, να βάλουν ένα πλαφόν. Πόσο μπορεί να είναι αυτό το πλαφόν, πενήντα, εκατό χιλιάδες το χρόνο; Πόσα ακίνητα μπορεί να είναι, πέντε, δέκα; Να υπάρχει όμως μια οροφή.
Δεν μπορούμε δηλαδή να χορηγούμε αυτά τα προνοιακά βιβλιάρια χωρίς καμμία οροφή, χωρίς κανένα πλαφόν. Αυτό το αυτονόητο ζητάμε και θέλουμε την καλή συνεργασία και του Επιμελητηρίου Εικαστικών Τεχνών. Γιατί, σας επαναλαμβάνω, είμαστε Πρόνοια. Δεν μπορεί να δίνουμε τα βιβλιάρια προνοίας ανεξέλεγκτα σε όλους, κυριολεκτικά σε όλους. Πιστεύω ότι θα έχουμε μια πολύ καλή συνεργασία. Στέλνουμε ήδη μια επιστολή στο Επιμελητήριο Εικαστικών Τεχνών στην οποία θα ζητήσουμε να μας προτείνουν αυτοί μια οροφή, πόσο μπορεί να είναι. 
      Κατανοούμε το πρόβλημα. Έχω τις ονομαστικές καταστάσεις όλων αυτών των καλλιτεχνών και μάλιστα όχι μόνο του χώρου των εικαστικών τεχνών αλλά και από τον χώρο της έβδομης τέχνης και απ’ όλους τους χώρους, οι οποίοι επαναλαμβάνω ότι σήμερα βρίσκονται σε δυσχερή θέση. Φροντίζουμε να ικανοποιούμε σχεδόν όλα αυτά τα αιτήματα, εκτός από κάποια αιτήματα για τα οποία επαναλαμβάνω ότι οι προνοιακές υπηρεσίες πιστεύουν ότι γίνεται κατάχρηση των προνοιακών παροχών από κάποιους, οι οποίοι είναι γνωστό σε όλους και πού ζουν και πώς ζουν. Τίποτε άλλο δεν έχω να πω. Είμαι στη διάθεσή σας. Να έχω την πρόταση του Επιμελητηρίου Εικαστικών Τεχνών, βάζοντας μια οροφή, αν θέλετε, και να δούμε, σύμφωνα και με το Ε9, πού θα σταματάνε αυτά τα προνοιακά επιδόματα. Είναι πάντως ελάχιστοι αυτοί. Εγώ έχω μια ονομαστική κατάσταση δέκα-δώδεκα ατόμων σ’ όλη τη χώρα, στους οποίους δεν έχει δοθεί, επειδή αρνήθηκαν ουσιαστικά να μας προσκομίσουν το εκκαθαριστικό της Εφορίας ή το Ε9. 
      Ευχαριστώ. 
      ΠΡΟΕΔΡΕΥΟΥΣΑ (Βέρα Νικολαϊδου): Κι εγώ ευχαριστώ. 
      Προχωρούμε στη συζήτηση της τέταρτης με αριθμό 1005/27-5-2008 επίκαιρης ερώτησης πρώτου κύκλου του Βουλευτή του Συνασπισμού Ριζοσπαστικής Αριστεράς κ. Νικολάου Τσούκαλη προς τον Υπουργό Αγροτικής Ανάπτυξης και Τροφίμων, σχετικά με τα οικονομικά προβλήματα των πατατοπαραγωγών του Νομού Αχαΐας.
      Το περιεχόμενο της επίκαιρη ερώτησης του κ. Τσούκαλη έχει ως ακολούθως:
      «Σε πλήρη χρεοκοπία οδηγούνται οι πατατοπαραγωγοί της Αχαΐας. Εκμεταλλευόμενοι την απουσία οργάνωσης των παραγωγών αλλά και τις ανεξέλεγκτες εισαγωγές, οι έμποροι προσφέρουν τιμές εξευτελιστικές από 18 έως και 25 λεπτά, ουσιαστικά αισχροκερδώντας, δεδομένου ότι οι τιμές καταναλωτή στις μεν λαϊκές αγορές της Πάτρας φτάνουν μέχρι και 80 λεπτά, στη δε Αθήνα έως και 1 ευρώ.
      Οι πιο πάνω τιμές παραγωγού παραμένουν οι ίδιες με τις περσινές, παρ’ ότι το κόστος παραγωγής εν τω μεταξύ σχεδόν διπλασιάστηκε. Ενδεικτικά αναφέρονται οι αυξήσεις των λιπασμάτων κατά 70%, των φυτοφαρμάκων κατά 10% και των σπόρων κατά 30%.
      Δεδομένου ότι το φετινό κόστος παραγωγής της πατάτας ανέρχεται στα 28-30 λεπτά, οι δε τιμές καταναλωτή στα 18-25 λεπτά, ερωτάται ο κύριος Υπουργός:
      α) Πώς θα αντιμετωπίσει την προκλητική κερδοσκοπία των μεσαζόντων στη συγκεκριμένη παραγωγή;
      β) Με ποιες συγκεκριμένες παρεμβάσεις σκοπεύει να αντιμετωπίσει τη βέβαιη χρεοκοπία των πατατοπαραγωγών της Αχαΐας;»
      Στην επίκαιρη ερώτηση του κ. Τσούκαλη θα απαντήσει ο Υφυπουργός Αγροτικής Ανάπτυξης και Τροφίμων κ. Κιλτίδης.
      Ορίστε, έχετε το λόγο.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Ευχαριστώ, κυρία Πρόεδρε.
      Ο συνάδελφος κ. Τσούκαλης από την Αχαΐα θίγει ένα θέμα το οποίο έχει να κάνει προφανώς με όλα τα προϊόντα, τα οποία παράγονται και προωθούνται στην αγορά. Έτσι λοιπόν και η πατάτα όχι μόνο στο Νομό Αχαΐας αλλά και στην ιδιαίτερή μου πατρίδα και σε άλλες περιοχές έχει τα συγκεκριμένα προβλήματα που έχει κάθε φυτική παραγωγή. Κατά έναν ιδιαίτερο, δε, λόγο ή αιτία, η πατάτα δεν ακολούθησε την ανοδική πορεία στην τιμή που ακολούθησαν όλα τα προϊόντα της φυτικής παραγωγής. Και υπάρχει μία καταγραφή περί αυτού. Ενώ δηλαδή η διατροφική αλυσίδα έχει οδηγήσει, κατά τη διάσταση της ζητήσεως, στα ύψη όλες τις τιμές της φυτικής παραγωγής, με την πατάτα πράγματι φαίνεται να μην υπάρχει αυτή η αναλογική συγκριτικά ζήτηση με την ακολουθούμενη άνοδο. 
      Το Υπουργείο μας έκανε αυτό που μπορούσε να κάνει και νομίζω και το Υπουργείο Ανάπτυξης. Μέτρα τα οποία πάρθηκαν εν συγκρίσει με το παρελθόν, που δεν υπήρχαν, είναι τα εξής. 
      Καταργήθηκαν οι υποσυσκευασίες. Οι εισαγωγείς υποχρεώνονται να αναγράφουν στα προϊόντα τη χώρα προέλευσης. 
      Εφαρμόστηκε ο νόμος της διάθεσης των προϊόντων στις κεντρικές μόνον αγορές,  για να οδεύουν προς τις λαϊκές ή στη διακίνηση.
      Θεσπίστηκε το Μητρώο Παραγωγών και κατά ποσότητα και κατά περιοχή.
      Υπάρχει η δυνατότητα παρέμβασης –ποιος δεν το γνωρίζει;- της Νομαρχιακής Αυτοδιοίκησης που από κοντά παρακολουθεί –εννοείται καλύτερα- τα  δρώμενα και βρίσκεται πιο κοντά και στο πρόβλημα και στις καταγγελίες. Και είμαστε ανοιχτοί να ακούσουμε οποιοδήποτε παράπονο. 
      Τα πρόστιμα, τα οποία δεν νομίζω ότι πρέπει να τα αναφέρω –τα γνωρίζει ο κύριος συνάδελφος- είναι τόσα πολλά, αρκεί μόνο κατά την άσκηση της χρηστής Δημόσιας Διοίκησης τα εντελλόμενα όργανα τούτο να το επιβάλλουν. 
      Εδώ δε στην ερώτησή σας, κύριε συνάδελφε, πράγματι πιστεύω συνειδητά, όχι άθελά σας –το εκτιμώ ότι είναι συνειδητά- αναδεικνύετε το θέμα της ανοργανωσιάς –να το πω επί το λαϊκότερον. Όπου υπάρχουν οι ομάδες παραγωγής, το Υπουργείο μας εκεί έχει εστιάσει την προσοχή του, πάση θυσία δηλαδή να συσταθούν ομάδες παραγωγών, όχι μόνο για την καλύτερη υποστήριξη στη διάθεση, αλλά και την αυτοπροστασία τους. 
      Γιατί γνωρίζετε καλύτερα από εμένα ότι η άνοδος, δυστυχώς, πολλές φορές ξεκινά από πλασματική τιμή αγοράς. Και εκεί ο μεμονωμένος που το πράττει αυτό, δεν είναι δυνατόν να ελεγχθεί κατά τη διαδικασία της αυτορρύθμισης των ομάδων παραγωγών, ούτως ώστε –αν το θέλετε- και κατά την ηθική διάσταση, αλλά και κατά την επίπληξή του, αλλά και κατά την ποινική του διάσταση να τιμωρηθεί και να υπάρξει η ζήτηση, η οποία θα φέρει την άνοδο της τιμής. 
      Νομίζω ότι προς αυτήν την κατεύθυνση πρέπει να κινηθεί η κάθε ομάδα παραγωγών, πόσω μάλλον όταν υπάρχει τέτοιου είδους πρόβλημα. 
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο ερωτών Βουλευτής κ. Τσούκαλης.
      ΝΙΚΟΛΑΟΣ ΤΣΟΥΚΑΛΗΣ: Κύριε Υπουργέ, πολύ σωστά εντοπίσατε ότι συνειδητά αναφέρουμε τις ευθύνες όλων των εμπλεκομένων φορέων, των συλλογικών οργάνων των αγροτών, της Τοπικής Αυτοδιοίκησης και –αν θέλετε- και των παραγωγών. Μονίμως το αναφέρουμε, όταν απευθυνόμαστε στους ίδιους. Όμως, απευθυνόμαστε στην πολιτική ηγεσία του Υπουργείου Αγροτικής Ανάπτυξης και καλούμε εσάς ως εκπρόσωπό του να τοποθετηθείτε πολιτικά σ’ ένα τραγικό φαινόμενο. 
      Αυτήν τη στιγμή ένας ολόκληρος παραγωγικός κλάδος είναι υπό εξαφάνιση. Παραδείγματος χάριν, οι τιμές παραγωγού είναι σταθερές για δέκα χρόνια. Αυτήν τη στιγμή 18 λεπτά –τα 25 λεπτά, που αναφέρονται στο κείμενο της ερώτησης, ξεχάστε τα- πληρώνουν οι μεσάζοντες στους παραγωγούς, χωρίς πλασματικές τιμές. Επαναλαμβάνω ότι πληρώνουν 18 λεπτά και κάπου αλλού μπορεί να είναι ακόμα και πιο χαμηλά. Ο μεσάζοντας κερδίζει τουλάχιστον 30 λεπτά. Από εκεί και πέρα, υπολογίστε τα υπόλοιπα μέχρι την αγορά. 
      Δεύτερον, γίνονται αθρόες ελληνοποιήσεις. Δεν μπορεί το Υπουργείο και ο κ. Βλάχος απλώς να λέει ότι έναν πλήρη φάκελο ελληνοποιήσεων τον παρέδωσε στον κύριο εισαγγελέα. Αυτή δεν είναι δουλειά ενός Υπουργού και συγχρόνως να κατηγορεί και να λέει ότι οι παραγωγοί είναι το μεγάλο πρόβλημα, ότι κάποιοι ενώ διαθέτουν στην αγορά την παραγωγή τους, συγχρόνως ζητούν και αποζημίωση από τον ΕΛ.Γ.Α..
      Επίσης, δεν είναι δυνατόν, κύριε Υπουργέ, να παρακολουθείτε όλη αυτήν την ασύδοτη κερδοσκοπία των μεσαζόντων και εσείς απλώς να δίνετε οδηγίες προς ναυτιλομένους και να λέτε στους παραγωγούς να οργανωθούν. 
      Δεν είναι δυνατόν αυτό, κύριε Υπουργέ, ενώ γνωρίζετε ότι δεν υπάρχει μητρώο μεσαζόντων στο Υπουργείο σας, ούτως ώστε να παρακολουθείτε τους μεσάζοντες και ενώ γνωρίζετε ότι δεν υπάρχουν ελεγκτικοί μηχανισμοί για τις ελληνοποιήσεις, ότι οι υπηρεσίες αγροτικής ανάπτυξης των Νομαρχιακών Αυτοδιοικήσεων και των περιφερειών υπολειτουργούν, κάνουν δουλειά γραφείου και ότι κυρίως από το Γ’ Κοινοτικό Πλαίσιο, καθώς επίσης και από το Ε.Σ.Π.Α., τίποτα δεν έγινε προς αυτήν την κατεύθυνση.
      Κύριε Υπουργέ, αυτήν τη στιγμή οι πατατοπαραγωγοί της Αχαΐας –και φαντάζομαι και οι πατατοπαραγωγοί όλης της Ελλάδας- περιμένουν από εσάς συγκεκριμένες παρεμβάσεις. Οι ευθύνες όλων των υπολοίπων φορέων είναι γνωστές. Δεν μπορείτε, όμως, εσείς απλώς να διαπιστώνετε και να λέτε ότι θα πάρετε το ένα και το άλλο μέτρο. 
      Είναι δεδομένο, κύριε Υπουργέ, ότι ένας παραγωγικός κλάδος οδηγείται στην καταστροφή. Περιμένουν συγκεκριμένες αποφάσεις χειροπιαστές. 
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Υφυπουργέ, έχετε το λόγο.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Ευχαριστώ το συνάδελφο και εγώ θα ήθελα να προσθέσω –στο βαθμό που μου επιτρέπεται- ότι βεβαίως είναι έργο και καθήκον του κάθε Υπουργού, του κάθε Υφυπουργού και του κάθε πολίτη να προσκομίζει στην Εισαγγελία στοιχεία, τα οποία άπτονται διοικητικών παραλείψεων ή αγγίζουν τα όρια του ποινικώς κολάσιμου ως γεγονότος που διαπράττεται από τον οποιονδήποτε. 
      Είναι αυτονόητο αυτό και νομίζω ότι και αυτό ορθώς έπραξε και ο συνάδελφος, ο κ. Βλάχος.
      Αγαπητέ συνάδελφε, πολλά από τα θέματα που θίξατε το γνωρίζετε -γιατί ειλικρινά έχω αντιληφθεί τη γνώση στο θέμα και επειδή και εγώ είμαι από μία περιοχή όπου υπάρχουν πατατοπαραγωγοί, υπάρχει η παραγωγή της πατάτας- ότι άπτονται άλλου Υπουργείου.
      Παρά ταύτα, όμως, εις ό,τι μας αφορά κατά τη δική μας πολιτική ευθύνη στην άσκηση των αρμοδιοτήτων μας στο Υπουργείο, γνωρίζετε ότι και κατά το παρελθόν -και πέρυσι, δεν είναι μακριά- στο βαθμό που μπορούσαμε να τους υποστηρίξουμε σε στοιχειώδεις, αν το θέλετε, βλάβες που είχαν υποστεί, τους στηρίξαμε και δια μέσου του ΕΛ.Γ.Α. και διαμέσου άλλων υποστηρικτικών διαδικασιών.
      Στην κεντρική μας δε υπηρεσία στο Υπουργείο, νύχτα μέρα υπάρχει η δυνατότητα προσφυγής για καταγγελίες εις ό,τι αφορά εισαγωγές και εις ό,τι αφορά δράσεις άλλου είδους που πρέπει να επιληφθούμε εμείς. Η πατάτα κατά την εισαγωγή της είναι ένα διατιμημένο προϊόν ή ελεγχόμενου κέρδους. Επομένως, κλιμακωτά, σε όλη τη διαδικασία, υπάρχει η δυνατότητα της ιχνηλασιμότητος. Από εκεί και ύστερα, ειλικρινά, ο καθείς, κατά την αρμοδιότητά του -και γιατί όχι- και κατά την πολιτική του και την προσωπική του ευθύνη, καλείται να υπηρετήσει αυτήν τη διαδικασία της ιχνηλασιμότητος, ούτως ώστε επιτέλους, κάπου αυτός που φταίει, μεσάζων ή οτιδήποτε άλλο, να είναι αυτός που θα τιμωρηθεί.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Εις ό,τι αφορά εμάς, λοιπόν, τους υποστηρίξαμε με ομάδες παραγωγών που τους υποστηρίζουμε με οικονομικούς πόρους για τη γραμματειακή τους υποστήριξη και την ηλεκτρονική τους υποστήριξη. Υπάρχουν περίλαμπρες ομάδες παραγωγών, όπως, παραδείγματος χάριν, στην πυρόπληκτη Ηλεία, όπου η ομάδα των παραγωγών εκεί κάνει θαύματα και είναι καλύτερα -και το ξέρετε καλύτερα- όχι μόνο επειδή είναι συγκροτημένη, αλλά διαπραγματεύεται καλύτερα και εμπορικά το προϊόν. Πρέπει αυτόν το δρόμο, δυστυχώς, να τον ακολουθήσουν κατά τη δική τους εταιρική ευθύνη, θα έλεγα, αλλά και βεβαίως, εφόσον παραστεί ανάγκη, εμείς θα τους υποστηρίξουμε.
      ΠΡΟΕΔΡΕΥΟΥΣΑ (Βέρα Νικολαΐδου): Ολοκληρώστε κύριε Υπουργέ.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Στην παραγωγική διαδικασία, ό,τι είναι δυνατόν να το κάνουμε, να είστε βέβαιοι ότι θα το κάνουμε. Είμαστε σε επαφή και θα το κάνουμε.
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Κυρίες και κύριοι συνάδελφοι, ο Βουλευτής Επικρατείας του ΠΑ.ΣΟ.Κ. κ. Γεώργιος Παπαδημητρίου ζητεί να του χορηγηθεί άδεια μετάβασης στο εξωτερικό για μία ημέρα.
      Εγκρίνει η Βουλή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Βέρα Νικολαΐδου): Συνεπώς η Βουλή ενέκρινε τη ζητηθείσα άδεια.
      Ακολουθεί η πέμπτη με αριθμό 1003/27-5-2008 επίκαιρη ερώτηση πρώτου κύκλου του Βουλευτή του Λαϊκού Ορθόδοξου Συναγερμού κ. Αστέριου Ροντούλη προς τον Υπουργό Αγροτικής Ανάπτυξης και Τροφίμων, σχετικά με τον αποκλεισμό των Θεσσαλών τευτλοπαραγωγών από τα προγράμματα RAGBY και FAR κ.λπ..
      Αναλυτικά το περιεχόμενο της επίκαιρης ερώτησης του κ. Ροντούλη έχει ως ακολούθως:
      «Οι δυσμενείς καιρικές συνθήκες (βροχοπτώσεις) που σημειώθηκαν κατά τη διάρκεια των καλλιεργητικών περιόδων των ετών 2002 και 2003 στην ευρύτερη περιοχή της Θεσσαλίας έπληξαν διάφορες καλλιέργειες, μεταξύ των οποίων και την τευτλοπαραγωγή σε ιδιαιτέρως μεγάλα ποσοστά.
      Ο ΕΛ.Γ.Α., με ανακοινώσεις του, κάλεσε τους ζημιωθέντας παραγωγούς να υποβάλουν δηλώσεις ζημίας τον Μάιο του 2003 και τον Μάιο του 2004. Με βάση αυτές τις δηλώσεις, ο ΕΛ.Γ.Α. συνέταξε τα προγράμματα ενισχύσεων RAGBY και FAR, τα οποία και εγκρίθηκαν από την Ευρωπαϊκή Ένωση.
      Μολονότι, όμως, έχουν περάσει σχεδόν τρία χρόνια από την έγκριση των προαναφερομένων προγραμμάτων, ο ΕΛ.Γ.Α. δεν έχει καταβάλει τις νόμιμες ενισχύσεις στους Θεσσαλούς τευτλοπαραγωγούς. Σημειωτέον, μάλιστα, ότι δεν εκδόθηκαν από τον ΕΛ.Γ.Α. ούτε τα εξατομικευμένα πορίσματα, έστω και απορριπτικά, προκειμένου οι ζημιωθέντες τευτλοπαραγωγοί να έχουν το δικαίωμα της ένστασης.
      Συνεπώς ερωτάται ο κύριος Υπουργός:
      1. Τι προτίθεται να πράξει το Υπουργείο Αγροτικής Ανάπτυξης και Τροφίμων, για να θεραπευτεί η κατάφωρη αυτή αδικία εις βάρος των διπλά πληγέντων τευτλοπαραγωγών, δεδομένου ότι τα προγράμματα RAGBY και FAR λήγουν τον Απρίλιο του 2009;
      2. Γιατί ο ΕΛ.Γ.Α. δεν κοινοποίησε εξατομικευμένα πορίσματα σε όσους τευτλοπαραγωγούς υπέβαλαν δηλώσεις ζημίας, προκειμένου αυτοί να έχουν τουλάχιστον το δικαίωμα της ένστασης;»
      Στην επίκαιρη ερώτηση του κ. Ροντούλη θα απαντήσει και πάλι ο Υφυπουργός κ. Κιλτίδης.
      Κύριε Υφυπουργέ, έχετε σήμερα την τιμητική σας.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Έτσι φαίνεται.
      Ευχαριστώ, κυρία Πρόεδρε.
      Αγαπητέ συνάδελφε κύριε Ροντούλη, από τη Θεσσαλία ορμώμενος, γνωρίζετε καλύτερα, πιστεύω, από εμένα -γιατί παρακολουθώ την ενασχόλησή σας με την παραγωγική διαδικασία στον αγροτικό τομέα- ότι υπάρχουν ζημίες που δεν καλύπτονται από τον ΕΛ.Γ.Α.. Και είναι δεδομένο ότι κατά τη διαδικασία των Π.Σ.Ε.Α., με την έννοια της χορήγησης κρατικών ενισχύσεων πολλές φορές, όπως είναι και το πρόγραμμα RAGBY και το πρόγραμμα FAR στα οποία αναφέρεσθε, το 2003 και το 2004 -που, ειρήσθω εν παρόδω, έληξαν αντίστοιχα τον Ιανουάριο και το Μάρτιο του 2008- προέβλεπαν συγκεκριμένη ποσόστωση στη ζημία.
    Δεν το έχει μόνο η περιοχή σας. Το έχουν και άλλες περιοχές της πατρίδας μας. Το αντιμετώπισα και εγώ στην εκλογική μου περιφέρεια. Υπάρχει ποσόστωση στις ζημίες, όπου από εκεί και ύστερα υπάρχει η δυνατότητα ένταξης σ’ αυτό το πρόγραμμα.
    Από την άλλη πλευρά, βεβαίως γνωρίζω τη δύσκολη θέση των τευτλοπαραγωγών λόγω της ανακατανομής που παρατηρείται στην παραγωγή της ζάχαρης και στην αξιοποίηση των εργοστασίων, διαδικασία στην οποία βρισκόμαστε για τα δύο εργοστάσια της Ξάνθης και της Λαρίσης, αλλά θέλω να θυμίσω ότι όταν χρειάστηκε και πέρυσι να υποστηριχτούν με διαδικασίες υποστηρικτικές και όχι απλώς αποζημιώσεως από τον ΕΛ.Γ.Α., το πράξαμε και 6.000.000 ευρώ εδόθησαν στους τευτλοπαραγωγούς κατά τη δική μας εκτίμηση και ευθύνη.
    Σε ό,τι αφορά αυτά τα δύο προγράμματα, εφόσον δεν συμπεριλαμβάνονταν στις εκτιμήσεις των εκτιμητών επιστημόνων του ΕΛ.Γ.Α., οι οποίοι και έπραξαν τούτο, πιστεύω, ενσυνείδητα κατά την άσκηση του καθήκοντός τους, τότε νομίζω ότι δεν υπάρχει κάτι άλλο το οποίο ο καθένας μπορεί να προσθέσει. Οι προθεσμίες έχουν παρέλθει. Το να επανέλθω με οποιονδήποτε τρόπο να εκφράσω τη συμπάθεια ή οτιδήποτε άλλο, νομίζω ότι είναι υποκριτικό και κάτι τέτοιο δεν το πράττω ποτέ στη ζωή μου, αφ’ ης στιγμής έχουν εξαντληθεί και τα χρονικά περιθώρια. 
    Αλλά η συγκεκριμένη απάντηση έχει να κάνει με την αντίστοιχη ποσόστωση στους συγκεκριμένους Νομούς της Θεσσαλίας και κατά τη διάσταση που υπάρχει πάντοτε περί μειονεκτικών περιοχών και λοιπών περιοχών, 30% στις λοιπές, 20% η ζημία στις μειονεκτικές περιοχές, αντιλαμβάνεστε για ποιο λόγο –για να υποστηριχτούν ακόμα περισσότερο οι μειονεκτικές περιοχές από αυτού του είδους τα προγράμματα- δεν στάθηκε δυνατόν να υλοποιηθεί αυτό το οποίο και εσείς θα θέλατε και πιστεύω και ποιος δεν θα ήθελε να υποστηρίξει, προπάντων μια για χειμαζόμενη ομάδα παραγωγών, όπως είναι οι τευτοκαλλιεργητές. 
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ.
      Ο κ. Ροντούλης έχει το λόγο.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κυρία Πρόεδρε.
      Κύριε Υφυπουργέ, αν δεν ήξερα τη φιλότιμη προσπάθεια που κάνετε, τόσο ο ίδιος, όσο και ο αξιότιμος κύριος Υπουργός, ο κ. Κοντός, μετά από την απάντησή σας, θα έπρεπε να ζητήσω την παραίτηση της πολιτικής ηγεσίας του Υπουργείου Αγροτικής Ανάπτυξης και Τροφίμων. Θα σας δώσω, όμως, μια εναλλακτική λύση. Να αποπέμψετε ή να οδηγήσετε σε παραίτηση τον Πρόεδρο του ΕΛ.Γ.Α., τον κ. Κατσαρό. Και κοιτάξτε γιατί.
      Πριν προβώ στην επίκαιρη αυτή ερώτηση, μη θέλοντας να αδικήσω ούτε εσάς, ούτε τον ΕΛ.Γ.Α., έχω καταθέσει σχετική ερώτηση, προκειμένου να πάρω στα χέρια μου ένα έγγραφο. Τι γράφει, λοιπόν, αυτό το οποίο μπορώ και να σας το προσκομίσω στα Πρακτικά. Γράφει ότι προκειμένου να τύχουν ενίσχυσης οι παραγωγοί -αυτό που μου είπατε πριν από λίγο- θα πρέπει σε επίπεδο νομού να υπάρχει ζημία μεγαλύτερη του 20% σε μειονεκτικές περιοχές ή του 30% στις υπόλοιπες περιοχές.
      Κοιτάξτε. Μεγαλύτερο ψεύδος από αυτό δεν υπάρχει. Ο ΕΛ.Γ.Α. λειτουργεί ως «σφαγέας» των παραγωγών. Διότι έκανα τον κόπο, κύριε Υφυπουργέ και κοίταξα, όπως μου λέει το έγγραφό σας να κοιτάξω, τις κοινοτικές κατευθυντήριες γραμμές που έρχονται από το 2000. Ξέρετε τι λένε; Λένε ότι θα πρέπει η ζημία να είναι 30% σε επίπεδο παραγωγού, όχι σε επίπεδο νομού. Είναι δική σας εφεύρεση αυτή. Αυτό είναι το πρώτο. Δεύτερον, θα πρέπει να υπάρχει ένα ζημιογόνο αίτιο που προφανώς αποκαλύπτεται από τα μετεωρολογικά δελτία. 
      Έκανα και κάτι άλλο, όμως, που πάλι εσείς μου υποδείξατε. Εδώ επικαλείσθε τον κανονισμό ΠΣΕΑ του 2005, δικό σας κανονισμός. Μα, τα προγράμματα αυτά RAGBY και FAR, κύριε Υφυπουργέ, άρχισαν να λειτουργούν από το 2004 και στις αρχές του 2005, πριν καν το Νοέμβριο του 2005 υπάρξει η Κ.Υ.Α. του κανονισμού ΠΣΕΑ. Πότε είδατε εσείς σε μια κοινή υπουργική απόφαση να υπάρχει αναδρομική ισχύ;
      Εγώ, απ’ ό,τι ξέρω, η αναδρομική ισχύς θα πρέπει ακόμα και σε νόμο να εμφαίνεται ρητώς και λειτουργεί μόνον όταν λειτουργεί προς όφελος των πολιτών. Τίποτα απ’ αυτά δεν συμβαίνει. 
      Σε κάθε περίπτωση, όμως, θέλω να σας διαβάσω, για να κλείσω –αν μου επιτρέπετε, κυρία Πρόεδρε, θα χρειαστώ είκοσι δευτερόλεπτα- τον κανονισμό του 2005 που εσείς επικαλείσθε. 
      Ακούστε τι γράφει, κύριε Υφυπουργέ, ο ίδιος ο κανονισμός. 
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Ποιος κανονισμός;
      ΑΣΤΕΡΙΟΣ ΡΟΝΤΟΥΛΗΣ: Ο κανονισμός του 2005 του Π.Σ.Ε.Α., αυτόν που επικαλείσθε στην απάντηση που μου δώσατε.
      ΠΡΟΕΔΡΕΥΟΥΣΑ (Βέρα Νικολαΐδου): Καταθέστε το στα Πρακτικά, κύριε συνάδελφε.
      ΑΣΤΕΡΙΟΣ ΡΟΝΤΟΥΛΗΣ: Άρθρο 3. Βασική προϋπόθεση για την καταβολή των ενισχύσεων είναι το επίπεδο των ζημιών που οφείλονται στα ανωτέρω αίτια να ξεπερνά το 20% της κανονικής παραγωγής στις ορεινές και μειονεκτικές περιοχές και το 30% στις λοιπές περιοχές του συνόλου της παραγωγής των ομοειδών καλλιεργειών του παραγωγού. 
      Του παραγωγού, κύριε Υφυπουργέ, όχι του νομού. Να αφήσετε τις αυθαιρεσίες! Να αφήσετε τον εμπαιγμό. Αν καταλάβει ο κόσμος τι έγινε, θα σας πάρει με τις πατάτες και τα τεύτλα!
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Υφυπουργέ, έχετε το λόγο για δύο λεπτά.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Επειδή θα δημιουργήσετε ζήτηση, αν τις καταναλώσετε, ευπρόσδεκτο και αυτό!
      ΑΣΤΕΡΙΟΣ ΡΟΝΤΟΥΛΗΣ: Αν αρχίσουν να πέφτουν, τότε σίγουρα θα υπάρξει ζήτηση.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Ακούστε. Επειδή την ελληνική γλώσσα, έστω και με κόπο ως χωριατόπαιδο, την έμαθα καλά…
      ΑΣΤΕΡΙΟΣ ΡΟΝΤΟΥΛΗΣ: Είναι έγγραφη η απάντηση. Ζητήστε συγγνώμη.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): …επαναλάβετέ την πολλές φορές το βράδυ, όταν θα πάτε εκεί να κάνετε την αυτοκριτική σας και δείτε ότι ομιλεί περί περιοχών, κύριε Ροντούλη. 
      ΑΣΤΕΡΙΟΣ ΡΟΝΤΟΥΛΗΣ: Εδώ τα έχω!
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Και βεβαίως, αναφέρεται και στον παραγωγό με τη διαδικασία ότι ο παραγωγός είναι αυτός που παράγει.
      ΑΣΤΕΡΙΟΣ ΡΟΝΤΟΥΛΗΣ: Αυθαίρετα συμπεράσματα!
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Από κει και ύστερα, η ευρωπαϊκή οδηγία περί των Π.Σ.Ε.Α., εδώ και πάρα πολλά χρόνια είναι συγκεκριμένη για τις μειονεκτικές περιοχές και για τις λοιπές περιοχές γράφει για άνω του 30%.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Υφυπουργού)
      ΑΣΤΕΡΙΟΣ ΡΟΝΤΟΥΛΗΣ: Κοροϊδεύετε τον κόσμο! Να τον οδηγήσετε σε παραίτηση! Έχει «σφαγιάσει» τους παραγωγούς!
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Δεν δέχομαι δε την κριτική για τον Πρόεδρο του ΕΛ.Γ.Α., τον κ. Κατσαρό, γιατί επί των ημερών του…
      ΑΣΤΕΡΙΟΣ ΡΟΝΤΟΥΛΗΣ: Να τον οδηγήσετε σε παραίτηση!
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Ροντούλη, σας παρακαλώ, έχετε ολοκληρώσει προ πολλού!
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Κύριε συνάδελφε, αν έχετε κάποια εμπάθεια τοπικού χαρακτήρα προς τον κ. Κατσαρό…
      ΑΣΤΕΡΙΟΣ ΡΟΝΤΟΥΛΗΣ: Εγώ να έχω εμπάθεια; Οι παραγωγοί έχουν! Εγώ καμμία εμπάθεια δεν έχω!
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): …τον οποίο όχι απλώς σέβομαι, αλλά τον υπεραγαπώ…
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Υπουργέ, σας παρακαλώ να ολοκληρώσετε και να μην απαντάτε προσωπικά.
      ΑΣΤΕΡΙΟΣ ΡΟΝΤΟΥΛΗΣ: Ψεύδεστε εγγράφως, κύριε Υφυπουργέ!
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Τι να πράξω άλλο, κυρία Πρόεδρε;
      ΑΣΤΕΡΙΟΣ ΡΟΝΤΟΥΛΗΣ: Από εσάς δεν το περίμενα, κύριε Υφυπουργέ! Τουλάχιστον, ζητήστε μία συγγνώμη!
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Εγώ περιμένω τον κύριο συνάδελφο να εκτονωθεί, γιατί καταλαβαίνω ότι πολλές φορές στην πολιτική χρειάζεται και η εκτόνωση!
      Ο κ. Κατσαρός έχει οργανώσει έναν ΕΛ.Γ.Α. ο οποίος πλέον με την υποστήριξη της Κυβερνήσεως και του Πρωθυπουργού, έχει ξεπεράσει την καλώς εννοούμενη έννοια του ασφαλιστικού οργανισμού. Και δεν μου επιτρέπεται μέσα σ’ αυτήν την Αίθουσα να πω περισσότερα, για να μη φανεί και αναδειχθεί εύνοια της Κυβερνήσεως προς τον αγροτικό κόσμο έναντι λοιπών ομάδων και οποιασδήποτε άλλης παραγωγικής ομάδας.
      Μέσα σ’ ένα χρόνο, 550.000.000 από τον ΕΛ.Γ.Α.! 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Αντιλαμβάνεστε ότι δεν πρόκειται περί ασφαλιστικής κάλυψης. Πρόκειται για κοινωνικό δίχτυ αλληλεγγύης των αγροτών. Έτσι πορευτήκαμε, αυτά προβλέπονταν. Δεν νομίζω ότι ο κ. Κατσαρός με τη μακρά του θητεία και στην πολιτική θα στερούσε την ιδιαίτερή του πατρίδα απ’ ένα ευεργέτημα και θα αδικούσε τους συμπολίτες του απ’ όπου κατάγεται και γεννήθηκε όντας κτηνοτρόφος από μικρό παιδί.
      Είναι πασιφανές ότι πρόκειται για μία εφαρμογή η οποία έγινε αποδεκτή κατά την κείμενη νομοθεσία, τις ευρωπαϊκές οδηγίες, την επιστημονική γνώση και καταγραφή των επιστημόνων του ΕΛ.Γ.Α.. 
      Αυτά και τίποτα περισσότερο ή τίποτα λιγότερο κατά τα λοιπά, αγαπητέ συνάδελφε.
      ΠΡΟΕΔΡΕΥΟΥΣΑ (Βέρα Νικολαΐδου): Θα συζητηθεί η δεύτερη με αριθμό 979/26-5-2008 επίκαιρη ερώτηση δεύτερου κύκλου του Βουλευτή του Πανελληνίου Σοσιαλιστικού Κινήματος κ. Βασιλείου Έξαρχου προς τον Υπουργό Αγροτικής Ανάπτυξης, σχετικά με τη λήψη μέτρων για τη μείωση του κόστους παραγωγής και την πάταξη της κερδοσκοπίας στον τομέα της κτηνοτροφίας, κ.λπ..
      Η επίκαιρη ερώτηση του κ. Έξαρχου έχει ως εξής: 
      «Η ελληνική κτηνοτροφία βρίσκεται σε πολύ κρίσιμη καμπή, οι κτηνοτρόφοι ζουν τη χειρότερη περίοδο των τελευταίων ετών. Η μεγάλη αύξηση των τιμών των ζωοτροφών και γενικότερα του κόστους παραγωγής σε συνδυασμό με τις χαμηλές τιμές του κρέατος και του γάλακτος έχουν ως αποτέλεσμα τη μεγάλη μείωση του εισοδήματος των κτηνοτρόφων. Οι κτηνοτρόφοι πωλούν φθηνά, οι καταναλωτές αγοράζουν ακριβά, οι μεσάζοντες και τα καρτέλ κερδοσκοπούν ανεξέλεγκτα. 
       Ο Υπουργός Αγροτικής Ανάπτυξης και Τροφίμων λίγο πριν το Πάσχα, όταν η πώληση των αμνοεριφίων είχε σχεδόν ολοκληρωθεί, έκανε δηλώσεις για την ύπαρξη καρτέλ στο κρέας, ενώ το Υπουργείο Ανάπτυξης δεν διαπίστωσε κανένα πρόβλημα στην αγορά. 
       Η Κυβέρνηση φαίνεται ότι δεν αντιλαμβάνεται ότι η κτηνοτροφία βρίσκεται πραγματικά σε κατάσταση εκτάκτου ανάγκης και οδηγείται στην κατάρρευση. 
      Ερωτάται ο κύριος Υπουργός: 
      Για την αδυναμία της Κυβέρνησης να προστατέψει το εισόδημα των κτηνοτρόφων με τη λήψη αποτελεσματικών μέτρων για τη μείωση του κόστους παραγωγής και την πάταξη της κερδοσκοπίας».
      Στην επίκαιρη ερώτηση του κ. Έξαρχου, θα απαντήσει και πάλι ο Υφυπουργός Αγροτικής Ανάπτυξης και Τροφίμων κ. Κιλτίδης. 
      Κύριε Κιλτίδη, έχετε το λόγο. 
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Αγαπητέ συνάδελφε, σήμερα όχι μόνο λόγω της προηγηθείσας επίκαιρης ερώτησης των δύο συναδέλφων -του κ. Αποστολάκου και του κ. Σκανδαλάκη- για τις πυρόπληκτες περιοχές και τους πληγέντες κτηνοτρόφους, αλλά και κατά μία συγκυρία, σαν μία συνέργια μαζί με το Ίδρυμα Γουλανδρή, το Ελληνικό Κέντρο Βιοτόπων, Υγροτόπων με τον ομότιμο σοφό καθηγητή της Δασολογίας κ. Ντάφη, καλούμαστε να απαντήσουμε στο αν τελικά η δασική πολιτική είναι ανταγωνιστική της κτηνοτροφίας ή και το αντίστροφο, αν μπορούν να υπάρξουν συνέργειες.
      Και αυτό το λέω, χωρίς να οδηγώ σ’ άλλα μονοπάτια την απάντησή μου. Ειλικρινά κατανοώ ότι είναι ένα πρόβλημα που έχει κατατεθεί επανειλημμένως, ένα πρόβλημα το οποίο βιώνουμε όσοι καταγόμαστε από εκλογικές περιφέρειες, όπου η κτηνοτροφία χειμάζεται. Και αυτό δεν συμβαίνει μόνο στη χώρα μας, δεδομένου ότι η κτηνοτροφία δοκιμάζεται και διεθνώς. Είναι γνωστά αυτά που συνέβησαν και δεν χρειάζεται να τα απαριθμήσω κατά την τυπολατρία μιας απάντησης ενός Υφυπουργού ο οποίος έρχεται σ’ αυτήν την Αίθουσα για να πει αναμασημένα πράγματα.  
      Είναι δεδομένο ότι αυτό συνέβη. Από εκεί και ύστερα ή πρέπει να αναζητήσουμε με καινοτόμες σκέψεις δρόμους διαφορετικούς ή πηγαίνοντας προς τα πίσω με το μυαλό μας να δούμε για ποιο λόγο δεν υπάρχουν οι υποστηρικτικές εκείνες δομές, ούτως ώστε να αντέξει η ελληνική κτηνοτροφία σε μία τέτοια δοκιμασία. 
      Ακόμα και ετούτη, η Ευρωπαϊκή Ένωση κατανόησε καθυστερημένα ότι δεν έπρεπε να οδηγηθεί στο μέτρο της αγρανάπαυσης, κάτι που η Ελληνική Κυβέρνηση το τόνιζε διαρκώς σ’ όλα τα Συμβούλια Υπουργών. Δυστυχώς, το κατανόησε αργά, όταν είδε το φαινόμενο που εμφανίστηκε από το Σεπτέμβριο -τουλάχιστον- του 2007 και μετέπειτα. 
      Και γίνεται διεθνώς μία προσπάθεια από την ανακατανομή των καλλιεργειών, αλλά προπάντων και από τη ζήτηση στα λεγόμενα 
«βιοκαύσιμα» και υπάρχει αυτή η μεγάλη άνοδος των τιμών των ζωοτροφών –αυτό είναι το ένα δεδομένο- όπως βεβαίως και των λιπασμάτων. Δεν μπορεί κανένας να κρύψει τίποτα. 
      Αν προσθέσει δε κάποιος ότι αργοπορημένα η ελληνική κτηνοτροφία αυτοοργανώθηκε τουλάχιστον κατά τη διάσταση της σταβλισμένης κτηνοτροφίας, των μεγάλων ζώων και της πτηνοτροφίας -τα οποία γρήγορα ανέκαμψαν στο βαθμό που μπορούσαν, αν μπορεί να το πει κάποιος ανάκαμψη, αλλά τέλος πάντων δεν οδηγήθηκαν προς καταστροφικές ατραπούς- η άναρχη ελληνική αιγοπροβατοτροφία βρέθηκε χωρίς ομάδες παραγωγών-κτηνοτρόφων και χωρίς, αν το θέλετε, κατάταξη των ποικιλιών. Μόνο μία, η χιώτικη φυλή, έχει μία ομάδα παραγωγών η οποία έχει μία λαμπρά πορεία, κάτι που γνωρίζω εκ του συστάδην.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Από εκεί και ύστερα, η ελληνική κτηνοτροφία βρέθηκε χωρίς να είναι οχυρωμένη στην ενίσχυση των βοσκοτόπων. Γνωρίζει κάποιος σ’ αυτόν τον τόπο ότι δύο Κοινοτικά Πλαίσια Στήριξης –το Β΄ και το Γ΄-  ήταν άκαρπα και άγονα για την ελληνική κτηνοτροφία; Ούτε ένα έργο, ούτε 1 ευρώ δεν δόθηκε στην ελληνική κτηνοτροφία κατά την εκτατική της διάσταση, την οποία βλέπουμε έστω και κατά τη βιολογική εκδοχή! 
      Το ζήτημα βρίσκεται στην αυτοοργάνωση και βεβαίως, σε άλλες παραμέτρους που, όμως,  έχουν να κάνουν με τη συναρμοδιότητα και άλλων Υπουργείων, που και αυτά αγωνίζονται κατά τη δική τους εκδοχή να φέρουν το ποθητό αποτέλεσμα. 
      Θα συνεχίσω, κυρία Πρόεδρε, στη δευτερολογία μου. 
      Σας ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Μάλιστα, κύριε Υπουργέ. 
      Το λόγο έχει ο ερωτών Βουλευτής κ. Έξαρχος. 
      ΒΑΣΙΛΕΙΟΣ ΕΞΑΡΧΟΣ: Ευχαριστώ, κυρία Πρόεδρε. 
      Κύριε Υπουργέ, πρέπει να σημάνετε συναγερμό. Και πρέπει να σημάνετε συναγερμό, διότι είμαι βέβαιος ότι γνωρίζετε τις χαρακτηριστικές φράσεις που χρησιμοποιούν οι κτηνοτρόφοι για να περιγράψουν την κατάστασή τους. Ξέρετε ότι λένε: «φτάνει πια, δεν αντέχουμε άλλο, οδηγούμαστε στην καταστροφή και κάτι πρέπει να γίνει!» 
      Σε κάποιες διαπιστώσεις, μπορώ να συμφωνήσω μαζί σας, κύριε Υπουργέ. Όμως, εδώ πρέπει να απαντήσουμε σε δύο βασικά ερωτήματα. 
	Αυξάνεται το κόστος κάθε μέρα με ραγδαίους ρυθμούς. Είναι, κυρίως, το κόστος των ζωοτροφών. Θα κάνετε κάτι γι’ αυτό; 
	Είναι το κόστος του πετρελαίου. Θα κάνετε κάτι γι’ αυτό; Πότε, επιτέλους, θα δώσετε φθηνό πετρέλαιο στους γεωργούς και στους κτηνοτρόφους; Είναι μια υπόσχεση και προεκλογική και μετεκλογική. 
      Βεβαίως ο κ. Αλογοσκούφης όλο κωλυσιεργεί, για να καλύψει «τρύπες» από τον προϋπολογισμό. Υπάρχουν κτηνοτρόφοι που δεν έχουν πάρει τις ενισχύσεις παρελθόντων ετών. Θέλω μια απάντηση καθαρή. Oι κτηνοτρόφοι που δικαιούνται ενισχύσεις παρελθόντων ετών πότε θα πάρουν τις ενισχύσεις; 
	Επιτέλους δεν φθάνει να διαπιστώνετε και εσείς. Γιατί ξέρετε οι κυβερνήσεις δεν κρίνονται ούτε από τις προθέσεις ούτε από τις διαπιστώσεις. Κρίνονται από τα αποτελέσματα της πολιτικής τους. Και απ’ αυτά τα αποτελέσματα της πολιτικής σας κρίνουν αυστηρά και οι κτηνοτρόφοι όλης της χώρας και ιδιαίτερα στις πυρόπληκτες περιοχές, όπου τι κάνατε γι’ αυτούς; Δώσατε ζωοτροφές με προβλήματα. Κάτι άλλο δεν έχει γίνει για τους κτηνοτρόφους των πυρόπληκτων περιοχών. Δεν έχουν πάρει ούτε 1 ευρώ αποζημίωση ούτε για τα ζώα ούτε για τις σταβλικές εγκαταστάσεις. Αυτά τα θέματα είναι σε εκκρεμότητα. 
	Θέλω να σας πω ότι, αν συνεχιστεί για ακόμη μια χρονιά αυτή η κατάσταση των δύο προηγούμενων ετών που είχαμε στην κτηνοτροφία, το φθινόπωρο –το φοβούμαι, γιατί δεν θέλω να γίνω μάντης κακών- θα ζήσουμε ανεξέλεγκτες καταστάσεις στη χώρα. Γιατί πραγματικά οι άνθρωποι δεν αντέχουν άλλο έτσι. Διότι αλλιώς όσοι είναι κοντά στη σύνταξη θα οδηγηθούν φυσιολογικά στη συνταξιοδότηση. Όμως, οι νεότεροι που μπήκαν και σε επιδοτούμενα προγράμματα και έχουν βάλει μια θηλιά στο λαιμό τους τι θα γίνουν; 
	Σας λέω και κάτι ως πρόβλεψη, κύριε Υπουργέ. Δεν θα βρούμε –γιατί θέλω να το βλέπουμε με την εθνική σημασία που έχει το ζήτημα- πολλούς νέους που θα μπουν στην κτηνοτροφία με αυτήν την κατάσταση που υπάρχει σήμερα. Γι’ αυτό σας καλώ για άλλη μια φορά πραγματικά να σημάνετε συναγερμό. Να καλέσετε και τα συναρμόδια Υπουργεία –έχετε δίκιο που βάζετε το ζήτημα- και κυρίως το  Υπουργείο Οικονομίας και Οικονομικών να αντιληφθούν ότι πρέπει αυτόν τον τομέα, αυτόν τον κλάδο να τον διατηρήσουμε στην ελληνική παραγωγή. Διότι έχουμε ελλείμματα και γιατί έχουμε ένα προϊόν –τη φέτα- που το κατοχυρώσαμε ως εθνικό προϊόν και θέλω να ξέρω αν υπάρχει κάποια πολιτική για τη στήριξη αυτού του προϊόντος στην πράξη, πέρα από την αναγόρευση του Έτους της Φέτας. Και αυτό μεν μπορεί να είναι καλό. Όμως, ποιες είναι οι συγκεκριμένες ενέργειες που θα προωθήσετε για τη στήριξη αυτού του προϊόντος; 
	Ευχαριστώ, κυρία Πρόεδρε. 
    	ΠΡΟΕΔΡΕΥΟΥΣΑ (Βέρα Νικολαΐδου): Ορίστε, κύριε Κιλτίδη, έχετε το λόγο. 
    ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Ευχαριστώ, κυρία Πρόεδρε. 
    Γνωρίζετε και γνωρίζω ότι το θέμα της ελληνικής κτηνοτροφία δεν εξαντλείται ούτε σε τρία ούτε σε εκατόν τρία λεπτά, αγαπητέ συνάδελφε. Όμως, επειδή θίξατε -και αποδέχομαι πλήρως- αυτήν την ευθύνη, και την κυβερνητική, αναλογικά, αλλά και την προσωπική, ως πολιτική ηγεσία του Υπουργείου Αγροτικής Ανάπτυξης και Τροφίμων μαζί με τον Υπουργό, ότι δηλαδή να μην παραβλέπεται ποτέ πως η πολιτική είναι το πλέον συγκριτικό μέγεθος. Και οι συγκρίσεις έχουν να κάνουν με το εγγύτερο παρελθόν και κατά τη συνέχεια μιας κυβερνήσεως με το απώτερο και με την παράλληλη πορεία άλλων ευνομουμένων κοινωνιών, που πιθανόν να είναι στην κλίμακα πιο πάνω από τη χώρα μας. 
    Έτσι, λοιπόν, αγαπητέ συνάδελφε, πρέπει κάποιος να θυμίσει ότι εδώ είχαμε στην κυριολεξία έναν κυκεώνα. Πριν από ενάμισι-δύο χρόνια εφαρμόστηκε σε αυτήν τη χώρα ισοζύγιο γάλακτος, δηλαδή τι εισέρχεται στη μεταποίηση και τι εξέρχεται ως προϊόν. Και τότε, ξέρετε ήμουν κυβερνητικός Βουλευτής. Δεν γνώριζα πού θα βρεθώ ούτε ότι θα βρεθώ εδώ. Και τότε αγωνιζόμουν να γίνει αυτό και η τότε πολιτική ηγεσία του Υπουργείου το έπραξε. Τα αποτελέσματα ξέρετε καλύτερα από μένα ότι ήταν τρομακτικά, για να αναδειχθεί αυτή η σύγκριση. Από τις διακόσιες πενήντα χιλιάδες, δήθεν, ελληνικής φέτας ξαφνικά φέτος πήγαμε στις ενενήντα οκτώ χιλιάδες τόνους, ως δια μαγείας. 
    ΒΑΣΙΛΕΙΟΣ ΕΞΑΡΧΟΣ: Όμως, το γάλα πέφτει!
    ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Ισοζύγιο κρέατος. Εκεί που επεβλήθη για πρώτη φορά, να αναγράφεται ποιο προϊόν πωλείται, έστω βήμα-βήμα. Γιατί πρέπει κάποιος να αναγνωρίσει ότι ένας μετασχηματισμός –και αρνητικά, αλλά και ανοδικά- στην ελληνική κοινωνία γίνεται βήμα-βήμα, για να το αποδεχθεί η περιφέρεια, να το αποδεχθούν οι μικροί λιανοπωλητές κρεοπώλες και όλοι αυτοί. 
    	Βρισκόμαστε, λοιπόν, σ’ αυτήν τη διαδικασία. Η Ευρωπαϊκή Ένωση αντιλήφθηκε περί της αγραναπαύσεως. Τα μηνύματα φαίνονται να είναι θετικά. Κανείς δεν μπορεί να τα προδικάσει. Και για πρώτη φορά, αγαπητέ συνάδελφε, μια κυβέρνηση επιχειρεί δημοσίως να δώσει πετρέλαιο και στους κτηνοτρόφους, κάτι το οποίο δεν συζητιόταν στο απώτερο παρελθόν. 
     Και βεβαίως εκκρεμεί η έκδοση της κοινής υπουργικής απόφασης από το Υπουργείο Οικονομίας και Οικονομικών. Εκεί βρίσκεται. Το Υπουργείο μας κατέθεσε τις προτάσεις του συνεργαζόμενο με τους φορείς όχι μόνο των κτηνοτρόφων, αλλά γενικότερα του αγροτικού κόσμου, την Π.Α.Σ.Ε.Γ.Ε.Σ.. 
     Θα εφαρμόσουμε κάτι που νομίζω ότι θα είναι το υγιέστερο εξ όλων. Με την παλιά δήλωση του Ο.Σ.Δ.Ε. προκαταβολή για φέτος μόνο τον Ιούνιο, για τις άλλες χρονιές από του χρόνου τον Ιανουάριο και εξόφληση με την ήδη γεννώμενη δήλωση Ο.Σ.Δ.Ε., για την όποια ενίσχυση πετρελαίου θα δοθεί και στους κτηνοτρόφους αυτή τη φορά.
     Ευχαριστώ.
     ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
     Θα συζητηθεί η τέταρτη με αριθμό 1004/27.5.2008 επίκαιρη ερώτηση δεύτερου κύκλου της Βουλευτού του Συνασπισμού Ριζοσπαστικής Αριστεράς κ. Ευαγγελίας Αμμανατίδου-Πασχαλίδου προς τον Υπουργό Αγροτικής Ανάπτυξης και Τροφίμων, σχετικά με τα οικονομικά προβλήματα των εργαζομένων του Εθνικού Ιδρύματος Αγροτικής Έρευνας κ.λπ..
     Η επίκαιρη ερώτηση της κ. Αμμανατίδου έχει ως ακολούθως:
      «Απαράδεκτη ολιγωρία έχει επιδείξει μέχρι τώρα το Υπουργείο Αγροτικής Ανάπτυξης και Τροφίμων αλλά και η διοίκηση του Εθνικού Ιδρύματος Αγροτικής Έρευνας απέναντι στο νόμιμο, δίκαιο και κατοχυρωμένο δικαίωμα όλων των εργαζομένων να αμείβονται το σύνολο των αποδοχών τους.
     Συγκεκριμένα, βάσει του ν.2470/97 ΦΕΚ 40Α οι αποδοχές δεν μπορούν να είναι κατώτερες από τις αποδοχές των αντίστοιχων κλάδων του προσωπικού του Υπουργείου Αγροτικής Ανάπτυξης και Τροφίμων, όπως αυτές διαμορφώνονται κάθε φορά με τα κάθε είδους επιδόματά τους.
     Αντί, όμως, το Υπουργείο να προβεί σ’ όλες τις απαραίτητες ενέργειες για οριστική λύση του θέματος με την εξασφάλιση του συνόλου των αποδοχών από τον κρατικό προϋπολογισμό, έχει ξεχάσει στα συρτάρια το δίκαιο και καθ’ όλα νόμιμο αίτημα των εργαζομένων του Εθνικό Ίδρυμα Αγροτικής Έρευνας και καθυστερεί την υπογραφή της κοινής υπουργικής απόφασης με πρόσχημα την επικείμενη αναδιάρθρωση του ΕΘ.Ι.ΑΓ.Ε.. Αυτό, όμως, θα έχει ως αποτέλεσμα άμεσα οι εργαζόμενοι να μην εισπράξουν το 40% του μισθού τους.
     Τη στιγμή που η ακρίβεια και ο πληθωρισμός έχουν απογειωθεί, οι εργαζόμενοι του ιδρύματος καλούνται να αντιμετωπίσουν τη μείωση των αποδοχών τους. Με άλλα λόγια, πεντακόσιες οικογένειες οδηγούνται σε οικονομικό αδιέξοδο.
     Η απάντηση του Προέδρου του Ιδρύματος ότι το ζήτημα: «άπτεται της γενικότερης μισθολογικής πολιτικής της χώρας, αλλά και της αναδιάρθρωσης του ιδρύματος», δημιουργεί μεγαλύτερες ανησυχίες στους εργαζόμενους και υποκρύπτει ενδεχομένως δυσοίωνες για το Ίδρυμα εξελίξεις.
     Κατόπιν των παραπάνω,
     Ερωτάται ο κύριος Υπουργός:
     Σε ποιες ενέργειες πρόκειται να προβεί το Υπουργείο ώστε οριστικά να επιλυθεί το πρόβλημα της μισθοδοσίας των εργαζομένων;
     Ποιες είναι οι εγγυήσεις του Υπουργείου στους εργαζόμενους ότι θα εξασφαλισθεί η απρόσκοπτη καταβολή του συνόλου του μισθού τους;».
     Στην επίκαιρη ερώτηση της κ. Αμμανατίδου-Πασχαλίδου θα απαντήσει ο Υφυπουργός κ. Κιλτίδης.
     ΦΩΤΗΣ ΚΟΥΒΕΛΗΣ: Σήμερα έχετε τις δόξες σας.
    ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Ευχαριστώ κυρία Πρόεδρε.
    Ευχαριστώ και την αγαπητή συνάδελφο και συμπατριώτισσα που ειλικρινά φέρνει ένα θέμα που κατά τη δική μου τουλάχιστον διάσταση, είναι αγαπημένο και έχει να κάνει με την έρευνα στη γεωργοκτηνοτροφία και σε ό,τι με αφορά κατά την άσκηση των αποκλειστικών αρμοδιοτήτων μου, τη δασική πολιτική. Ξεχάσαμε σ’ αυτό τον τόπο ότι υπήρχαν ινστιτούτα δασικών ερευνών, τα οποία έφεραν την έρευνα της δασικής επιστήμης και με την υπηρεσιακή υπόσταση, στο απόγειο της δόξας, θα τολμούσε να πει κάποιος, τις προηγούμενες δεκαετίες. Και ομιλώ προ τουλάχιστον δεκαπέντε ετών.
    Έτσι, το ΕΘ.Ι.ΑΓ.Ε. γνωρίζουμε όλοι ότι είχε μία φθίνουσα πορεία την τελευταία εικοσαετία. Δεν σημαίνει, βέβαια, απαραίτητα ότι αναλογικά αν έγιναν λιγότεροι οι ερευνητές ή οποιαδήποτε άλλη αριθμητική πραγματικότητα, αυτό μπορεί να φέρει οπισθοδρόμηση στην έρευνα. Υπάρχουν αυτή τη στιγμή εκατόν ογδόντα πέντε ερευνητές. Εσείς, εδώ θέτετε ένα θέμα που έχει να κάνει περισσότερο με το μη ερευνητικό προσωπικό. 
    Εγώ, αγαπητή συνάδελφε, θα σας πω τούτο. Κάθε χρόνο και επί των ημερών Κυβερνήσεως της Νέας Δημοκρατίας -έτσι έτυχε, έτσι το καταγράφουν οι αριθμοί, έτσι σας το παρουσιάζω, δεν κομπορρημονώ για κάτι το οποίο έτσι το βρήκα στην άσκηση των δικών μου αρμοδιοτήτων- θα δείτε το εξής:
Ξεκινώντας το 2002 με 12.000.000 ευρώ φτάσαμε το 2008 σε 19.640.000 ευρώ για τη μισθοδοσία του προσωπικού του ΕΘ.Ι.ΑΓ.Ε., όταν μάλιστα είναι γνωστό ότι έχουν αποχωρήσει.
	Θα ήθελα να συμπληρώσω –το κάνω για την ενημέρωση του Σώματος- ότι αυτό το φαινόμενο της φυγής του προσωπικού από όλους τους οργανισμούς, ακόμα και της Νομαρχιακής Αυτοδιοίκησης συμπεριλαμβανομένης, γίνεται για να αναδειχθεί ένα άλλο μεγάλο πρόβλημα, ότι καταδυναστεύτηκε η λειτουργία, θα τολμούσα να πω εγκλωβίστηκε η λειτουργία αυτού του μεγάλου Υπουργείου που τόσα προσέφερε κατά το παρελθόν και βήμα-βήμα πλέον τώρα, όλοι οι οργανισμοί και προπάντων οι ευρισκόμενοι και υπηρετούντες στη Νομαρχιακή Αυτοδιοίκηση θέλουν να ενταχθούν ξανά στην κεντρική υπηρεσία του Υπουργείου Αγροτικής Ανάπτυξης και Τροφίμων τώρα, πάλαι ποτέ Γεωργίας. Αυτό παρατηρείται γιατί έχουν αντιληφθεί -και αυτό αναδεικνύει μία διαχρονική και διακομματική αλήθεια- ότι το Υπουργείο Αγροτικής Ανάπτυξης και Τροφίμων δεν έπρεπε επ’ ουδενί λόγω να χάσει την κάθετή του οργάνωση από την ελληνική περιφέρεια προς το κέντρο και ακόμη περισσότερο σε ό,τι αφορά το ΕΘ.Ι.ΑΓ.Ε.. Γίνεται νέος οργανισμός. Βρισκόμαστε στη διαβούλευση και πιστεύουμε ότι με τα ινστιτούτα και με τα κέντρα τα οποία θα δημιουργηθούν θα έχουμε το ποθητό αποτέλεσμα για την ανάπτυξη της συγχρόνου διοικήσεως και στην πατρίδα μας.
	ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει η κ. Αμμανατίδου-Πασχαλίδου.
	ΕΥΑΓΓΕΛΙΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Κύριε Υπουργέ, από την απάντησή σας βγάζουμε το συμπέρασμα ότι δεν παίρνετε στα σοβαρά αυτά τα τριάντα τρία ΕΘ.Ι.ΑΓ.Ε. της χώρας μας. Έχουν περάσει δεκαεννιά ολόκληρα χρόνια από τότε που το ΕΘΙΑΓΕ έγινε ιδιωτικού δικαίου και καμμία μα καμμία βελτίωση δεν υπήρξε. Απεναντίας, οδηγείται στη διάλυσή του. Το είπατε και μόνος σας, 450 ήταν οι ερευνητές το 1989 και έχουν μείνει 180 περίπου. Σε λίγα χρόνια θα είναι μόνο 50. Γιατί αυτή η φυγή; Για τους απλούστατους λόγους ότι δεν προκηρύχθηκε ποτέ ένα εθνικό πρόγραμμα, ούτε υπήρξε ένας εθνικός σχεδιασμός για τα προβλήματα του αγροτικού χώρου. Δεν είναι έτσι; Τα μόνα που άλλαξαν ήταν η ψήφιση του Οργανισμού, όπως είπατε κι εσείς, για την κεντρική υπηρεσία, με σκοπό εξυπηρετήσεις και ρουσφέτια σε βάρος των περιφερειακών ιδρυμάτων και η αφαίρεση όλης της περιουσίας του ΕΘ.Ι.ΑΓ.Ε. με αποτέλεσμα να μείνει χωρίς δικούς του πόρους. Διαλύθηκαν οι Οργανισμοί Σποροπαραγωγής χωρίς να αντικατασταθούν με κάτι καλύτερο και τα αντίστοιχα ινστιτούτα μοιραία έπεσαν στην αφάνεια και σταμάτησαν την παραγωγή εγχώριων ποικιλιών. Αποτέλεσμα; Χάθηκαν εξαιρετικής ποιότητας σπόροι σιτηρών, καλαμποκιού και βαμβακιού, οι ανάγκες καλύφθηκαν αποκλειστικά με εισαγωγές και στέρησαν το ΕΘ.Ι.ΑΓ.Ε. από πόρους, ενώ αποτελούσε το χώρο παραγωγής νέων ποικιλιών και υβριδίων. Έτσι ο Έλληνας παραγωγός τι κάνει; Εξαρτάται αυτήν τη στιγμή κατά το 100% από εισαγόμενες ποικιλίες ξένων εταιρειών. 
	Σήμερα οι περισσότεροι ερευνητές του ΕΘ.Ι.ΑΓ.Ε. προσπαθούν να κρατήσουν τα εργαστήρια ζωντανά. Εργάζονται για λογαριασμό άλλων και πληρώνονται από το κράτος. Είναι σα να έχεις έναν καλό εργάτη που τον πληρώνεις χωρίς να του δίνεις δουλειά και αυτός αντί να κάθεται, δουλεύει σε ξένα κτήματα, αρκεί να του δώσουν φαγητό και να του καλύψουν τα έξοδα μετακίνησης. Φαίνεται βέβαια παράλογο, αλλά αυτή είναι η πραγματικότητα! Σήμερα το 60% των πόρων προέρχεται από τα προγράμματα και το 40% από την επιχορήγηση του κράτους που αφορά βασικά μόνο τους μισθούς και αυτοί όμως συνεχώς περικόπτονται.
      Η επικείμενη αναδιοργάνωση του ΕΘ.Ι.ΑΓ.Ε. έχει αρχίσει εδώ και τρία χρόνια. Το οργανόγραμμα που επεξεργάστηκε η Επιτροπή των επτά σοφών βρίσκεται στο συρτάρι και κανείς δεν ξέρει ποια είναι η μοίρα που του επιφυλάσσεται. 
      Με όλα αυτά τα δεδομένα θα μπορούσατε και θα έπρεπε σήμερα να είστε πιο σαφής και να απαντήσετε με ειλικρίνεια τουλάχιστον στα δίκαια αιτήματα και στην αγωνία του προσωπικού, που ανησυχούν πλέον δικαιολογημένα για το εργασιακό τους μέλλον. 
      Αν μη τι άλλο, κύριε Υπουργέ, γιατί να πάνε χαμένα, όπως είπατε κι εσείς, τόσα χρόνια έρευνας, τεχνολογίας και τεκμηρίωσης, που είναι πολύ σημαντικά για τον αγροτικό και κτηνοτροφικό τομέα και όχι μόνο!
      Ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Υφυπουργέ, έχετε το λόγο.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Μου επιφύλαξε η μοίρα ασκώντας την αρμοδιότητα κατ’ εντολή του Πρωθυπουργού, να ανακαλύπτω, αν και καταγόμενος από αγροτική οικογένεια και ασκών τη γεωργία μέχρι μεγάλη ηλικία, το μεγαλείο της ελληνικής γεωργοκτηνοτροφίας κατά τη διάσταση της επιστήμης και κατά της υπηρεσιακής διαστάσεως.
      Το ΕΘ.Ι.ΑΓ.Ε. –και δεν το λέω για κυβερνητική υπεράσπιση- υποστηρίχτηκε τα τελευταία χρόνια εις ό,τι αφορά τα εργαστήρια του και τις δομές του. Πέντε περίλαμπρα εργαστήρια έχουμε στην περιοχή της Θέρμης. Δεν βρίσκονται, κατά τη στενή έννοια των αρμοδιοτήτων, όλα τα εργαστήρια εμπλεκόμενα κατά την άσκηση των καθηκόντων μου, αλλά κατά την αγάπη μου στο χώρο τον ευρύτερο της Μακεδονίας, και ασκώντας βεβαίως την υποστηρικτική λειτουργία τους, υπάρχουν και τα εργαστήρια των ζωοτροφών, της σποροπαραγωγής και βεβαίως, ακούγονται οι φωνές να διασωθεί όλος αυτός ο πλούτος των σπόρων που οι επιστήμονες έκαναν. 
      Το ΕΘ.Ι.ΑΓ.Ε. πρέπει όμως να ξέρουμε ότι όσον αφορά τους ερευνητές του, δόξα τω Θεώ, και καλά αμείβονται και εις ό,τι μας αφορά τους χρησιμοποιούμε και προπάντων εις ό,τι αφορά τα ινστιτούτα δασικών ερευνών κάπου «ξεθάφτηκαν» από το παρελθόν και βρέθηκαν να είναι σύμβουλοι στο Υπουργείο Αγροτικής Ανάπτυξης και Τροφίμων πέραν των υπηρεσιακών τους αρμοδιοτήτων. 
      Εις ό,τι αφορά δε την καταβολή επιδόματος ειδικών συνθηκών στο μη ερευνητικό δεν ξέρω αν συμβάλατε με την όχλησή σας και την όποια επιμονή σας, αλλά στις 12 Μαΐου έχει υπογραφεί η κοινή υπουργική απόφαση και επίκειται η απόδοση αυτού του επιδόματος που δικαιούνται και οι μη ερευνητές του ΕΘ.Ι.ΑΓ.Ε.. 
      Αλλά από την άλλη πλευρά οφείλω να πω κάτι κατά τον πιο κατηγορηματικό τρόπο. Η μισθοδοσία καλύπτεται εξ ολοκλήρου από τον προϋπολογισμού του Υπουργείου Αγροτικής Ανάπτυξης και Τροφίμων. Κατά τα λοιπά αναπτύσσονται -και βεβαίως κατά τη φιλόδοξη πορεία τού κάθε ερευνητή ή της ομάδας που μετέχει στην έρευνα- περίλαμπρα εργαστήρια και δραστηριότητες, τις οποίες είχα την τύχη πριν από λίγες ημέρες να τις δω και για τα κτηνιατρικά εργαστήρια έρευνας και στις ζωοτροφές και στα αρωματικά αυτοφυή φυτά, όπως βεβαίως ξέρετε καλύτερα ότι υπάρχει και ο βοτανικός κήπος στην ιδιαίτερη πατρίδα μου, των Κρουσσίων, που θα μεγεθυνθεί, όχι γιατί κατάγομαι από εκεί, αλλά γιατί πρέπει στην κυριολεξία να αναδειχθεί αυτός ο πλούτος της βιοποικιλότητας στα αρωματικά και φαρμακευτικά φυτά.
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας αφού πρώτα ξεναγήθηκαν στους χώρους του Μεγάρου της Βουλής δεκαοκτώ μαθήτριες και μαθητές, πέντε συνοδοί - δάσκαλοι και δεκατρείς γονείς από το 3ο Δημοτικό Σχολείο Καστοριάς.
      Τους καλωσορίζουμε στο Κοινοβούλιο.
      (Χειροκροτήματα απ’ όλες τις πτέρυγες της Βουλής)
      Η πέμπτη επίκαιρη ερώτηση με αριθμό 1002/27-5-2008 του Βουλευτή του Λαϊκού Ορθόδοξου Συναγερμού κ. Σπυρίδωνος – Άδωνι Γεωργιάδη προς τον Υπουργό Ανάπτυξης, σχετικά με την παραγωγή ενέργειας από πυρηνικά εργοστάσια και κατασκευή τέτοιων μονάδων στις Βαλκανικές Χώρες κ.λπ., αναβάλλεται λόγω κωλύματος του κυρίου Βουλευτή και διαγράφεται.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, εισερχόμαστε στη ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 72/13-5-2008 επερώτηση των Βουλευτών του Συνασπισμού Ριζοσπαστικής Αριστεράς κυρίων Αλέξανδρου Αλαβάνου, Ευαγγελίας Αμμανατίδου – Πασχαλίδου, Ιωάννη Δραγασάκη, Θεοδώρου Δρίτσα, Περικλή Κοροβέση, Φωτίου Κουβέλη, Αναστασίου Κουράκη, Παναγιώτη Λαφαζάνη, Αθανασίου Λεβέντη, Ιωάννη Μπανιά, Μιχαήλ Παπαγιαννάκη, Νικολάου Τσούκαλη, Άννας Φιλίνη και Γρηγορίου Ψαριανού  προς τους Υπουργούς Εσωτερικών και Αγροτικής Ανάπτυξης και Τροφίμων, σχετικά με τα «Μέτρα αντιμετώπισης δασικών πυρκαγιών και αποτελεσματική δασοπροστασία».
      Πριν δώσω το λόγο στον πρώτο επερωτώντα Βουλευτή, τον κ. Τσούκαλη, σας ενημερώνω ότι από το Γραμματέα της Κοινοβουλευτικής Ομάδας της Νέας Δημοκρατίας κ. Ιωάννη Τραγάκη έχει οριστεί Κοινοβουλευτικός Εκπρόσωπος για τη σημερινή συζήτηση, ο Βουλευτής Λέσβου κ. Ιωάννης Γιαννέλης-Θεοδοσιάδης και από το Γραμματέα του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Δημήτρη Ρέππα έχει οριστεί Κοινοβουλευτικός Εκπρόσωπος του ΠΑ.ΣΟ.Κ. ο Βουλευτής κ. Αμοιρίδης.
      Το λόγο έχει ο κ. Τσούκαλης.
      ΝΙΚΟΛΑΟΣ ΤΣΟΥΚΑΛΗΣ:	 Ευχαριστώ πολύ, κυρία Πρόεδρε. 
      Κυρίες και κύριοι συνάδελφοι, οι πυρκαγιές του 2007 ήταν η μεγαλύτερη κοινωνική, οικολογική και οικονομική κρίση που έχει βιώσει αυτή η χώρα μετά τη λήξη του Β΄ Παγκοσμίου Πολέμου. Τα προβλήματα που δημιούργησαν οι πυρκαγιές αυτές και οι συνέπειές τους, σε συνδυασμό με τις ακολουθούμενες πολιτικές, είναι πολύ πιθανόν να επηρεάσουν αρνητικά στο μέλλον τη βιώσιμη ανάπτυξη της χώρας μας.
      Η προηγούμενη, όμως, εκτίμηση μετατρέπεται σε βεβαιότητα, εάν συνυπολογιστούν οι εκτιμήσεις επιστημόνων και ειδικών για τις πιθανότητες επανάληψης ίδιων φαινομένων και κατά τη φετινή αντιπυρική περίοδο. 
      Τι έλλειψε, λοιπόν, και φθάσαμε σ’ αυτήν την ανοικτή πληγή για τη χώρα μας; Έλλειψε το οργανωμένο σχέδιο προστασίας των δασών και του δασικού πλούτου της χώρας. Αυτό που ονομάζουμε δασοπροστασία στην πραγματικότητα ήταν και παραμένει το ζητούμενο για την απόκρουση υπαρκτών κινδύνων, που το μέγεθος και τις συνέπειές του ζήσαμε το προηγούμενο καλοκαίρι. Και πέραν από την αποτίμηση των τραγικών αυτών συνεπειών,  μας διακατέχει μία αγωνία, εάν παρ’ όλα αυτά η πολιτεία είναι σε θέση να οργανωθεί στο μέλλον, εάν έβγαλε τα αναγκαία συμπεράσματα και εάν οι όποιες υποσχέσεις της Κυβέρνησης δεν αποτελούν απλά την καλυμμένη συνενοχή μέχρι την επόμενη καταστροφή. 
      Η δασοπροστασία αποτελεί δείκτη της κυβερνητικής αποτελεσματικότητας. Η λήψη και η στήριξη μέτρων για την ανάπτυξη των δασών, κριτήριο για την κατανόηση της διαμορφούμενης παγκόσμιας περιβαλλοντικής αντίληψης, μιας αντίληψης που επιβάλλει τη διαμόρφωση ενός ισχυρού νομικού, θεσμικού, οικονομικού και κοινωνικού πλαισίου, ικανού να διαχειριστεί αειφορικά τους δασικούς πόρους. 
      Η δασοπροστασία περιλαμβάνει τρεις βασικούς τομείς: Την πρόληψη, την ανάπτυξη των δασών και τη δασοπυρόσβεση αυτήν καθ’ εαυτήν.
      Τι έχουμε στη χώρα μας, κυρίες και κύριοι συνάδελφοι; Όλη η φιλολογία τα τελευταία χρόνια και κυρίως μετά τις πυρκαγιές του καλοκαιριού περιορίζεται μόνο στον τομέα της δασοπυρόσβεσης. Τα άλλα δύο κρίσιμα στοιχεία της γενικότερης δασικής πολιτικής δυστυχώς είναι στα αζήτητα. Και είναι διαχρονική ή πολιτική που εφαρμόζεται στον τομέα της δασοπροστασίας. Ουσιαστικά είναι μια ενιαία αντίληψη που εκφράστηκε ανάλογα και από τις κυβερνήσεις του ΠΑ.ΣΟ.Κ. αλλά και της Νέας Δημοκρατίας. Η πολιτική αυτή έχει συγκεκριμένη φιλοσοφία. Αντιμετωπίζει τα δάση ως στοιχείο ιδιοκτησίας του κράτους και όχι ως στοιχείο φυσικής και πολιτιστικής κληρονομιάς. Ποιο ήταν το μοντέλο που εφαρμόστηκε τα τελευταία χρόνια; Η καταστολή των δασικών πυρκαγιών γίνεται από το 1998 αποκλειστικά και μόνο από την Πυροσβεστική Υπηρεσία, όπως ορίζει ο ν. 2612/1998. Συγχρόνως η Δασική Υπηρεσία επιφορτίστηκε κατ’ όνομα και μόνο με την πρόληψη και την προστασία των δασών. Η ανάληψη του συντονισμού των μεγάλων πυρκαγιών γίνεται από το Γενικό Γραμματέα της Περιφέρειας, πρωτοφανές για τα παγκόσμια χρονικά. Ο δασάρχης και οι δασικές υπηρεσίες απουσιάζουν κραυγαλέα από την καταστολή. Πρόκειται δηλαδή για ρυθμίσεις που αγνόησαν το πόρισμα της Διακομματικής Επιτροπής της Βουλής και είχαν ως αποτέλεσμα τον κατακερματισμό της έννοιας της διαχείρισης των δασών. Δίνεται βάρος μόνο στην καταστολή και απαξιώθηκε η σημαντικότερη συνιστώσα του προβλήματος, δηλαδή, η πρόληψη. 
      Η χρηματοδότηση των σχετικών έργων μειώνεται συστηματικά σε σταθερές τιμές. Ακολουθήθηκε μεθοδευμένα η υποβάθμιση της πρόληψης και της ανάδειξης των δασών, τομείς οι οποίοι είναι αρμοδιότητας των δασικών υπηρεσιών και των ευρύτερων φορέων της κοινωνίας. Ακολουθήθηκε, δηλαδή, συστηματικά η εγκληματική πολιτική της αποκοινωνικοποίησης της δασοπροστασίας και γενικότερα της διαχείρισης των δασών. 
    Κυρίες και κύριοι συνάδελφοι, για την αποτελεσματική προστασία των δασών επιβάλλεται να υπάρχει πρωτίστως πολιτική βούληση. 
    Δεύτερον, να υπάρχουν επαρκή χρηματοδοτικά μέσα που να επιτρέπουν τον προγραμματισμό των έργων δασικής ανάπτυξης και προστασίας. 
    Τέλος να υπάρχει η στοιχειώδης ισομέρεια στην κατανομή πόρων ανάμεσα στο έργο της πρόληψης και το έργο της καταστολής των δασικών πυρκαγιών. 
    Τίποτα από τα προηγούμενα δεν ισχύει. Οι τεράστιες δαπάνες για την κατάσβεση δεν αποτελούν δείκτη για την αποτελεσματικότητα του κρατικού μηχανισμού. Αντίθετα προσδιορίζουν έλλειμμα πολιτικής στη χρηματοδότηση των δασοκομικών και προληπτικών μέτρων για την αντιμετώπιση των πυρκαγιών. 
    Για την  προστασία του δημόσιου δασικού πλούτου διατίθεται μόνο το 0,36% του προγράμματος δημοσίων επενδύσεων. Αυτό το ποσοστό είναι ήδη ανεπαρκές για την άσκηση και εφαρμογή μιας ουσιαστικής πολιτικής δασοπροστασίας όπως αποκαλύφθηκε και από τις πυρκαγιές του 2007. 
    Συνολικά οι διαθέσιμες πιστώσεις για τη συνολική δασοπονική  δραστηριότητα ανέρχονται σε καθαρές τιμές για φέτος –για να μην υπάρχει παρεξήγηση- στα 7.000.000 ευρώ. Χρήματα που δεν καλύπτουν ούτε τις ανάγκες των Οργανισμών Τοπικής Αυτοδιοίκησης για την προστασία περιαστικών δασών. Την ίδια βέβαια στιγμή δαπανώνται για την καταστολή περισσότερα από 500.000.000 ευρώ. 
    Αυτή η αναλογία, κυρίες και κύριοι συνάδελφοι, 7.000.000 για πρόληψη και προστασία έναντι 500.000.000 για δασοπροστασία συνιστά πολιτικό σκάνδαλο πρώτου μεγέθους. 
    Η Πυροσβεστική, που έχει ως αρμοδιότητάς της και την καταστολή των δασικών πυρκαγιών, αντιμετωπίζει σημαντικά προβλήματα σε έλλειψη προσωπικού. Οι κενές οργανικές θέσεις ξεπερνούν τις τέσσερις χιλιάδες. Η πρόσληψη των χιλίων διακοσίων εβδομήντα πυροσβεστών θα πραγματοποιηθεί μετά το Σεπτέμβριο του 2008. Τα μισθωμένα ελικόπτερα είναι κατά τέσσερα λιγότερα από πέρυσι και τα πυροσβεστικά αεροσκάφη λιγότερα κατά δύο. Δεν έχει πραγματοποιηθεί καμμία προμήθεια νέων πυροσβεστικών οχημάτων. Οι εποχικοί προσλήφθηκαν τον μήνα Απρίλιο και οι εγγεγραμμένες πιστώσεις είναι μόνο για τέσσερις μήνες, δηλαδή, μέχρι το τέλος Ιουλίου. 
    Κυρίες και κύριοι συνάδελφοι, η δασική πυρκαγιά αντιμετωπίζεται ως κλασικό επιχειρησιακό συμβάν. Τα σχέδια αντιμετώπισης δασικών πυρκαγιών που περιλαμβάνουν τον επιχειρησιακό σχεδιασμό του Πυροσβεστικού Σώματος σε επίπεδο νομού είναι –άκουσον, άκουσον- εμπιστευτικού, χαρακτήρα. Τόσο εμπιστευτικού ώστε ακόμα και η Πανελλήνια Ομοσπονδία Συμβασιούχων Πυροσβεστών Πυρόσβεσης Διάσωσης δεν περιλαμβάνεται στους αποδέκτες για ενημέρωση. 
    Παρακολουθήσαμε πέρυσι σκηνές όπου το Πυροσβεστικό Σώμα είχε τον αποκλειστικό ρόλο της πυρόσβεσης, ενώ οι τοπικοί φορείς -νομαρχίες, δήμοι, εθελοντικές οργανώσεις- δεν είχαν κανένα ρόλο στις επιχειρήσεις. Όλοι παρακολουθούσαν αμήχανοι και απορημένοι τις προσπάθειες τις Πυροσβεστικής, γιατί δεν τους επιτρεπόταν να επέμβουν. Τα γεμάτα βυτία και η διάθεση γνήσιας προσφοράς έμειναν ανεκμετάλλευτα. Και βέβαια δεν δόθηκε ποτέ καμμία εξήγηση, γιατί το σχέδιο ήταν εμπιστευτικό. Μιλάμε, δηλαδή, για την πλήρη παραφροσύνη. 
    Και ως προς τη Δασική Υπηρεσία, παρά τις συνεχείς εξαγγελίες, δεν έγινε καμμία ενέργεια για την ενδυνάμωσή της. Η Δασική Υπηρεσία υποβαθμίζεται ολοένα και περισσότερο και οδεύει προς διάλυση. Οι κενές οργανικές θέσεις ξεπερνούν τις δυόμισι χιλιάδες με αποτέλεσμα πολλά δασαρχεία και διευθύνσεις δασών να υπολειτουργούν. Πώς είναι δυνατόν με αυτό το προσωπικό να γίνουν τα απαραίτητα έργα πρόληψης; Όπως διαχειριστικές μελέτες, αντιπυρικές ζώνες, καθαρισμοί κ.λπ., όταν δεν επαρκεί ούτε για τις τρέχουσες διοικητικού χαρακτήρα υποθέσεις. 
    Κυρίες και κύριοι συνάδελφοι, προτάσεις που έχουμε καταθέσει σαν κόμμα, σαν Συνασπισμός Ριζοσπαστικής Αριστεράς, είναι διατυπωμένες από πέρυσι μετά τη μεγάλη πυρκαγιά της Πάρνηθας. Είμαστε υποχρεωμένοι να τις επαναλάβουμε. Το μέγεθος των καταστροφών εξαρτάται από τις εφαρμοζόμενες πολιτικές στη δασοπροστασία. Σε αυτές η πρόληψη πρέπει να έχει κυρίαρχη θέση. 
    Βέβαια, πρόληψη δεν είναι μόνο τα διαχειριστικού χαρακτήρα μέτρα αλλά κυρίως τα νομικού και θεσμικού. Αυτά πρέπει να συνιστούν ένα ξεκάθαρο πλαίσιο προστασίας των δασών και δασικών εκτάσεων και η εφαρμογή τους να γίνεται χωρίς παρερμηνείες και προσδοκίες από τους καταπατητές. Για την αποτελεσματικότερη αντιμετώπιση των φετινών πυρκαγιών απαιτούνται τα παρακάτω μέτρα.
    Πρώτον, χωροταξικός σχεδιασμός της πολιτικής δασοπροστασίας. Θα πρέπει κατά περιοχές, ανάλογα με το είδος της βλάστησης και τις τοπικές ιδιαιτερότητες, να υπάρξουν οι απαραίτητες υποδομές σε μέσα και προσωπικό, ώστε να καθίσταται αποτελεσματική η πρόληψη και δυνατή η γρήγορη καταστολή. 
      Δεύτερον, η εγκατάσταση συστημάτων εντοπισμού έναρξης των πυρκαγιών. Η σημερινή τεχνολογία και τεχνογνωσία επιτρέπει μέσω εφαρμογής των κατάλληλων συστημάτων πληροφορικής τη συνολική παρακολούθηση του δασικού οικοσυστήματος της χώρας.
      Τρίτον, η οργάνωση της έγκαιρης επέμβασης. Η Δασική Υπηρεσία, το Πυροσβεστικό Σώμα και η Τοπική Αυτοδιοίκηση πρέπει να βρουν την κοινή τους συνισταμένη, που είναι η έγκαιρη και αποτελεσματική προστασία των δασών. Να σημειώσουμε – και είναι γνωστό σε όλους – ότι η επέμβαση μέσα στα πρώτα δέκα λεπτά επιτρέπει την αντιμετώπιση της φωτιάς πριν πάρει διαστάσεις.
      Γι’ αυτό χρειάζεται όχι μόνο να υπάρχει μια σωστή κατανομή των δυνάμεων πυρόσβεσης αλλά και συμμετοχή όλων όσων ασχολούνται καθ’ όλη τη διάρκεια του έτους με το δάσος, δηλαδή των δασικών, των δασαρχείων, των κτηνοτρόφων, καθώς και των κατοίκων των ορεινών και δασικών περιοχών.
      Πώς μπορεί όμως, κυρίες και κύριοι συνάδελφοι και κύριε Υπουργέ, να υπάρξει αυτός ο συντονισμός, όταν τα σχέδια δασοπυρόσβεσης θεωρούνται επιχειρησιακά σχέδια και είναι απόρρητα ακόμα και στους εθελοντές δασοπυροσβέστες;
      Τέταρτον, η ουσιαστική συμμετοχή της Τοπικής Αυτοδιοίκησης. Η αυτοδιοίκηση πρέπει να έχει ουσιαστική συμμετοχή στα κατά τόπους συντονιστικά όργανα. Επιπλέον υπάρχουν δυνάμεις στις τοπικές κοινωνίες που θέλουν να προσφέρουν αλλά αδυνατούν λόγω συντονισμού. Η αυτοδιοίκηση οφείλει να αναλάβει το συγκεκριμένο ρόλο, αφού εκτός των άλλων γνωρίζει και τις προθέσεις αλλαγής χρήσης που επικρατούν στα περιαστικά δάση.
      Για να λυθεί αποτελεσματικά το πρόβλημα της δασοπροστασίας, πρέπει να προωθηθούν επιπλέον οι παρακάτω πολιτικές, γενικότερες, όχι άμεσα, γιατί στη φετινή αντιπυρική περίοδο ήδη διανύουμε τον πρώτο μήνα.
      Πρώτον, ο ενιαίος φορέας δασοπροστασίας. Πρέπει να αποσυρθεί ο ν. 2612/1998 που κατά αντιεπιστημονικό τρόπο διαχώρισε την πρόληψη από την καταστολή. Και η εφαρμογή του προξένησε τεράστιες καταστροφές, αυτό είναι πανθομολογούμενο. Το ομόφωνο πόρισμα της Βουλής το 1993 για τη δημιουργία ενιαίου φορέα δασοπροστασίας μπορεί να αποτελέσει τη βάση για μια αποτελεσματικότερη προσέγγιση στην οργάνωση της δασοπροστασίας.
      Δεύτερον, θεσμοθέτηση συγκεκριμένων ρυθμίσεων για τις καμένες περιοχές. Πρέπει όχι μόνο άμεσα να ανακηρύσσονται όλες οι καμένες εκτάσεις αναδασωτέες, αλλά και να προστατεύονται αυστηρά, για να καταστεί εφικτή η αναγέννησή τους. Ταυτόχρονα βέβαια πρέπει να θεσμοθετηθούν συγκεκριμένα μέτρα ανασυγκρότησης των πυρόπληκτων περιοχών, που να επιτρέπουν στους κατοίκους των παραδασικών περιοχών να μένουν στα χωριά τους.
      Και, τρίτον, ενίσχυση και προώθηση του εθελοντισμού. Η εθελοντική δασοπροστασία έχει πολλά να προσφέρει – το γνωρίζουμε – και ήδη έχει προσφέρει πάρα πολλά, αρκεί να λειτουργεί οργανωμένα και κυρίως με γνώση του κινδύνου της καταστολής των πυρκαγιών. Πρέπει όμως να υπάρξουν και οι νομοθετικές προϋποθέσεις που θα βοηθήσουν προς την κατεύθυνση αυτή.
      Τέταρτον, κατάργηση και απόσυρση των δασοκτόνων νόμων και προτάσεων. Κυρίες και κύριοι συνάδελφοι, κύριε Υπουργέ, από το Σύνταγμα του 1975, που με τα άρθρα 24 και 117 έβαλε τα θεμέλια της σωστής προστασίας του φυσικού περιβάλλοντος, και από τον αντίστοιχο ν. 978/1979 έχουν γίνει περισσότερες από σαράντα νομοθετικές απόπειρες, που όλες είχαν ένα στόχο και αποτέλεσμα: τη μείωση των εδαφών δασικού χαρακτήρα.
      Η τροποποίηση του άρθρου 24 δεν πέρασε, όπως είναι γνωστό, μέσω της συνταγματικής Αναθεώρησης. Όμως το κόμμα σας, η Νέα Δημοκρατία, και η Κυβέρνησή σας επέμενε πεισματικά στην αναθεώρησή του μέχρι την τελευταία στιγμή. Είναι προφανές τι επεδίωκε: να ενισχύσει τα διάφορα συμφέροντα του real estate και της βαριάς τουριστικής βιομηχανίας.
      Αυτή η επιδίωξη της Κυβέρνησης αποδεικνύεται πέρα από κάθε αμφιβολία και από τις δηλώσεις που κάνετε ακόμα και αυτήν τη στιγμή για διασταλτική ερμηνεία του, ένα δεύτερο άρθρο, για το οποίο μιλάτε για διασταλτική ερμηνεία του. Σταματήστε επιτέλους τις δηλώσεις αυτές. Έχετε «ξεχειλώσει» το Σύνταγμα, πριν ακόμα ολοκληρωθεί ουσιαστικά η Αναθεώρηση, πριν ακόμα δημοσιευτεί η Αναθεώρηση το φύλλο της Εφημερίδας της Κυβερνήσεως.
      Και, επιπλέον, καταργήστε το δασοκτόνο ν. 3208/2003, που όταν ψηφιζόταν από το ΠΑ.ΣΟ.Κ. εσείς ως Νέα Δημοκρατία τον καταγγείλατε ως αντισυνταγματικό αλλά σήμερα τον εφαρμόζετε.
      Να γίνει σαφής οριοθέτηση και απόλυτη προστασία του δασικού χαρακτήρα εδαφών. Να συνταχθούν οι δασικοί χάρτες, με βάση συνταγματικές επιταγές και το ν.998/1979, που, για να χαρακτηριστεί μια έκταση ως δάσος, απαιτεί ποσοστό δασοκάλυψης 10% και όχι σύμφωνα με το άρθρο 1 του ν.3208 που απαιτεί 25%.
     (Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
     Η επιχειρούμενη από το «ΚΤΗΜΑΤΟΛΟΓΙΟ Α.Ε.» οριοθέτηση πρέπει να σταματήσει, αφού ενδέχεται με τον τρόπο που σχεδιάζεται να προκαλέσει τον αποχαρακτηρισμό μεγάλου μέρους του δασικού χαρακτήρα εδαφών.
     Εμείς πιστεύουμε ότι χρειάζονται σημαντικές τομές, όπως είναι η δημιουργία του ανεξάρτητου, αυτόνομου και ισχυρού Υπουργείου Περιβάλλοντος, σύνταξη με επείγοντα χαρακτήρα του Δασολογίου και του Κτηματολογίου στην Ελλάδα, λειτουργία άμεσα του Εθνικού Συμβουλίου Χωροταξίας και Επιτροπής της Φύσης. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, θα πάρω λίγο χρόνο από τη δευτερολογία μου. 
     Πρέπει να καταργηθεί η λειτουργία των οικοδομικών συνεταιρισμών. Είδαμε σε πόσο μεγάλο βαθμό συνδέονται τα συμφέροντα του να οικοπεδοποιηθούν δάση με την εμφάνιση των πυρκαγιών. 
     Επίσης, πιστεύουμε ότι η Ελλάδα, όπως όλες σχεδόν οι ευρωπαϊκές χώρες, πρέπει να προχωρήσει στην κατάργηση της εκτός σχεδίου δόμησης. Να υπάρχει η δόμηση, η δυνατότητα των πολιτών, ειδικά των μεγάλων πόλεων, να έχουν το εξοχικό τους εκτός της  Αθήνας ή αλλού, αλλά όχι αυτή η καταστροφή που γίνεται από το ένα έως το άλλο άκρο της Ελλάδας με την εκτός σχεδίου δόμηση. 
     Κύριε Υπουργέ, ευελπιστούσατε ότι μετά την πάροδο οκτώ μηνών από την πύρινη λαίλαπα του περασμένου καλοκαιριού οι διαχρονικές σας ευθύνες θα είχαν περιπέσει σε λήθη. Όμως η πραγματικότητα, δυστυχώς, είναι πολύ πεισματάρα! Πολύ δε πιο πεισματικές είναι οι δυσοίωνες προβλέψεις για το φετινό καλοκαίρι, όχι μόνο των επιστημόνων αλλά και των ίδιων των κρατικών υπηρεσιών, όπως της Εθνικής Μετεωρολογικής Υπηρεσίας. Αφού το κράτος εξακολουθεί να είναι ανέτοιμο, έχουμε εναποθέσει δυστυχώς για άλλη μία φορά τις ελπίδες μας στο Θεό. Μόνο που ο Θεός δεν είναι τόσο φιλεύσπλαχνος, ούτως ώστε να σας συγχωρέσει φέτος. Η πιθανή επανάληψη φαινομένων, όπως τα περσινά, θα υπερβαίνουν αυτήν τη φορά τις πολιτικές σας ευθύνες. Να είστε βέβαιοι ότι φέτος δεν θα μας φταίει ο κακός μας ο καιρός αλλά οι ελλειμματικές σας πολιτικές. Θα τις παρακολουθούμε, θα τις αναδεικνύουμε και θα τις καταλογίζουμε κάθε φορά που συμβαίνουν. 
     Ευχαριστώ πολύ.
     (Χειροκροτήματα από την πτέρυγα του Συνασπισμού Ριζοσπαστικής Αριστεράς) 
     ΠΡΟΕΔΡΕΥΩΝ (Φίλιππος Πετσάλνικος): Κυρία και κύριοι συνάδελφοι, ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σπυρίδων Χαλβατζής ορίζει ως Κοινοβουλευτικό Εκπρόσωπο κατά τη συζήτηση της συγκεκριμένης επερώτησης το Βουλευτή του Κομμουνιστικού Κόμματος κ. Σκυλλάκο Αντώνη. 
     Το λόγο έχει ο κ. Μιχαήλ Παπαγιαννάκης. 
     ΜΙΧΑΗΛ ΠΑΠΑΓΙΑΝΝΑΚΗΣ: Ευχαριστώ, κύριε Πρόεδρε. 
     Κύριε Πρόεδρε, έχω την πολύ δυσάρεστη αίσθηση του μπαγιάτικου. Επαναλαμβάνουμε την ίδια ακριβώς κουβέντα που κάναμε πέρυσι και στη Βουλή και εκτός Βουλής αλλά και στα Μέσα Μαζικής Ενημέρωσης. 
     Από πέρυσι μέχρι τώρα αλλαγές σε σημαντικά πράγματα δεν είδαμε. Κάτι είπε ο συνάδελφός και σύντροφός μου κ. Τσούκαλης για τον περιφερειάρχη και το ρόλο του. Δεν ξέρω εάν αυτός είναι ο νεωτερισμός φέτος, αλλά άλλο πράγμα δεν είδαμε. Θα μπορούσαμε, λοιπόν, να μείνουμε εκεί. 
     Η μόνη μας ελπίδα, πέρα από τα θεολογικά, αγαπητέ συνάδελφε, είναι ότι φέτος μάλλον, από ό,τι φαίνεται, δεν προβλέπονται εκλογές. Επομένως η πίεση κατά τις γνωστές μελέτες των κοινωνιολόγων και των ανάλογων επιστημόνων ίσως είναι λίγο μικρότερη επάνω στα δάση και άρα, ένα τμήμα των κινήτρων, που τα οδηγούν στις πυρκαγιές για τους γνωστούς λόγους σε εκλογική περίοδο, ίσως να είναι μικρότερο φέτος. Ίσως, ας το ελπίσουμε. 
     Ωστόσο υπάρχουν και άλλοι δομικοί λόγοι που οδηγούν σε αυτήν την πίεση. Βεβαίως, τα όσα φοβερά και τρομερά ακούμε για τις τουριστικές επενδύσεις και τις ανάγκες τους, καθώς και τη διευθέτηση του χώρου για να μπορέσουν να χωρέσουν, όσα ακούμε για μεγάλα έργα που συναντούν προβλήματα και πρέπει να περάσουν από περιοχές που δεν μπορούν να περάσουν και, επομένως, καλό θα ήταν μια πυρκαγιά να βοηθήσει. Τα λέω καθαρά και χύμα. 
     Επίσης, υπάρχουν πάντοτε τα μεγάλα συμφέροντα. Εξακολουθούν να επιμένουν μονές, μοναστήρια και εκκλησίες - πράγμα το οποίο θεωρούμε κυριολεκτικά εξοργιστικό- στην οικοδόμηση των καμένων, δυστυχώς και κάποιοι Οργανισμοί Τοπικής Αυτοδιοίκησης εδώ και εκεί και, βεβαίως, έχουμε το γνωστό φαινόμενο που εμφανίζεται κατά καιρούς, οι διάφοροι κληρονόμοι περιουσιών από απίστευτες ιδιοκτησίες, με απίστευτους τρόπους διαπιστωμένες, μέχρι και με επίσημα κείμενα της Οθωμανικής Αυτοκρατορίας, πράγμα που είναι ντροπή για το σύγχρονο ελληνικό κράτος. 
     Ως εκ τούτου, τι μπορείτε να κάνετε φέτος; Τι απαιτούμε από εσάς; Είπε ο κ. Τσούκαλης για τις χρηματοδοτήσεις, που είναι 500.000.000 για καταστολή και 7.000.000 για πρόληψη. Ό,τι ήταν να γίνει έγινε, δηλαδή, εδώ που τα λέμε. 
     Συντονισμός. Μακάρι, να υπάρχει, αν και δεν το πολυβλέπω.
     Στη Δασική Υπηρεσία λείπει κόσμος. 
     Συμβασιούχοι. Είναι πεντέμισι χιλιάδες όμηροι στα χέρια σας και δεν ξέρω με πόση όρεξη θα πάνε να χυθούν στη φωτιά, με τα ελλιπή μέσα που έχουν και με τα «τισερτάκια» που φοράνε.
      Εθελοντές: Είχατε πει ότι θα κάνετε νομοθετικές ρυθμίσεις να βοηθηθεί ο εθελοντισμός μέσω της Τοπικής Αυτοδιοίκησης. Δεν το είδαμε. Ως εκ τούτου τι προλαβαίνετε να αλλάξετε; Αν θέλετε μια συμβουλή, κύριε Υπουργέ, ειλικρινά -γιατί δεν θέλω να κάνω αντιπολίτευση τζάμπα- δεν μπορείτε να αλλάξετε σπουδαία πράγματα τώρα. Μακάρι να κάνετε όλα αυτά που σας λέει το πρόγραμμά μας και οι προτάσεις μας για του χρόνου και του παραχρόνου, σε βάθος χρόνου. Το μόνο, όμως, που μπορείτε να κάνετε τώρα είναι να πάρετε πρωτοβουλίες υποδειγματικού χαρακτήρα, εξαγγελίες και δεσμεύσεις με ισχυρή πειστικότητα. Υπάρχει τρόπος να γίνει. 
      Να θυμηθούμε μερικά πράγματα. Χάρτες δεν κάνατε. Είναι έτοιμοι, στο συρτάρι. Κάποιος έγραψε: «Βρε παιδιά, στην εποχή του «Google», σε μία εβδομάδα μπορείτε να τους συντάξετε και να τους έχετε». Πείτε πότε θα τους δημοσιεύσετε. Σε δεκαπέντε ημέρες, σε είκοσι ημέρες, σε τριάντα ημέρες; Ανακοινώστε τη δημοσίευσή τους. Γιατί; Για να ακολουθήσει η εξαγγελία του Δασολογίου, με χρονοδιάγραμμα, με ημερομηνία, με υπόμνηση των κυρώσεων για όποιους δεν το τηρήσουν, με κάποιες φωνές δυνατές και με κάποια παραδείγματα τιμωριών ήδη από τώρα. 
      Δηλώστε καθαρά και ξάστερα ότι απαγορεύεται στο εξής η εκτός σχεδίου δόμηση. Για την εντός σχεδίου, το κράτος έχει την υποχρέωση να φτιάξει το σχέδιο για να μπορεί να γίνει αυτό. Αλλά αυτό είναι άλλο θέμα. Μην κοροϊδεύετε τον κοσμάκη λέγοντας ότι «αυτοί εδώ θέλουν να σας εμποδίσουν να χτίσετε». Απαγορεύστε την. Αυτά τα «σου είπα, μου είπες», «σε δέκα χρόνια θα δούμε», «εντός τριών ετών», «σε προθεσμία δύο ετών», «αν το πει ο κ. Πετσάλνικος ή ο κ. Παπαγιαννάκης» και «να δούμε τι θα πει ο κ. Τσούκαλης», αυτά που ακούμε, ιδίως από το Υπουργείο Περιβάλλοντος, είναι απαράδεκτα. Ανακοινώστε τώρα την πλήρη απαγόρευση. Βρείτε τον τρόπο να κοπεί ο ομφάλιος λώρος οικοδομικών συνεταιρισμών και κράτους, αν δεν μπορείτε να τους απαγορεύσετε. 
      Βλέπουμε σε εφημερίδες και σήμερα και χθες ακόμη, κρούσματα αιτημάτων, πιέσεων για την Πάρνηθα, για την Πεντέλη. Πάλι πρωταγωνιστούν εκεί οι οικοδομικοί συνεταιρισμοί και όχι κάποιων φτωχών, ταλαίπωρων προσφύγων, αλλά πολύ ικανοποιητικά τακτοποιημένων στρωμάτων της ελληνικής κοινωνίας ή συμφέροντα με εντελώς αδιαφανείς τίτλους, στα οποία κανείς δεν ξέρει ποιοι είναι από πίσω. 
      Μπορείτε να τα κάνετε από τώρα, να τα ανακοινώσετε αύριο το πρωί ή και τώρα, πειστικά, με υποδειγματικές πράξεις και ενέργειες, μήπως αρχίσει και δημιουργείται ένα κλίμα -εμένα μόνο εκεί είναι η ελπίδα μου- κάποιο κλίμα που να αναστρέφεται, που να απονομιμοποιεί τις προσδοκίες, που να λέει ότι είναι ατιμία, έγκλημα και κλοπή εις βάρος του κοινωνικού συμφέροντος το κάψιμο των δασών και το κτίσιμό τους. Ίσως τότε μπορέσει να μπει το νερό στο αυλάκι, με έναν άλλο τρόπο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δώστε μου τριάντα δευτερόλεπτα, κύριε Πρόεδρε, σας παρακαλώ.
      Θυμίζω ότι πέρυσι, μέσα στη φωτιά, την ώρα που όλα έβραζαν και ξαναμπήκε το θέμα των χαρτών και του Δασολογίου, δήλωσε ανώτατος κρατικός λειτουργός, και επωνύμως μάλιστα, το εξής: «Αστειεύεστε; Αν κάνουμε κανένα αστείο και το δημοσιοποιήσουμε, θα μας πάρουν να μας κρεμάσουν». Ποιοι θα πάνε να σας κρεμάσουν; Προλάβετε τουλάχιστον να τους κόψετε τα χέρια, προτού το αποπειραθούν. 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η Βουλευτής του ΣΥ.ΡΙΖ.Α. κ. Άννα Φιλίνη.
      ΑΝΝΑ ΦΙΛΙΝΗ: Κυρίες και κύριοι συνάδελφοι, πέρυσι ζήσαμε εκείνη την τρομερή καταστροφή με σημαντικές απώλειες σε ανθρώπινες ζωές, σε δάση, σε αγροτικές καλλιέργειες, σε ζωικό πλούτο. Είχαμε και την τρομερή καταστροφή του τοπίου της Ολυμπίας, που αποτελεί αναπόσπαστο τμήμα του ίδιου του μνημείου της Ολυμπίας. Έτσι είναι με τα μνημεία μας. Χτίστηκαν μέσα σε περιοχές υψηλού κάλους και αποτελούν κομμάτι τους. Δακρύσαμε με τη φωτιά που «έγλειφε» το Μουσείο της Ολυμπίας και ας μας λοιδορούσε την ίδια στιγμή, δυστυχώς ασύστολα, μέσα από τις τηλεοπτικές μας συσκευές, ο Γενικός Γραμματέας του Υπουργείου Πολιτισμού, πως δήθεν δεν υπήρχε κίνδυνος για το Μουσείο της Ολυμπίας. Στη συνέχεια αποκαλύφθηκε πλήρως το ψεύδος και αποδείχθηκε η πλημμελής προστασία του Μουσείου. 
      Σήμερα μαθαίνουμε από υπεύθυνα χείλη ότι από πέρυσι μέχρι σήμερα έχουν γίνει ορισμένες θετικές επεμβάσεις στα τραύματα της Αρχαίας Ολυμπίας. 
    Δυστυχώς, όμως, παράλληλα μαθαίνουμε πως ο κίνδυνος δεν τελείωσε για μια σειρά παράπλευρων αρχαιολογικών χώρων που κάηκαν πέρυσι και ιδίως επειδή είχαμε λίγες βροχές αυτόν το χειμώνα.
    Η Έφορος Αρχαιοτήτων της περιοχής κ. Χατζή, αναφέρθηκε, σε γνωστή εφημερίδα, σε αρχαιολογικούς χώρους, στα καμένα, το Λεπραίο, το Σάμικο και αλλού, όπου η βλάστηση δυστυχώς από πέρυσι μέχρι	 φέτος έχει χαθεί. Έχουν γίνει σωστικές ανασκαφές, που όμως εάν δεν δοθεί το απαραίτητο προσωπικό δεν θα προχωρήσουν αυτές οι ανασκαφές με ενδεχόμενο σε μια πιθανή πυρκαγιά να χαθεί ό,τι μπόρεσε να σωθεί.
    Κυρίες και κύριοι συνάδελφοι, επίσης στη μελέτη, που πρόσφατα παρουσίασε το Ε.Μ.Π. σχετικά με την ανασυγκρότηση των πυροπλήκτων περιοχών, και εκεί αναφέρεται ότι οι κάτοικοι αυτών των περιοχών βιώνουν μια έντονη αβεβαιότητα για το μέλλον. 
    Τα δάση πρέπει να ξαναγίνουν αλλά και οι κάτοικοι πρέπει να μείνουν στους οικισμούς τους. Πώς όμως; Ανοίγουν δύο δρόμοι. Το αναφέρει ρητά το  Πολυτεχνείο, αλλά το ξέρουμε και από τις νομοθεσίες που συζητούμε εδώ στις διάφορες επιτροπές της Βουλής.
    Ανοίγει από τη μια μεριά ο δρόμος της εντατικής ανάπτυξης του τουρισμού στην κατεύθυνση του μαζικού τουρισμού με παράλληλα μεγάλα έργα υποδομής μεταφορών κ.λπ..  Σε μια τέτοια κατεύθυνση κινείται δυστυχώς το νέο ειδικό χωροταξικό τουρισμού, που θα οδηγήσει σε μεγάλες οικολογικές καταστροφές. Κάτι τέτοιο δεν πρέπει να το επιτρέψουμε.
    Ο άλλος είναι ένας δρόμος πιο ήπιος, ο δρόμος του εκσυγχρονισμού και βελτίωσης της αγροτικής παραγωγής με βιολογικές καλλιέργειες σε συνδυασμό με ήπια τουριστική ανάπτυξη. Κάτι τέτοιο, αυτός ο δεύτερος δρόμος είναι κάτι που πρέπει να το προσπαθήσουμε, είναι κάτι που ελπίζουμε.
    Δεν πρέπει, κυρίες και κύριοι συνάδελφοι, να δούμε την καταστροφή της περιοχής «NATURA» γύρω από τη λίμνη του Καϊάφα, ούτε πρέπει να δούμε να περνάει ο αυτοκινητόδρομος Ελευσίνα – Τσακώνα μέσα από την προστατευόμενη περιοχή. 
    (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
    Κύριε Πρόεδρε, θα παρακαλέσω, εάν δεν μου επαρκέσει ο χρόνος, να πάρω και από τη δευτερολογία μου.
    ΠΡΟΕΔΡΕΥΩΝ (Φίλιππος Πετσάλνικος):  Δεν έληξε ο χρόνος σας ακόμη, αλλά εάν θέλετε να χρησιμοποιήσετε και τη δευτερολογία σας, να ανταποκριθώ στο αίτημά σας.
    ΑΝΝΑ ΦΙΛΙΝΗ: Κυρίες και κύριοι συνάδελφοι, θα ήθελα να  αναφερθώ περισσότερο στα περιαστικά δάση και ειδικότερα στο περιαστικό πράσινο της Αττικής. Αυτό το πράσινο είναι απαραίτητο για τη ζωή των κατοίκων σ’ αυτές τις μεγάλες πόλεις για την αναψυχή τους, την υγεία, θα έλεγα όχι μόνο για την υγεία, αλλά για την επιβίωση των κατοίκων των μεγάλων πόλεων. Και όμως αυτό το αστικό πράσινο δεν είναι οριοθετημένο και βρίσκεται σε άμεσο κίνδυνο. 
    Αναφέρθηκαν και ο κ. Παπαγιαννάκης και ο κ. Τσούκαλης σ’ αυτούς τους μεγάλους κινδύνους. Διακόσιες είκοσι χιλιάδες στρέμματα δασών και δασικών εκτάσεων διεκδικούνται από συνεταιρισμούς μέσα σε προστατευόμενες περιοχές σε ολόκληρη τη χώρα. Και από αυτές οι μισές, εκατόν δεκατρείς χιλιάδες στρέμματα, βρίσκονται στην Αττική, όπου δραστηριοποιούνται εκατόν είκοσι οκτώ οικοδομικοί συνεταιρισμοί, τους οποίους εκμεταλλεύονται διάφοροι επιτήδειοι και που πιέζουν, καθώς και άλλοι ιδιώτες, για να μπορέσουν να οικοδομήσουν μέσα σε περιοχές όπου αυτό δεν είναι επιτρεπτό.
    Για μας, κυρίες και κύριοι συνάδελφοι, τα βουνά γύρω από την Αθήνα, η Πάρνηθα, ο Υμηττός, η Πεντέλη, το Ποικίλο Όρος πρέπει με κάθε θυσία να σωθούν και να διατηρήσουν το χαρακτήρα τους ως βουνά, ως πράσινα βουνά και όχι ως δομημένοι ή ημιδομημένοι χώροι. 
      Γι’ αυτό και δεν σταματήσαμε ήδη από πέρυσι να λέμε, όταν ξέσπασαν οι μεγάλες πυρκαγιές, ότι το ξεκίνημα της αναθεώρησης του άρθρου 24 του Συντάγματος με στόχο τον αποχαρακτηρισμό μεγάλων δασικών εκτάσεων και τον αποχαρακτηρισμό δασών έδωσε το σύνθημα στην ουσία για τη μεγάλη φωτιά που ξέσπασε πέρυσι. Άνοιξε η όρεξη για τους οικοπεδοφάγους και αυτό βέβαια συνδυάστηκε και με τις μεγάλες θερμοκρασίες και με τις κλιματικές αλλαγές. 
      Πέρυσι στην Πάρνηθα κάηκαν τριάντα έξι χιλιάδες διακόσια στρέμματα από τα οποία τα δεκαπέντε χιλιάδες επτακόσια στον πυρήνα του εθνικού δρυμού με το μοναδικό ελατοδάσος. Φέτος υπάρχει ένα νέο προεδρικό διάταγμα που έγινε μετά τις πυρκαγιές. Ο πυρήνας του δρυμού επεκτάθηκε από τα τριάντα οκτώ χιλιάδες  στρέμματα στα εκατόν δέκα χιλιάδες στρέμματα. Αυτό είναι κάτι θετικό. Όμως, δυστυχώς, η Νομαρχία της Δυτικής Αττικής διαμαρτύρεται γιατί με το νέο αυτό προεδρικό διάταγμα περιορίστηκαν οι προοπτικές οικοδόμησης στο περιαστικό πράσινο του εθνικού δρυμού της Πάρνηθας. 
      Ήθελα να αναφερθώ επίσης και στον Πρόεδρο του Συνδέσμου Προστασίας και Ανάπτυξης του Υμηττού, το Δήμαρχο του Βύρωνα, ο οποίος ήρθε στη Βουλή στην Επιτροπή Περιβάλλοντος και ο ίδιος ανέφερε -απ’ ό,τι είδα στα Πρακτικά, γιατί δεν είμαι σε αυτήν την επιτροπή- τη μεγάλη καθυστέρηση που έχει υπάρξει από τη μεριά της πολιτείας στο να δοθούν όλα τα απαραίτητα μέτρα στους δήμους ώστε να μπορέσουν να είναι σε θέση να ανταποκριθούν στις ανάγκες του καλοκαιριού. 
      Ο Πρόεδρος της περιοχής του Υμηττού μαζί με τους δεκαπέντε δημάρχους ζήτησε τη δημιουργία δασαρχείου στον Υμηττό, την ανακήρυξη του Υμηττού σε εθνικό πάρκο, από όπου να απομακρυνθούν οι οχλούσες δραστηριότητες, για να μπορέσει να φυλαχθεί το βουνό. Επίσης ζήτησε την πλήρη κατάργηση της Β΄ Ζώνης. Ζήτησε να υπάρχει μόνο Α΄ Ζώνη όπου δεν θα μπορεί κανείς να χτίσει τίποτα παρά μόνο μικρά έργα αναψυχής. 
      Στο ίδιο μήκος κύματος πρέπει να πω ότι ο Δήμαρχος Καισαριανής έχει κινηθεί και μας ανέφερε ότι και εκείνος επιμένει στην αναγκαιότητα να γίνει όλη η Β΄ Ζώνη του Υμηττού Α΄ Ζώνη και να μην μπορέσει να χτιστεί τίποτα και στην περιοχή της Καισαριανής. 
      ΠΡΟΕΔΡΕΥΩΝ (Φίλιππος Πετσάλνικος): Κυρία Φιλίνη, έχετε υπερβεί και τον πρόσθετο χρόνο της δευτερολογίας σας. Φτάνετε στο δέκατο λεπτό. Σας παρακαλώ πολύ ολοκληρώνετε. 
      ΑΝΝΑ ΦΙΛΙΝΗ: Δεν θα έχω δευτερολογία, κύριε Πρόεδρε. 
      ΠΡΟΕΔΡΕΥΩΝ (Φίλιππος Πετσάλνικος): Ναι, την έχετε εξαντλήσει. Πρωτολογία και δευτερολογία είναι οκτώ λεπτά μαζί και είμαστε ήδη κοντά στο δέκατο λεπτό. Ολοκληρώστε παρακαλώ. 
      ΑΝΝΑ ΦΙΛΙΝΗ: Κλείνω, κύριε Πρόεδρε. 
      Και ο Δήμος Καισαριανής επιμένει ότι δεν πρέπει να χτιστεί ούτε ένα τούβλο στην περιοχή του Υμηττού και γύρω από την Καισαριανή. 
      Θέλω να καταθέσω το σχετικό έγγραφο του Δήμου Καισαριανής.
      (Στο σημείο αυτό η Βουλευτής κ. Άννα Φιλίνη  καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Να πω ότι αντίστοιχα προβλήματα υπάρχουν και στο Πεντελικό Όρος και στο Ποικίλο Όρος.
      Ευτυχώς, καταφέραμε να μην αναθεωρηθεί το άρθρο 24. Αυτό δεν σημαίνει ότι δεν υπάρχουν κίνδυνοι για παρεκκλίσεις και ειδικότερα κίνδυνοι για την περιοχή της Αττικής και για όλες αυτές τις περιοχές που πολλοί θα ήθελαν να αποχαρακτηριστούν. Υπάρχουν και οι πυρκαγιές που απειλούν ακριβώς με αυτόν τον στόχο. 
      Ελπίζω με τη βοήθεια όλων μας και των κατοίκων να μην γίνει κάτι τέτοιο, να μην γίνει αυτό το έγκλημα δυνατό και φέτος το καλοκαίρι. 
      Ευχαριστώ, κύριε Πρόεδρε. 
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο κ. Αθανάσιος Λεβέντης. 
      ΑΘΑΝΑΣΙΟΣ ΛΕΒΕΝΤΗΣ: Κυρίες και κύριοι συνάδελφοι, ας μην έχουμε ψευδαισθήσεις. Οι πυρκαγιές είναι  ανθρωπογενείς και στο μεγαλύτερο ποσοστό στη χώρα μας είναι εσκεμμένες.  Έχει εμπεδωθεί σε όλους τους Έλληνες ότι οι εμπρησμοί που μαστίζουν τη χώρα δεν είναι έργο ιδεολόγων πυρομανών αλλά εξυπηρετούν συγκεκριμένα και εν πολλοίς οργανωμένα συμφέροντα. Μιλάμε για την πλειοψηφία αυτών των πυρκαγιών.
      Σε ενίσχυση αυτών των συλλογισμών έρχεται η διαπίστωση ότι οι εμπρηστές χτυπούν με ιδιαίτερη επιμονή τις ωραιότερες και πιο αποδοτικές για οικοπεδική αξιοποίηση περιοχές της χώρας. Προβλέποντας συνήθως τους ούριους για το έργο τους ανέμους εκμεταλλεύονται τις καιρικές συνθήκες. Έχουν τη δυνατότητα να δρουν συγχρόνων σε διάφορες περιοχές της χώρας ή σε πολλά δύσβατα σημεία μιας συγκεκριμένης προς αποτέφρωση περιοχής και σε συγκεκριμένους χρόνους. Είναι περιττό να τονίσουμε την ιδιαίτερη εκτίμηση της οποίας απολαμβάνει η Αττική στους κύκλους των κυρίων-κυρίων εμπρηστών.
      Η ανεπάρκεια της πολιτείας να εντοπίσει και να εξουδετερώσει τους εμπρηστές είναι γνωστή. Δεδομένη, επίσης, είναι και η ανεπάρκειά της να αντιμετωπίσει με τρόπο έγκαιρο και αποτελεσματικό μια σειρά από πυρκαγιές που εξελίχθηκαν σε πραγματικές θεομηνίες. Προπαντός είναι κραυγαλέα η αδιαφορία της πολιτείας να επιβάλει την υποχρεωτική αναδάσωση. Όλα αυτά με λύπη τα παρατηρούμε. 
      Η τελευταία πυρκαγιά στην Πάρνηθα για την οποία είχα και προσωπική εκτίμηση έδειξε σε όλο της το μεγαλείο την απουσία προληπτικών μέτρων και προπαντός την πλήρη έλλειψη συντονισμού, την κακή διάταξη των πυροσβεστικών δυνάμεων και την παραγνώριση της εθελοντικής προσφοράς. Απέμεινε έτσι σαν μοναδική προσδοκία κατασβέσεως η εξ ύψους σωτηρία από τα αεροπλάνα που δυστυχώς, λόγω εδάφους και ανέμων, δεν είναι πάντοτε δυνατή εφόσον αυτά τα αεροπλάνα πρέπει να φτάσουν έγκαιρα, να μην αντιμετωπίζουν δυνατό άνεμο, να μην υπάρχουν σπίτια στο δάσος και να μην είναι αλλού απασχολημένα.
      Κυρίες και κύριοι συνάδελφοι, αυτό δεν είναι κείμενο που γράφτηκε σήμερα. Εκφωνήθηκε από τον ομιλούντα στις 4 Αυγούστου 1989 στην πρώτη επίκαιρη ερώτηση που είχα την τιμή να παρουσιάσω στο ελληνικό Κοινοβούλιο. Είναι ακριβώς τα ίδια πράγματα που θα λέγαμε και σήμερα. Και τότε ήμουν αυτόπτης μάρτυς της πυρκαγιάς που κατέκαιε επί τρεις ημέρες την Πάρνηθα. Ήταν στις 25 έως τις 27 Ιουλίου του 1989. Επίσης είχα την ατυχία να είμαι αυτόπτης μάρτυς και της φετινής καταστροφής της Πάρνηθας. 
      Εδώ, κύριοι Υπουργοί, θα ήθελα να τονίσω ότι υπήρχε μια φωτιά στο Καραούλι η οποία έκαψε για μια ημέρα και σβήστηκε αλλά αναζωπυρώθηκε την επομένη μέρα μεσημέρι, χωρίς ούτε ένα μποφόρ αέρα. Έκαιγε επί ώρες. Πήγα εκεί στην περιοχή και τότε είδαμε ότι δεν υπήρχε ούτε μια πυροσβεστική μονάδα ούτε ένα αυτοκίνητο, τίποτα. Και έβαλα τις φωνές όπως φώναζε και η Δήμαρχος της Μάνδρας που ήταν παρούσα. Δεν υπήρχε κανένας άλλος. Απευθυνθήκαμε στον κ. Φούρλα και σε άλλους και κατά το σούρουπο όταν νύχτωνε έφτασαν δυο τρία πυροσβεστικά αυτοκίνητα. Εν τω μεταξύ, είχε ξεσπάσει η άλλη φωτιά πιο πάνω προς τα Δερβενοχώρια που την βλέπαμε μπροστά μας. Αυτή η φωτιά έκαιγε από το απόγευμα και όλη την νύχτα και προχωρούσε σιγά γιατί δεν είχε δυνατό άνεμο, ώσπου έφτασε στον πυρήνα του εθνικού δρυμού και κατέκαψε τα έλατα. Τα πυροσβεστικά αεροπλάνα βρισκόντουσαν σε απόσταση πέντε χιλιομέτρων στο αεροδρόμιο της Ελευσίνας όπου είναι η έδρα τους. Δεν κινήθηκε τίποτα γιατί είπαν ότι υπήρχε  κίνδυνος αφού το ρεύμα δεν είχε κοπεί και άλλα τέτοια παραμύθια.
      Αυτά είναι απαράδεκτα. Θα έπρεπε να είχαμε συνειδητοποιήσει ότι αν καούν τα έλατα δεν αναπλάθονται ούτε σε τριακόσια ούτε σε πεντακόσια χρόνια. Το πευκοδάσος μπορεί να αναγεννηθεί. 
      Τους κλέφτες και τους εμπρηστές η ελληνική πολιτεία αποδεικνύεται ανίκανη και να τους συλλάβει και να τους τιμωρήσει. Κάλλιστα, όμως, μπορεί να εξουδετερώσει τους κλεπταποδόχους οικοπεδοφάγους που αξιοποιούν την καμένη γη. Άλλωστε δεν χρειάζεται να κοπιάσει πολύ γι’ αυτό. Mόνοι τους φροντίζουν, κατά κραυγαλέο και προκλητικό τρόπο, να εκθέτουν την πραμάτειά τους.
      Στα πιο επίκαιρα σημεία, στις πιο περίοπτες θέσεις, βλέπε Πεντέλη, βλέπε τόσες άλλες περιοχές ανεγείρονται …
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Φίλιππος Πετσάλνικος): Θα χρησιμοποιήσετε και το χρόνο της δευτερολογίας σας;
      ΑΘΑΝΑΣΙΟΣ ΛΕΒΕΝΤΗΣ: Σε μισό λεπτό τελειώνω, κύριε Πρόεδρε. Να ολοκληρώσω τη φράση μου.
      …ανεγείρονται όχι μικρά σπιτάκια ούτε καν πολυτελείς βίλες, αλλά πολυκατοικίες, ολόκληροι ουρανοξύστες. Βγάζουν μάτι από χιλιόμετρα μακριά. Δεν χρειάζεται παρά πολιτική βούληση για να μπει αυτό το εμπόδιο, να ξέρουν ότι δεν θα μπορέσουν να αξιοποιήσουν την καμένη γη. 
      Υπάρχει όμως πολιτική βούληση; Η ως τώρα εμπειρία, δυστυχώς, είναι απογοητευτική και από τις προηγούμενες κυβερνήσεις και από τη σημερινή, τη δική σας Κυβέρνηση. Στη δευτερολογία μου θα ήθελα να πω δύο λόγια για την εθελοντική προσφορά, η οποία μένει εντελώς αναξιοποίητη.
      Ευχαριστώ πολύ.
 (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η κ. Ευαγγελία Αμμανατίδου – Πασχαλίδου.
      ΛΙΤΣΑ ΑΜΜΑΝΑΤΙΔΟΥ–ΠΑΣΧΑΛΙΔΟΥ: Ευχαριστώ, κύριε Πρόεδρε. 
      Κύριοι Υπουργοί, κυρίες και κύριοι συνάδελφοι, πριν περάσω στην τοποθέτησή μου για τη δασοπροστασία, θα ήθελα να εκφράσω τη συμπαράσταση, τη δική μου και όλης της Κοινοβουλευτικής Ομάδας του ΣΥ.ΡΙΖ.Α., στους κατοίκους και τα μέλη του Συλλόγου για την καταπολέμηση της ανεργίας και την ανάπτυξη της περιοχής Αγίου Δημητρίου Ρυακίου του Νομού Κοζάνης, που με σθένος διεκδικούν τη βιωσιμότητα της περιοχής τους. Σήμερα τα ξημερώματα μάλιστα έξι συμπολίτες μας –μέλη του παραπάνω συλλόγου- οδηγήθηκαν στον εισαγγελέα.
      Αναφορικά με το θέμα μας, η Κοινοβουλευτική Ομάδα του ΣΥ.ΡΙΖ.Α. κατέθεσε τη συγκεκριμένη επερώτηση για τα μέτρα αντιμετώπισης δασικών πυρκαγιών και αποτελεσματικής δασοπροστασίας, που συζητείται τρεις ακριβώς ημέρες πριν την Παγκόσμια Ημέρα Περιβάλλοντος, που τόσος λόγος γίνεται τελευταία γι’ αυτό, ιδιαίτερα μετά το Κιότο.
      Θα κάνω μία αναδρομή στον περσινό χρόνο, το 2007. Από τις προειδοποιήσεις των μετεωρολόγων, σε εθνικό αλλά και παγκόσμιο επίπεδο, όλοι γνωρίζαμε από το χειμώνα το καυτό καλοκαίρι που θα ερχόταν. Η πολιτική προστασία της χώρας, μας εξήγγειλε μέτρα και ως εκ τούτου είχαμε ένα μπαράζ ανακοινώσεων σ’ όλα τα επίπεδα ενημέρωσης, ιατρικού τύπου, οδηγίες για τις ευπαθείς ομάδες, τα παιδιά, τους ασθενείς, τους ηλικιωμένους. Είχαμε ανακοινώσεις απαγορευτικού τύπου, όχι φωτιές μέσα στο δάσος και κάποιες ημέρες, θυμάμαι, στο δάσος του Σέιχ Σου, υπήρχε απαγόρευση πρόσβασης στο δάσος. Επίσης, είχαμε ενημέρωση για περιορισμένη χρήση ηλεκτρικής ενέργειας, για αποφυγή μπλακ άουτ και άλλα πολλά. 
      Όλα έμοιαζαν έτοιμα για τις δύσκολες ημέρες που ο υδράργυρος θα άγγιζε και θα ξεπερνούσε τους 40 βαθμούς Κελσίου, τόσο έτοιμα που όταν ξεκίνησε ο πρώτος κύκλος των θερινών πυρκαγιών, όλη η χώρα κατάλαβε πως η πολιτική προστασία ήταν μόνο στα χαρτιά και στις ανακοινώσεις των Μέσων Μαζικής Ενημέρωσης.
      Πολιτική προστασία: το λένε και οι λέξεις, η πολιτεία προστατεύει, αλλά δεν μας είπαν ποια πολιτεία, ποια χώρα! Για να προστατευθείς από κάτι πρέπει να προνοήσεις και το πιο κακό του σενάριο. Στην προκειμένη περίπτωση αυτό είναι οι δασικές πυρκαγιές. Η πολιτεία που προνοεί καθαρίζει πολύ πριν την περίοδο των υψηλών θερμοκρασιών τα δάση, ανοίγει δρόμους εκεί που δεν υπάρχουν και είναι εφικτοί, δημιουργώντας αντιπυρικές ζώνες για την άμεση πρόσβαση των επίγειων μέσων που θα συμμετάσχουν στη δασοπυρόσβεση. 
      Αξιοποιεί την επιστημονική κοινότητα, εκπαιδεύει προσωπικό που έχει προσλάβει σύμφωνα με τις ανάγκες της χώρας ή του δασικού πλούτου που διαθέτει, εξοπλίζει τον πυροσβεστικό της στόλο με στολές, οχήματα, εναέρια μέσα και ό,τι άλλο χρειαστεί, οργανώνει, σχεδιάζει, περιφρουρεί, σύμφωνα πάντα και λαμβάνοντας υπ΄όψιν όλους τους εμπλεκόμενους φορείς που θα ενεργοποιηθούν και θα συντονιστούν για να υπάρξει άμεση καταπολέμηση της όποιας πύρινης λαίλαπας.
      Βέβαια, όλα τα παραπάνω στηρίζονται οικονομικά από το κράτος. Η οργανωμένη πολιτεία σε κάθε περίπτωση λειτουργεί συντονισμένα για να προφυλάξει τους πολίτες, τις περιουσίες αυτών, τις υποδομές της χώρας και το περιβάλλον της. 
      Θέλουμε μία απάντηση, γιατί η Ελλάδα, πριν σχεδόν από ένα χρόνο, βρέθηκε «γυμνή» μπροστά στην πύρινη λαίλαπα. Ο «στρατηγός άνεμος» ήταν το προκάλυμμά σας, τη στιγμή που ο αέρας μύριζε καμένες ανθρώπινες σάρκες πολιτών και πυροσβεστών. 
      Ζωικό και φυτικό κεφάλαιο, περιουσίες, επιχειρήσεις, δημοτικές και δημόσιες υποδομές, όπως κτήρια, οδικά, ηλεκτρολογικά, υδροδοτικά, αποχετευτικά, τηλεπικοινωνιακά δίκτυα καταστράφηκαν ολοσχερώς και βέβαια ο δασικός μας πλούτος, που τον δανειστήκαμε από τα παιδιά μας.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, θα πάρω και το χρόνο της δευτερολογίας μου. 
      Όμως εσείς δεν καταλαβαίνετε τίποτα και γι’ αυτό δια στόματος του Πρωθυπουργού στις 16 Αυγούστου και μέσα στην «καρδιά» των πυρκαγιών έγινε και η εξαγγελία των εκλογών της 16ης Σεπτέμβρη. Αυτή η προεκλογική περίοδος έχει γραφτεί στην Ιστορία διότι πάνω στις στάχτες πραγματικά των ανθρώπων και των ζώων παίχτηκαν πολιτικά παιχνίδια από ορισμένους πολιτικάντηδες για να ξεπληρώσουν ρουσφέτια και να ανοίξουν δρόμο σ’ αυτούς που ορέγονται στις πρώην περιοχές απείρου φυσικού κάλλους να εγκαταστήσουν τις κερδοφόρες επιχειρήσεις τους όχι για να δώσουν ανάπτυξη στους καμένους τόπους και να δημιουργήσουν νέες θέσεις εργασίας, που θα ενισχύσουν την τοπική οικονομία όταν όλοι γνωρίζουμε τους μισθούς πείνας που παίρνουν οι εργαζόμενοι, αλλά για να καταστρέψουν ό,τι απέμεινε από το περιβάλλον, να δημιουργήσουν τεράστιες εγκαταστάσεις στις οποίες οι πολίτες της κάθε περιοχής δεν θα έχουν πρόσβαση, αποσκοπώντας μόνο στην εξασφάλιση όσο μεγαλύτερων οικονομικών τους εσόδων μπορούν.
      Σε όλους είναι γνωστό ότι σ’ ένα βράδυ γίνονται αποχαρακτηρισμοί δημοσίων εκτάσεων, αρχαιολογικών χώρων, δασών και ρεμάτων και χαρίζονται στους μεγάλους επενδυτές ή ακόμη και σε μοναστήρια βασιζόμενοι μέχρι και σε αυτοκρατορικά χρυσόβουλα. Άλλωστε τελευταία γίνονται δημόσια γνωστές οι μεγάλες επενδύσεις πολλών μοναστηριών που μέσα από αναπτυξιακές εταιρίες εκπονούν διάφορα business plans που τους αποφέρουν τεράστια κέρδη. Ελλείψει Δασολογίου και Κτηματολογίου δρουν οι καταπατητές. 
      Η Ελλάδα λοιπόν, δεν έχει πολιτική προστασία διότι ενώ είμαστε στα μέσα του 2008 ο σχεδιασμός για το τρέχον έτος είναι ανύπαρκτος, όπως ελάχιστα και σχεδόν ανύπαρκτα είναι μέχρι στιγμής τα μέτρα αποκατάστασης των πυρόπληκτων περιοχών με αποτέλεσμα χωριά ολόκληρα να βρίσκονται στα πρόθυρα εγκατάλειψης και εσωτερικής μετανάστευσης, οικογένειες να είναι καταχρεωμένες στις τράπεζες χωρίς μέλλον, αγροτικές, κτηνοτροφικές και άλλες επιχειρήσεις μένουν στο έλεός τους, ενώ οι αναδασώσεις, τα αντιπλημμυρικά έργα και τα έργα πνοής γι’ αυτές τις περιοχές είναι  στο αρχικό τους στάδιο. Δεν υπήρξε πρόληψη, δεν υπήρξε καταστολή, δεν υπήρξε άμεση αντιμετώπιση των τεράστιων προβλημάτων που δημιουργήθηκαν μετά το πέρας των πυρκαγιών. Και κάποιοι συνεχίζουν να μιλούν για κράτος πρόνοιας και μακρόπνοους σχεδιασμούς!
      Κύριοι της Κυβέρνησης, δεν δικαιολογείστε. Πετάξατε ένα ξεροκόμματο της τάξης των 3.000 ευρώ για πρώτη κίνηση εντυπωσιασμού και βέβαια το μοιράσατε με τέτοιον τρόπο λες και κληρώνατε τον πρώτο αριθμό του λαϊκού λαχείου.
      Όλα τα παραπάνω θα ξανασυμβούν δυστυχώς, ελλείψει σχεδιασμού και φέτος στα δάση που απέμειναν, ενώ για τα άλλα που κάηκαν το μέλλον είναι σαν το χρώμα τους: σταχτί. Οι αγροτικές περιοχές με τους ελαιώνες των χιλιάδων στρεμμάτων έγιναν κρανίου τόπος κι αποζημίωση δεν προβλέπεται, σε κάθε περίπτωση, σε όλο το μέγεθος της καταστροφής. Δεν διασφαλίστηκε υπέρ των αγροτών η αντικατάσταση των ελαιοδένδρων ή των άλλων καλλιεργειών. Κι εδώ να τονίσουμε ότι τα γεωργικά μηχανήματα, που χωρίς αυτά οι αγρότες δεν μπορούν να καλλιεργήσουν τα χωράφια τους, δεν αποζημιώνονται. 
      Την ίδια τύχη βέβαια έχουν και οι κτηνοτρόφοι. Γι’ αυτό ζητήσαμε τη σύνταξη νέας Κ.Υ.Α., σύμφωνα με τις προτάσεις των πληγέντων και των φορέων τους, ώστε να αποζημιώνονται οι παραγωγοί κατά 100% για το σύνολο της ζημιάς που υπέστησαν στο φυσικό και ζωικό κεφάλαιο, καθώς και οι παλιές εγκαταστάσεις, χωρίς εξαιρέσεις. Η αποζημίωση κατά 100% δεν είναι μόνο υποχρέωση της πολιτείας για την οικονομική ανακούφιση των πληγέντων αλλά και μέτρο για τη σωτηρία του περιβάλλοντος και της υπαίθρου. Είναι σωτηρία της ίδιας της Ελλάδας! 
      Κύριοι συνάδελφοι, ένα οργανωμένο σχέδιο δασοπροστασίας ως ύψιστης εθνικής σημασίας, που να καλύπτει τις ανάγκες του φετινού καλοκαιριού αλλά και τις ανάγκες μακροπρόθεσμα, παραμένει ζητούμενο και η Κυβέρνηση θα ελεγχθεί αν για δεύτερη φορά αποδειχθεί αφερέγγυα και ανακόλουθη.
      Ευχαριστώ. 
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Υφυπουργός Εσωτερικών κ. Παναγιώτης Χηνοφώτης. 
      Κύριε Υπουργέ, θέλετε είκοσι πέντε ή είκοσι λεπτά;
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Είκοσι λεπτά, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Ορίστε, έχετε το λόγο.
	ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Ευχαριστώ, κύριε  Πρόεδρε. 
      Κυρίες και κύριοι συνάδελφοι και επερωτώντες Βουλευτές, δεν αμφισβητώ το ενδιαφέρον σας για την προστασία έναντι οιασδήποτε πυρκαγιάς και κατά βάση των πυρκαγιών σε περιαστικές ή δασικές εκτάσεις, αλλά δεν μπορεί όμως και να αμφισβητηθεί το ενδιαφέρον της Κυβέρνησης επ’ αυτού. Όπως είπε και ο Πρωθυπουργός, η προστασία του περιβάλλοντος, η προστασία του φυσικού μας πλούτου είναι εθνική υπόθεση που μας αγγίζει όλους και ως εκ τούτου το ενδιαφέρον όλων είναι αμέριστο. 
      Θέτω ορισμένα θέματα στην επερώτηση και ήδη εθίγησαν -αν δεν κάνω λάθος- από έναν εκ των κυρίων συναδέλφων αναφορικά με το τι πρέπει να γίνει. Εγώ θα  σας πω ορισμένα θέματα απλά και μόνο για να σας αποδείξω ότι αυτά τα οποία λέτε έχουν ήδη ληφθεί και θα είμαστε ίσως και πιο μπροστά από αυτά τα θέματα. Προηγουμένως, όμως, επειδή στην επερώτησή σας κάνετε λόγο για εξαγγελίες, επιτρέψτε μου να υπενθυμίσω ότι θεωρώ αυτό το Βήμα ως το υπέρτατο είτε για δηλώσεις στα πλαίσια του κοινοβουλευτικού ελέγχου αλλά και στα πλαίσια λειτουργίας του Κοινοβουλίου είτε και για εξαγγελίες καθ’ οιονδήποτε τρόπο. Ως εκ τούτου, δεν μπορούμε να παραβλέψουμε την απάντηση του Πρωθυπουργού στις 18 Απριλίου στην επίκαιρη ερώτηση της Γραμματέως του Κομμουνιστικού Κόμματος Ελλάδας, όπως επίσης την απάντηση στην επερώτηση πάλι του Κομμουνιστικού Κόμματος Ελλάδας στις 16 Μαΐου, καθώς επίσης και τις απαντήσεις σε διακόσιες δεκατέσσερις ερωτήσεις και αναφορές συναδέλφων Βουλευτών. Θεωρώ ότι η εξαγγελία είναι υπό αυτήν τη μορφή και όχι εξαγγελία οπουδήποτε αλλού και προς προσπορισμό άλλων θεμάτων. Και επιτρέψτε μου να πω ότι κανένας δεν ευελπιστεί στη λήθη όπως είπατε και κανένας δεν προσβλέπει σε αυτόν τον παράγοντα, τουλάχιστον αυτή η Κυβέρνηση και θεωρώ ότι το έχει αποδείξει.
      Οι βασικές αρχές που διέπουν τον επιχειρησιακό σχεδιασμό και τη δημιουργία υποδομών για τα επόμενα χρόνια, αρχής γενομένης από φέτος, είναι οι ακόλουθες. Εδώ όμως θα ήθελα να συγκρατήσετε το θέμα της εντατικοποίησης της εκπαίδευσης, το οποίο θεωρώ ως απαραίτητο για οιοδήποτε βήμα, εκπαίδευση η οποία τουλάχιστον φέτος ή μάλλον από το Νοέμβριο και εντεύθεν έλαβε χώρα με τέσσερις διαφορετικές ασκήσεις ανά περιφέρεια. 
      Η βελτιστοποίηση στην οργάνωση για διεύθυνση και έλεγχο των πυροσβεστικών επιχειρήσεων. Θεωρώ ότι είναι το πρώτιστο μέλημα οιασδήποτε ενέργειας, οιασδήποτε οργανωμένης προσπάθειας, όχι μόνο για πυροσβεστική επιχείρηση, αλλά για οιοδήποτε άλλο θέμα. 
      Η μέγιστη αξιοποίηση όλων των διαθεσίμων μέσων. Δεν αναφέρομαι μόνο στα μέσα των κρατικών φορέων, αναφέρομαι στα μέσα και των δημοτικών φορέων της Τοπικής Αυτοδιοίκησης, όπως επίσης και στα μέσα τα οποία διατίθενται από εθελοντικές οργανώσεις και θα είμαι αναλυτικότερος στη συνέχεια. 
      Αποτροπή, πρόληψη και φύλαξη δασικών περιοχών, αποτροπή υπό την έννοια ότι οι συμπολίτες μας θα πρέπει να γνωρίζουν ποιες είναι οι απαγορεύσεις από το νόμο, τι προβλέπεται από τους νόμους και οπωσδήποτε ποιες είναι οι κυρωτικές διατάξεις. Ως προς το θέμα της πρόληψης, δεν μπορούμε να αφαιρέσουμε το γεγονός, δεν μπορούμε να παραβλέψουμε την πραγματικότητα η οποία επιβάλλει μία συλλογική προσπάθεια, όχι μόνο των κρατικών φορέων, αλλά όλων των συμπολιτών και έχει ιδιαίτερη σημασία. Και προς τούτο και οι Οργανισμοί Τοπικής Αυτοδιοίκησης με τους δημάρχους και τους δημότες έχουν ένα βασικό ρόλο. 
      Έγκυρος εντοπισμός με εναέρια και επίγεια επιτήρηση. Αμεσότερη επέμβαση για κατάσβεση. Αερομεταφορά δυνάμεων και μέσων. Διαλειτουργικότητα μέσων Πυροσβεστικού Σώματος και Οργανισμών Τοπικής Αυτοδιοίκησης και η σύζευξή τους, η σύζευξη αυτών των δυνατοτήτων.
      Αναδιάταξη των πυροσβεστικών οχημάτων με βάση την πρόσθεση των νέων οχημάτων. Εντατικοποίηση καθαρισμών σε περιοχές όπου είναι πολύ πιθανή η έναρξη πυρκαγιών. Δημιουργία συστήματος εναερίων και επίγειων περιπολιών. Απαγόρευση κυκλοφορίας σε ευαίσθητες δασικές εκτάσεις κατά τις επικίνδυνες μέρες, με βάση τις διατάξεις του ν. 998/1979 (άρθρο 23 και 25) και της κοινής υπουργικής απόφασης του 1999. 
      Πλήρης εφαρμογή της υπ’ αριθμ. 4 Πυροσβεστικής Διάταξης, η οποία αφορά στη λήψη μέτρων πρόληψης πυρκαγιών σε οικόπεδα και λοιπούς ακάλυπτους χώρους, ειδικά εντός αστικών περιοχών, καθώς και της υπ’ αριθμ. 9Α Πυροσβεστικής Διάταξης, η οποία –ως γνωστόν- αναφέρεται στον περιορισμό και την απαγόρευση χρήσης πυρός στην ύπαιθρο. 
      Ευαισθητοποίηση των πολιτών και οργάνωση σε τοπικό επίπεδο και επιπρόσθετη εκμετάλλευση των δυνατοτήτων που μας δίνουν αρμόδιες κρατικές υπηρεσίες για την αποτροπή –όπως ελέχθη προηγουμένως από συνάδελφό σας- ανθρωπογενών αιτιών πυρκαγιάς, καθώς και τον έγκαιρο εντοπισμό των δραστών. 
      Επίσης, ο επιχειρησιακός σχεδιασμός έχει βασιστεί στην ταχύτερη κατάσβεση με αξιοποίηση κατάλληλα διασπαρμένων τόσο των εναερίων όσο και των επιγείων δυνάμεων, προωθημένη ανάπτυξη εντός των δασικών περιοχών –επαναλαμβάνω εντός των δασικών περιοχών- με κατάλληλα συστήματα επικοινωνιών και διατήρηση εφεδρικών δυνάμεων, την περαιτέρω ενίσχυση του στελεχιακού δυναμικού με την πρόσληψη νέων πυροσβεστών και την επαναπρόσληψη πεντέμισι χιλιάδων εποχικών δασοπυροσβεστών με αυξημένο χρόνο εργασίας από τους πέντε στους οκτώ μήνες για μία πενταετία. Ήδη, αυτό έχει συντελεστεί από την 1η Απριλίου. 
      Επιτρέψτε μου να κάνω μια διόρθωση. Ίσως δεν ήταν ακριβής η πληροφόρηση που είχατε. Τα κονδύλια των 22,4 εκατομμυρίων ευρώ για την οκτάμηνη απασχόλησή τους ήδη έχουν υπογραφεί, έχουν δοθεί και μάλιστα απαντώντας σε προηγούμενη επίκαιρη ερώτηση συναδέλφου από άλλο κόμμα –εάν δεν κάνω λάθος- πριν από ενάμιση μήνα, περί τα τέλη Απριλίου. 
      Εγκατάσταση υδατοδεξαμενών για ανεφοδιασμό επίγειων μέσων –συγκεκριμένα μέχρι στιγμής είναι εκατόν είκοσι αυτές οι οποίες έχουν εγκριθεί, επίκεινται και άλλες δεκαπέντε- καθώς και μονίμων δεξαμενών για τον ανεφοδιασμό εναερίων μέσων –αναφέρομαι σε κάθετο ανεφοδιασμό ελικοπτέρων με νερό- καθώς επίσης και των επιγείων μέσων, σε συνάρτηση με τις περιοχές φυσικών πηγών υδροληψίας για μείωση του χρόνου διακίνησης των ελικοπτέρων.
      Εκεί, σε χάρτη έχουν αποτυπωθεί με βάση μια επιστημονική προσέγγιση, προκειμένου και οι περιοχές φυσικής υδροληψίας να είναι αποτυπωμένες, αλλά από την άλλη πλευρά και να εγκαταστήσουμε μόνιμες δεξαμενές, από τις οποίες θα μπορούν να ανεφοδιάζονται και τα ελικόπτερα, ώστε να ελαχιστοποιείται ο χρόνος διακίνησης προκειμένου τα κύματα νερού, τα οποία χρησιμοποιούνται στην αεροπυρόσβεση, να είναι πλέον αποτελεσματικά, να έχουν μεγαλύτερο κατασταλτικό χαρακτήρα απ’ ό,τι ο χρόνος να είναι μεγάλος για τη διακίνησή τους. 
      Αξιοποίηση, με στενή συνεργασία, των εθελοντικών οργανώσεων και ομάδων που είναι επίσημα καταγεγραμμένες στο μητρώο της Γενικής Γραμματείας Πολιτικής Προστασίας και του Πυροσβεστικού Σώματος. 
      Μίσθωση δεκατεσσάρων ελικοπτέρων μεσαίου και βαρέος τύπου, ενώ ταυτόχρονα θα έχουμε στη διάθεσή μας οκτώ αεροπλάνα Canadair CL 415, δεκατρία αεροπλάνα Canadair CL 215, δεκαοκτώ αεροπλάνα Pezetel και τρία αεροπλάνα Grumman. 
      Αερομεταφορά ειδικών μονάδων δασοπυρόσβεσης όχι μόνο με ελικόπτερα της Πυροσβεστικής, αλλά και με ελικόπτερα του Στρατού και της Πολεμικής Αεροπορίας για την ταχύτερη προώθησή τους στην περιοχή του συμβάντος. Ήδη αρχίζει η εκπαίδευση, προκειμένου εκτός από την αερομεταφορά αυτών των δυνάμεων –είναι οι παλαιότερα λεγόμενοι δασοκομάντος- να μπορούν να μεταφέρονται και τα υλικά τους αλλά και μικρές δεξαμενές, προκειμένου να ελαχιστοποιηθεί η καταπόνησή τους από τη μεταφορά των ατομικών τους εφοδίων και οπωσδήποτε σε περιοχές δύσβατες, ορεινές, με μεγάλο υψόμετρο να υπάρχει και η πρώτη δεξαμενή νερού, η οποία θα αερομεταφέρεται. 
      Ένας ακόμα σημαντικός παράγοντας είναι η διαλειτουργικότητα των φορέων και η δυνατότητα από κοινού λειτουργία τους κατά τις επιχειρήσεις πυρόσβεσης, με συμβατότητα των οχημάτων του Πυροσβεστικού Σώματος και αυτών των Οργανισμών Τοπικής Αυτοδιοίκησης. 
    Επίσης –έρχομαι και σε θέματα της Δασικής Υπηρεσίας- η δημιουργία υποστηρικτικών ομάδων με συμμετοχή υπαλλήλων της Δασικής Υπηρεσίας στην περιοχή της πυρκαγιάς, τη στελέχωση του συντονιστικού κέντρου δασοπυρόσβεσης με εκπρόσωπο της Δασικής Υπηρεσίας και επιπρόσθετα την επιχειρησιακή ετοιμότητα τεσσάρων κινητών συντονιστικών επιχειρησιακών κέντρων, δυο στην Αθήνα, ένα στην Πάτρα, ένα στη Θεσσαλονίκη, που είναι αυτοκινούμενα, καθώς επίσης και τη δημιουργία χώρων προσγείωσης ελικοπτέρων για απομάκρυνση πολιτών σε περιπτώσεις είτε εκκένωσης περιοχών εφ’ όσον απαιτηθεί, είτε μεταφοράς δασοπυροσβεστών δι’ αέρος. 
    Επιπρόσθετα η Γενική Γραμματεία Πολιτικής Προστασίας από τις 7 Απριλίου του 2008, με εγκύκλιό, της προσδιορίζει αναλυτικά το σχεδιασμό και τις δράσεις πολιτικής προστασίας για την αντιμετώπιση των δασικών πυρκαγιών με σαφή διάκριση ρόλων και υποχρεώσεων όλων των εμπλεκομένων φορέων παρέχοντας συγκεκριμένες συντονιστικές οδηγίες αναφορικά με τις δράσεις και τα μέτρα πρόληψης και ετοιμότητας για την αντιπυρική περίοδο, ενώ οι δράσεις πυροπροστασίας χρηματοδοτήθηκαν με κονδύλια ύψους 35.000.000 ευρώ. Επ’ αυτού θα ήθελα να επισημάνω ότι δίνεται ιδιαίτερη έμφαση στην αξιοποίηση των πόρων που έχουν χορηγηθεί στους πρωτοβάθμιους Οργανισμούς Τοπικής Αυτοδιοίκησης και τους αναπτυξιακούς συνδέσμους για δράσεις πυροπροστασίας. 
    Υπενθυμίστηκε κατά την τελευταία Σύνοδο των Γενικών Γραμματέων Περιφερειών, προχθές δηλαδή, ότι σύμφωνα με την από 12 Μαΐου 2008, εγκύκλιο του Υπουργού Εσωτερικών, πρέπει να συστήσουν επιτροπές ανά νομό στις οποίες συμμετέχουν όχι μόνο ο αρμόδιος αντιπύραρχος της Πυροσβεστικής Υπηρεσίας αλλά και ο διευθυντής δασών, προκειμένου να ερευνήσουν και να αναφέρουν στο Υπουργείο τις δράσεις πυροπροστασίας που πραγματοποιήθηκαν από τους Ο.Τ.Α. της περιοχής ευθύνης τους ως τις 16 Ιουνίου του 2008. Θα δοθούν στη δημοσιότητα τα στοιχεία και ιδίως ποιοι Ο.Τ.Α. δεν συμμορφώθηκαν και οι δήμαρχοι θα κληθούν να δώσουν εξηγήσεις για το πώς διατέθηκαν οι χρηματοδοτήσεις.
    Συνεχίζω στην προηγούμενή μου αναφορά. Υπάρχει ήδη και θεσμικό πλαίσιο για τη συνεργασία Ελλάδας-Γαλλίας αναφορικά με την υπογραφή του διοικητικού μνημονίου για την αλληλοδιάθεση εναερίων μέσων δασοπυρόσβεσης. Επίσης, συμμετέχουμε και σε διάφορες διεθνείς δράσεις όπως το «FIRE 5», πλέον με τη συμμετοχή της Ελλάδος, που αποσκοπούν σε θέματα πυρόσβεσης από αέρος καθώς επίσης έχουμε και στενότερη συνεργασία με αυτές τις χώρες. 
    Θα ήθελα ως προς τη σύντομη αυτή γενική αναφορά να πω ότι κατά τον προσδιορισμό των ανωτέρω μέτρων αναλύθηκαν και αξιολογήθηκαν όλα τα αποτελέσματα της Διακομματικής Επιτροπής του 1993 σε συνδυασμό βέβαια με τις όποιες αλλαγές έχουν επέλθει μέχρι σήμερα. Ακόμη περισσότερο όμως ελήφθησαν υπ’ όψιν τα νέα στοιχεία και δεδομένα των δασικών πυρκαγιών που παρουσιάστηκαν σε κάθε περιοχή τα τελευταία χρόνια. 
    Θα αναφερθώ ακόμη σε ορισμένα θέματα τα οποία θίγετε αλλά επιτρέψτε μου να κάνω μια μνεία η οποία δεν μας εφησυχάζει αλλά από την άλλη πλευρά όμως, δείχνει μέχρι τώρα την προσπάθεια που γίνεται. Είχαμε τις πυρκαγιές στη Σκόπελο, Αργαλαστή, Λήμνο, Γλυκά Νερά δυο φορές σε διάστημα επτά ημερών –και αυτό βέβαια ενέχει και άλλες περιπτώσεις- καθώς επίσης και σήμερα στην Αρτέμιδα. Μπορώ να σας διαβεβαιώσω ότι η ανταπόκριση του πυροσβεστικού μηχανισμού στο σύνολό του –αναφέρομαι και την Τοπική Αυτοδιοίκηση και στους Περιφερειάρχες, καθώς επίσης και στο Πυροσβεστικό Σώμα- ήταν άμεση.
      Μακάρι να συνεχιστεί αυτή η αντίδραση, αλλά, από την άλλη πλευρά, απευχόμεθα τις πυρκαγιές.
      Ως προς το μοντέλο δασοπυρόσβεσης, συμφωνώ μαζί σας ότι ο μηχανισμός δασοπυρόσβεσης δεν είναι μηχανισμός ο οποίος βασίζεται μόνο και μόνο στην αεροπυρόσβεση. Ο μηχανισμός δασοπυρόσβεσης και υλοποίησης των κατασταλτικών μέτρων για την αντιμετώπιση οιασδήποτε μορφής δασικής πυρκαγιάς, όπως είπα, δεν στηρίζεται μόνο στην εναέρια πυρόσβεση -η οποία βέβαια είναι σημαντική, είναι απαραίτητη σε ορισμένες των περιπτώσεων- αλλά με μία αλληλουχία επίγειων και εναέριων δράσεων.
      Όσον αφορά τις επίγειες επιχειρησιακές δράσεις, καθοριστική είναι η συμβολή των πεζοπόρων τμημάτων, τα οποία αποτελούν το σημαντικότερο βραχίονα του επιχειρησιακού έργου του Πυροσβεστικού Σώματος. Για το λόγο αυτό, δίδεται μεγάλη βαρύτητα και στην εκπαίδευσή τους, καθώς επίσης και στον εξοπλισμό τους. Μέχρι στιγμής, έχουν συγκροτηθεί δεκαέξι ειδικά αερομεταφερόμενα πεζοπόρα τμήματα σε όλη την επικράτεια, τα οποία εν συνόλω στελεχώνονται από χίλιους τετρακόσιους πενήντα μονίμους και εποχικούς πυροσβέστες, οι οποίοι θα έλεγα ότι έχουν εξειδίκευση για θέματα αντιμετωπίσεως βασικών πυρκαγιών.
      Παράλληλα, σε καθημερινή βάση, αναπτύσσονται εντός των δασικών εκτάσεων -επαναλαμβάνω, εντός των δασικών εκτάσεων- και σε επίκαιρες θέσεις πεντακόσια σαράντα πέντε στελεχωμένα πυροσβεστικά οχήματα, ενώ, ανάλογα με το δείκτη επικινδυνότητας, που δίδεται σε καθημερινή βάση από τη Γενική Γραμματεία Πολιτικής Προστασίας, προβλέπεται να αρθούν μέχρι και στον αριθμό των οκτακοσίων.
      Συνεπώς, το μοντέλο δασοπυρόσβεσης δεν στηρίζεται μόνο στα εναέρια μέσα, αλλά στο τρίπτυχο ανθρώπινο δυναμικό, επίγεια και εναέρια μέσα.
      Έρχομαι στο θέμα των χαρτών που είπατε. Ως προς τους χάρτες, θα πρέπει να δούμε τις δύο διαστάσεις που έχει το θέμα. Το ένα, όπως θίξατε, είναι αυτό αναφορικά με το καθεστώς ιδιοκτησίας σε προηγούμενα χρόνια. Όμως, υπάρχουν και οι χάρτες οι ηλεκτρονικοί, οι ψηφιακοί, οι οποίοι υποβοηθούν, μάλλον, συνδράμουν τα μέγιστα στην οργάνωση ενός συστήματος διευθύνσεως και ελέγχου των πυροσβεστικών επιχειρήσεων. Προς τα εκεί έχουμε κινηθεί, προκειμένου σε αυτούς τους χάρτες να αποτυπούνται από τον τελευταίο κρουνό που υπάρχει σε οποιοδήποτε σημείο της επικράτειας, μέχρι και τα μέσα που διατίθενται από το Πυροσβεστικό Σώμα, τις Ένοπλες Δυνάμεις, την Τοπική Αυτοδιοίκηση, τις εθελοντικές οργανώσεις, ώστε πλέον αυτός ο οποίος έχει την διεύθυνση των πυροσβεστικών επιχειρήσεων, να ξέρει τι εργαλεία έχει στο χέρι του, τι μέσα και πώς μπορεί να τα χρησιμοποιήσει.
      Παράλληλα, βέβαια, αυτοί οι χάρτες είναι εμπλουτισμένοι και με όλους τους οικισμούς που υπάρχουν σε περιοχές, καθώς επίσης -επειδή αναφέρθηκε και το Google- και με ένα αντίστοιχο σύστημα, όπου να μπορούμε να βλέπουμε και τις οδικές προσβάσεις.
      Για τον καλύτερο δυνατό επιχειρησιακό σχεδιασμό, αλλά και τον συντονισμό των εμπλεκομένων και των φορέων από τις αρχές του έτους, έχουμε πραγματοποιήσει κατ’ επανάληψη αρκετές συσκέψεις στις οποίες συμμετείχαν εκπρόσωποι όλων των συναρμοδίων Υπουργείων. Οι συσκέψεις αυτές δεν γίνονται για το θεαθήναι -εδώ επιτρέψτε μου να το επισημάνω- αλλά είναι συσκέψεις υπό την έννοια ελεγκτικού μηχανισμού, δηλαδή: Πρέπει να κάνεις ένα, δυο, τρία, τέσσερα, πέντε πράγματα. Έλα εδώ. Τα έκανες; Ναι. Δεν το έκανες; Όχι. Πρέπει να το έχεις τελειώσει μέχρι την τάδε ημερομηνία. Αύριο, ήδη έχουμε και αυτήν η οποία προβλέπεται για το πρώτο δεκαήμερο του Ιουνίου, με βάση την κοινή υπουργική απόφαση.
      Παράλληλα, έχουν δρομολογηθεί επιπρόσθετες ενέργειες που αφορούν στην εμπλοκή των Ενόπλων Δυνάμεων στις επιχειρήσεις δασοπυρόσβεσης, στις υποστηρικτικές επιχειρήσεις δασοπυρόσβεσης, τις χερσαίες. Και βέβαια, έχουν δρομολογηθεί ενέργειες για την αεροπυρόσβεση, για αερομεταφορά, διάθεση χώρων σε στρατόπεδα για φιλοξενία προσωπικού του Πυροσβεστικού Σώματος που μετακινείται, διάθεση αυτοκινουμένων μονάδων του Στρατού Ξηράς για την αντιμετώπιση αναγκών διοικητικής μέριμνας του προσωπικού του Πυροσβεστικού Σώματος και όταν απαιτηθεί, δημιουργία πρόχειρων καταυλισμών -αναφέρομαι σε εκτεταμένες πυρκαγιές, όπου το προσωπικό του Πυροσβεστικού Σώματος που θα διατεθεί, θα είναι αρκετά μεγάλο- ώστε αυτοί οι καταυλισμοί να δημιουργούνται με μέσα των Ενόπλων Δυνάμεων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Μπορώ να έχω δύο λεπτά, κύριε Πρόεδρε;
      ΠΡΟΕΔΡΕΥΩΝ (Φίλιππος Πετσάλνικος): Θα έχετε δύο λεπτά, κύριε Χηνοφώτη. Γι’ αυτό σας ρώτησα από την αρχή πόσα λεπτά χρειάζεστε και μου είπατε είκοσι. 
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Σας ευχαριστώ. 
      Τελειώνω την πρωτολογία μου λέγοντας ότι με το ν. 3513/2008 θεσμοθετήσαμε επίσης την οργανωμένη απομάκρυνση των πολιτών από περιοχές που τεκμηριωμένα απειλούνται από πυρκαγιά. Με τις διατάξεις του νόμου αυτού προσδιορίζεται θεσμικά το όργανο που αποφασίζει για την οργανωμένη απομάκρυνση των πολιτών. 
      Σας ευχαριστώ. 
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων δεκαέξι μαθήτριες και μαθητές και δύο συνοδοί δάσκαλοι από το Δημοτικό Σχολείο Αλιντών Λέρου. Μαζί τους βρίσκονται επίσης και δώδεκα γονείς. 
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Στο σημείο αυτό έχει ζητήσει το λόγο ο Υφυπουργός Αγροτικής Ανάπτυξης και Τροφίμων κ. Κελτίδης. 
      Ορίστε, κύριε Υφυπουργέ, έχετε το λόγο για δέκα λεπτά. 
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Αγαπητοί συνάδελφοι, για πολλοστή φορά στη μικρή μου διαδρομή μέχρι τώρα, με την άσκηση των καθηκόντων μου στην αρμοδιότητα της δασικής πολιτικής, επανέρχεται το θέμα της δασοπροστασίας και της δασοπυρόσβεσης. Νομίζω ότι όσες φορές και να συζητηθεί θα είναι χρήσιμο, γιατί πάντοτε συνθετικά προκύπτουν δράσεις οι οποίες πρέπει να αναληφθούν από την πολιτεία. 
      Ξεκινώντας, θα ήθελα να τονίσω ότι υπάρχει μια παρακαταθήκη, ότι στην ευνομούμενή μας πολιτεία υπάρχει Σύνταγμα, υπάρχει και νομοθετικό πλαίσιο το οποίο οφείλουμε να υπηρετούμε οι ασκούντες την εκτελεστική κατά το νόμο αρμοδιότητα.
      Παρά τις όποιες προθέσεις του καθενός μας, φιλοσοφικές ή θεωρητικές ενατενίσεις, υπάρχει η χειροπιαστή πραγματικότητα του Συντάγματος και του νόμου που οφείλεις να υπηρετήσεις. Έτσι, χωρίς ιδιαίτερη, αν θέλετε, ροπή προς μονοσήμαντες δράσεις, επειδή έλαχε να ασκώ αυτήν την αρμοδιότητα, θέλω να δηλώσω ότι κατά το Σύνταγμα και το νομοθετικό πλαίσιο, για να μην υπάρχουν διχοδρομίες, επαναφορές στο παρελθόν και άσκοπες δράσεις, θέλω να ξεκαθαρίσουμε ότι μπορεί το 1998 να ήταν λάθος η υπαγωγή της δασοπροστασίας και δασοπυρόσβεσης στην Πυροσβεστική, είναι κάτι όμως που κατεγράφη και δυστυχώς ήρθε και παγιώθηκε. 
      Εφόσον, όμως, η Κυβέρνηση έχει μπροστά της αυτό το νομοθετικό πλαίσιο και οι έχοντες τη συναρμοδιότητα για την άσκηση αυτής της πολιτικής οφείλουμε να πούμε κάποιες αλήθειες ότι πιθανόν η κάθε δράση δεν μπορεί να προσανατολίζεται προς την κατεύθυνση επαναφοράς ενός μοντέλου που προϋπήρχε. Πιθανώς να ήταν το σωστότερο που υπάρχει, αλλά δυστυχώς, αν «FIRE 5» επιχειρήσει να το ξαναφέρει, θα αδικήσει τη δασική υπηρεσία, η οποία είναι αυτή που είναι σήμερα μετά το νόμο του 1997, με τον κατατεμαχισμό της, με τη μη καθετοποίηση στην παραγωγική της διαδικασία και επομένως, θα ήταν μάταιο τέτοιου είδους συζητήσεις να έρθουν ξανά στο προσκήνιο. 
      Δεν πρέπει επ’ ουδενί λόγω οι ασκούντες και την εκτελεστική εξουσία, αλλά και οι ελέγχοντες να επανερχόμαστε σε έριδες ή οποιεσδήποτε διαφοροποιήσεις μπορεί να υπάρξουν. Υπάρχει αυτήν τη στιγμή ένα γενναίο Σώμα, η Πυροσβεστική, η οποία εντέλλεται κατά το Σύνταγμα και τους νόμους του κράτους να έχει την κύρια αρμοδιότητα. Και συγκυρία ικανοποιητική έφερε το Υπουργείο Εσωτερικών αυτήν την περίοδο, μετά τις εκλογές του Σεπτεμβρίου του 2007, να υπάγονται όλες οι υπηρεσίες κατά τη διοικητική ευθύνη και εποπτεία σε ένα Υπουργείο.
      Εμείς, βεβαίως, στο Υπουργείο Αγροτικής Ανάπτυξης και Τροφίμων, ασκούντες την αρμοδιότητα κατά τη διάσταση της δασικής πολιτικής με τη Γενική Διεύθυνση Ανάπτυξης και Προστασίας Δασών και Φυσικού Περιβάλλοντος προστρέχουμε αρωγοί σε αυτήν την προσπάθεια. 
      Επειδή, όμως, δεν θέλω ποτέ –μα, ποτέ- να κρύψω και τις ουσιώδεις παρακαταθήκες που ο καθένας μας οφείλει να υπηρετήσει, σας ενημερώνω ότι τουλάχιστον κατά την άσκηση της παραγωγικής διαδικασίας της δασικής πολιτικής, είναι πεποίθηση της πολιτικής ηγεσίας του Υπουργείου μας ότι πρέπει πάση θυσία να επανασυνδεθούν οι περιφερειακές δασικές υπηρεσίες με τη Γενική Διεύθυνση του Υπουργείου μας. 
      Ειδάλλως, όχι τόσο για τη δασοπροστασία ή τη δασοπυρόσβεση, αλλά σε ό,τι έχει να κάνει με την πρόληψη και την προφύλαξη σ’ αυτό το κομμάτι, αλλά πάνω απ’ όλα σε ό,τι έχει να κάνει με τη μεγέθυνση του δασικού μας πλούτου που βρίσκεται μπροστά μας για να τον υπηρετήσουμε, για τους πολλαπλούς σκοπούς και τις πολλαπλές λειτουργίες του δάσους, για το υπόβαθρο της άσκησης της φυτικής και ζωικής παραγωγής και –γιατί όχι- των καρπώσεων από το δάσος, η όποια προσπάθεια θα είναι άνευ αποτελέσματος.
      Αυτή η συζήτηση δε έχει ανοίξει μέσα στην Κυβέρνηση. Με τους υπεύθυνους εμπλεκομένους φορείς, επιστημονικούς και υπηρεσιακούς, η συζήτηση έχει γίνει. Δεν καταθέτω σήμερα στα Πρακτικά το κείμενο το οποίο υπάρχει σαν γενική εισήγηση από την πολιτική ηγεσία του Υπουργείου μας προς τα συναρμόδια Υπουργεία, προκειμένου να αναληφθεί η νομοθετική πρωτοβουλία, γιατί αυτό θα πρέπει να γίνει κατά τον επισημότερο τρόπο από την κυβερνητική πλευρά, κατά τη συνισταμένη αντίληψη που θα επικρατήσει μετά τη διαβούλευση που ήδη έχει ξεκινήσει.
      Και επειδή τη μνήμη την ανακαλούμε, αγαπητοί συνάδελφοι και δεν επιζητούμε τη λήθη, είμαι ευτυχής γι’ αυτήν τη μοναδική χρονική συγκυρία αυτής της παράταξης. Τα τελευταία είκοσι χρόνια της οπισθοδρόμησης της δασικής πολιτικής και της ερημοποιήσεως των δασικών υπηρεσιών, αν μπορεί κάποιος να υπερηφανευτεί για κάτι με την πολιτειακή εκδοχή –και βεβαίως στον ομιλούντα κατά την παραταξιακή ευθύνη- είναι ότι η δασική πολιτική τα τελευταία είκοσι χρόνια ασκήθηκε το 1991-1993 με τη σύσταση της Γενικής Διευθύνσεως Δασών, με τη σύσταση του Δασικού Σώματος και των δασοκομάντος, το φορέα της Δασοπροστασίας και τη Διακομματική Επιτροπή που λειτούργησε τότε με την προτροπή του τότε Πρωθυπουργού Κωνσταντίνου Μητσοτάκη και με το ομόφωνο πόρισμα της Επιτροπής που ακόμα αποτελεί φωτεινό οδηγό για πολλές δράσεις του μέλλοντος. 
      Αγαπητοί συνάδελφοι, όλες οι περιοχές κηρύσσονται αναδασωτέες κατά το Σύνταγμα. Μετά δε την τραγική εμπειρία του καλοκαιριού του 2007, τολμώ να πω ότι με την προτροπή του Πρωθυπουργού και με την παρέμβαση της πολιτικής ηγεσίας του Υπουργείου Αγροτικής Ανάπτυξης και Τροφίμων ίσως έγιναν και υπέρ το δέον ενέργειες, οι οποίες μας φέρνουν ενώπιον προβλημάτων φυσικού δικαίου, ατομικού δικαίου, ανθρωπίνων δικαιωμάτων, που πρέπει να επανεξεταστούν. 
      Επομένως, δεν υπάρχει περιοχή της πατρίδας μας που επλήγη από την καταστροφή της πυρκαγιάς και δεν κηρύχθηκε αναδασωτέα, όπως προβλέπει το άρθρο 117, παράγραφος 3 του Συντάγματος, εντός τριμήνου ή κατά την προβλεπόμενη παράταση των δύο μηνών ακόμη, εντός πενταμήνου.
      Πρέπει, όμως, να σας καταθέσω, αγαπητοί συνάδελφοι, μία πραγματικότητα –και αυτό το κάνω για τη συζήτηση που θα ακολουθήσει- εύχομαι με το μικρότερο κόστος και το καλύτερο αποτέλεσμα γι’ αυτό το καλοκαίρι. Πρέπει να κατατεθούν αλήθειες σ’ αυτήν την Αίθουσα, για να γίνουν κοινωνοί και οι Έλληνες πολίτες, εφόσον υπάρχει επιστημονικό και υπηρεσιακό έλλειμμα κατά την ενημέρωση.
      Η πατρίδα μας έχει 25% του εδάφους της δάσος, 25% δασικές εκτάσεις και 17% χορτολίβαδα. Και πιστεύω ακράδαντα ότι ο χωροταξικός σχεδιασμός που γίνεται θα αναδείξει μπροστά στην όποια πολιτική ηγεσία τη συνισταμένη έκφραση των πολιτικών φορέων της χώρας, για το τι πρέπει να είναι δάσος. Αυτό που είναι δάσος, θα πρέπει όχι μόνο να παραμείνει δάσος, κατά τη συνταγματική επιταγή, αλλά και να μεγεθυνθεί, όπου αυτό μπορεί να γίνει. Και η ένδοξη δασολογική επιστήμη το έπραξε στις δεκαετίες του παρελθόντος και μας παρέδωσε εμάς αυτήν την παρακαταθήκη. 
      Από την άλλη πλευρά, πρέπει βεβαίως να αναδειχθεί η χορτολιβαδική διάσταση για την ελληνική κτηνοτροφία, γιατί μπορεί κατά την επιστημονική θεώρηση η κτηνοτροφία να είναι ανταγωνιστής της ανάπτυξης του δάσους, αλλά εδώ δεν ομιλούμε γενικώς για δασικές εκτάσεις ή δασικό χώρο που εμπλέκεται υποχρεωτικά μόνο και μόνο ως τέτοιος, στην άσκηση της κτηνοτροφίας.
      Υπάρχει το 17% των χορτολίβαδων, που πριν από λίγο απαντώντας σε συνάδελφο από την Αξιωματική Αντιπολίτευση, τόνισα ότι επί είκοσι χρόνια δεν έγινε ούτε μία παρέμβαση ενίσχυσης βοσκοτόπων, για να ασκηθεί εκεί εκτατική κτηνοτροφία. Και το ένα μπορεί να γίνει, αλλά και το άλλο μπορεί να υπηρετηθεί, αγαπητοί συνάδελφοι. 
      Και όσον αφορά το νομοθετικό πλαίσιο, γνωρίζετε καλά ότι απεσύρθησαν οι εγκύκλιοι που δημιουργούσαν προβλήματα στη λειτουργία του νομοθετικού πλαισίου που υπάρχει. Και αν αναφανούν προβλήματα –όπως και αναφαίνονται- η Κυβέρνηση είναι έτοιμη εντός των προσεχών μηνών να αναλάβει νομοθετική πρωτοβουλία για να επιλυθούν κατά τον καλύτερο τρόπο. 
      Επομένως, όσον αφορά την καθετοποίηση της Δασικής Υπηρεσίας και τους δασικούς χάρτες που θα γίνουν, υπάρχουν τα δύο πιλοτικά προγράμματα του ’97 και του ’98. Επίσης, υπήρξε η προσπάθεια του ’99. Κατατέθηκαν και ξοδεύτηκαν χρήματα από το 2000 μέχρι το 2003 και δεν τόλμησε κανένας σ’ αυτό τον τόπο να αναρτήσει δασικούς χάρτες. Είμαστε αποφασισμένοι αυτό να γίνει με συμπληρωματικό έργο σε ό,τι αφορά τη συμπλήρωσή τους και για εκεί που δεν έγιναν -στην Αττική και τη Χαλκιδική- είναι ήδη ειλημμένη η απόφαση και η προκήρυξη κατά τούτο θα γίνει εντός του έτους. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Και στη Δ΄ Προγραμματική Περίοδο –είναι πολλά αυτά που πρέπει να τονίσω- αγαπητοί συνάδελφοι, ενεργοποιήσαμε τον Ειδικό Φορέα Δασών που βρισκόταν «εν υπνώσει» επί πέντε χρόνια. 
      Και σήμερα, αν ουσιαστικά λέμε ότι μπορεί να ασκηθεί δασική πολιτική ως συγκριτικό μέγεθος καλύτερο του παρελθόντος, αυτό έχει να κάνει μ’ αυτήν την αποφασιστικότητά μας, δηλαδή ότι «ναι», και το 2007 δόθηκαν περίπου 5.000.000 ευρώ περισσότερα για τη δασική πολιτική και τώρα θα δοθούν 8.000.000 έως 13.000.000 εκατομμύρια ευρώ, χώρια από την τιμαριθμική αύξηση που υπάρχει γενικότερα στις δημόσιες επενδύσεις και αλλού. 
      Φροντίζουμε και είμαστε αποφασισμένοι βήμα-βήμα και χωρίς κομπορρημοσύνες και έχοντας συναίσθηση αυτού του μεγάλου φορτίου που λέγεται «δασική πολιτική», να μεγεθύνουμε το άνυσμα και να το παραδώσουμε στις μελλοντικές γενιές. 
      Να είστε βέβαιοι ότι είμαστε στο δρόμο που πρέπει και κάνουμε αυτά που μπορούμε.  Τα ανέφερε και ο κ. Χηνοφώτης, ο οποίος έχει και το γενικότερο συντονισμό ως επισπεύδον Υπουργείο Εσωτερικών. Εμείς συνδράμουμε και η Δασική Υπηρεσία έχει μπει στον αγώνα. Το «191» που ξεχάστηκε επί χρόνια είναι στη διάθεση του κάθε πολίτη από τις 7.00΄ η ώρα το πρωί μέχρι τις 22.00΄, η ώρα για καταπατητές και διακατοχικές πράξεις και ήδη λειτούργησε και λειτουργεί θετικά με άπειρες καταγγελίες, όπως βεβαίως και με τις πρόσφατες πυρκαγιές. Όμως, εδώ δεν θέλουμε και επ’ ουδενί λόγο δεν πρέπει να γίνει εμπλοκή. Ο «199» είναι ο αριθμός για τη δασοπυρόσβεση και την αναγγελία πυρκαγιάς. 
      Το δόγμα «πρόληψη-προφύλαξη-φύλαξη» εκτιμώ –και κατά τα λεγόμενα του πριν από λίγο κατελθόντος από το Βήμα κ. Χηνοφώτη- και πιστεύω ότι θα φέρει το ποθητό αποτέλεσμα. Δεν μπορούμε να προδικάσουμε το αποτέλεσμα, αλλά είναι βέβαιο ότι έγιναν πολύ περισσότερα από το παρελθόν. Επομένως, μπορούμε να είμαστε σχετικώς, έως πολύ αισιόδοξοι ότι και το αποτέλεσμα μπορεί να είναι καλύτερο, χωρίς όπως σας είπα να προδικάσουμε αυτό το οποίο μπορεί ανέλπιστα να γίνει. 
      Φυτώρια, αναδασώσεις, καθαρισμοί. Πρόκειται για έναν άλλο μύθο. Οι καθαρισμοί πρέπει να γίνονται εκεί που υπάρχουν δρόμοι διέλευσης. 
      Επίσης, οι αντιπυρικές ζώνες δεν υφίστανται κατά την επιστήμη. Μάθαμε κατά το λαϊκισμό να εκφέρουμε αυτήν την κουβέντα. Για δρόμους πρόσβασης πρόκειται. Καμμία αντιπυρική ζώνη δεν δέχεται η δασολογική επιστήμη, ο «φάρος» της ελληνικής και ευρωπαϊκής δασολογικής επιστήμης. Είναι δρόμοι πρόσβασης. Από μία υπερβολή σ’ αυτήν τη διάσταση, αυτό που μπορεί να προκληθεί είναι πιθανόν κακοτεχνίες και καταστροφή του όμορφου αρχιτεκτονικού τοπίου. 
      Οι καθαρισμοί πρέπει να γίνονται στα σημεία όπου υπάρχουν δρόμοι. Η καλλιέργεια του δάσους έχει να κάνει και με την απόληψη μέρος των αγαθών που πρέπει να μείνουν στο δάσος για να υπάρξει ο αναγεννητικός κύκλος. 
      Όσον αφορά τις αναδασώσεις, θα πρέπει να γίνουν αυτές που πρέπει, όπως άλλωστε και οι τεχνητές αναδασώσεις και δεν θα πρέπει να πέφτουμε σ’ αυτό το ολίσθημα των αναδασώσεων. Στα μεσογειακά κράτη οι αναδασώσεις γίνονται από τη φύση κατά 85% και πλέον. Αυτά είναι γνωστά και πρέπει οπωσδήποτε να κατατίθενται, αν θέλουμε να προσφέρουμε τα περισσότερα. 
      Οι περιπολίες από τη Δασική Υπηρεσία ξεκίνησαν και πραγματοποιούνται. Η Δ΄ Προγραμματική Περίοδος έχει 600.000 ευρώ -τα καθαρότερα χρήματα για την αναγέννηση του δασικού χώρου στην πατρίδα μας- τόσα όσα δεν είχαν προβλεφθεί στις τρεις προηγούμενες προγραμματικές περιόδους. 
	Με αυτήν την παρακαταθήκη, έτσι σε συντομία, όπως θέλησα να τα καταθέσω, νομίζω ότι η προοπτική είναι καλύτερη. Ευελπιστούμε ότι θα έχουμε στην πατρίδα μας το δάσος των πολλαπλών σκοπών και χρήσεων με τις ρυθμιστικές του λειτουργίες, με το υπόβαθρο για τη φυτική και ζωική παραγωγή και γιατί όχι για το νερό που πρέπει να πίνουμε και να είναι καθαρότερο. 
      Πρέπει και αυτό το μήνυμα να το στείλω αισιόδοξα και ελπιδοφόρα, όταν προέρχεται από τα δάση. Πιστεύω ότι θα το καταφέρουμε. Να είστε καλά! 
(Χειροκροτήματα από την πτέρυγα της Νέας Δημοκρατίας)
    	ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Κοινοβουλευτικός Εκπρόσωπος του ΣΥ.ΡΙΖ.Α. κ. Φώτης Κουβέλης. 
    Κύριε Κουβέλη, θα ομιλήσετε από το έδρανο; 
      ΦΩΤΗΣ ΚΟΥΒΕΛΗΣ: Μάλιστα, κύριε Πρόεδρε. 
      ΠΡΟΕΔΡΕΥΩΝ (Φίλιππος Πετσάλνικος): Έχετε δεκαπέντε λεπτά.
      ΦΩΤΗΣ ΚΟΥΒΕΛΗΣ: Δεν πειράζει, κύριε Πρόεδρε. 
      Κύριε Υφυπουργέ, σε καμμία περίπτωση ο Συνασπισμός Ριζοσπαστικής Αριστεράς δεν επιχειρεί πλειοδοσία ενδιαφέροντος αναφορικά με την προστασία των δασών. Είναι προφανές. Όπως προφανές, επίσης, είναι ότι οι εξαγγελίες -είτε του κυρίου Πρωθυπουργού είτε άλλων κυβερνητικών στελεχών- που έχουν γίνει από το Βήμα της Βουλής διαμορφώνουν ένα δεσμευτικό πλαίσιο όσο και ένα πλαίσιο άσκησης κοινοβουλευτικού ελέγχου εκ μέρους των πολιτικών δυνάμεων της χώρας. 
      Σας άκουσα να αναφέρεστε σε ένα σχέδιο καταστολής των πυρκαγιών. Θα ήθελα να σας πω ότι εμείς ευχόμαστε να επιτύχει αυτό το σχέδιο καταστολής το οποίο έχετε οργανώσει, για την κακή περίπτωση και για το άσχημο ενδεχόμενο, αν ξεσπάσουν πυρκαγιές. 
      Όμως, το μεγάλο ζήτημα είναι ότι εκτός από την καταστολή που προβάλλει αναγκαία, τι γίνεται με την πρόληψη, κύριοι Υφυπουργοί; Και για την πρόληψη δεν ακούσαμε συγκεκριμένα λόγια και συγκεκριμένες δεσμεύσεις εκ μέρους της Κυβέρνησης, παρά το γεγονός ότι η επερώτησή μας αναφέρεται διεξοδικά στο ζήτημα αυτό και θέτει τα σχετικά ερωτήματα. 
      Είναι καλή η συγκυρία της εδώ παράστασης του αρμόδιου Υφυπουργού Αγροτικής Ανάπτυξης, για να τον ερωτήσουμε για άλλη μία φορά, πέραν του κειμένου της επερωτήσεως, τι γίνεται με τη δασική υπηρεσία. 
      Πεντέμισι χιλιάδες οι οργανικές θέσεις, κύριε Πρόεδρε, και έχουν καλυφθεί μόνον οι δυόμισι χιλιάδες. Χίλια εκατόν δώδεκα δασοφυλακεία και διακόσια ογδόντα έξι δασονομεία δεν λειτουργούν. Ογδόντα επτά δασαρχεία και πενήντα επτά διευθύνσεις δασών υπολειτουργούν. 
      Αυτό συνιστά ολοκληρωμένη διαδικασία πρόληψης; Προφανώς, όχι. Οι ίδιοι οι αριθμοί, οι οποίοι είναι πάρα πολύ συγκεκριμένοι, αναδεικνύουν τις τεράστιες παραλείψεις στον κρίσιμο τομέα της πρόληψης των πυρκαγιών. 
      Και βεβαίως, εγώ δεν θα παρακολουθήσω όσα είπατε αναφορικά με την επιστημονική ή μη επιστημονική προσέγγιση των ζητημάτων των αντιπυρικών ζωνών ή τον καθαρισμό. 
      Όμως, θα σας ερωτήσω και για ένα άλλο ζήτημα για το οποίο δεν υπάρχει επιστημονική αμφισβήτηση: Τι κάνατε με τις διαχειριστικές μελέτες; Έχετε ολοκληρώσει και έχετε προωθήσει διαχειριστικές μελέτες αναφορικά με το τεράστιο μέγεθος προστασίας του δάσους; Για όλα αυτά σιωπή, κύριε Υφυπουργέ. 
      Για να σας ερωτήσω και περαιτέρω: Πέρα από γενικές αναφορές, στις οποίες θα μπορούσαμε να συμφωνούμε όλοι εδώ μέσα, να συμφωνούμε δηλαδή στο όνομα προστασίας του πολύτιμου αγαθού που λέγεται «δάσος», γιατί δεν έχετε καταργήσει μέχρι τώρα τους δασοκτόνους νόμους, τους οποίους εσείς τότε, ως Αξιωματική Αντιπολίτευση, είχατε ελέγξει ως αντισυνταγματικούς, με μία –αν θέλετε- πλειοψηφούσα συμφωνία εδώ μέσα, ότι επρόκειτο για αντισυνταγματικούς νόμους. 
    Τι σας εμπόδισε να καταργήσετε αυτούς τους δασοκτόνους όσο και αντισυνταγματικούς νόμους,  σε σχέση και με το άρθρο 24 του Συντάγματος, όπως εσείς οι ίδιοι από αυτά τα έδρανα λίγα χρόνια πριν είχατε ονομάσει; Γιατί δεν τους καταργείτε; Δεν εγείρεται δικαιολογημένα, αν όχι βεβαιότητα, τουλάχιστον η υποψία ότι θέλετε να έχετε αυτούς τους δασοκτόνους αντισυνταγματικούς νόμους ως μία εφεδρεία αντιμετώπισης κάποιων περιπτώσεων; Και οφείλετε από το Βήμα αυτό σήμερα εδώ να μας πείτε τι ποσοστό καμένων εκτάσεων έχετε κηρύξει τα τελευταία πέντε χρόνια ως αναδασωτέες υποχρεωτικά εκτάσεις; Γιατί, ο λαός της Αττικής, οι πολίτες της Αττικής βλέπουν στα καμένα του ορεινού συγκροτήματος της Αττικής να ξεφυτρώνουν πολυτελείς κατοικίες, να προκύπτουν κενά, τα οποία γίνονται οικόπεδα. 
    Γι’ αυτό λοιπόν θα σας παρακαλέσω στη δευτερολογία σας να μας πείτε πόσες από τις καμένες εκτάσεις την τελευταία πενταετία κηρύξατε αναδασωτέες. Εμένα δεν μου αρκεί, η χρήσιμη κατά τα άλλα προτροπή του κυρίου Πρωθυπουργού, ότι όλες οι εκτάσεις πρέπει να κηρυχθούν αναδασωτέες, αυτές που κάηκαν. Να μας πείτε λοιπόν πόσες κηρύξατε. Αυτή είναι η υπεύθυνη θέση, αυτή είναι η δεσμευτική άποψη, η οποία μέχρι αυτήν την ώρα που συζητάμε δεν έχει ακουστεί.
    Κύριε Υφυπουργέ, κύριε Χηνοφώτη, για άλλους δασικούς χάρτες ομιλήσαμε εμείς και για άλλους ομιλήσατε εσείς. Εσείς μιλήσατε για τους χάρτες, αναφορικά με την αντιμετώπιση του ενδεχομένου της πυρκαγιάς και του τρόπου δράσης των αρμοδίων υπηρεσιών. Εμείς ομιλούμε για τους δασικούς χάρτες, κύριε Υφυπουργέ της Αγροτικής Ανάπτυξης. Τι σας εμπόδισε να τους προωθήσετε, να τους ολοκληρώσετε και να τους δώσετε στη δημοσιότητα, γιατί γνωρίζετε ότι η σύνταξη των δασικών χαρτών, όπως και η σύνταξη του δασολογίου που εκκρεμεί ως θεσμική υποχρέωση από το έτος 2001 που αναθεωρήθηκε το Σύνταγμα, είναι δυνατόν να λειτουργούν ανατρεπτικά για όλους εκείνους που φιλοδοξούν να εγκαταστήσουν ιδιοκτησίες, άρα κέρδη μέσα σε δάση.
    Από το 2001, κυρίες και κύριοι συνάδελφοι, μέχρι το 2008 ούτε οι δασικοί χάρτες έγιναν, ούτε το προβλεπόμενο δασολόγιο, το οποίο είναι και βασική επιλογή. Και όταν έχουμε συνταγματική επιταγή η οποία περιφρονείται, αναφορικά με το κρίσιμο και σημαντικό ζήτημα της προστασίας του δάσους, ε! Τότε πού αλλού να προσβλέπει ο πολίτης για να διαπιστώνει ότι έχετε λάβει τα αναγκαία μέτρα για την προστασία του δάσους; Και εδώ είστε εκτεθειμένοι. Και θα σας έλεγα ότι είχατε, όπως όλοι μας,  ένα δραματικό όσο και έντονο γεγονός, αυτό της μεγάλης καταστροφής που έγινε το περασμένο καλοκαίρι, που θα έπρεπε να σας ενεργοποιήσει, που θα έπρεπε να καταστρέψει κάθε αβελτηρία που σημειώνεται διαχρονικά βεβαίως, αλλά και στη διάρκεια της δικής σας θητείας που κυβερνάτε τον τόπο. 
    Δεν προχωρήσατε σε καμμία ρύθμιση. Αντίθετα, παραλείψατε μία σειρά από ενέργειες, που ήσαν οφειλόμενες πράξεις για την πρόληψη της πυρκαγιάς στο δάσος και της καταστροφή τους.
    Σας άκουσα, κύριε Κιλτίδη, πολύ αισιόδοξα να αναφέρεστε στη μεγέθυνση –δικές σας είναι οι διατυπώσεις- του δάσους και των δασικών εκτάσεων. Θα ήθελα να παρακολουθήσω την αισιοδοξία σας, αλλά δεν μπορώ. Και δεν μπορώ, διότι διαπιστώνω ότι το χωροταξικό σχέδιο πλαγιοκοπεί το άρθρο 24 του Συντάγματος και εκείνο που δεν μπόρεσε να περάσει, γιατί δεν έγινε δεκτή η αναθεώρηση του άρθρου 24 με το Σύνταγμα, επιχειρείτε τώρα μέσα από το χωροταξικό σχεδιασμό να το περάσετε. Και αν περάσει ένας τέτοιος χωροταξικός σχεδιασμός, βεβαιωθείτε ότι και το δάσος θα μικρύνει και οι δασικές εκτάσεις θα περιοριστούν στο όνομα των χωροταξικών και πολεοδομικών αναγκών της χώρας. 
Αλλά το μείζον αγαθό είναι η προστασία του περιβάλλοντος και δυναμική θέση σ’ αυτό το περιβάλλον, το γνωρίζετε πάρα πολύ καλά, το γνωρίζουμε όλοι, έχει και το δάσος και η δασική έκταση.
     Κύριε Υπουργέ, ακούστε τι λένε κάποιοι δήμαρχοι, οι οποίοι ομιλούν για την ελλιπή κρατική χρηματοδότηση, με αποτέλεσμα να δημιουργούνται προσκόμματα σε δασοπροστασία και δασοπυρόσβεση. Και ξέρετε ποιος τα λέει; Τα λέει ο Πρόεδρος της Τ.Ε.Δ.Κ.Ν.Α. ο κ. Δημήτρης Καλογερόπουλος. Καθόλου φίλος του Συνασπισμού Ριζοσπαστικής Αριστεράς, αλλά φαίνεται φίλος της αλήθειας και της αντικειμενικότητας στην προκειμένη περίπτωση. Θέλετε να ακούσετε και τον άλλο Δήμαρχο, το Δήμαρχο Βύρωνα, τον κ. Χαρδαλιά να ομολογεί και να λέει «ξέφραγο αμπέλι, όπου ο καθένας μπορεί να έχει πρόσβαση». Και αναφέρεται στις δασικές εκτάσεις και στο δάσος στην ευρύτερη περιοχή του Υμηττού. Αυτά είναι συγκεκριμένες καταγγελίες ανθρώπων της Τοπικής Αυτοδιοίκησης, οι οποίοι αγωνιούν, απεύχονται το κακό, αλλά αγωνιούν, διότι διαπιστώνουν ότι δεν υπάρχει η αναγκαία μέριμνα, έτσι ώστε να έχουμε όλο εκείνο το χρήσιμο στοιχείο της πρόληψης.
     Στην Πεντέλη δεν έχουν, κυρίες και κύριοι συνάδελφοι, προσληφθεί οι συμβασιούχοι δασοπυροσβέστες και είμαστε στις αρχές του μήνα Ιουνίου. Στο Ποικίλο Όρος δεν έχουν γίνει καθαρισμοί και αποψιλώσεις. 
     Και σπεύδω να σας πω, κύριε Υφυπουργέ, κύριε Κιλτίδη, ότι επιστημονικά είναι παραδεκτοί οι καθαρισμοί στο Ποικίλο Όρος. 
     Και έτσι πορευόμαστε αυτό το καλοκαίρι όπως ακριβώς και πέρυσι τέτοιο καιρό και πρόπερσι. Και φαίνεται ότι το πάθημα δεν έγινε μάθημα.
     Διάβαζα σήμερα, κύριε Υφυπουργέ της Αγροτικής Ανάπτυξης, ένα ολόκληρο άρθρο σε μία καθημερινή εφημερίδα να αναφέρεται στην έλλειψη φυλακτικού προσωπικού στο σημαντικό δάσος της Βάλιας Κάλντα. Εγώ πριν από οκτώ μήνες σας είχα κάνει παρόμοια ερώτηση στο πλαίσιο του κοινοβουλευτικού ελέγχου. 
     Ακούστε, κυρίες και κύριοι συνάδελφοι. Αυτό το περίφημο δάσος της Βάλιας Κάλντα, πνεύμονας υπερτοπικής σημασίας και αξίας, ένα πανέμορφο δάσος, δεν έχει το στοιχειώδες φυλακτικό προσωπικό.
     ΠΡΟΕΔΡΕΥΩΝ (Φίλιππος Πετσάλνικος): Είναι στην περιοχή μας, στη Δυτική Μακεδονία η Βάλια Κάλντα και πρόκειται περί μιας πανέμορφης περιοχής και ιδιαίτερα ευαίσθητης.
     ΦΩΤΗΣ ΚΟΥΒΕΛΗΣ: Το ξέρω.
     Και ξέρετε πότε προσλαμβάνεται αυτό το προσωπικό; Όχι επί Υφυπουργείας σας, κύριε Κιλτίδη, έτσι το παραλάβατε, αλλά κακώς το αφήσατε. Αυτό το προσωπικό προσλαμβάνεται τον Οκτώβριο μήνα, δηλαδή την εποχή κατά την οποία αρχίζουν οι χιονοπτώσεις στη Βάλια Κάλντα. Το διακεκαυμένο καλοκαίρι, που χρειάζεται το φυλακτικό προσωπικό, δεν υπάρχει.
     Εάν δεν πρόκειται για αμέλεια, τότε πρόκειται για παραλογισμό.
     Διαμαρτύρονται όλοι οι κάτοικοι της περιοχής, η Τοπική Αυτοδιοίκηση, οι αρμόδιοι φορείς και φύλαξη στη Βάλια Κάλντα δεν υπάρχει. Και το αναδεικνύω αυτό το ζήτημα όχι για να περιπτωσιολογήσω, κύριε Υφυπουργέ, αλλά για να δείξω την έλλειψη ενός οργανωμένου σχεδίου αναφορικά με την προστασία του δάσους, αναφορικά με το κεφαλαιώδες ζήτημα της πρόληψης. Και δεν έχετε κάνει τα αναγκαία. Και η παράλειψη αυτών των αναγκαίων, μπορεί να οδηγήσει σε συμφορές, τις οποίες βεβαίως όλοι μαζί απευχόμαστε.
     Κύριοι Υφυπουργοί, το ελληνικό περιβάλλον δεν είναι αθάνατο, όπως πια δεν είναι αθάνατος και ο πλανήτης. Και θα έπρεπε κατά προτεραιότητα να έχουν αναπτυχθεί διαδικασίες για την προστασία αυτού του περιβάλλοντος.
      Εάν, λένε οι ειδικοί επιστήμονες, κυρίες και κύριοι συνάδελφοι, είχαμε δασωμένες τις εκτάσεις γύρω από την Αττική, θα είχαμε μειωμένη θερμοκρασία κατά 4οC. Ποιος δικαιούται, κύριοι Υφυπουργοί, να περιφρονεί αυτό το συγκλονισμό που προκαλούν οι αριθμοί; Ποιος δικαιούται να περιφρονεί και να αδιαφορεί για όσα καταγράφονται ως προειδοποίηση μεγάλου κινδύνου που απειλεί περιβάλλον, ανθρώπους, χλωρίδα, πανίδα, τα πάντα; Ε, λοιπόν, δεν έχετε κάνει αυτά που έπρεπε να κάνετε. Και τα όσα ο κ. Υπουργός ο κύριος Χηνοφώτης είπε, αφορούν στην καταστολή. 
      Και εμείς ευχόμαστε να επιτύχει ο μηχανισμός που έχετε οργανώσει, κύριε Χηνοφώτη. Αλλά έχετε τεράστια ευθύνη αναφορικά με την απουσία πρόληψης και μέτρων προστασίας του περιβάλλοντος επί της ουσίας. 
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, κατά τον Κανονισμό, το λόγο έχει ο Κοινοβουλευτικός Εκπρόσωπος της Νέας Δημοκρατίας. Ωστόσο, παρακάλεσε ο κ. Γιαννέλλης να προηγηθεί ο Κοινοβουλευτικός Εκπρόσωπος του ΠΑ.ΣΟ.Κ. 
      Ορίστε, κύριε Αμοιρίδη, έχετε το λόγο.
      ΙΩΑΝΝΗΣ ΑΜΟΙΡΙΔΗΣ: Αγαπητοί συνάδελφοι, άκουσα με προσοχή και τους δύο Υπουργούς. Δέχομαι ότι για να σχεδιάσουμε το αύριο πάντα πρέπει να μελετήσουμε και το παρελθόν. Ας πάμε δέκα μήνες νωρίτερα πώς ήταν τα πράγματα. Ένα εκατομμύριο επτακόσιες χιλιάδες εκτάρια δασικής έκτασης καμένα στην Πελοπόννησο, διακόσιες πενήντα χιλιάδες περίπου στην Εύβοια. Εξήντα πέντε οι νεκροί, μεταξύ αυτών και παιδιά και βέβαια καμμία συγγνώμη, καμμία παραίτηση. Είναι θέμα νοοτροπίας. 
      Στην Ισπανία κάηκε ένας πυροσβέστης, κύριε Υπουργέ. Παραιτήθηκε ο Υπουργός. Στην Ιταλία κάηκε το δάσος. Ζήτησε συγγνώμη η Κυβέρνηση. Εδώ κάηκαν εξήντα πέντε άνθρωποι και δεν ακούσαμε ούτε μία συγγνώμη από κανέναν. Αντί αυτού είδαμε πολιτευτές πριν τις εκλογές της Νέας Δημοκρατίας στην είσοδο του νοσοκομείου στο υπόγειο και ενώ ήταν ακόμη αταυτοποίητοι οι νεκροί να μοιράζουν αιτήσεις για τα τρία χιλιάρικα. Και κουβαλήθηκε όλος ο κόσμος όλοι οι ΡOM από την Αττικοβοιωτία και βρέθηκαν στην Πελοπόννησο και στην Ηλεία να έχουν υπογράψει αιτήσεις να πάρουν τις 3.000 ευρώ. Και βέβαια αργότερα ειπώθηκε ότι αυτοί που δεν δικαιούνταν, θα τα επιστρέψουν.
      Αλήθεια, με αυτήν την ιστορία της επιστροφής υπάρχει κανένας κατάλογος, πόσοι τα επέστρεψαν; Πιστεύετε ότι έγινε κάποια δράση, κάποια ενέργεια πέρα από μία επικοινωνιακή τακτική, όπως πάντα και είχε κάποιο αποτέλεσμα όλη αυτή η ανακοίνωση; Είχαμε βέβαια πάντα τα βάρη στις ασύμμετρες απειλές, στους πράκτορες άλλων κρατών. Καμμία ευθύνη! Και σήμερα ερχόμαστε να πείσουμε αυτούς τους πολίτες, όταν δεν έχουμε κάνει κανένα απολογισμό και δεν έχουμε κάτι να τους προτείνουμε ή να αναλάβουμε την ευθύνη. Ποιος θα ευαισθητοποιηθεί; Ποιος θα πιστέψει αυτά που λέμε, όταν δεν αποτιμήσαμε αυτά που έγιναν, που όλοι περιμέναμε μετά από δέκα μήνες να δούμε πόσο δάσος κάηκε ακριβώς, τι ζημιά έγινε, γιατί έγινε και να ζητήσουμε βέβαια και την αντίστοιχη συγγνώμη; Μετά από δέκα μήνες κάποιοι κάτοικοι ακόμη μένουν μέσα στα κοντέινερ. Εδώ και στην Πάρνηθα αρχίζουν να «φυτρώνουν» καινούργιες βίλες!
      Και βέβαια το Υπουργείο ΠΕ.ΧΩ.Δ.Ε. κατηγόρησε τους κατοίκους ότι δεν έχουν υποβάλλει πλήρη φάκελο. Μόνο τρία άτομα είχαν πλήρη φάκελο. Με αυτά που ζητούσαν, με τη γραφειοκρατία που υπήρχε ποιος θα μπορούσε να ανταποκριθεί μέσα απ’ όλο το βάσανο που είχε να βλέπει τη γη του καμένη, το σπίτι του καμένο; 
      Δόθηκαν και χρήματα από την Ευρωπαϊκή Ένωση. Σήμερα στην τράπεζα, στο Ταμείο Στήριξης υπάρχουν 174.000.000 ευρώ και αν σας ενδιαφέρει, κύριε Υπουργέ, και το επιτόκιο είναι 2,2% και 89,7 εκατομμύρια ευρώ εκταμιεύθηκαν τώρα από την Ευρωπαϊκή Ένωση.
      Υπάρχουν όλα τα χρήματα, δεν έχουν πάει στους δικαιούχους. 
      Και τους έχουμε ζητήσει η παρέμβαση που θα γίνει να είναι εικαστική, δηλαδή εάν κάποιος δεν βάλει διπλά τζάμια, δεν θα πάρει τα χρήματα, θα πρέπει να τα επιστρέψει πίσω, ή αν δεν κάνει τα κουφώματα να φαίνονται ξύλινα. Και βέβαια το κόστος είναι 750 ευρώ το τετραγωνικό μέτρο, δεν μπορεί να πάει παραπάνω. Παρ’ όλα αυτά ζητάμε το μέγιστο από ποιους ανθρώπους; Από τους απλούς ανθρώπους ζητάμε να κάνουν αυτές τις παρεμβάσεις, για να μπορούν να μπουν μέσα στο σπίτι και να μην επιστρέψουν τα χρήματα. 
      Το ΠΑ.ΣΟ.Κ. ευαισθητοποιημένο πάντα σε λίγο καταθέτει νέα πρόταση νόμου σε τέσσερις κατευθύνσεις:
      Πρώτον, για άμεση αποζημίωση των πληγέντων. Αυτά τα χρήματα να εκταμιευθούν.
      Δεύτερον, στήριξη του τοπικού εισοδήματος και της απασχόλησης, για να μην ερημώσει ο τόπος και ερημώσουν τα χωριά. Κανένας δεν θα γυρίσει πίσω, εάν φύγει.
      Τρίτον, χωροταξικός σχεδιασμός, περιβαλλοντικός σχεδιασμός με κοινωνική ευαισθησία και περιβαλλοντική ευαισθησία. 
      Τέταρτον, ίδρυση ενός φορέα ανασυγκρότησης όλης της περιοχής.
      Το κόστος είναι 800.000.000 ευρώ με 1.000.000.000 ευρώ και μεταξύ αυτών και εγγυημένο εισόδημα για τα επόμενα πέντε χρόνια με 1.000 ευρώ το μήνα για κάθε αγροτική οικογένεια. 
      Ας δούμε όμως και την κατάσταση που υπάρχει σήμερα. Άκουσα τον κ. Χηνοφώτη. Συμμετείχα χρόνια στο Εθνικό Συμβούλιο Πολιτικής Προστασίας σαν εκπρόσωπος της αυτοδιοίκησης και άκουγα, κύριε Υπουργέ –τότε ήσασταν σε άλλη θέση- τους τότε συναδέλφους σας να βάζουν πάρα πολλά ζητήματα και πάντα υπήρχε η ίδια ανταπόκριση από το Υπουργείο. Καμμία σχέση δεν είχαν οι προτάσεις των διοικητών των Σωμάτων με αυτά που σκεφτόταν η πολιτική ηγεσία. 
      Επισκέφθηκα και την περιοχή μου. Πήγα στην Πυροσβεστική και στη Δασική Υπηρεσία. Έχουμε δύο μεγάλα βουνά, τον Όλυμπο και τα Πιέρια που έχουν τεράστιο δασικό πλούτο. Η έλλειψη προσωπικού είναι πολύ μεγάλη. Δεν υπάρχει προσωπικό για να ανταποκριθεί στις ανάγκες, όπως δεν υπάρχουν και τα μηχανήματα. Και όπου υπάρχουν οι καινούργιες τεχνολογίες –και υπάρχουν- δεν υπάρχει το κατάλληλο προσωπικό για να μπορεί να τις δουλέψει. Και λέει ο Διοικητής, ότι και να το είχε το προσωπικό, έχει είκοσι άτομα όλα-όλα και δύο βουνά, θα έβαζε τα δύο άτομα να είναι στο computer; 
      Είστε εδώ και οι δύο Υπουργοί. Κύριε Κιλτίδη, τα 1.200 άτομα των αγροφυλάκων γιατί δεν τα βάζετε στην Υπηρεσία της Πυροπροστασίας; Έχουν κανένα θεσμικό ρόλο; Τους έχετε προσδιορίσει τι θα κάνουν; Ορίστε, υπάρχει πεδίον δόξης λαμπρό να συμμετέχουν! Αυτό είναι το αυτονόητο και δεν γράφτηκε πουθενά, δεν υπάρχει πουθενά. Έτσι κι αλλιώς και εθελοντικές οργανώσεις έχετε, αλλά δεν έχετε θεσμοθετήσει πώς αυτές θα δουλέψουν. Και βέβαια οι πολίτες θέλουν να συμμετέχουν, αλλά δεν υπάρχει κανένα θεσμικό πλαίσιο, βάσει του οποίου θα μπορέσει όλο αυτό το σύστημα να προχωρήσει. 
      Μιλήσατε για την Τοπική Αυτοδιοίκηση. Μόλις τώρα στις 5 Μαΐου εκταμιεύτηκαν 35.000.000 ευρώ. Μπήκαμε στην αντιπυρική περίοδο και βέβαια είχε πει ο Υπουργός Εσωτερικών, ότι η δέσμευση του Πρωθυπουργού για φέτος, είναι ότι θα δοθούν πολύ νωρίτερα τα χρήματα. Υπογράφτηκαν στις 5 Μαΐου τα 35.000.000 ευρώ. Ξέρετε πότε θα φθάσουν στους δήμους; Μετά από ένα μήνα, δηλαδή στις 5 Ιουνίου, που δεν φθάνουν.
      Και βέβαια, επειδή η Ευρωπαϊκή Ένωση μας πίεσε, μέχρι το 2012 να καλυφθούν οι χωματερές, έρχεται ο Υπουργός και λέει ότι τρεις χιλιάδες χωματερές θα κλείσουν. Τα μπάζα έχετε αναλογιστεί που πηγαίνουν; Έχετε κάνει Χ.Υ.Τ.Α. αδρανών; Έχετε κάνει χώρο υγειονομικής ταφής ογκωδών αντικειμένων; Όλα αυτά είναι μέσα στα δάση. Δεν θα κλείσουν ποτέ οι χωματερές, εάν δεν υπάρχει ένας οριζόντιος σχεδιασμός, που θα μπορεί πραγματικά να τα αντιμετωπίσει. Ο καθαρισμός των υδροστομίων, ο καθαρισμός των δρόμων, υστερούν σήμερα και στον Όλυμπο και στα Πιέρια. 
      Ο χωροταξικός σχεδιασμός, όπως παρουσιάζεται στο Δασολόγιο, ισοδυναμεί με μαζικό αποχαρακτηρισμό εκτάσεων. Και γνωρίζετε ότι προβλέπονται μέσα από το χωροταξικό του τουρισμού μεγάλες επενδύσεις τουριστικές και στο βουνό και στη θάλασσα.
       Πολλοί είναι αυτοί που εποφθαλμιούν να εκμεταλλευτούν την ευκαιρία. Όπως όταν άκουσανε την Αναθεώρηση του Συντάγματος ότι το άρθρο 24 θα αναθεωρηθεί, τότε υπήρξαν πολλά προβλήματα. Πάντα θα υπάρχουν αυτοί.
      Εάν προσφύγετε στους χάρτες του 1975, όπως λέει ο Υπουργός, τότε θα δείτε με μεγάλη  έκπληξη όχι μόνο να καίγονται καινούργια δάση, αλλά και το κράτος να χάνει περιουσία.
      Στο Τρίτο Κοινοτικό Πλαίσιο, η απορρόφηση έφτασε στον τομέα του περιβάλλοντος στο 71,5% -απ’ ό,τι βέβαια έλεγε ο Υπουργός είναι 75% αλλά το Υπουργείο Εθνικής Οικονομίας λέει 71,5%- και καμμία απορρόφηση δεν υπήρξε μέσα στο 2008. Είναι το τελευταίο από τα είκοσι πέντε επιχειρησιακά προγράμματα. 
Αυτά πρέπει να βλέπει ο κύριος Υπουργός, για να μη δεσμεύεται και να μη λέει μεγαλοστομίες, ώστε τον πιστέψουμε. Εδώ και έξι μήνες δεν εκταμιεύτηκε ούτε 1 ευρώ από το Υ.ΠΕ.ΧΩ.Δ.Ε.. 
	Η συσχέτιση των μέσων καταστολής με την πυρόσβεση είναι απαραίτητη, όμως δεν είναι μονοσήμαντη μία γραμμική συνάρτηση. Πέρα από το προσωπικό, πέρα από τον εξοπλισμό, χρειάζεται να συμμετέχει η κοινωνία, να συμμετέχει η τοπική οικονομία, να συμμετέχει η οικολογία. Δεν μπορούμε να φτάσουμε σε αποτέλεσμα, αν δεν αλλάξουμε τη φιλοσοφία και τη νοοτροπία μας. 
	Κύριε Υπουργέ, η αξιοποίηση της διάσπαρτης γνώσης και η αξιοποίηση των νέων τεχνολογιών, πρέπει να συνοδεύονται από ισχυρή πολιτική βούληση και αυτό είναι που λείπει από την Κυβέρνηση σε κάθε δράση. Κλεισμένη μέσα στη «γυάλα» της επικοινωνίας συνεχώς προτείνει, δεν θεσμοθετεί και βέβαια δεν έχει κανένα αποτέλεσμα. 
      Νομίζω ότι έχουμε υποχρέωση προς την πατρίδα μας -είπατε πόσο είναι το δάσος, 25%- να το διαφυλάξουμε σαν κόρη οφθαλμού, να το αφήσουμε προίκα στα παιδιά μας. Δεν έχουμε δικαίωμα να στερήσουμε από τα παιδιά μας το μέλλον τους.
	Σας ευχαριστώ πολύ.
	ΠΡΟΕΔΡΕΥΩΝ (Φίλιππος Πετσάλνικος): Ο Κοινοβουλευτικός Εκπρόσωπος της Νέας Δημοκρατίας κ. Γιαννέλης-Θεοδοσιάδης έχει το λόγο.
	ΙΩΑΝΝΗΣ ΓΙΑΝΝΕΛΗΣ-ΘΕΟΔΟΣΙΑΔΗΣ: Κυρίες και κύριοι συνάδελφοι, θα αντιπαρέλθω το αφοριστικό κομμάτι της επερώτησης, γιατί θα συμφωνήσω σε κάποια σημεία. 
      Πράγματι το θέμα το οποίο φέρνετε σήμερα με την επερώτησή σας προς συζήτηση, είναι ένα θέμα που αφορά όλους, μας αγγίζει όλους. Δεν αγγίζει μόνο τους Βουλευτές του ΣΥ.ΡΙΖ.Α., αγγίζει και τους Βουλευτές των άλλων κομμάτων, αγγίζει τα πολιτικά κόμματα, αγγίζει τον κάθε πολίτη. Βέβαια δεν θα συμφωνήσω με τις νεκρολογίες του συναδέλφου Κοινοβουλευτικού Εκπροσώπου του ΠΑ.ΣΟ.Κ. πριν από λίγο, που δεν νομίζω ότι μπορούν να αποτελέσουν εφαλτήριο για να ασκήσετε κριτική απέναντι στην Κυβέρνηση. Αδικείτε την Κυβέρνηση. 
	Εγώ θα σας θυμίσω, αυτό που σας καταλογίζει με την επερώτηση ο ΣΥ.ΡΙΖ.Α.. Καταλογίζει στη Νέα Δημοκρατία ότι εφαρμόζει το «δασοκτόνο» νόμο τον οποίο φέρατε εσείς το 2003. Εμείς βέβαια, μέχρις ότου αλλάξει αυτός ο νόμος, θα τον εφαρμόσουμε, γιατί η πολιτική αυτής της Κυβέρνησης είναι –και αυτή πρέπει να είναι η πολιτική όλων των κυβερνήσεων- να εφαρμόζει τους νόμους. Αυτή δεν είναι συμβουλή προς τον ΣΥ.ΡΙΖ.Α., αλλά θα πρέπει κι εσείς να ξέρετε ότι όλοι οι νόμοι που ψηφίζονται μέσα σ’ αυτό το Κοινοβούλιο, πρέπει να εφαρμόζονται. Αυτή είναι η λογική της δημοκρατίας και αυτό πρέπει να το κάνετε…
	ΑΘΑΝΑΣΙΟΣ ΛΕΒΕΝΤΗΣ: Και το Σύνταγμα να εφαρμόζεται;
	ΙΩΑΝΝΗΣ ΓΙΑΝΝΕΛΗΣ-ΘΕΟΔΟΣΙΑΔΗΣ: Κύριε συνάδελφε, να σας πω κάτι; Άκουσα τον Αρχηγό σας χθες και στεναχωρήθηκα, όταν κήρυξε από τα μέσα μαζικής ενημέρωσης την ανυπακοή στο νόμο. Ανυπακοή στο νόμο! Είπε αυτήν τη λέξη, ανυπακοή. Για σκεφθείτε τι μήνυμα περνάει σ’ αυτόν τον κόσμο, όταν εδώ πολιτικά κόμματα, αρχηγοί πολιτικών κομμάτων, μιλάνε για ανυπακοή σε νόμο. Είναι τραγικό αυτό που συμβαίνει.
	Εμείς εφαρμόζουμε αυτόν το νόμο, για τον οποίο τότε αντιδράσαμε. Κακός νόμος και ίσως έχουμε κάποια ευθύνη, γιατί δεν ακυρώθηκε μέχρι τώρα αυτός ο νόμος, αλλά όσο υπάρχει ο κακός νόμος, θα εφαρμόζεται απ’ αυτήν την Κυβέρνηση και αυτό οφείλει να το πράττει οποιοσδήποτε βρίσκεται στην εξουσία. 
	Θα πω ότι συμφωνώ με κάποια σημεία της επερώτησης, κυρίες και κύριοι συνάδελφοι, και συμφωνώ μ’ αυτό που γράφετε ότι το καλοκαίρι του 2007, ήταν το πιο καταστροφικό καλοκαίρι σ’ ολόκληρη την Ελλάδα. Είχαμε εβδομήντα έξι νεκρούς, για να σας διορθώσω, κύριε συνάδελφε, απ’ ό,τι θυμάμαι κι εγώ…
	ΙΩΑΝΝΗΣ ΑΜΟΙΡΙΔΗΣ: Εβδομήντα δύο.
	ΙΩΑΝΝΗΣ ΓΙΑΝΝΕΛΗΣ-ΘΕΟΔΟΣΙΑΔΗΣ: Είχαμε καταστροφή δασών και χορτολιβαδικών εκτάσεων γύρω στα δύο εκατομμύρια επτακόσιες χιλιάδες στρέμματα, πέραν των υλικών ζημιών που υπήρξαν και οι οποίες είναι γνωστές.
      Και σύμφωνα με έκθεση του Ευρωπαϊκού Κοινοβουλίου, οι καταστροφικές περυσινές ζημιές, ήταν οι σπουδαιότερες που έγιναν τις τελευταίες δεκαετίες στην Ευρωπαϊκή Ένωση και η μεγαλύτερη από το 1871.
      Αντιλαμβάνεστε, λοιπόν, μια κυβέρνηση που αντιμετωπίζει μια τέτοια γενική καταστροφή και την αντιμετώπισε όπως την αντιμετώπισε και πιστεύω ότι το έκανε κατά τον καλύτερο τρόπο, δεν μπορούσε διαφορετικά να γίνει. Και έφερε ένα αποτέλεσμα, για το οποίο εγώ προσωπικά και όλοι μας, σεμνυνόμεθα σ’ αυτούς που χειρίστηκαν αυτήν την κρίση. Και προσωπικά ο ίδιος ο Πρωθυπουργός, πήγε στο χώρο όπου έγιναν οι ζημιές αυτές.
      Αλλά θα πω και τούτο, γιατί θα πρέπει να έχουμε υπ’ όψιν μας ότι η γεωγραφική δομή αυτού του τόπου, δεν βοηθά πάρα πολύ στην κατάσβεση των πυρκαγιών. Τι θέλω να πω; Έχουμε το προνόμιο, να έχουμε τρεις χιλιάδες νησιά. Είναι μοναδικό σε ολόκληρη την Ευρώπη. Τρεις χιλιάδες νησιά, για τα οποία καμαρώνουμε.
      Όμως, όταν έχουμε πυρκαγιές σε τέσσερα ή πέντε νησιά, όσα μέσα και να διαθέτεις και ταυτόχρονα μαίνονται οι πυρκαγιές στην ηπειρωτική Ελλάδα, είναι εκ των πραγμάτων αδύνατον να μπορέσεις, όπως θα ήθελες ως κυβέρνηση, να κατασβέσεις τις πυρκαγιές αυτές.
      Υπάρχει ένα πρόβλημα, ένα μεγάλο πρόβλημα, το οποίο βέβαια προσπαθούμε να επιλύσουμε και σ’ αυτές τις περιπτώσεις, επειδή πλέον ξεφεύγει από τα όρια του κράτους, προσπαθούμε και προσπαθήσαμε, να κάνουμε συμμαχίες με άλλα κράτη, να συμφωνήσουμε με άλλα κράτη, τα οποία και εμείς θα βοηθούμε, όταν χρειάζεται, αλλά και εκείνα θα έρχονται κοντά μας και θα διαθέτουν τα μέσα αερομεταφοράς που χρειάζεται και όποια μέσα είναι δυνατόν και σε έμψυχο υλικό, για να μπορέσουμε να λύσουμε το πρόβλημα.
      Διότι το γεγονός ότι έχουμε τρεις χιλιάδες νησιά, δεν το αντιμετωπίζουμε μόνο στο θέμα της δασοπυρόσβεσης, αλλά και σ’ άλλα θέματα. Για παράδειγμα, δεν μπορούμε να φυλάξουμε τα σύνορά μας – δεν εννοώ στρατιωτικά – όταν καθημερινά μπαίνουν ανεξέλεγκτα από τις πύλες της Ευρωπαϊκής Ένωσης οικονομικοί μετανάστες, χωρίς να υπάρχει ένας έλεγχος. Δεν είναι δυνατόν με τα πλοιάρια του ναυτικού να το πράξουμε αυτό, γιατί δεν αναμιγνύεται σε αυτές τις περιπτώσεις, όπως ξέρετε, το Πολεμικό Ναυτικό.
      Το ίδιο γίνεται με την αρχαιοκαπηλία. Λυμαίνονται τη χώρα μας οι αρχαιοκάπηλοι, έχουμε τρεις χιλιάδες νησιά, δεν υπάρχει νησί που να μην έχει και ένα αρχαίο μνημείο από κάτω. Πώς θα τα φυλάξεις τρεις χιλιάδες νησιά; Καταβάλλεται, λοιπόν, απ’ όλους και καταβαλλόταν από όλες τις κυβερνήσεις, μια πολύ μεγάλη προσπάθεια. Αυτό πρέπει να εκτιμηθεί κάποια στιγμή.
      Και θα σας πω τούτο, ότι το πρόβλημα των πυρκαγιών, έχει αποκτήσει μια διεθνή διάσταση και γι’ αυτό και φροντίσαμε να έχουμε επαφές με άλλα κράτη. Σας είπα, για παράδειγμα, ότι ήρθαμε σε επαφή με τη Γαλλία, κάναμε το μνημόνιο συνεργασίας με τη γαλλική κυβέρνηση για τις αερομεταφορές, σε περίπτωση που χρειαστεί η Ελλάδα ή αντίστοιχα η Γαλλία, να υπάρξει αερομεταφορά υλικών, είτε αεροπλάνου ή οτιδήποτε, είτε ανθρώπινου δυναμικού, να μπορούμε από τη μια να μεταφέρουμε στην άλλη.
      Το ίδιο έκανε με τη συμμετοχή στις χώρες του ευρωπαϊκού νότου, όπου μπήκαμε στο πρόγραμμα FIRE 5, όπως λέγεται, οι πέντε χώρες της Νότιας Ευρώπης, Ιταλία, Γαλλία, Πορτογαλία, Ισπανία και εμείς, για να μπορέσουμε να συνδυαστούμε σε έκτακτες τέτοιες περιπτώσεις και να φέρουμε ένα καλό αποτέλεσμα. Αυτές είναι προσπάθειες που κάνει η Κυβέρνηση. Και έκανε πάρα πολλά.
      Μιλήσατε για τον εθελοντισμό προηγουμένως και δεν πρόλαβε προφανώς να σας απαντήσει ο κύριος Υπουργός ότι ήδη βρίσκεται, όπως θα ακούσετε, στο τελικό στάδιο επεξεργασίας υπουργική απόφαση για το θέμα αυτό, στο οποίο τι θα κάνουμε; Τις εθελοντικές οργανώσεις που βρίσκονται εντεταγμένες στο Εθνικό Μητρώο Εθελοντισμού Πολιτικής Προστασίας, να μπορέσουμε να τις συντονίσουμε, για να λάβουν μέρος σε τυχόν τέτοιες περιπτώσεις.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Επίσης τι κάναμε; Πριν από λίγες μέρες – τελειώνω, κύριε Πρόεδρε – ο αρμόδιος Υπουργός, ο καθηγητής κ. Παυλόπουλος, σε συνεργασία με εκπροσώπους της Κ.Ε.Δ.Κ.Ε., με εκπροσώπους της Ε.Ν.Α.Ε., με εκπροσώπους των Υπουργείων τα οποία εμπλέκονται σε τέτοιες περιπτώσεις, τώρα, πριν από δεκαπέντε μέρες, συντονίστηκαν, για το πώς θα προλάβουν και πώς θα αντιμετωπίσουν όλες αυτές τις καταστάσεις.
      Νομίζω, λοιπόν, ότι αδικείτε την Κυβέρνηση. Είναι πάρα πολλά αυτά τα οποία έχουν γίνει και θα μπορούσα να αναφέρω, αλλά ευτυχώς είναι παρόντες οι δύο Υπουργοί, οι οποίοι θα πουν από τη δική τους την πλευρά τι έχει γίνει.
      Πιστεύω, όμως, ότι το θέμα των πυρκαγιών, είναι ένα θέμα που μας αγγίζει όλους. Σας διαβεβαιώ ότι η Κυβέρνηση, καταβάλλει όλες τις προσπάθειες που επιβάλλεται να καταβάλλει η κάθε κυβέρνηση. Υπερβαίνει τον εαυτό της. Γιατί; Γιατί αυτό το πρόβλημα ξεπερνά πλέον τα όρια του κράτους. Έχει αποκτήσει διεθνή διάσταση και πρέπει να το αντιμετωπίσουμε με πολλή σοβαρότητα, όπως το αντιμετωπίζουμε. 
      Εγώ χαίρομαι που ο Συνασπισμός έφερε αυτό το θέμα εδώ, ασχέτως εάν υπερβάλλει και εάν ισχυρίζεται ότι η Κυβέρνηση δεν καταβάλλει τις προσπάθειες που πρέπει. Νομίζω, όμως, ότι η Κυβέρνηση, κάνει από την πλευρά της αυτό που πρέπει και στο μέλλον, πολύ σύντομα, πρόκειται να υπογραφούν και άλλες υπουργικές αποφάσεις, οι οποίες θα έχουν σχέση με την καταστολή των πυρκαγιών. 
      Ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Κοινοβουλευτικός Εκπρόσωπος του Κουμουνιστικού Κόμματος Ελλάδας, ο κ. Αντώνης Σκυλλάκος. 
      ΑΝΤΩΝΗΣ ΣΚΥΛΛΑΚΟΣ: Κύριε Πρόεδρε, από τη συζήτηση δεν αναδείχθηκε όσο έπρεπε ποιες είναι οι αιτίες που δημιουργούν τις φωτιές. Ειπώθηκε, αλλά για εμάς αυτό είναι το κύριο πρόβλημα, που εξηγεί και για ποιο λόγο δεν παίρνονται επί δεκαετίες, με εναλλασσόμενες κυβερνήσεις, με εναλλασσόμενους Υπουργούς, τα απαραίτητα μέτρα. Είναι τα μεγάλα οικονομικά συμφέροντα, που είναι σε βάρος του δάσους. Οικοδομικοί συνεταιρισμοί, αυτοί που θέλουν εκμετάλλευση της περιοχής για τουριστικούς λόγους ή για λόγους ανοικοδόμησης, μοναστήρια και άλλα μεγάλα ή μικρότερα συμφέροντα. 
      Υπάρχουν οι ειδικοί και στα Υπουργεία και στις υπηρεσίες, υπάρχουν οι επιστήμονες, που μπορούν και μας υποδεικνύουν τι πρέπει να κάνουμε. Γιατί δεν υπάρχει όλα αυτά τα χρόνια πολιτική βούληση, και τώρα με τη Νέα Δημοκρατία, αλλά και παλιότερα με το ΠΑ.ΣΟ.Κ.; Διότι δεν υπάρχει θέληση σύγκρουσης με αυτά τα συμφέροντα. Μάλιστα, είναι προς την αντίθετη κατεύθυνση. Υπάρχει η θέληση στο όνομα της επιχειρηματικότητας, δηλαδή να αξιοποιηθούν τα δάση για λόγους οικονομικής ανάπτυξης. Αυτή είναι η λογική. 
      Εμείς έχουμε ρίξει την εξής ιδέα: Μεγάλες ιδιοκτησίες, είτε ανήκαν στα μοναστήρια, είτε σε ιδιώτες, είτε οπουδήποτε, κατά τεκμήριο -όχι με τη νομική, αλλά με την πραγματική του έννοια- πώς βρήκαν οι παππούδες αυτές τις τεράστιες εκτάσεις, που από πάντα ήταν δάση; Στην πραγματικότητα, πρόκειται για εκτάσεις του δημοσίου, που με κάποιο τρόπο εμφανίστηκαν κάποια στιγμή ότι ανήκουν σε ιδιώτη, σε μοναστήρι ή δεν ξέρω πού αλλού. 
      Η δική μας λογική είναι ότι θα έπρεπε όλα αυτά να χαρακτηριστούν «δημόσιο» και είναι ο μόνος τρόπος πραγματικής προστασίας και σωστής διαχείρισης. Αλλιώς θα συνεχιστεί η προσπάθεια αυτών που επιβουλεύονται το δάσος, θα συνεχιστούν οι εμπρησμοί, όσα μέτρα και να πάρουμε. Μία βασική σκέψη είναι αυτή. 
      Το δεύτερο, που θα ήθελα να πω, είναι ότι, εάν ήθελε η Νέα Δημοκρατία να αλλάξει προς το καλύτερο την κατάσταση, πρώτον, δεν θα έφερνε το άρθρο 24, που χειροτερεύει κατά πολύ και κάνει και διαχωρισμό του δάσους από τις δασικές εκτάσεις, ώστε να μπορέσει να είναι πιο εύκολος ο αποχαρακτηρισμός. Δεν θέλω να επαναλάβω τι προτάσεις υπήρχαν στο Σύνταγμα. 
      Έρχομαι, όμως, και στο ΠΑ.ΣΟ.Κ.. Μήπως το άρθρο 24, όπως τροποποιήθηκε τότε επί ΠΑ.ΣΟ.Κ., με τις ψήφους και της Νέας Δημοκρατίας, ήταν προς τη σωστή κατεύθυνση; Όχι. Μάλιστα, ο κ. Βενιζέλος έλεγε: «Μην αλλάζετε εσείς της Νέας Δημοκρατίας το άρθρο 24, διότι μας αρκεί το παλαιό άρθρο 24 για την οικονομική ανάπτυξη, για την αξιοποίηση του δάσους χάριν επιχειρηματικών συμφερόντων». Το ακούγαμε όλο το περασμένο διάστημα. 
      Γι’ αυτό, λοιπόν, και τα δύο κόμματα δεν θέλουν να συγκρουστούν με τα συμφέροντα. Έχουν άλλη λογική. Θα είχατε καταργήσει τις διατάξεις που λέτε τώρα ότι σκέφτεστε να τις καταργήσετε, επειδή αναγκαστήκατε να αποσύρετε την εγκύκλιο, αφού ξέρατε ότι θα είναι αρνητική η απόφαση του Συμβουλίου της Επικρατείας. Αφαιρέθηκε η εγκύκλιος, όμως περπατάνε πιο εύκολα οι αποφάσεις όσων ζητούν άδεια να χτίσουν τώρα, με το δασοκτόνο νόμο του ΠΑ.ΣΟ.Κ., ενώ παλιότερα χαρακτηρίζονταν «δάσος» το οικόπεδό τους. Γιατί δεν σπεύδετε; Δεν είναι τόσο δύσκολο να φέρετε μία-δύο τροπολογίες.
      Αναδασώσεις. Ένας ο οποίος ενδιαφέρεται για την ανάπτυξη του δάσους, όχι μόνο κηρύσσει –εγώ να δεχθώ ότι λέτε την αλήθεια και ότι εντός τριών μηνών έχουν κηρυχθεί αναδασωτέες- αλλά το ζήτημα δεν είναι μόνο να κηρυχθούν, είναι πόσα παράθυρα υπήρχαν και αξιοποιήθηκαν σε κάθε αναδάσωση. Δεν είναι εύκολο σε κάποιο κόμμα να γνωρίζει το τι έγινε σε κάθε περιοχή. Όταν θα κτιστεί κάποια βίλα –και νόμιμα, όχι μόνο αυθαίρετες- τότε θα αρχίσουμε να καταλαβαίνουμε. 
      Το δεύτερο είναι το εξής: Άλλαξε το ποσοστό αναδάσωσης επί Νέας Δημοκρατίας; Γιατί όλες τις τελευταίες δεκαετίες –το ξέραμε και συμμετείχα στη διακομματική επιτροπή με το πόρισμα και δεν άλλαξε η κατάσταση από τότε- στα δέκα στρέμματα που καίγονται, αναδασώνεται το ένα, το 10%. Δεν άλλαξε η κατάσταση ούτε τώρα, ούτε με τις προηγούμενες κυβερνήσεις. 
      Ένας που θέλει να αλλάξει την κατάσταση, το πρώτο που κάνει είναι και νομοθεσία προς τη σωστή κατεύθυνση, αλλά και χρήματα. Δεν είδα να αλλάξει τίποτα από τη δική σας την πλευρά. Ειπώθηκε και από προηγούμενους ομιλητές, το 0,36% του προϋπολογισμού. Οι δασολόγοι λένε ότι εάν δεν τριπλασιαστεί το ποσό για την προστασία του δάσους -γενικότερα για την προστασία του δάσους, δεν μιλάω μόνο για τη δασοπυρόσβεση- να πάει στο 1% και ακόμη 1%, όσα χρόνια και εάν χρειαστεί, για να κάνουμε τις αναδασώσεις και μην αφήνουμε όλες τις αναδασώσεις να γίνουν με φυσικό τρόπο –τα αφήνουμε με φυσικό τρόπο και δεν υπάρχουν αναδασώσεις- τότε δεν θα αντιμετωπιστούν τα ζητήματα. Χρειάζεται, λοιπόν, γενναία χρηματοδότηση από τον κρατικό προϋπολογισμό.
       Χρειάζεται προσωπικό. Ειπώθηκαν οι ελλείψεις και οι ελλείψεις είναι τεράστιες και στην Πυροσβεστική και στη Δασική Υπηρεσία. Τα γνωρίζετε, Υπουργοί είστε, ξέρετε πόσες χιλιάδες θέσεις λείπουν. Γιατί οι πεντέμισι χιλιάδες να μη γίνουν μόνιμοι; Αν δουλέψουν άλλους τέσσερις μήνες για μέτρα πρόληψης, είναι άχρηστο το έργο που θα προσφέρουν; Το πρόβλημα, όμως, είναι οικονομικό, ότι θα τους πληρώνετε άλλους τέσσερις μήνες. Άρα όποιος θέλει να αλλάξει την κατάσταση, αλλάζει και τους προϋπολογισμούς. 
      Άκουσα, χωρίς να μπορέσω να καταλάβω, για πόσα καινούργια μέσα θα χρησιμοποιηθούν είτε εναέρια είτε επίγεια, από τον κύριο Υφυπουργό. Στο νομό που εκλέγομαι τουλάχιστον, στο Νομό Λάρισας, που ρώτησα τη Δασική Υπηρεσία και Πυροσβεστική, μας είπαν ότι για αυτήν τη χρονιά, δεν αλλάζει τίποτα από άποψη πρόσθεσης ενός νέου μέσου. 
      Έχω στοιχεία από τη Δασική Υπηρεσία που λέει ότι το 40% των οχημάτων, είναι πάνω από δεκαπέντε ετών, το 25% πάνω από είκοσι πέντε ετών και το 6% πάνω από τριάντα ετών. Δώστε μας περισσότερες εξηγήσεις, για το πότε θα υλοποιηθούν οι αποφάσεις τις οποίες έχετε πάρει γι’ αυτά που λέτε ότι αγοράστηκαν ή νοικιάστηκαν. 
      Η όλη προσπάθεια που κάνετε, είναι με το ίδιο προσωπικό, με τα ίδια χρήματα, να κάνετε καλύτερη διαχείριση. Αυτό κατάλαβα από τη συζήτηση. Μακάρι να το πετύχετε, να αξιοποιήσετε και το Στρατό και το ένα και το άλλο. Δεν λύνεται, όμως, έτσι το ζήτημα. Θέλει άλλη συνολικότερη αντιμετώπιση το όλο πρόβλημα. 
      Τελειώνοντας, θέλω να πω μια κουβέντα για τον εθελοντισμό. Δεν είμαστε ενάντια στον εθελοντισμό, αλλά δεν πρέπει να αποτελεί άλλοθι ότι όσα δεν κάνει το κράτος, θα τα κάνουν οι εθελοντές. Οι εθελοντές είναι ανεκπαίδευτοι, ασυντόνιστοι και δεν είναι εύκολο, βέβαια, να πετύχουμε, με τον τρόπο που γίνεται, την αξιοποίησή τους. Δεν συμφωνούμε, όμως, με ορισμένες λογικές, όπως το να παραχωρείται η διαχείριση υπηρεσιών που είναι ευθύνη της Κυβέρνησης, σε μη κυβερνητικές οργανώσεις, διάφορες οικολογικές οργανώσεις. Ακούσαμε προχθές μια συνεργασία, ένα μνημόνιο, με το Υπουργείο Αγροτικής Ανάπτυξης μίας διεθνούς οικολογικής οργάνωσης με κάποιους γαλαζοαίματους επικεφαλής, ότι αυτοί θα έρθουν να βοηθήσουν εδώ στην Ελλάδα. 
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Της Αριστεράς γαλαζοαίματους. 
      ΑΝΤΩΝΙΟΣ ΣΚΥΛΛΑΚΟΣ: Δεν ξέρω εάν έχει και η Αριστερά γαλαζοαίματους. 
      Νομίζω ότι πρόεδρος είναι ο Πρίγκιπας της Αγγλίας και ιδρυτής ο Πρίγκιπας της Ολλανδίας. Κάντε μνημόνιο συνεργασίας. Αυτοί δεν έχουν στην Ελλάδα επιστημονικό δυναμικό, κύριε Υπουργέ. Μπορεί να έχουν σ’ άλλες χώρες. 
    Εδώ πέρα έχουν κάποιους συνεργάτες. Κάνατε μνημόνιο για να μας υποδείξουν αυτοί τι πρέπει να κάνουμε. Εγώ νομίζω ότι αυτοί θα πηγαίνουν στη δική μας Δασική Υπηρεσία να ζητάνε διευκρινίσεις, θα γίνεται ένας φαύλος κύκλος και στο τέλος θα έρχονται να μας κάνουν και υποδείξεις! Τέτοιος εθελοντισμός και τέτοιες μη κυβερνητικές οργανώσεις, δεν χρειάζονται, κύριε Υπουργέ. 
    ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Κοινοβουλευτικός Εκπρόσωπος του ΛΑ.Ο.Σ. κ. Αστέριος Ροντούλης. 
    ΑΣΤΕΡΙΟΣ ΡΟΝΤΟΥΛΗΣ: Κύριοι συνάδελφοι, άκουσα με μεγάλη έκπληξη τις τοποθετήσεις που έγιναν από τον Κοινοβουλευτικό Εκπρόσωπο της Νέας Δημοκρατίας και τον Κοινοβουλευτικό Εκπρόσωπο του ΠΑ.ΣΟ.Κ.. Μάλιστα ο Κοινοβουλευτικός Εκπρόσωπος της Νέας Δημοκρατίας, εξαίρετος κατά τα άλλα συνάδελφος πήγε να διορθώσει τον Κοινοβουλευτικό Εκπρόσωπο του ΠΑ.ΣΟ.Κ. ως προς τους αριθμούς των νεκρών. Αιδώς Αργείοι, θα πω και μόνο, διότι πίσω από τους αριθμούς, είναι άνθρωποι, αγαπητέ συνάδελφε. Είναι άνθρωποι με μανάδες, με παιδιά και εδώ ανερυθρίαστα έρχεται και λέει ο ένας όχι ήταν εβδομήντα, όχι ήταν εβδομήντα έξι. Ντροπή. Ακούει ο κόσμος και σιχαίνεται το Κοινοβούλιο. Να πούμε τα πράγματα με το όνομά τους. 
    ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Αυτό σας πείραξε;
    ΑΣΤΕΡΙΟΣ ΡΟΝΤΟΥΛΗΣ: Επίσης, αγαπητέ συνάδελφε, σας άκουσα να λέτε ότι κακός είναι ο νόμος του ΠΑ.ΣΟ.Κ. του 2003. Προφανώς δεν καταλάβατε ακόμα ότι είστε Κυβέρνηση. Έχουμε 2008. Θέλετε καμιά εικοσαριά χρόνια για να αλλάξετε έναν κακό νόμο του ΠΑ.ΣΟ.Κ.; Παρήλθε μια πενταετία. Αν θεωρείτε ότι είναι κακός νόμος, πώς έρχεστε και λέτε ανερυθρίαστα και πάλι ότι κακώς τον εφαρμόζουμε. Τον εφαρμόζετε και εσείς και γίνεστε και εσείς συνυπεύθυνοι του συντελουμένου εγκλήματος. Άρα, λοιπόν, πόσα χρόνια θα πρέπει να περιμένει ο ελληνικός λαός, για να δει την επανίδρυση του κράτους; 
    ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Αυτό είπα;
    ΑΣΤΕΡΙΟΣ ΡΟΝΤΟΥΛΗΣ: Μα δεν ήταν τοποθέτηση αυτή Κοινοβουλευτικού Εκπροσώπου κυβερνώντος κόμματος. Πόσα χρόνια θα χρειαστεί ο ελληνικός λαός για να δει την επανίδρυση του κράτους, που επαγγέλθηκε ο δικός σας Πρωθυπουργός; 
    Άρα, λοιπόν, νομίζω ότι θα πρέπει στις τοποθετήσεις μας τουλάχιστον, να μη δημιουργούμε την αίσθηση ότι ο πολίτης δεν ξέρει τι του συμβαίνει, διότι σας πληροφορώ ότι οι πολίτες παρακολουθούν τα τεκταινόμενα. 
    Επίσης ο κ. Αμοιρίδης –δεν είναι, βλέπω, παρών- είδα ότι εξαπέλυσε μύδρους στη Νέα Δημοκρατία για 3.000 ευρώ που έδιναν, τη στιγμή που υπήρχαν θύματα κ.λπ.. Και δεν απέφυγε και αυτός το ίδιο, κάνοντας εξαγγελία ότι το ΠΑ.ΣΟ.Κ. θα δίδει στους πυρόπληκτους 1.000 ευρώ. Να έλθει και η Νέα Δημοκρατία τώρα και να πει 5.000 ευρώ. Μα δεν ντρεπόμαστε, κύριοι συνάδελφοι; Δηλαδή πλειοδοτούμε στις πλάτες καμένων ανθρώπων; Γιατί αυτό το πράγμα γίνεται. Έρχεται το ΠΑ.ΣΟ.Κ. ως Αντιπολίτευση και κατηγορεί τη Νέα Δημοκρατία. Η Νέα Δημοκρατία ως αντιπολίτευση κατηγορούσε το ΠΑ.ΣΟ.Κ. ως κυβέρνηση. Αυτό βιώνει ο κόσμος και αυτή είναι η σκληρή πραγματικότητα.
    Θα σας πω βέβαια νούμερα για να δείτε το θέατρο του παραλόγου. Έτος 1998. Ξέρετε, κύριε Υφυπουργέ Αγροτικής Ανάπτυξης και Τροφίμων, πόσα στρέμματα ήταν καμένα ή δασικές εκτάσεις; Ήταν ένα εκατομμύριο. Το 2000 ήταν ενάμισι εκατομμύριο τα καμένα στρέμματα δάσους και δασικής έκτασης. Το 2007 τρία εκατομμύρια. 
    Άρα, λοιπόν, κύριε Χηνοφώτη, αξιότιμε Υφυπουργέ των Εσωτερικών, κάντε όσες πυροσβεστικές διατάξεις θέλετε, βγάλτε όσους νόμους και εγκυκλίους θέλετε. Τα αποτελέσματα, οι αριθμοί, σας διαψεύδουν στην πράξη. Αυτοί είναι οι αριθμοί. Εγώ δεν λέω ότι έχετε το μονοπώλιο της ευθύνης. Και οι άλλοι τι έκαναν; Σας παρέθεσα αριθμούς. Σε κάθε περίπτωση η καταστροφή κλιμακώνεται. Αυτό είναι πραγματικότητα. Δεν μπορείτε να το αμφισβητήσετε. 
    Εγώ να σας καταλογίσω αγαθές προθέσεις, να σας καταλογίσω φιλότιμες προσπάθειες, ό,τι θέλετε, αλλά τα αποτελέσματα σας διαψεύδουν, είναι εντελώς διαφορετικά. 
     Κύριε Υφυπουργέ, θέσατε έναν προβληματισμό μεταξύ κτηνοτροφίας και προστασίας των δασών. Αναφερθήκατε σε χορτολιβαδικές εκτάσεις. Εγώ που είμαι από την περιφέρεια, παρακολουθώ τον προβληματισμό σας, κατά πόσο η κτηνοτροφία μπορεί να συμβάλει στην προστασία του δάσους. Υπάρχει μια τέτοια συζήτηση. 
     Θα σας πω όμως το εξής. Στις 15 με 16 Μαΐου, πριν από δεκαπέντε μέρες, έγινε μία διημερίδα με θέμα «Δασικές μεγαπυρκαγιές: Πρόληψη, καταστολή, αποκατάσταση». Εκεί ο Νομάρχης Ηλείας Χαράλαμπος Καφύρας, κάνει μία πολύ σοβαρή καταγγελία και πρέπει να απαντήσετε. Εγώ θα σας δώσω το χρόνο να απαντήσετε στον άνθρωπο. Διαφορετικά ή είναι ψεύτης ή δεν ξέρει τι λέει. Λέει, λοιπόν, ο Νομάρχρης Ηλείας: «Το πρόγραμμα που διέθετε ζωοτροφές στους κτηνοτρόφους δεν ανανεώθηκε, με αποτέλεσμα τους τελευταίους δύο μήνες, τα εκατόν σαράντα τέσσερις χιλιάδες αιγοπρόβατα να βόσκουν ανεξέλεγκτα στις καμένες περιοχές, με αποτέλεσμα, να καταστρέφεται η φυσική αναγέννηση του τόπου». 
     Είστε διαπρύσιος κήρυκας και οπαδός του δόγματος της φυσικής αναγέννησης των καμένων. Και βεβαίως αυτή η πρακτική, προσιδιάζει στο μεσογειακό τοπίο. Έχετε δίκιο. Εδώ, όμως, άλλα σας λένε. Έχει δίκιο ο Νομάρχης Ηλείας; Ή είναι αισχρός ψεύτης ή εσείς ψεύδεστε. Δεν υπάρχει άλλη οπτική. Άρα, λοιπόν, θα πρέπει να απαντήσετε στη σοβαρότατη αυτή καταγγελία. 
     Εγώ, αυτό το καταθέτω στα Πρακτικά για να λάβετε γνώση των πραγμάτων. 
      (Στο σημείο αυτό ο Βουλευτής κ. Αστέριος Ροντούλης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Κύριε Υφυπουργέ, εκτός από τις πυρκαγιές που αναμένουμε και απευχόμεθα όλοι, υπάρχουν και οι νυν πυρόπληκτοι. Και βεβαίως τον κ. Χαράλαμπο Μπούρα τον γνωρίζετε. Είναι ένας εκ των πέντε του διοικητικού συμβουλίου στο Ταμείο Αρωγής Πυρόπληκτων. Την Τετάρτη 28 Μαΐου, έκανε μία πρόταση ο αξιότιμος αυτός κύριος, τον οποίο δεν γνωρίζω. Η πρόταση είναι να κρατήσει το ταμείο μερικά χρήματα από τις εισφορές για μελλοντικές καταστροφές. Θα τρελαθούμε όλοι δηλαδή εδώ πέρα. Θέλει να μας προϊδεάσει ότι επέρχονται μεγάλες καταστροφές; Είναι δικός σας άνθρωπος, του ταμείου, επικεφαλής του οποίου είναι ο κ. Μολυβιάτης. Θέλει να μας προϊδεάσει ότι επέρχονται τόσο μεγάλες καταστροφές και ένα ποσό από τα 195.000.000 ευρώ του ταμείου, θα πρέπει να το κατακρατήσουμε για να αντεπεξέλθουμε στις προσεχείς καταστροφές; Δηλαδή δεν κοιτάτε να κλείσετε πληγές υπάρχουσες, χαίνουσες πληγές και θέλετε να σκεφθείτε και για μελλοντικές καταστροφές; 
     (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ)
     Μόνο τη θυμηδία και το γέλιο, μπορεί να προκαλέσουν τέτοιου είδους τοποθετήσεις. Διότι εγώ πρόσεξα, κύριε Υφυπουργέ, που λέτε ότι στις θέσεις μας και στις τοποθετήσεις μας οι άνθρωποι ευθύνης θα πρέπει να είμαστε πολύ προσεκτικοί. Είναι προσεκτική αυτή η τοποθέτηση; Θα τρελαθούμε όλοι τώρα εδώ μέσα σ’ αυτήν την Αίθουσα. 
     ΠΡΟΕΔΡΟΣ (Δημήτριος Σιούφας): Ολοκληρώνετε, παρακαλώ, κύριε συνάδελφε. 
     ΑΣΤΕΡΙΟΣ ΡΟΝΤΟΥΛΗΣ: Παρακαλώ, κύριε Πρόεδρε. 
     Θα τελειώσω, λέγοντας το εξής. Ήμουνα στο πεζοδρόμιο, μαζί με εκείνους που διαμαρτύρονταν για τη μεταρρύθμιση στο ασφαλιστικό. Εκεί είδα ένα πανό δασοπυροσβεστών. Έλεγε συγκεκριμένα, γιατί το έχω κρατήσει: «Τους τάξατε, τους κάψατε, τους θάψαμε». Ευχόμεθα όλοι μέσα σ’ αυτήν την Αίθουσα, κύριε Υφυπουργέ, να μην επικαιροποιηθεί το σύνθημα αυτό των διαδηλωτών δασοπυροσβεστών. 
     ΠΡΟΕΔΡΟΣ (Δημήτριος Σιούφας): Το λόγο έχει ο συνάδελφος κ. Νικόλαος Τσούκαλης, για να δευτερολογήσει για οκτώ λεπτά. 
     ΝΙΚΟΛΑΟΣ ΤΣΟΥΚΑΛΗΣ: Ευχαριστώ πολύ, κύριε Πρόεδρε. 
     Αξιότιμοι κύριοι Υφυπουργοί, κύριε εισηγητά της Νέας Δημοκρατίας, ευχόμαστε πραγματικά και εύχομαι πραγματικά να υπερβάλλω, να υπερβάλλουμε σαν Κοινοβουλευτική Ομάδα του Συνασπισμού Ριζοσπαστικής Αριστεράς στις συγκεκριμένες διαπιστώσεις και αναφορές που κάναμε από το Βήμα της Βουλής. 
    Όμως, γνωρίζετε πάρα πολύ καλά ότι δεν υπερβάλουμε καθόλου. Αυτό το οποίο επιθυμούσαμε και από τους δυο σας, κύριοι Υφυπουργοί, είναι αυτό το οποίο είπε ο αγαπητός μου συνάδελφος και σύντροφος Μιχάλης Παπαγιαννάκης. Στην τριακοστή μέρα της αντιπυρικής περιόδου, περιμέναμε από εσάς όχι το να εξαγγείλετε τα μέτρα αυτά και τη θεσμική θωράκιση του δασικού πλούτου της χώρας, κάτι το οποίο απαιτεί πολιτική βούληση και χρόνο και χρήμα, αλλά εδώ και τώρα, να απευθύνετε συγκεκριμένες οδηγίες, να εκδώσετε συγκεκριμένες αναφορές, προς όλους εκείνους που είναι επιφορτισμένοι στη διαχείριση του δασικού μας πλούτου. 
    Είστε δύο Υπουργοί συναρμόδιοι. Είναι πρωτοφανές για τα δεδομένα όλων των ευρωπαϊκών κρατών, για να μην πω όλου του κόσμου, να υπάρχουν δύο Υπουργοί, δύο Υπουργεία συναρμόδια, για τη διαχείριση του δασικού πλούτου. Στην Ισπανία, μεσογειακή χώρα, η αντίστοιχη Γενική Γραμματεία Δασών, έχει ενσωματωθεί πλέον από το Δεκέμβριο στο παντοδύναμο Υπουργείο Περιβάλλοντος, έχει μετονομαστεί σε Γενική Γραμματεία Προστασίας της Φύσης, μέσα στην οποία, υπάρχει η γενική γραμματεία, η αντίστοιχη Διεύθυνση Προστασίας Δασών και αυτό είναι κατανοητό απολύτως. 
    Γνωρίζετε πάρα πολύ καλά, κύριοι Υφυπουργοί, ότι η περυσινή πύρινη λαίλαπα, κύριε Χηνοφώτη, οφείλεται, στη μη υλοποίηση των δεσμεύσεων και των υποχρεώσεων που είχε το Υπουργείο, που ήταν αρμόδιο για την πρόληψη και για την προστασία. Γνωρίζετε πάρα πολύ καλά ότι το συμβάν αυτό, ήταν ένα γεγονός, ένα συμβάν προαναγγελθέντος θανάτου για τα δάση. Το γνωρίζετε πάρα πολύ καλά, το ανέφεραν όλες οι επιστημονικές ενώσεις των δασολόγων, των επιστημόνων για τη διαχείριση των δασών. Είχαμε δασικές εκτάσεις οι οποίες ήταν δασικές πυριτιδαποθήκες. Αυτά, λοιπόν, παρέδωσε το αρμόδιο Υπουργείο γι’ αυτήν τη διαχείριση σ’ εσάς, προκειμένου ένα ταλαίπωρο -με όλη την καλή έννοια το λέω- Πυροσβεστικό Σώμα, να ριχτεί σε μια άνιση μάχη. Γι’ αυτό ακριβώς σε όλες τις ομιλίες μας, αναφέραμε ότι το κρίσιμο ζήτημα της δασοπροστασίας, είναι η πρόληψη και η προστασία του δάσους. 
    Από εκεί και πέρα, η καταστολή είναι ένα συμπληρωματικό μέτρο, κρίσιμο μεν, της γενικότερης διαχείρισης των δασών. Δυστυχώς στη χώρα μας, έχουμε φθάσει στο σημείο η μόνη μας κουβέντα, η μόνη συζήτηση, είναι εάν απέδωσαν τα μέσα δασοπυρόσβεσης. Όσα μέσα δασοπυρόσβεσης και να έχετε, όσα αεροπλάνα, όσους πυροσβέστες και να έχετε, εάν τα δύο πρώτα σκέλη της πρόληψης και της προστασίας δεν αποδίδουν, δεν υπάρχει περίπτωση να πετύχετε στο έργο σας, κύριε Χηνοφώτη. Όσα αεροπλάνα και να έχετε, γνωρίζετε πάρα πολύ καλά, σας το λένε και οι επιστήμονες, ότι δασοπυρόσβεση με εναέρια μέσα δεν γίνεται, όπως δεν μπορεί να γίνει δασοπυρόσβεση, μόνο με τα επίγεια μέσα της Πυροσβεστικής Υπηρεσίας. 
    Έχετε καταφέρει, έχουμε καταφέρει -να χρησιμοποιήσω πρώτο πληθυντικό πρόσωπο, να μην βγάλουμε τον εαυτό μας απέξω, στην ίδια χώρα ζούμε, τις ίδιες αγωνίες έχουμε- έχουμε καταφέρει το επιστημονικά -ας το πούμε- απίθανο. Ξέρετε τι λένε οι δασολόγοι; Ότι στα επιστημονικά μας σενάρια, εκεί που διδάσκουμε τους φοιτητές για τη δασοπυρόσβεση, δεν είχαμε ούτε μία πιθανότητα ότι θα καεί δάσος, ψηλό δάσος λεγόμενο, ότι θα καούν δηλαδή δάση ελάτης, δάση που βρίσκονται ψηλά. Και όμως καταφέραμε στη χώρα μας, αυτήν τη στιγμή να συζητάμε για πυρκαγιές υψηλών δασών, δηλαδή των κρισιμότερων δασικών συμπλεγμάτων που έχουμε στη χώρα μας. Και σας ρωτάω: Τις πυρκαγιές αυτές των υψηλών δασών, θα τις σβήσουν οι πυροσβέστες με την εκπαίδευση που έχουν και με την αντίληψη που έχουν; Είναι εξειδικευμένη η υπηρεσία για κατάσβεση συγκεκριμένων πυρκαγιών.
      Είναι πρωτοφανές στη χώρα μας –ακόμα επιμένετε- να έχει το συντονισμό μεγάλων πυρκαγιών ο περιφερειάρχης, ένα μετακλητό πολιτικό πρόσωπο το οποίο σήμερα υπάρχει και αύριο δεν υπάρχει και δεν γνωρίζει την τοπογραφία των συγκεκριμένων περιοχών. Και πέρσι παρακολουθήσαμε απίθανες σκηνές ο τοπικός δασάρχης να βρίσκεται στο μέτωπο της πυρκαγιάς και απλώς να παρακολουθεί και να του απαγορεύουν τη συμμετοχή, σ’ έναν άνθρωπο που γνωρίζει τη φιλοσοφία της δασικής πυρκαγιάς, που είναι ένα ζωντανό πράγμα και δεν έχει καμμία σχέση με τις αστικές πυρκαγιές. Αυτή είναι η διαφορετική φιλοσοφία και έχει να κάνει όχι μόνο με τη μη κατάργηση των δασοκτόνων νόμων. 
      Ομολογήσατε ότι έχουμε ένα μοντέλο που απέτυχε. Γιατί δεν αλλάζετε το μοντέλο; Γιατί δεν αποφασίζετε να προχωρήσουμε στην υιοθεσία και υλοποίηση του κοινού διακομματικού πορίσματος του 1993; 
      Κύριοι Υφυπουργοί, σήμερα εκπροσώπησα την Κοινοβουλευτική Ομάδα του ΣΥ.ΡΙΖ.Α. στο 10ο Τακτικό Συνέδριο των Ενώσεων Υπαλλήλων Πυροσβεστικού Σώματος. Σας πληροφορώ ότι τα πράγματα δεν είναι καθόλου όπως τα περιγράψατε. Στην πυρόπληκτη περιοχή μου και όχι μόνο στο Νομό Αχαΐας αλλά και στο Νομό Ηλείας και σε όλη την περιφέρεια της δυτικής Ελλάδας οι πυροσβέστες λένε το εξής που θα έπρεπε να το γνωρίζετε. Πέρσι με πολύ μεγάλη δυσκολία μπορούσαν να ανταποκριθούν σε δύο συμβάντα συγχρόνως. Φέτος η δύναμη της Πυροσβεστικής στη δυτική Ελλάδα είναι κατά πενήντα άτομα λιγότεροι, λόγω συνταξιοδοτήσεων, αποχωρήσεων και μη πρόσληψης νέου προσωπικού. Αυτήν τη στιγμή λένε ότι μετά δυσκολίας θα ανταποκριθούν σ’ ένα συμβάν. Δεν νομίζω ότι τους έχει συνεπάρει τόσο πολύ ο αντιπολιτευτικός οίστρος ώστε να τα λένε αυτά. Είναι καλόπιστοι άνθρωποι και γνωρίζετε ότι είναι ήρωες στη δουλειά τους. 
      Είπατε, κύριε Χηνοφώτη, ότι η δασοπροστασία είναι εθνική υπόθεση. Το εξήγγειλε και ο κύριος Πρωθυπουργός απ’ αυτό το Βήμα. Πράγματι είναι έτσι, όπως το λέτε. Το εννοείτε; Να πω ένα χαρακτηριστικό παράδειγμα έστω κι αν χαρακτηριστώ ως λαϊκιστής. Λένε οι επιστήμονες δασολόγοι ότι πέρσι η φωτιά της Πάρνηθας θα είχε αποφευχθεί εάν το επιχειρησιακό σχέδιο που είχε εκπονήσει το Δασαρχείο Πάρνηθας με κόστος όσο ένα άρμα μάχης είχε υλοποιηθεί. Το αναφέρω αυτό επειδή εθνική υπόθεση είναι το ένα, εθνική υπόθεση είναι και το άλλο. Είναι εθνική υπόθεση το να διαθέτετε αυτήν τη στιγμή 7.000.000 καθαρά φέτος για την πρόληψη; Δεν διαψεύστηκε ο αριθμός, κύριε Κιλτίδη. Μιλάω καθαρά για φέτος και όχι για τα χρωστούμενα των προηγούμενων ετών. Συγχρόνως είναι 500.000.000 για την καταστολή. Έχει χαθεί ο κοινός νους απ’ αυτήν τη χώρα; 
      Ο πρωτοετής σπουδαστής των οικονομικών θα σας έλεγε ότι αν διαθέταμε 50.000.000 για την πρόληψη και την προστασία, ίσως για την καταστολή να χρειαζόμασταν 150.000.000 ευρώ. Είναι έτσι ή δεν είναι; Έχει χαθεί ο κοινός νους.
      Τέλος, απάντηση σε σχετική μου ερώτηση της περιφέρειας δυτικής Ελλάδος όσον αφορά αυτά που ανέφερε ο κ. Κιλτίδης. Καθαρισμοί και απομάκρυνση εύφλεκτων υλικών στα δασικά οικοσυστήματα του Νομού Αχαΐας και της περιφέρειας δεν έχουν πραγματοποιηθεί για το έτος 2008. Δικαιολογημένα για τις αρχές Μαΐου. Η διαδικασία βρίσκεται στο στάδιο έγκρισης των μελετών και η  υλοποίησή τους εξαρτάται από το ύψος των πιστώσεων που θα διατεθούν. Αυτό στις 5 Μαΐου. Εσείς ο ίδιος μπορείτε να κρίνετε το κατά πόσο στην αρχή της αντιπυρικής περιόδου θα έχουν ολοκληρωθεί οι συγκεκριμένες παρεμβάσεις στα δάση της δυτικής Ελλάδας. 
      Σας ευχαριστώ.
    ΠΡΟΕΔΡΟΣ (Δημήτριος Σιούφας): Το λόγο έχει για τρία λεπτά ο συνάδελφος καθηγητής κ. Αθανάσιος Λεβέντης.
    ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
    Θα ήθελα κατ’αρχάς, κύριε Πρόεδρε, μια και είστε στην Έδρα να πω ότι είχα κάνει ερώτηση προς τα αρμόδια Υπουργεία για να απαντήσουν, από το 1974 έως τώρα ποιες και πόσες εκτάσεις κάηκαν στην Αττική, πόσες κηρύχθηκαν αναδασωτέες και πόσες πράγματι αναδασώθηκαν. Η απάντηση ήταν μονολεκτική: «Όλες οι καμένες εκτάσεις κηρύσσονται αναδασωτέες σύμφωνα με το άρθρο 117». Πόσες, πού και τι, καμμία απάντηση κι αυτό σημαίνει πολλά.
    Ξέρουμε επίσης πως δεν κηρύσσονται όλες αναδασωτέες. Από δέκα χιλιάδες πεντακόσια στρέμματα στη Ραφήνα, πρόπερσι τα επτά χιλιάδες κηρύχθηκαν αναδασωτέα. Παλιότερα από εξήντα χιλιάδες στρέμματα στην Πεντέλη, τα σαράντα χιλιάδες κρίθηκαν αναδασωτέα. 
    Ήθελα να απευθυνθώ στον αξιότιμο Κοινοβουλευτικό Εκπρόσωπο της Νέας Δημοκρατίας, ο οποίος εμέμφθη τον Αρχηγό της Κοινοβουλευτικής Ομάδας του ΣΥ.ΡΙΖ.Α., τον κ. Αλαβάνο, ο οποίος είπατε ότι κήρυξε ανυπακοή στους νόμους. Εμείς λέμε…
    ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Ο κ. Τσίπρας το είπε.
    ΑΘΑΝΑΣΙΟΣ ΛΕΒΕΝΤΗΣ: Συγγνώμη, ο κ. Τσίπρας. 
    Εμείς λέμε ότι οι νόμοι, από τους οποίους πιστεύουμε ότι δεν εξυπηρετούνται τα συμφέροντα του ελληνικού λαού, θα πρέπει να αλλάζουν και κάνουμε αγώνα γι’ αυτό, αλλά αυτήν τη σύσταση πιστεύω ότι θα ήταν σκόπιμο να την κάνετε επίσης και προς τον Υπουργό Παιδείας, ο οποίος ενώ ψηφίζετε ότι απορρίπτεται το άρθρο 16…
    ΠΡΟΕΔΡΟΣ (Δημήτριος Σιούφας): Επί του θέματος παρακαλώ, κύριε Καθηγητά.
    ΑΘΑΝΑΣΙΟΣ ΛΕΒΕΝΤΗΣ: …αυτός συνιστά ότι πρέπει να γίνουν τα πανεπιστήμια έτσι όπως είχαν προγραμματιστεί και ιδιωτικά. 
    Κύριε Πρόεδρε, κύριοι συνάδελφοι, θα ήθελα να τονίσω το θέμα της εθελοντικής συμμετοχής. Δυστυχώς στον τόπο μας έχουν περιθωριοποιηθεί οι πολίτες. Αντί να ενημερωθούν, να ενεργοποιηθούν και να πέσουν στη φωτιά, πρώτα-πρώτα να φυλάξουν το δάσος για να μην ξεσπάσει φωτιά κι από εκεί και πέρα να κάνουν αυτό που έκαναν χιλιάδες χρόνια οι κάτοικοι αυτού του τόπου, αυτό δεν γίνεται. 
    Έχω συμμετάσχει σε πάρα πολλές  φωτιές που σβήναμε, τουλάχιστον στην περιοχή της Αττικής, στα Βίλια, το χωριό από το οποίο κατάγομαι, που είναι ορεινό και έχει γύρω του δάση. Έσβησαν πάρα πολλές φωτιές χωρίς καν βοήθεια εναέριων ή άλλων μέσων. 
    Όχι ότι δεν πρέπει να υπάρχει συντονισμός -ασφαλώς πρέπει να υπάρχει συντονισμός- ούτε θα λύσουν το πρόβλημα μόνο οι πολίτες, όμως επειδή αυτό είναι πανεθνική υπόθεση –μας αγγίζει όλους, όπως είπατε- και επειδή είναι κάτι που ξεπερνά τα όρια και των κομμάτων και των επί μέρους πολιτών και των κοινωνιών, πρέπει να αξιοποιήσουμε όλες τις δυνάμεις κι αυτό σημαίνει τους πολίτες, την Τοπική Αυτοδιοίκηση, τη Δασική Υπηρεσία, η οποία επίσης έχει περιθωριοποιηθεί. Βέβαια όλα αυτά θα γίνουν με κεντρικό συντονισμό, που σημαίνει ότι θα πρέπει να υπάρχει ένας ενιαίος φορέας διαχείρισης όλων των δασικών συστημάτων και αντιμετώπισης των πυρκαγιών.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Ολοκληρώνω, κύριε Πρόεδρε.
    Απ’ αυτήν την άποψη θα έπρεπε, επίσης, να αξιοποιηθούν τα Μέσα Μαζικής Επικοινωνίας, η τηλεόραση, ώστε και στα σχολεία, στο στρατό και παντού να είναι ενημερωμένοι οι πολίτες, γιατί βλέπω πολλές φορές με λύπη μου ότι καταφθάνουν εκατοντάδες στρατιώτες, οι οποίοι κάθονται στο περιθώριο, γιατί δεν ξέρουν και γιατί φοβούνται οι αξιωματικοί τους να τους ρίξουν στη φωτιά μια και έχουν συμβεί ατυχήματα και προτιμούν να είναι ήσυχοι, ενώ η φωτιά συνεχίζει το έργο της. Αυτό, λοιπόν, πρέπει να το ξεπεράσουμε, να ξέρουν πώς θα αντιμετωπίσουν τη φωτιά και να ενδιαφέρονται και να μην ξεσπάσει η φωτιά, αλλά και αν ξεσπάσει, να σπεύδουν και να είναι σε θέση να τη σβήσουν.
    Ευχαριστώ.
    ΠΡΟΕΔΡΟΣ (Δημήτριος Σιούφας): Πριν δώσω το λόγο στους Υπουργούς για να απαντήσουν, θα ήθελα να θέσω τρία θέματα, κύριοι συνάδελφοι.
    Στη συντεταγμένη πολιτεία, στην οποία ζούμε όλοι, η εφαρμογή των νόμων είναι και καθήκον και υποχρέωση. Και χαίρομαι που άκουσα από την πλευρά σας, κύριε Λεβέντη, να λέτε ότι αγωνίζεστε για να αλλάξουν οι νόμοι και όχι για να μην εφαρμοστούν. Αυτό είναι το ένα θέμα, στο οποίο νομίζω ότι δεν μπορεί να υπάρχει αντίρρηση μέσα στην Αίθουσα, άλλως δεν είμαστε συντεταγμένη πολιτεία.
    Το δεύτερο είναι να κρατήσουν οι Υπουργοί καλή σημείωση της παρατήρησης που έγινε από τον κ. Λεβέντη, διότι απάντηση επί συγκεκριμένης ερώτησης στην οποία ζητούνται στοιχεία για τις καμένες και αναδασωμένες εκτάσεις, έχετε υποχρέωση, κύριοι Υπουργοί, να την παρέχετε στη Βουλή.
Και αν είναι πράγματι αυτή η απάντηση, την οποία είπε ο κ. Λεβέντης…
      Σε ποιο Υπουργείο την είχατε απευθύνει, κύριε Λεβέντη;
      ΑΘΑΝΑΣΙΟΣ ΛΕΒΕΝΤΗΣ: Σε τρία Υπουργεία.
      ΠΡΟΕΔΡΟΣ (Δημήτριος Σιούφας): Θα σας παρακαλέσω πάρα πολύ, επειδή τα δύο Υπουργεία είναι εδώ και κυρίως το Υπουργείο Αγροτικής Ανάπτυξης και Τροφίμων αλλά και το Υπουργείο των Εσωτερικών έχουν αυτά τα στοιχεία -εγώ γνωρίζω ερωτήσεις, όχι του τελευταίου καιρού, που πράγματι δινόταν και είχε μια πληροφόρηση και η Βουλή και οι συνάδελφοι Βουλευτές και διά των Βουλευτών ο ελληνικός λαός- θα παρακαλέσω, λοιπόν, πάρα πολύ να βρείτε αυτήν την ερώτηση και γιατί έγινε μ’ αυτόν τον τρόπο η απάντηση και να στείλετε έστω και τώρα την ενημέρωση στο συνάδελφο κ. Λεβέντη με τα στοιχεία τα οποία ζητάει η ερώτηση, αφού έχετε υποχρέωση από τον Κανονισμό να δίνετε πλήρεις απαντήσεις επί των ζητουμένων στοιχείων. 
      Και το τρίτο που θέλω να αναδείξω…
      ΑΘΑΝΑΣΙΟΣ ΛΕΒΕΝΤΗΣ: Την έχω επαναϋποβάλει και ελπίζω να πάρω απάντηση. 
      ΠΡΟΕΔΡΟΣ (Δημήτριος Σιούφας): Κρατήστε την επισήμανση αυτήν την οποία κάνω ως Πρόεδρος του Σώματος.
      Επίσης και όση ώρα παρακολουθώ τη συζήτηση από την Έδρα αλλά και πριν που παρακολουθούσα την εξέλιξή της από την ώρα που άρχισε να συζητείται η επερώτηση έγιναν απ’ όλες τις πλευρές ενδιαφέρουσες επισημάνσεις. Θα σας είναι χρήσιμες να τις λάβετε υπόψη για το επόμενο διάστημα και για τους σχεδιασμούς τους οποίους κάνετε. Διότι αυτό σημαίνει διάλογος μέσα στη Βουλή, αυτό σημαίνει ενδεχομένως αντιπαράθεση απόψεων, κριτική, αλλά στο τέλος εκείνο το οποίο μένει και η συνεισφορά που προκύπτει μέσα απ’ αυτήν την Αίθουσα είναι οι επισημάνσεις τις οποίες κάνουν ανυπόκριτα οι συνάδελφοι Βουλευτές κι όχι στο πλαίσιο αντιπολίτευσης για την αντιπολίτευση. Κι εσείς, κύριοι Υπουργοί, και οι συνεργάτες σας να τις κρατάτε, να μελετούν οι συνεργάτες σας τα Πρακτικά για να έχουν πλήρη εικόνα των διαμειφθέντων μέσα στην Αίθουσα, γιατί έχετε να κερδίσετε από τις παρατηρήσεις και τις επισημάνσεις οι οποίες γίνονται. 
      Το λόγο τώρα έχει ο Υφυπουργός Εσωτερικών κ. Χηνοφώτης για οκτώ λεπτά. 
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Ευχαριστώ, κύριε Πρόεδρε.
      Θα ήθελα να συμπληρώσω, λόγω χρόνου από την πρωτολογία μου, ότι υποστηρικτικές ομάδες θα ευρίσκονται στο χώρο της πυρκαγιάς. Υπενθυμίζω ότι υποστηρικτικές ομάδες είναι ομάδες οι οποίες συγκροτούνται από υπαλλήλους της Δασικής Υπηρεσίας. 
      Ως προς το Συντονιστικό Κέντρο Δασοπυρόσβεσης υπενθυμίζω ότι επανδρούται από υπάλληλο της Δασικής Υπηρεσίας με αντικειμενικό σκοπό την άμεση ενημέρωση των αρμοδίων κατά τόπους Δασικών Υπηρεσιών σε περίπτωση που υπάρχει πυρκαγιά. 
      Θα ήθελα επίσης να αναφερθώ στην τελευταία παρέμβαση του συναδέλφου κ. Τσούκαλη απλά και μόνο υπενθυμίζοντας την κοινή υπουργική απόφαση του 1999 που προβλέπει το συντονισμό όλων των δυνάμεων πυρόσβεσης των αρχών ή φορέων, ο οποίος ανήκει στο Πυροσβεστικό Σώμα και δεν ανήκει στον περιφερειάρχη, του οποίου τα καθήκοντα ορίζονται από το άρθρο 11 του ν. 3013/2002. Αυτό προς αποφυγή οιωνδήποτε παρανοήσεων. Και δεν αναφέρομαι για τη συζήτηση στο Κοινοβούλιο αλλά αυτά τα θέματα τα οποία λόγω τηλεοράσεως και λόγω κάποιων ρεπορτάζ μπορεί να βγουν προς τα έξω και να δημιουργηθεί παρανόηση ή παρεξήγηση αναφορικά με τις αρμοδιότητες του καθενός. 
      Στη συνέχεια θέλω να κάνω άλλη μια διευκρίνιση για τον εκλεκτό και σεβαστό συνάδελφο κ. Κουβέλη. Δεν ετέθη από πλευράς του θέμα για τους χάρτες, αναφορικά μ’ αυτούς τους επιχειρησιακούς που είπα, αλλά νομίζω ότι είναι πρώτιστο μέλημα οιουδήποτε και αν ευρισκόταν στη θέση μου. Εφόσον δεν έχουν εκδοθεί ακόμη οι δασικοί χάρτες στους οποίους αναφέρεστε, για επιχειρησιακούς και μόνο λόγους είναι απαραίτητο, χάρτες οι οποίοι έχουν ηλεκτρονική, ψηφιακή μορφή και διατίθενται στο εμπόριο να χρησιμοποιούνται όσο το δυνατόν περισσότερο προκειμένου να υποβοηθείται το έργο της διεύθυνσης και ελέγχου των επιχειρήσεων δασοπυρόσβεσης. 
      Ως προς τα κονδύλια, θέμα το οποίο ακούστηκε από το συνάδελφο κ. Αμοιρίδη, αυτά έχουν κατατεθεί από τις 5 Μαΐου στο Ταμείο Παρακαταθηκών και Δανείων. Αναφέρομαι στα 35.000.000, τα οποία χορηγήθηκαν προς τους δήμους από το Υπουργείο Εσωτερικών. Από εκεί και μετά, οι διαδικασίες είναι πλέον γνωστές. Άμεσα μπορεί κάποιος εκ των δημάρχων να τα παραλάβει και να τα χρησιμοποιήσει.
      Ως προς το προσωπικό, ναι, υπάρχουν ελλείψεις, υπενθυμίζω όμως ότι με βάση την αλλαγή του ρόλου για τη δασοπυρόσβεση από τη Δασική Υπηρεσία στο Πυροσβεστικό Σώμα που έγινε στις 25 Μαΐου του 1998, διαρκούσης της αντιπυρικής περιόδου, το 2001 προσελήφθησαν επτακόσια εξήντα άτομα. Έκτοτε δεν έγινε καμμία πρόσληψη, παρά το ότι τα κενά ήταν γνωστά. Το 2007 προσελήφθησαν εξακόσια πενήντα άτομα και τώρα προχωρήσαμε στην πρόσληψη των χιλίων διακοσίων εξήντα ατόμων, τα οποία ήδη έχουν αρχίσει την εκπαίδευσή τους. 
      Ως προς τα μέσα, στα οποία αναφέρθηκε κάποιος συνάδελφος, το Πυροσβεστικό Σώμα διαθέτει σήμερα δύο χιλιάδες πεντακόσια πενήντα επτά πυροσβεστικά οχήματα διαφόρων τύπων. Απ’ αυτά, τα τριακόσια πενήντα δύο τα προμηθευθήκαμε μετά το 2004. 
      Επιπλέον, βρίσκονται σε εξέλιξη οι διαδικασίες προμήθειας και άλλων οχημάτων. Συγκεκριμένα, στα πλαίσια δωρεών –και εδώ βέβαια οφείλω να επισημάνω τις δωρεές, οι οποίες έχουν γίνει προς το Πυροσβεστικό Σώμα- οφείλω να ευχαριστήσω γι’ αυτές τις δωρεές τα διάφορα ιδρύματα, εταιρείες, τράπεζες και άλλους οργανισμούς. Επίσης άλλα εκατόν εβδομήντα πέντε ακόμη οχήματα αναμένεται να παραληφθούν από ανοικτό διαγωνισμό που πραγματοποιήθηκε το 2005. 
      Ακόμη, είναι στο στάδιο της παραλαβής τριάντα έξι οχήματα, τα οποία θα κατανεμηθούν σε διάφορες περιφέρειες της ελληνικής επικράτειας. Να αναφέρω επίσης και τα τριάντα πέντε οχήματα, τα οποία εδωρήθησαν πρόσφατα σε τελετή που έγινε στο Ζάππειο Μέγαρο.
      Ως προς το θέμα των αεροσκαφών για τη δασοπυρόσβεση, επειδή το θίξατε, κύριε Τσούκαλη, συμφωνώ απόλυτα μαζί σας ότι αυτό δεν είναι το πρωταρχικό. Υπενθυμίζω αυτό που είχα απαντήσει και στην επερώτηση του Κομμουνιστικού Κόμματος Ελλάδας ότι προκειμένου να προβούμε στην προμήθεια αεροσκαφών χρειαζόμαστε δύο στοιχεία, τα οποία έρχονται από τους δύο φορείς, οι οποίοι ασχολούνται με το θέμα της αεροπυρόσβεσης. 
      Το ένα είναι το Πυροσβεστικό Σώμα, το οποίο καθορίζει τις επιχειρησιακές απαιτήσεις για τη δασοπυρόσβεση σήμερα, σύμφωνα με τη χρησιμοποιούμενη επιστημονική προσέγγιση και ο δεύτερος φορέας για τα ελληνικά δεδομένα είναι η ελληνική Πολεμική Αεροπορία, η οποία έχει την επάνδρωση, τη συντήρηση, την επισκευή και τις υποδομές γι’ αυτά τα αεροσκάφη και βέβαια όλα αυτά με την προϋπόθεση ότι τα αεροσκάφη έχουν χρόνο ζωής μπροστά τους.
      Επίσης, υπενθυμίζω –και χρησιμοποιώ τον όρο «υπενθυμίζω», επειδή έχει ανακοινωθεί- ότι προχωρούν οι διαδικασίες για την κατασκευή και συντήρηση μέσω συμπράξεως δημοσίου και ιδιωτικού τομέα επτά πυροσβεστικών υπηρεσιών με κόστος που ξεπερνά τα 155.000.000 ευρώ. 
      Ως προς τα συστήματα εντοπισμού έναρξης πυρκαγιών, όντως είναι ένα θέμα, το οποίο μας απασχολεί και το θίξατε. Από την άλλη πλευρά, τώρα χρησιμοποιούμε τις κλασικές μεθόδους και μέσα. Εδώ βέβαια θα πρέπει να πω ότι κυρίαρχη άποψη με τα νυν δεδομένα, όπως εμφανίζονται, είναι οι θερμικές κάμερες σε διάφορες τοποθεσίες. Οπωσδήποτε όμως η υποδομή απαιτεί και χρόνο και κόστος, αλλά πρέπει να είμαστε απόλυτα σίγουροι για τα αποτελέσματα αυτής της μεθόδου. 
      Θα ήθελα να θίξω και ένα τελευταίο θέμα ως προς τον εθελοντισμό. Όντως, όπως ετέθη, υπάρχουν εθελοντικές οργανώσεις στην Ελλάδα. Είναι καταγεγραμμένες στο μητρώο και του Πυροσβεστικού Σώματος και της Γενικής Γραμματείας Πολιτικής Προστασίας, με κοινή υπουργική απόφαση, η οποία είναι στα πλαίσια της υπογραφής από τον Υπουργό Εσωτερικών. Πλέον θα ενοποιηθούν αυτά τα μητρώα, αλλά με απαραίτητη προϋπόθεση πάντα την εκπαίδευση και την πιστοποίηση των εθελοντών πυροσβεστών, προκειμένου να μπορούν να προσφέρουν για την ασφάλεια, εν πρώτοις, τη δική τους, αλλά και επ’ ωφελεία του κοινωνικού συνόλου, αυτό το έργο, στα πλαίσια μιας εθελοντικής βάσης.
      Ευχαριστώ.
      ΠΡΟΕΔΡΟΣ (Δημήτριος Σιούφας): Κύριε Υπουργέ, παίρνοντας αφορμή από το τελευταίο που είπατε, θα ήθελα να ρωτήσω: Δεν υπάρχει τεχνική προσέγγιση ή τεχνολογική προσέγγιση, στην περίπτωση κατά την οποία υπάρχει πυρκαγιά, μέσω κάποιου δορυφορικού συστήματος, για να ενημερώνεστε; Δεν το γνωρίζω. Απλά σαν μια σκέψη τεχνολογική το θέτω.
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Να σας απαντήσω, κύριε Πρόεδρε, και προς ενημέρωση και των υπολοίπων κυρίων, επειδή παλαιά και σ’ αυτήν την Αίθουσα είχε τεθεί αυτό το θέμα.
      Οι δορυφόροι οι οποίοι υπάρχουν είναι δύο ειδών. Είναι οι γεωστατικοί δορυφόροι, οι οποίοι αναφέρονται σε διαβίβαση επικοινωνιών, δηλαδή, δορυφορικών επικοινωνιών και καλύπτουν μία μεγάλη περιοχή, καθώς επίσης και οι δορυφόροι παρατηρήσεως. Αυτοί είναι σε μία σταθερή τροχιά.
      Ως εκ τούτου -αναφέρομαι στη δεύτερη κατηγορία- οι δορυφόροι παρατηρήσεως δεν είναι γεωστατικοί και δεν μένουν πάνω από ένα σταθερό σημείο. Παρ’ όλα αυτά, όμως, έστω και αν έμεναν πάνω από ένα συγκεκριμένο σημείο -ενδεχομένως, είναι κάτι το οποίο μπορεί να μην είναι γνωστό στο ευρύ κοινό- απαιτούν ένα χρόνο της τάξεως των πέντε έως έξι ωρών -αναφέρουμε και την πλέον σύγχρονη τεχνολογία, αυτή η οποία διατίθεται στο εμπόριο- προκειμένου αυτές οι φωτογραφίες να τύχουν επεξεργασίας και να διαβιβαστούν, μετά την επεξεργασία τους, προκειμένου να μπορούν να είναι εκμεταλλεύσιμες.
      Αυτή είναι η κατάσταση η οποία υπάρχει στο εμπόριο και διατίθεται σε διάφορες χώρες. Δεν αναφέρομαι σε δορυφόρους οι οποίοι είναι για στρατιωτικούς σκοπούς.
      Ευχαριστώ.
      ΠΡΟΕΔΡΟΣ (Δημήτριος Σιούφας): Έχω την εντύπωση, όμως -και είμαι βέβαιος ότι το κάνετε- ότι θα είστε σε συνεργασία και με τις άλλες χώρες που αντιμετωπίζουν σχεδόν όλες ανάλογα φαινόμενα, ως προς το τι είδους πρακτικές ακολουθούν σ’ αυτήν την κατεύθυνση, ώστε να είναι εγκαιρότερος ο χρόνος διαπίστωσης της πυρκαγιάς. Διότι, όπως γνωρίζουμε όλοι -εσείς περισσότερο, γιατί ασχολείστε μ’ αυτό το θέμα- όσο πιο έγκαιρα επισημανθεί η ύπαρξη μιας πυρκαγιάς τόσο πιο αποτελεσματική είναι και η κατάσβεσή της, όταν, δηλαδή, είναι στην αρχή.
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Κύριε Πρόεδρε, αυτήν τη στιγμή η μέθοδος η οποία ακολουθείται ευρέως είναι μέθοδος η οποία χρησιμοποιεί τριών ειδών στοιχεία. Το ένα είναι οι θερμικές κάμερες, το δεύτερο είναι οι ανιχνευτές καπνού, καθώς επίσης και οι ανιχνευτές υψηλής θερμοκρασίας και, ως εκ τούτου, κατάλληλα διασπαρμένοι σε διάφορες περιοχές. Ανάλογα, βέβαια, με την επικινδυνότητα των περιοχών, έχουμε και τα παρατηρητήρια…
      ΠΡΟΕΔΡΟΣ (Δημήτριος Σιούφας): Και τα παρατηρητήρια με τους ανθρώπους.
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Πώς είπατε;
      ΠΡΟΕΔΡΟΣ (Δημήτριος Σιούφας): Και τα παρατηρητήρια με τους ανθρώπους.
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Όχι, είπα ότι χρησιμοποιούμε τις κλασικές μεθόδους.
      ΠΡΟΕΔΡΟΣ (Δημήτριος Σιούφας): Τεχνολογία. Καλώς.
      Το λόγο έχει ο Υφυπουργός Αγροτικής Ανάπτυξης και Τροφίμων, ο κ. Κιλτίδης, για πέντε λεπτά.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, μια και το φέρνει η συγκυρία και ετέθη το θέμα και βεβαίως, ο κ. Χηνοφώτης είναι ειδικότερος από εμένα εις ό,τι αφορά τη χρήση ηλεκτρονικών μέσων, θα ήθελα να πω ότι σε πρόσφατή μου επίσκεψη στις Ηνωμένες Πολιτείες της Αμερικής και σε συνεργασία με τον αρμόδιο Υφυπουργό σε κεντρικό επίπεδο στην Ουάσιγκτον για την ασκούμενη δασική πολιτική, για τη δασοπροστασία και δασοπροφύλαξη, ετέθη το ερώτημα και από εμένα ότι δεχόμαστε -και είναι λογικό- μία ηθική πίεση, μετά τα συμβάντα των τελευταίων ετών, ότι μήπως πρέπει η πατρίδα μας να μη φειστεί οικονομικών πόρων και να προβεί σε εξοπλισμούς, όπως αυτοί οι οποίοι επιδεικνύονται. Και σας ενημερώνω όλο το Σώμα εδώ ότι, δόξα τω Θεώ, έχω δει πάρα πολλές τέτοιες επιδείξεις. Και εκεί μου έκαναν την παραστατική κίνηση και ο αρμόδιος Υφυπουργός και ο γενικός διευθυντής της Κεντρικής Δασικής Υπηρεσίας: Μου έδειξαν τα μάτια, μου έδειξαν τα πυροφυλάκια, ότι αυτά αποτελούν τη σταθερή οδό για τη φύλαξη και προφύλαξη.
      Και μάλιστα, θα συνηγορήσω σ’ αυτό που είπε ως στρατιωτικός ο κ. Χηνοφώτης: «Αν υπήρχε, φίλε Υπουργέ, παγκόσμια ειρήνη και μπορούσαν να χρησιμοποιηθούν οι στρατιωτικοί δορυφόροι, τότε ναι θα μπορούσε αυτό να συμβεί».
      Επί του παρόντος κάτι τέτοιο δεν συμβαίνει. Επομένως η ακριβής πληροφόρηση που μπορεί να υπάρχει από στρατιωτικούς δορυφόρους δεν μπορεί να διατεθεί προς χρήση. Άρα, παραμένει ο πατροπαράδοτος τρόπος, ο κλασικός τρόπος. 
      Και βεβαίως εδώ τώρα θα ακολουθήσει η δεύτερη σκέψη μου. Στην πρωτομιλία μου, αγαπητοί συνάδελφοι, θέλησα όσο γίνεται παραστατικότερα να δηλώσω και να καταγραφεί η παρούσα κατάσταση και η υπηρέτηση Συντάγματος και κειμένης νομοθεσίας. Και βεβαίως, πάντοτε υπάρχει το πολιτικό ζητούμενο διόρθωσης όποιων υστερήσεων ή κενών αναδεικνύονται. 
      Και θα ήθελα να πω –απουσιάζει ο αγαπητός μου φίλος κ. Κουβέλης- ότι όση ώρα τον άκουγα, μου θύμιζε έναν αντίστοιχο διάλογο ενός αντιπολιτευόμενου και ενός κυβερνώντος. «Άραγε θα μπορούσα κατά τη συνέχεια της αντιπολιτεύσεως να δω αν υπηρετήθηκε επακριβώς αυτό το οποίο πίστευε συγκεκριμένο κόμμα στη διαδρομή του ή αν συγκεκριμένες συμπεριφορές από τα ίδια πρόσωπα είχαν το ίδιο αποτέλεσμα;».
      Έτσι, λοιπόν, κατά τη συνέχεια του κράτους και κατά τη συνέχεια των κυβερνήσεων, αλλά και της ιδίας κυβερνήσεως, είναι αυτονόητο ότι πολλά πράγματα αλλάζουν. Και επειδή η ανάληψη της κυβερνητικής ευθύνης είναι πρωτίστως μέλημα υπευθύνων στελεχών αυτής, τούτο το πράττω, αλλά επ’ ουδενί λόγο δεν θα ήθελα να ακυρωθεί αυτό το οποίο σας κατέθεσα ως βελτίωση αυτής της καταστάσεως.
      Δεν είδα να συνηγορείτε που επί σειρά ετών ο Ειδικός Φορέας Δασών ήταν ανενεργός και πράγματι με ρηξικέλευθη απόφαση αυτός ενεργοποιήθηκε και βεβαίως σήμερα αναγεννώνται τα φυτώρια της χώρας μας για να υπάρχουν δενδρύλλια που δεν υπήρχαν κατά το παρελθόν, τουλάχιστον στην έκταση των αναγκών. Έτσι, λοιπόν, έχουν δημιουργηθεί πάρα πολλά δεδομένα, τα οποία κατά την εντολή που λαμβάνουμε κάθε φορά από τον ελληνικό λαό, οι κυβερνήσεις πιστεύω ότι πρέπει να τα υλοποιούμε. 
      Σας κατέθεσα με θάρρος την άποψη ότι πρέπει να καθετοποιηθούν οι δασικές υπηρεσίες. Και το λέει αυτό ο ασκών την αρμοδιότητα της δασικής πολιτικής σ’ αυτήν την Κυβέρνηση. Και έχει ανοίξει ο διάλογος αυτός για τα λάθη του 1997 και του 1998 και στο βαθμό που μπορούν να διορθωθούν βήμα-βήμα κατά τη συνέχεια του κράτους και της δικής μας Κυβερνήσεως να διορθωθούν. Θα σας κατατεθεί πολύ σύντομα το σχέδιο το οποίο θα πρέπει να διαπραγματευθούμε.
      Εδώ, όμως, θέλω να σας υπενθυμίσω, αγαπητοί συνάδελφοι, ότι μαζί με όλα τα άλλα που σας τόνισα από επιστημονική και υπηρεσιακή διάσταση περί του δάσους και της δασικής πολιτικής, μην παραβλέπετε αυτόν τον παράγοντα, ότι η πατρίδα μας έχει 25% δάσος, 25% δασική έκταση, 17% χορτολίβαδα. Δεν νοιάζεστε μόνο εσείς για τη δασοπροστασία ή το φυσικό περιβάλλον. Είναι κτήμα ολόκληρου του ελληνικού λαού. Και βεβαίως ο καθένας κατά την αναφορά του και την αφετηρία έχει και τη συνεχή αναπτυξιακή βελτίωση κατά τη βιώσιμη ανάπτυξη και την αειφορία. 
      Όλα αυτά μπορούν να συμπορευθούν και μπορούν να  υπάρξουν. Και μίλησα, αν θέλετε, με θάρρος και είπα ότι πρέπει να μεγεθυνθεί το δάσος -για να το ξεκαθαρίσουμε- γιατί αυτό προσφέρει ρυθμιστικές λειτουργίες, κάρπωση και υπόβαθρο για φυτική και ζωική παραγωγή. Δεν προσφέρει η δασική έκταση. Και κάποτε ορισμένα πράγματα, που η δασική επιστήμη και οι δασολόγοι μας έχουν τονίσει, αλίμονό μας αν δεν τα κάνουμε κτήμα και βεβαίως κατά την επικαιροποίηση να εμφανίζονται στην πολιτική ζωή. 
      Και μια άλλη παράμετρος. Είθισται να λένε οι δασολόγοι έναν αιώνα, ο φάρος της δασολογικής επιστήμης στην πατρίδα μας, στο Αριστοτέλειο Πανεπιστήμιο Θεσσαλονίκης, ότι μετά τις πρώτες εαρινές καταιγίδες μπαίνουν μέσα στο δάσος. Δεν μπαίνουν ποτέ το Μάρτιο και το Φεβρουάριο. Μπαίνουν μετά τις 15 Απριλίου. Έτσι, λοιπόν, στις 15 Απριλίου φέτος φροντίσαμε και υπήρξαν οι πιστώσεις αυτές, κατά 50% αυξημένες για την πρόληψη. Αυτά υπάρχουν κι αυτά πράγματι μπορούμε να διαχειριστούμε. Αυξήθηκαν και υπάρχουν κι άλλα 2.000.000 ευρώ, γιατί έτσι πιστεύω ότι πρέπει να κάνει κάποιος που θέλει να φροντίζει κατά τη διάρκεια της αντιπυρικής περιόδου να καλύπτει τυχόν κενά. Επομένως, οι πιστώσεις είναι αυξημένες περίπου κατά 60% με 65%.
      Σας ετόνισε δε ο κ. Χηνοφώτης κατά τη νέα πραγματικότητα που υπάρχει ότι 34.000.000 με 35.000.000 –και το αποδεχθήκατε και εσείς- δόθηκαν προς την Τοπική Αυτοδιοίκηση. Αυτή είναι η πραγματικότητα.
      Ακούω για το στόλο. Ξέρετε ότι η Νομαρχία Χαλκιδικής έχει οκτώ μικρά δασοπυροσβεστικά οχήματα; Δεν είναι αναγεγραμμένα πουθενά. Ξέρετε ότι υπάρχουν δήμοι που έχουν δικά τους μικρά δασοπυροσβεστικά; Έχει αλλάξει. Δεν είναι του παρόντος να τονίσω αν είναι σωστό ή όχι. Εγώ συνηγορώ σε πολλά απ’ αυτά που ακούστηκαν, αλλά από την άλλη πλευρά ορισμένα πράγματα είμαστε αποφασισμένοι να τα διορθώσουμε.
      Και πρέπει να γνωρίζετε, αγαπητοί συνάδελφοι, ότι ο ν. 3208/2003 είχε εμπλακεί στο Συμβούλιο της Επικρατείας. Και η φροντίδα της πολιτικής ηγεσίας του Υπουργείου μας μετά το Σεπτέμβριο ήταν να απεμπλακεί. Και αποσύραμε τις συγκεκριμένες διατάξεις και τις εγκυκλίους, για να αναφανούν τα προβλήματα. Και σας κατέθεσα ήδη ότι επίκειται και νομοθετική πρωτοβουλία όπου υπάρχουν κενά και λάθη να διορθωθούν. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Υφυπουργού)
      Και προπάντων, να ξέρετε, κύριε Λεβέντη, ότι όλες οι εκτάσεις έχουν κηρυχθεί αναδασωτέες. Πιθανόν να ισχύει –και ισχύει, γιατί είμαι αυτός που λέω την αλήθεια- ότι δεν έχουν γίνει οι τεχνητές αναδασώσεις που έπρεπε να γίνουν τα τελευταία είκοσι χρόνια και μάλλον έχει δίκιο ο κ. Σκυλλάκος που λέει ότι κάπου εκεί ένα στα δέκα έχει γίνει. 
      Όμως, πρέπει να γνωρίζουμε για τις αναδασωτέες περιοχές –και να μην προκαλούμε σύγχυση και στον ελληνικό λαό- ότι δεν υπάρχει περίπτωση να κτιστεί τίποτα σε αναδασωτέα περιοχή. Υπάρχει το γκρέμισμα πάραυτα. Κι αν το θέλετε, η όποια νομοθετική πρωτοβουλία θα αναπτυχθεί στο μέλλον, θα έχει να κάνει ακόμη με την προστασία του δάσους προκειμένου να διατηρείται ο χαρακτήρας του αναδασωτέου, γιατί αυτό παραμένει ισχυρότερο κριτήριο έναντι και αυτής ακόμα της υποστάσεως του δάσους. Ο όρος «αναδασωτέα» είναι ο ισχυρότερος όρος που μπορεί να υπάρχει σε μία ευνομούμενη πολιτεία, όπως η πατρίδα μας, κατά το Σύνταγμα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      ΠΡΟΕΔΡΟΣ (Δημήτριος Σιούφας): Ολοκληρώνετε, σας παρακαλώ.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Έτσι, λοιπόν, έχουν κηρυχθεί αναδασωτέες όλες οι περιοχές και σας γνωστοποιώ ότι η μέριμνά μας είναι μεγίστη. Και στις 5 του μηνός ανεβαίνουμε και στο Ποικίλον Όρος, για να καταστεί εθνικός δρυμός –να προσανατολιστούμε προς αυτήν την κατεύθυνση- της δυτικής Αττικής.
      Ναι, συμφωνούμε –και πρώτοι διακηρύξαμε κατά τη δική μας έναρξη της πρώτης δασικής περιόδου από το Σεπτέμβριο του 2007- ότι η Αττική χρειάζεται εθνικούς δρυμούς. Υπάρχει το Τατόι, υπήρχε και υπάρχει η Πάρνηθα, υπάρχει η Πεντέλη, η οποία κι αυτή αιμορραγεί με την καμένη της έκταση, η οποία είναι τριπλοκαμένη και πεντακαμένη και πρέπει να παρέμβουμε.
      Όσον αφορά τις αναδασώσεις, σας καταθέτω ότι θα γίνονται από το Σεπτέμβριο –με το καλό, πρώτα ο Θεός- αυτές που πρέπει και όχι αυτές που διακηρύττουν κάποιοι κατά τη δική τους βούληση και πάνε άχρηστα χρήματα, οικονομικοί πόροι και κόποι. Πρέπει να υπάρχει πρόγραμμα για το πώς πρέπει να γίνει η τεχνητή αναδάσωση επιστημονικά, πώς πρέπει να υποστηριχθεί κατά το πότισμα και πώς πρέπει έτσι να έρθει το μεγαλύτερο αποτέλεσμα. 
      Όλες οι φιλοπεριβαλλοντικές οργανώσεις, κύριε Σκυλλάκο, έχουν να καταθέσουν κάτι θετικό. Κι εδώ μιλάμε για το τμήμα της «WWF Ελλάς» –για να το ξεκαθαρίσουμε, για Έλληνες μιλάμε, δεν μιλάμε για τίποτα άλλο- που έχουν επιδείξει μία μέριμνα και μία φροντίδα με επιστήμονες, για τον «Αρκτούρο», το έγκριτο «Ελληνικό Κέντρο Βιοτόπων – Υγροτόπων», για τους πρόσκοπους, την «Ορνιθολογική Εταιρεία».
      Ναι, θα είναι συμπορευτές σ’ αυτόν το δρόμο και τον αγώνα που έχουμε διακηρύξει. Να είστε βέβαιοι ότι θα τον υπηρετήσουμε με κάθε θυσία.
      Ευχαριστώ.
      ΠΡΟΕΔΡΟΣ (Δημήτριος Σιούφας): Κηρύσσεται περαιωμένη η συζήτηση επί της υπ’ αριθμόν 72/13-5-2008 επερωτήσεως Βουλευτών του Συνασπισμού  Ριζοσπαστικής Αριστεράς προς τους Υπουργούς Εσωτερικών και Αγροτικής Ανάπτυξης και Τροφίμων, σχετικά με τα μέτρα αντιμετώπισης των δασικών πυρκαγιών και τη δασοπροστασία.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 22.31΄ λύεται η συνεδρίαση για αύριο ημέρα Τρίτη 3 Ιουνίου 2008 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
      
      Ο ΠΡΟΕΔΡΟΣ						ΟΙ ΓΡΑΜΜΑΤΕΙΣ
2/6/08                                                              3

Τελευταία Αποθήκευση:	5/6/2008 4:01:00 μμ	Από:	Κουράκη Ιωάννα
Εκτυπώθηκε:	2/6/2008 6:32:00 μμ

