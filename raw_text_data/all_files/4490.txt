

 

  

Σελίδα 2561 

 

Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΜΗ'

Πέμπτη 17 Δεκεμβρίου 1998 (πρωί)

 

 

Αθήνα, σήμερα στις 17 Δεκεμβρίου 1998, ημερα Πέμπτη και ώρα 10.24', συνήλθε στην Αίθουσα των Συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την Προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ. 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από το κ. Ευάγγελο Βλασσόπουλο, Βουλευτή Λευκάδας, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Οι Βουλευτές κύριοι ΠΕΤΡΟΣ ΚΑΤΣΙΛΙΕΡΗΣ και ΙΩΑΝΝΗΣ ΑΡΑΠΗΣ κατέθεσαν αναφορά με την οποία εκπαιδευτικοί του Νομού Μεσσηνίας ζητούν να συνεχισθεί η φοίτησή τους στο πρόγραμμα επαγγελματικής και ακαδημαϊκής αναβάθμισης πρωτοβάθμιας εκπαίδευσης. 

2) Οι Βουλευτές κύριοι ΠΑΡΘΕΝΑ ΦΟΥΝΤΟΥΚΙΔΟΥ, ΙΩΑΝΝΗΣ ΑΡΑΠΗΣ και ΓΕΩΡΓΙΟΣ ΤΣΑΦΟΥΛΙΑΣ κατέθεσαν αναφορά με την οποία ο Σύλλογος Εργαζομένων Οργανισμού Σχολικών Κτιρίων ζητεί τη διατήρηση της δημοσιοϋπαλληλικής ιδιότητας των μελών του. 

3) Οι Βουλευτές κύριοι ΣΤΡΑΤΗΣ ΚΟΡΑΚΑΣ, ΧΑΡΑΛΑΜΠΟΣ ΑΓΓΟΥΡΑΚΗΣ, ΙΩΑΝΝΗΣ ΑΡΑΠΗΣ και ΓΕΩΡΓΙΟΣ ΤΣΑΦΟΥΛΙΑΣ κατέθεσαν αναφορά με την οποία Φορείς της Νήσου Χίου ζητούν τη λήψη μέτρων προνοίας για τα άτομα με ειδικές ανάγκες του Νομού Χίου. 

4) Οι Βουλευτές κύριοι ΓΕΩΡΓΙΟΣ ΤΣΑΦΟΥΛΙΑΣ και ΙΩΑΝΝΗΣ ΑΡΑΠΗΣ κατέθεσαν αναφορά με την οποία η Νομαρχιακή Αυτοδιοίκηση Αρκαδίας ζητεί τη σοβαρή αντιμετώπιση των μαθητικών κινητοποιήσεων ενόψει των νέων μέτρων για την παιδεία. 

5) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Σύλλογος Τακτικών Υπαλλήλων ΣΤΕ διαμαρτύρεται για τις προσλήψεις με το πρόσχημα κάλυψης των εκπαιδευτικών αναγκών των Τμημάτων Μετεκπαίδευσης. 

6) Ο Βουλευτής Λευκάδας κ. ΕΥΑΓΓΕΛΟΣ ΒΛΑΣΣΟΠΟΥΛΟΣ κατέθεσε αναφορά με την οποία ζητεί την επανεξέταση της απονομής χάρητος στην Κ. Κολιτσοπούλου. 

7) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία η κυρία Μ. Νικολακοπούλου επισημαίνει τα προβλήματα που αντιμετωπίζουν ασθενείς με ειδικές ανάγκες που υποβάλλονται σε φυσιοθεραπεία. 

8) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Πανελλήνιος Σύνδεσμος Αποστράτων Αξιωματικών διαμαρτύρεται για τις νέες μισθολογικές ρυθμίσεις του κλάδου. 

9) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Σύλλογος Υπαλλήλων ΟΔΔΥ αντιτίθεται στη μετατροπή του Οργανισμού Διαχείρισης Δημοσίου Υλικού σε ΑΕ. 

10) Η Βουλευτής Αθηνών κ. ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσε αναφορά με την οποία ο Σύλλογος Υπαλλήλων ΟΔΔΥ αντιτίθεται στη μετατροπή του Οργανισμού Διαχείρισης Δημοσίου Υλικού σε ΑΕ. 

11) Ο Βουλευτής Λάρισας κ. ΘΕΟΔΩΡΟΣ ΣΤΑΘΗΣ κατέθεσε αναφορά με την οποία η Ελληνική Οδοντιατρική Ομοσπονδία ζητεί νέες ρυθμίσεις φορολόγησης του κλάδου. 

12) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Ελληνική Οδοντιατρική Ομοσπονδία ζητεί νέες ρυθμίσεις φορολόγησης του κλάδου. 

13) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Ελληνική Οδοντιατρική Ομοσπονδία ζητεί την κατάργηση των αντικειμενικών κριτηρίων. 

14) Ο Βουλευτής Αχαϊας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε αναφορά με την οποία η Ελληνική Οδοντιατρική Ομοσπονδία ζητεί την κατάργηση των αντικειμενικών κριτηρίων. 

15) Η Βουλευτής Αθηνών κ. ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσε αναφορά με την οποία η Ελληνική Οδοντιατρική Ομοσπονδία ζητεί την κατάργηση των αντικειμενικών κριτηρίων. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 2971/15-10-1998 Ερώτηση δόθηκε με το υπ'αριθμ. 240/19-10-1998 έγγραφο από τον Αναπληρωτή Υπουργό Εξωτερικών η ακόλουθη απάντηση: 

"Σε απάντηση της Ερώτησης 2971 από 15.10.1998 του 

 

 

  

Σελίδα 2562 

Βουλευτή κ. Π. Σκανδαλάκη σας γνωρίζουμε ότι στο αρχείο της Γενικής Γραμματείας Απόδημου Ελληνισμού υπάρχει για την Ισπανία καταχωρημένο το έντυπο: "ERYTHEIA". 

Διαβιβάζουμε παράλληλα την Ερώτηση και στο Υπουργείο Τύπου και Μ.Μ.Ε., που είναι κατ'εξοχήν αρμόδιο για τη συλλογή των στοιχείων των ομογενειακών μέσων μαζικής ενημέρωσης, με την παράκληση να σας ενημερώσει σχετικά. 

O Αναπληρωτής Υπουργός 

ΓΙΩΡΓΟΣ Α. ΠΑΠΑΝΔΡΕΟΥ" 

2. Στην με αριθμό 2972/15-10-1998 Ερώτηση δόθηκε με το υπ'αριθμ. 241/19-10-1998 έγγραφο από τον Αναπληρωτή Υπουργό Εξωτερικών η ακόλουθη απάντηση: 

"Σε απάντηση της Ερώτησης 2972 από 15.10.1998 του Βουλευτή κ. Π. Σκανδαλάκη σας γνωρίζουμε ότι στο αρχείο της Γενικής Γραμματείας Απόδημου Ελληνισμού δεν υπάρχουν καταχωρημένα ομογενειακά μέσα μαζικής ενημέρωσης για τη Σρι Λάνκα. 

Διαβιβάζουμε παράλληλα την Ερώτηση και στο Υπουργείο Τύπου και Μ.Μ.Ε., που είναι κατ'εξοχήν αρμόδιο για τη συλλογή των στοιχείων των ομογενειακών μέσων μαζικής ενημέρωσης, με την παράκληση να σας ενημερώσει σχετικά. 

O Αναπληρωτής Υπουργός 

ΓΙΩΡΓΟΣ Α. ΠΑΠΑΝΔΡΕΟΥ" 

3. Στην με αριθμό 2973/15-10-1998 Ερώτηση δόθηκε με το υπ'αριθμ. 242/19-10-1998 έγγραφο από τον Αναπληρωτή Υπουργό Εξωτερικών η ακόλουθη απάντηση: 

"Σε απάντηση της Ερώτησης 2973 από 15.10.1998 του Βουλευτή κ. Π. Σκανδαλάκη σας γνωρίζουμε ότι στο αρχείο της Γενικής Γραμματείας Απόδημου Ελληνισμού δεν υπάρχουν καταχωρημένα ομογενειακά μέσα μαζικής ενημέρωσης για τη Συρία. 

Διαβιβάζουμε παράλληλα την Ερώτηση και στο Υπουργείο Τύπου και Μ.Μ.Ε., που είναι κατ'εξοχήν αρμόδιο για τη συλλογή των στοιχείων των ομογενειακών μέσων μαζικής ενημέρωσης, με την παράκληση να σας ενημερώσει σχετικά. 

O Αναπληρωτής Υπουργός 

ΓΙΩΡΓΟΣ Α. ΠΑΠΑΝΔΡΕΟΥ" 

4. Στην με αριθμό 2974/15-10-1998 Ερώτηση δόθηκε με το υπ'αριθμ. 243/19-10-1998 έγγραφο από τον Αναπληρωτή Υπουργό Εξωτερικών η ακόλουθη απάντηση: 

"Σε απάντηση της Ερώτησης 2974 από 15.10.1998 του Βουλευτή κ. Π. Σκανδαλάκη σας γνωρίζουμε ότι στο αρχείο της Γενικής Γραμματείας Απόδημου Ελληνισμού δεν υπάρχουν καταχωρημένα ομογενειακά μέσα μαζικής ενημέρωσης για το Σουδάν. 

Διαβιβάζουμε παράλληλα την Ερώτηση και στο Υπουργείο Τύπου και Μ.Μ.Ε., που είναι κατ'εξοχήν αρμόδιο για τη συλλογή των στοιχείων των ομογενειακών μέσων μαζικής ενημέρωσης, με την παράκληση να σας ενημερώσει σχετικά. 

O Αναπληρωτής Υπουργός 

ΓΙΩΡΓΟΣ Α. ΠΑΠΑΝΔΡΕΟΥ" 

5. Στην με αριθμό 2975/15-10-1998 Ερώτηση δόθηκε με το υπ'αριθμ. 244/19-10-1998 έγγραφο από τον Αναπληρωτή Υπουργό Εξωτερικών η ακόλουθη απάντηση: 

"Σε απάντηση της Ερώτησης 2975 από 15.10.1998 του Βουλευτή κ. Π. Σκανδαλάκη σας γνωρίζουμε ότι στο αρχείο της Γενικής Γραμματείας Απόδημου Ελληνισμού δεν υπάρχουν καταχωρημένα ομογενειακά μέσα μαζικής ενημέρωσης για το Σουρινάμ. 

Διαβιβάζουμε παράλληλα την Ερώτηση και στο Υπουργείο Τύπου και Μ.Μ.Ε., που είναι κατ'εξοχήν αρμόδιο για τη συλλογή των στοιχείων των ομογενειακών μέσων μαζικής ενημέρωσης, με την παράκληση να σας ενημερώσει σχετικά. 

O Αναπληρωτής Υπουργός 

ΓΙΩΡΓΟΣ Α. ΠΑΠΑΝΔΡΕΟΥ" 

6. Στην με αριθμό 2976/15-10-1998 Ερώτηση δόθηκε με το υπ'αριθμ. 245/19-10-1998 έγγραφο από τον Αναπληρωτή Υπουργό Εξωτερικών η ακόλουθη απάντηση: 

"Σε απάντηση της Ερώτησης 2976 από 15.10.1998 του Βουλευτή κ. Π. Σκανδαλάκη σας γνωρίζουμε ότι στο αρχείο της Γενικής Γραμματείας Απόδημου Ελληνισμού δεν υπάρχουν καταχωρημένα ομογενειακά μέσα μαζικής ενημέρωσης για τη Σουαζιλάνδη. 

Διαβιβάζουμε παράλληλα την Ερώτηση και στο Υπουργείο Τύπου και Μ.Μ.Ε., που είναι κατ'εξοχήν αρμόδιο για τη συλλογή των στοιχείων των ομογενειακών μέσων μαζικής ενημέρωσης, με την παράκληση να σας ενημερώσει σχετικά. 

O Αναπληρωτής Υπουργός 

ΓΙΩΡΓΟΣ Α. ΠΑΠΑΝΔΡΕΟΥ" 

7. Στην με αριθμό 2977/15-10-1998 Ερώτηση δόθηκε με το υπ'αριθμ. 246/19-10-1998 έγγραφο από τον Αναπληρωτή Υπουργό Εξωτερικών η ακόλουθη απάντηση: 

"Σε απάντηση της Ερώτησης 2977 από 15.10.1998 του Βουλευτή κ. Π. Σκανδαλάκη σας γνωρίζουμε ότι στο αρχείο της Γενικής Γραμματείας Απόδημου Ελληνισμού υπάρχουν για τη Σουηδία καταχωρημένα τα έντυπα: "Μακεδονία", "Παροικιακά Νέα", "Ελληνική Πνοή" και "PERGAMENT", oι ραδιοφωνικοί σταθμοί: "Σήμερα", "EPIKAIRA / RADIO STOCKHOLM", "ECHO / RADIO MALMOEHUS" και "Ο Μετανάστης" και ο τηλεοπτικός σταθμός: "MOSAIK". 

Διαβιβάζουμε παράλληλα την Ερώτηση και στο Υπουργείο Τύπου και Μ.Μ.Ε., που είναι κατ'εξοχήν αρμόδιο για τη συλλογή των στοιχείων των ομογενειακών μέσων μαζικής ενημέρωσης, με την παράκληση να σας ενημερώσει σχετικά. 

O Αναπληρωτής Υπουργός 

ΓΙΩΡΓΟΣ Α. ΠΑΠΑΝΔΡΕΟΥ" 

8. Στην με αριθμό 2978/15-10-1998 Ερώτηση δόθηκε με το υπ'αριθμ. 247/19-10-1998 έγγραφο από τον Αναπληρωτή Υπουργό Εξωτερικών η ακόλουθη απάντηση: 

"Σε απάντηση της Ερώτησης 2978 από 15.10.1998 του Βουλευτή κ. Π. Σκανδαλάκη σας γνωρίζουμε ότι στο αρχείο της Γενικής Γραμματείας Απόδημου Ελληνισμού υπάρχουν για την Ελβετία καταχωρημένα τα έντυπα: "Δεσμός", "Ενημέρωσις", "Ο Ελληνικός Τύπος", "Περίπλους", "Ρωμιοσύνη", "EBROSCOPIO", "L'UNION", "I IHO" και "ECHO / HERMES". 

Διαβιβάζουμε παράλληλα την Ερώτηση και στο Υπουργείο Τύπου και Μ.Μ.Ε., που είναι κατ'εξοχήν αρμόδιο για τη συλλογή των στοιχείων των ομογενειακών μέσων μαζικής ενημέρωσης, με την παράκληση να σας ενημερώσει σχετικά. 

O Αναπληρωτής Υπουργός 

ΓΙΩΡΓΟΣ Α. ΠΑΠΑΝΔΡΕΟΥ" 

9. Στην με αριθμό 2979/15-10-1998 Ερώτηση δόθηκε με το υπ'αριθμ. 248/19-10-1998 έγγραφο από τον Αναπληρωτή Υπουργό Εξωτερικών η ακόλουθη απάντηση: 

"Σε απάντηση της Ερώτησης 2979 από 15.10.1998 του Βουλευτή κ. Π. Σκανδαλάκη σας γνωρίζουμε ότι στο αρχείο της Γενικής Γραμματείας Απόδημου Ελληνισμού δεν υπάρχουν καταχωρημένα ομογενειακά μέσα μαζικής ενημέρωσης για την Ταϊβάν. 

Διαβιβάζουμε παράλληλα την Ερώτηση και στο Υπουργείο Τύπου και Μ.Μ.Ε., που είναι κατ'εξοχήν αρμόδιο για τη συλλογή των στοιχείων των ομογενειακών μέσων μαζικής ενημέρωσης, με την παράκληση να σας ενημερώσει σχετικά. 

O Αναπληρωτής Υπουργός 

ΓΙΩΡΓΟΣ Α. ΠΑΠΑΝΔΡΕΟΥ") 

 

 

  

Σελίδα 2563 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου: 

Πρώτη είναι η με αριθμό 359/10.12.98 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ευάγγελου Βλασσόπουλου προς τους Υπουργούς Ανάπτυξης, Δικαιοσύνης και Δημόσιας Τάξης, σχετικά με τις προθέσεις της Κυβέρνησης να προστατεύσει με νομοθετικές ρυθμίσεις τα ανήλικα παιδιά από τη διακίνηση παιχνιδιών βίας κλπ. 

Η επίκαιρη ερώτηση του κ. Βλασσόπουλου σε περίληψη έχει ως εξής: 

"Αυτόν τον καιρό προβάλλεται στις προθήκες και πωλείται στα καταστήματα του είδους το CD-ROM CARMAGEDDON-2. 

Η κασέτα αυτή αποτελεί συνέχεια της CARMAGEDDON-1 "-προφανώς ARMAGED DON-1 και ΑRMAGEDDON-2-" που πριν ένα χρόνο προκάλεσε σοκ στην κοινή γνώμη και ξεσήκωσε θύελλα αντιδράσεων. 

Το σενάριο του παιγνιδιού είναι σενάριο φρίκης. 

Ο παίκτης (παιδί-θύμα) παίζει το ρόλο του οδηγού αυτοκινήτου που τρέχει σε πολυσύχναστους δρόμους, παρασύρει και σκοτώνει αδιακρίτως ανυποψίαστους πεζούς. Και το φοβερότερο είναι πως ο παίχτης που θα σκοτώσει μικρά παιδιά και γυναίκες εξασφαλίζει περισσότερους βαθμούς. 

Αυτό το παιχνίδι-εφιάλτης πωλείται ελεύθερα και ανεξέλεγκτα μαζί με άλλα, που οι ήρωές τους είναι κατά συρροή βιαστές, δολοφόνοι, ληστές κλπ. 

Μετά τα παραπάνω ερωτώνται οι αρμόδιοι Υπουργοί: 

Ανάπτυξης-Υφυπουργός Εμπορίου, Δημοσίας Τάξης και Δικαιοσύνης. 

-Ποια άμεσα μέτρα πρόκειται να λάβουν, για να αποσυρθεί το συγκεκριμένο CD-ROM, αλλά και άλλα παρόμοια, από την κυκλοφορία αμέσως. 

Σε ποιες νομοθετικές ρυθμίσεις προτίθενται να προβούν για τον έλεγχο (προέλεγχο) του περιεχομένου και της διακίνησης των παιγνιδιών βίας, που αποδεδειγμένα ασκούν φθοροποιό επίδραση στα ανήλικα παιδιά μας. (Των ανώριμων ανήλικων παιδιών, που ρέπουν στο μιμητισμό)". 

Ο Υφυπουργός Ανάπτυξης κ. Χρυσοχοϊδης έχει το λόγο. 

ΜΙΧΑΗΛ ΧΡΥΣΟΧΟΪΔΗΣ (Υφυπουργός Ανάπτυξης): Κύριε Πρόεδρε, πράγματι, τα τελευταία χρόνια με την απελευθέρωση των αγορών διακινούνται πάρα πολλά επικίνδυνα και ακατάλληλα προϊόντα στην αγορά, ιδιαιτέρως για τα παιδιά. Επίσης τα τελευταία χρόνια παρατηρείται το φαινόμενο να κυκλοφορούν στο εμπόριο διάφορα παιγνίδια, κυρίως ηλεκτρονικά, τα οποία προτρέπουν τα παιδιά στη βία και στο αίμα. 

'Ενα από αυτά τα φαινόμενα παρουσιάστηκε πάλι πρόσφατα -ή θα έλεγα καλύτερα ότι είναι επάναληψη ενός περσινού φαινομένου- με το συγκεκριμένο CD-ROM, το οποίο προτρέπει τα παιδιά να σκοτώνουν τους πεζούς στο δρόμο. 

Νομίζω ότι ορθώς ο συνάδελφος κ. Βλασσόπουλος με περισσή ευαισθησία έφερε το θέμα στη Βουλή. 

Πρέπει να σας πληροφορήσω, κύριε συνάδελφε: πρώτον, ότι ήδη έχει κινηθεί η εισαγγελία, προκειμένου να ασκηθεί δίωξη και να αποσυρθεί το συγκεκριμένο προϊόν από την αγορά και, δεύτερον, ετοιμάζουμε και σε πολύ σύντομο χρονικό διάστημα θα πάρουμε νομοθετική πρωτοβουλία για την απαγόρευση αυτών των παιχνιδιών και όλων αυτών των ηλεκτρονικών μέσων που κυκλοφορούν στην αγορά, ούτως ώστε να μην υπάρχουν στις αγορές και στο εμπόριο τέτοια επικίνδυνα προϊόντα. 

Ευχαριστώ πολύ. 

ΠΡΟΕΔΡΟΣ (Απόστολος Κακλαμάνης): Ο κ. Βλασσόπουλος έχει το λόγο. 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Ευχαριστώ τον κύριο Υπουργό. Η απάντησή του με ικανοποιεί. Πρέπει να πω ότι η ερώτηση αυτή έγινε για να εκφράσω την αγωνία του πατέρα, την αγωνία του γονιού, αγωνία που ασφαλώς έχετε και εσείς, κύριε Υπουργέ. 

Είναι αλήθεια πως το κακό έχει παραγίνει. Είναι επίσης αλήθεια πως τα καταστήματα του είδους, που πουλούν αυτά τα ηλεκτρονικά παιχνίδια, διαθέτουν ποικιλία από παιχνίδια βίας αίματος, φόνων, βιασμών, ληστειών. Από όλα τα είδη, απ' όλα τα καλά, δηλαδή, έχει ο μπαξές. 

Ο CARMAGEDDON-2 αποτέλεσε την κορυφή του παγόβουνου και ακριβώς με την ερώτησή μου ήθελα να ερεθίσω την πολιτεία να προβεί σε νομοθετική πρωτοβουλία, για να ξέρουμε ποια παιχνίδια κυκλοφορούν και πρέπει να κυκλοφορούν και ποια δεν πρέπει. 

Κύριε Υπουργέ, είναι σε όλους γνωστό πως τα παιχνίδια αυτά, που προβάλλουν την επιθετική και βίαιη συμπεριφορά, αποτελούν δυστυχώς κακό πρότυπο για τα νέα παιδιά, για τους ανήλικους, για τους εφήβους. Είναι επίσης γνωστό πως αυτόν τον καιρό η αγορά βρίσκεται στο φόρτε της και ακριβώς υπάρχει το ενδεχόμενο, υπάρχει ο κίνδυνος να περάσουν τέτοια παιχνίδια στα παιδιά μας. Είναι όμως λάθος να πιστεύουμε πως η απόσυρση της μιας ή της άλλης κασέτας, που "στάζει αίμα" και προτρέπει σε πράξεις βίας, θα λύσει το πρόβλημα από μόνη της. 

Το μεγαλύτερο πρόβλημα είναι η τηλεόραση, που εισαγάγει καθημερινά, όλες τις ώρες της ημέρας μέσα στα σπίτια μας τη βία και το αίμα. 'Οσο και εάν επιμένει, όσο και εάν επιλαμβάνεται το Εθνικό Ραδιοτηλεοπτικό Συμβούλιο η άλλη πλευρά θα διατείνεται πως πρόκειται για λογοκρισία και απαγόρευση της ελεύθερης διακίνησης ιδεών και της πνευματικής δημιουργίας. 

Το θέμα είναι μεγάλο. Χρειάζεται όλοι να τρέξουμε να το αντιμετωπίσουμε, αμέσως γιατί είναι ένα θέμα το οποίο αφορά τα παιδιά μας. Και επειδή βρισκόμαστε σε παρομονές Χριστουγέννων και κινούμενος στο πνεύμα των ημερών, έχω να τονίσω "όχι άλλα παιχνίδια βίας, αίματος, πολέμων, βιασμών, ληστειών στα παιδιά μας". 

Ευχαριστώ πολύ. 

ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο. 

ΜΙΧΑΗΛ ΧΡΥΣΟΧΟΪΔΗΣ (Υφυπουργός Ανάπτυξης): Δεν έχω να προσθέσω τίποτα, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Θα παρακαλέσω, κύριε Καρασμάνη, να προηγηθεί η πέμπτη επίκαιρη ερώτηση του πρώτου κύκλου, που είναι πάλι του κυρίου Υφυπουργού Ανάπτυξης. 

ΓΕΩΡΓΙΟΣ ΚΑΡΑΣΜΑΝΗΣ: Εντάξει, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Πέμπτη, λοιπόν, είναι η με αριθμό 370/11.12.98 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς την Υπουργό Ανάπτυξης, σχετικά με τη λειτουργία της Σχολής Τουριστικών Επαγγελμάτων Χανίων. 

'Ηξερα ότι έχετε τα θέματα εμπορίου, κύριε Χρυσοχοϊδη. Ασχολείσθε και με τον τουρισμό; 

ΜΙΧΑΗΛ ΧΡΥΣΟΧΟΪΔΗΣ (Υφυπουργός Ανάπτυξης): 'Οχι, δεν ασχολούμαι με τον τουρισμό, αλλά η κυρία Υπουργός έχει ανειλημμένες υποχρεώσεις. 

ΠΡΟΕΔΡΟΣ (Απόστολος Κακλαμάνης): 'Εχουμε πει ότι εδώ ερχόμαστε κατ' αρμοδιότητα. 

Η επίκαιρη ερώτηση του κ. Αράπη σε περίληψη έχει ως εξής: 

"Στη Σχολή Τουριστικών Επαγγελμάτων Χανίων δεν λειτουργούν όλα τα τμήματα, παρά το ότι και ενδιαφερόμενοι να τα παρακολουθήσουν υπάρχουν, και εμπρόθεσμα κατέθεσαν τα δικαιολογητικά τους στη νομαρχία. Φαίνεται πως την ολιγωρία και την ανευθυνότητα κάποιων νομαρχιακών υπηρεσιών, που αμέλησαν να προωθήσουν έγκαιρα τις σχετικές αιτήσεις, την πληρώνουν οι υποψήφιοι σπουδαστές, που χάνουν τη μετεκπαίδευσή τους χωρίς λόγο. 

Επειδή τέτοια ανευθυνότητα δεν έχει επιπτώσεις μόνο στην καριέρα των σπουδαστών αλλά και στην παραγωγή στελεχών για τον τουρισμό, που στο κάτω κάτω είναι το κυριότερο προϊόν της χώρας, ερωτάται η κυρία Υπουργός: 

Τι μέτρα θα λάβει για να μη χαθεί φέτος αυτή η φουρνιά σπουδαστών στην Σχολή Τουριστικών Επαγγελμάτων στα 

  


 

  

Σελίδα 2564 

Χανιά". 

Ο κύριος Υφυπουργός Ανάπτυξης έχει το λόγο. 

ΜΙΧΑΗΛ ΧΡΥΣΟΧΟΪΔΗΣ (Υφυπουργός Ανάπτυξης): Κύριε Πρόεδρε, πράγματι στα Χανιά προγραμματίστηκε η ίδρυση και η λειτουργία τριών τμημάτων μετεκπαίδευσης από τους εργαζόμενους της περιοχής των Χανίων και συγκεκριμένα σε συνεννόηση με το Σωματείο των ξενοδοχοϋπαλλήλων του Νομού Χανίων. Γι' αυτό το λόγο καθορίστηκαν οι όροι και οι προϋποθέσεις για την εισδοχή των σπουδαστών, που ήταν υποψήφιοι στην επαγγελματική μετεκπαίδευση. Υπεβλήθη ένας σημαντικός αριθμός αιτήσεων, πλην όμως δεν έγιναν όλες αποδεκτές, διότι δεν πληρούσαν τα προσόντα, τους όρους και τις προϋποθέσεις που έθετε η συγκεκριμένη υπουργική απόφαση. Μετά από αυτό τελικώς λειτούργησαν δύο τμήματα, ένα τμήμα οροφοκομίας και ένα τμήμα εστιατορικό. Δεν λειτούργησε το μαγειρικό τμήμα, γιατί δεν είχε τον απαραίτητο αριθμό σπουδαστών προκειμένου να λειτουργήσει. Συνεπώς από την πλευρά της Σχολής των Τουριστικών Επαγγελμάτων έγιναν όλες οι απαραίτητες ενέργειες με την πρόσληψη του αναγκαίου εκπαιδευτικού προσωπικού για να λειτουργήσει η Σχολή. Πλην όμως, αυτήν τη στιγμή υπάρχει, εξ όσων πληροφορούμεθα, κατάληψη της Σχολής, προκειμένου να λειτουργήσει και το τρίτο τμήμα. 

Η γνώμη μας είναι ότι θα πρέπει άμεσα να λήξει αυτή η κατάληψη. Θα πρέπει να λειτουργήσουν τα δύο τμήματα της Σχολής και εφόσον πληρωθούν οι προϋποθέσεις για την ίδρυση και λειτουργία του τρίτου τμήματος, τότε η υπηρεσία θα επανέλθει, προκειμένου να λειτουργήσει και το τρίτο τμήμα. Ευχαριστώ. 

ΠΡΟΕΔΡΟΣ (Απόστολος Κακλαμάνης): Ο κ. Αράπης έχει το λόγο. 

ΙΩΑΝΝΗΣ ΑΡΑΠΗΣ: Κύριε Υπουργέ, ξέρουμε ότι αυτήν τη στιγμή ο τουρισμός διέρχεται μία κρίση και αν δεν έχουμε καλά εκπαιδευμένο προσωπικό, δεν μπορούμε να προχωρήσουμε και να σταθούμε. 

Οι εργαζόμενοι στα τουριστικά επαγγέλματα είχαν υποβάλει έγκαιρα μέχρι τις 20.10.98 όλες τις αιτήσεις και μάλιστα στο μαγειρικό τμήμα ήταν τριάντα ένα άτομα, στο εστιατορικό είκοσι τέσσερα και στο οροφοκομικό είκοσι τέσσερα. Εσείς απορρίπτετε το μαγειρικό τμήμα, ενώ είχαν υποβληθεί έγκαιρα οι αιτήσεις. 'Ερχεται η υπηρεσία και λέει στις 10.11.98 ότι δεν ήταν σωστές οι αιτήσεις. Ξαναϋποβάλλουν άλλες αιτήσεις και τις βάζουν εκπρόθεσμες. Πού το πάτε; Γιατί δεν προχωράει το πρώτο τμήμα; 

'Εχω στα χέρια ένα υπόμνημα των ίδιων των υπαλλήλων, που θέλουν να μας γνωρίσουν τα εξής: Πρώτον, από 14.12.98 τα τμήματα μετεκπαίδευσης στο Νομό Χανίων, έστω και με τον τρόπο που έχουν επιλεγεί να λειτουργήσουν, τελούν υπό κατάληψη. 

Δεύτερον, από 16.12.98 και για τους παραπάνω λόγους, ως επίσης και σε ένδειξη διαμαρτυρίας οι ίδιοι πηγαίνουν στο γραφείο της νομαρχίας που ασχολείται με τον τουρισμό να το καταλάβουν. 

Τρίτον, ζητούν από κάθε αρμόδιο παράγοντα να κινηθεί η όποια διαδικασία προβλέπεται, προκειμένου να βρεθούν ποιοι ευθύνονται που χάθηκαν τα δικαιολογητικά τους. 

Επίσης, κατηγορούν τη διευθύντρια-προϊσταμένη της Σχολής Τουριστικών Επαγγελμάτων. Θα το καταθέσω για τα Πρακτικά. Δεν ξέρω αν το πήρατε, αλλά πρέπει άμεσα να λύσετε το πρόβλημα. 

(Στο σημείο αυτό ο Βουλευτής κ. Ιωάννης Αράπης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο. 

ΜΙΧΑΗΛ ΧΡΥΣΟΧΟΪΔΗΣ (Υφυπουργός Ανάπτυξης): Κύριε συνάδελφε, υπεβλήθησαν συνολικά ογδόντα αιτήσεις, είκοσι εφτά για το τμήμα οροφοκομίας, τριάντα για το εστιατορικό και είκοσι τρεις για το μαγειρικό τμήμα. Μετά την παραλαβή και τον έλεγχο των προϋποθέσεων των υποψηφίων για τη συμμετοχή τους σ' αυτά τα μετεκπαιδευτικά τμήματα διαπιστώθηκε ότι οι αιτήσεις, που πληρούσαν τις προϋποθέσεις του νόμου, ήταν δεκαοχτώ για το τμήμα οροφοκομίας, δεκαοχτώ για το εστιατορικό και δεκαπέντε για το μαγειρικό. Οι υπόλοιπες είκοσι εννέα δεν πληρούσαν τις προϋποθέσεις ως προς την ειδικότητα και την προϋπόθεση τριετίας στο επάγγελμα. Και αυτές ήταν εννιά αιτήσεις για το πρώτο τμήμα της οροφοκομίας, δώδεκα για το εστιατορικό και οχτώ για το μαγειρικό. Στη συνέχεια λειτούργησε μία επιτροπή από δύο εκπροσώπους των εργαζομένων και έναν εκπρόσωπο από τη Σχολή, έγινε η επιλογή των υποψηφίων και στη συνέχεια, στις 17.11.98, το Σωματείο προσκόμισε πρόσθετα δικαιολογητικά, που δεν πληρούσαν όμως τις προϋποθέσεις. 

Παρά το εκπρόθεσμο, λοιπόν, η υπηρεσία ήταν διατεθειμένη να αποδεχτεί τα δικαιολογητικά. Παρ' όλα αυτά, όμως, δεν πληρούσαν πάλι τις νόμιμες προϋποθέσεις. 'Οπως αντιλαμβάνεσθε, δεν είναι δυνατόν να δεχτεί μη νόμιμα δικαιολογητικά. 

Κατόπιν αυτού η πρότασή μας είναι να λειτουργήσουν τα δύο τμήματα, προκειμένου να πετύχουν το στόχο τους -όπως πολύ ορθά είπατε- που είναι η κατάρτιση και εκπαίδευση του προσωπικού που ασχολείται με τον τουρισμό, λόγω των αναγκών που έχει η χώρα αυτά τα χρόνια, και στη συνέχεια να υπάρξει ένας διάλογος, προκειμένου να βρεθεί μία λύση και για το τρίτο τμήμα. 

Ευχαριστώ, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Δεύτερη είναι η με αριθμό 379/14.12.98 επίκαιρη ερώτηση του Βουλευτή της Νέας Δημοκρατίας κ. Γεωργίου Καρασμάνη προς τον Υπουργό Γεωργίας, σχετικά με τη λήψη μέτρων προστασίας των ρυζοπαραγωγών του Νομού Πέλλας. 

Η ερώτηση του κ. Καρασμάνη σε περίληψη έχει ως εξής: 

"Βαρύτατο οικονομικό πλήγμα υφίστανται οι ρυζοπαραγωγοί του Νομού Πέλλας, ευρισκόμενοι ήδη αντιμέτωποι ακόμη και με πρόβλημα επιβίωσης εξαιτίας των ολέθριων χειρισμών και των εις βάρος τους αυθαιρεσιών από την ηγεσία και υπηρεσίες του Υπουργείου. 

Πρόκειται για τους καλλιεργητές του Δήμου Πέλλας, που έχουν υπερτεσσαρακονταετή παράδοση στη ρυζοκαλλιέργεια και οι οποίοι φέτος χάνουν τις κοινοτικές στρεμματικές ενισχύσεις τους, οι οποίες αποτελούν ουσιαστικά και το μοναδικό εισόδημά τους. 

Τούτο διότι: 

Στα πλαίσια εφαρμογής της "περιφερειοποίησης" (η οποία διατυμπανίστηκε ως "μεγάλη επιτυχία" από την προηγούμενη ηγεσία του Υπουργείου, αλλά αποδεικνύεται στην πράξη καταστροφική για χιλιάδες παραγωγούς), τα δύο χωριά εντάχθηκαν στη ζώνη Β', για την οποία έχει καθοριστεί μέγιστη εγγυημένη έκταση καλλιέργειας μόλις είκοσι πέντε χιλιάδες εξακόσια δέκα στρέμματα, έναντι των διακοσίων είκοσι τριών χιλιάδων στρεμμάτων της ζώνης Α'. 

Δεδομένου, συνεπώς, ότι η στρεμματική ενίσχυση αποτελεί για τους ρυζοκαλλιεργητές μας τη μοναδική σχεδόν πηγή εισοδήματος και η απώλειά της τους στερεί όχι μόνον τη δυνατότητα επιβίωσης αλλά και τη δυνατότητα να συνεχίσουν να καλλιεργούν τα χωράφια τους, ερωτάται ο κύριος Υπουργός και παρακαλείται να ενημερώσει το Σώμα: 

1. Ποιοι και με ποια κριτήρια διαχώρισαν και ενέταξαν σε ζώνες τις ρυζοπαραγωγικές περιοχές; 

Ειδικότερα, με ποίων εισήγηση, με ποια κριτήρια και με ποίων την τελική απόφαση η Πέλλα και η Νέα Πέλλα εντάχθηκαν στη ζώνη Β'; 

2. Αν της τελικής απόφασης προηγήθηκαν οι απαραίτητες συζητήσεις με τοπικούς φορείς και με ποιους; 

Με ποιον τρόπο προτίθεται να αναπληρώσει τη ζημιά των συγκεκριμένων παραγωγών από την απώλεια των στρεμματικών ενισχύσεων, ώστε να διασφαλιστεί η επιβίωση των ιδίων και των οικογένειών τους και -παράλληλα- να αποφευχθεί γενικότερο οικονομικό και κοινωνικό πρόβλημα στην περιοχή". 

Ο Υφυπουργός Γεωργίας κ. Φουντάς έχει το λόγο. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε Πρόεδρε, πολλά ερωτήματα έθεσε ο συνάδελφος. 'Ηταν μια 

  


 

  

Σελίδα 2565 

πολύ μεγάλη ερώτηση και είναι αδύνατον να απαντηθεί στη διαδικασία των επικαίρων ερωτήσεων. 

Θα θέσω υπ' υπόψη του στοιχεία, που έχω από τη Διεύθυνση Φυτικής Παραγωγής του Υπουργείου, για την πληρέστερη ενημέρωσή του. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

Πέραν αυτού, εγώ ήθελα να πω ότι η πολιτική για την καλλιέργεια του ρυζιού απέβλεπε στην εξυγίανση παθογενών εδαφών, επειδή έδινε και ικανοποιητικό εισόδημα, (περίπου τέσσερις χιλιάδες εκατό το στρέμμα) και δεν είχε και πολλά εργατικά. Το κόστος παραγωγής ήταν ελάχιστο. 

Τα τελευταία χρόνια, όμως, εξαπλώθηκε η καλλιέργεια πέραν αυτών των παθογενών εδαφών και σε περιοχές, οι οποίες όχι μόνο ήταν κατάλληλες για άλλες καλλιέργειες, αλλά σε μερικές περιπτώσεις είχαμε και ενοικιάσεις άλλων εδαφών. 

Η μέγιστη εθνική εγγυημένη έκταση ήταν διακόσια πενήντα χιλιάδες στρέμματα. Υπερέβημεν αυτό το εθνικό πλαφόν, με συνέπεια να επιβληθεί ποινή στους ορυζοκαλλιεργητές, η οποία περιόρισε την ενίσχυση στις επτακόσιες εβδομήντα τρεις (773) δραχμές το στρέμμα. 

Προτείναμε στην Κοινότητα την "περιφερειοποίηση" του ρυζιού -αυτήν την πρόταση την έκαναν οι υπηρεσίες του Υπουργείου- και στην πρώτη περιφέρεια εντάχθηκε ο Νομός Θεσσαλονίκης, ο Νομός Σερρών και ο Νομός Φθιώτιδος. Οι τρεις νομοί της πρώτης περιφέρειας πήραν διακόσιες είκοσι πέντε χιλιάδες ανά στρέμμα. Σε αυτήν την περιφέρεια δεν εξαντλήθηκε το πλαφόν, οι παραγωγοί εισπράξανε όλη την ενίσχυση, η οποία για την τρέχουσα περίοδο έφθασε τις οκτώ χιλιάδες οκτακόσιες το στρέμμα. 

Οι άλλοι παραγωγοί, στη Β' περιφέρεια, επειδή καλλιέργησαν έκταση που υπερέβη κατά πολύ το πλαφόν, περίπου κατά 100%, δυστυχώς δεν εισέπραξαν αυτά που περίμεναν. 

Συγκεκριμένα στο Νομό Πέλλας, από χίλια στρέμματα που ήταν, έφτασαν τα δύο χιλιάδες οκτακόσια, άρα υπερέβησαν το πλαφόν κατά πολύ. 

Σας πληροφορώ, επίσης, ότι το 1999 αναθεωρείται όλο το κοινοτικό καθεστώς στο ρύζι. Το Υπουργείο Γεωργίας σίγουρα θα εξετάσει και είναι λογικό να επανεξετάσει όλη την πολιτική που αφορά το ρύζι και πιστεύω να βρεθεί η καλύτερη λύση, γιατί πράγματι σε ορισμένες περιοχές η καλλιέργεια του ρυζιού ήταν το μόνο εισόδημα για τους παραγωγούς. 

Στο τέλος θα θέσω υπόψη σας, κύριε συνάδελφε, όλες τις ενέργειες και κινήσεις που έχουν γίνει, από πλευράς Υπουργείου Γεωργίας. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υφυπουργό. 

Ο κ. Καρασμάνης έχει το λόγο. 

ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, το θέμα είναι πάρα πολύ σοβαρό και, ειλικρινά, περίμενα να έρθει να απαντήσει ο κ. Ανωμερίτης. Ο κ. Φουντάς δεν είναι καθ' ύλην αρμόδιος, δεν έχει τον τομέα της Φυτικής Παραγωγής και είναι επόμενο να μη γνωρίζει καλά το θέμα. 

Ο κανονισμός έγινε πριν από δύο μήνες. Χωρίστηκε η Ελλάδα σε δύο ζώνες. Η μία ζώνη πήρε τους διακόσιες είκοσι πέντε χιλιάδες τόνους και η άλλη ζώνη, η Β' ζώνη, πήρε τους είκοσι πέντε χιλιάδες τόνους. Ποιο είναι το θέμα; 'Οτι ή Α' ζώνη καλλιέργησε τριάντα χιλιάδες στρέμματα λιγότερα. Δεν τα καλλιέργησαν οι παραγωγοί, ενώ στη Β' ζώνη υπερδιπλασιάστηκαν, με αποτέλεσμα οι παραγωγοί της δεύτερης ζώνης να μην παίρνουν ούτε μία δραχμή. 

Θα έπρεπε να προβλεφθεί τουλάχιστον αυτό το πράγμα, κύριε Υπουργέ. Θα έπρεπε να υπάρχει μία ρήτρα στον κανονισμό αυτό, δηλαδή ότι αν δεν καλύπτονται τα στρέμματα της Α' ζώνης, να μεταπηδούν στη Β' ζώνη. Αν είχε γίνει αυτό, δεν θα έχαναν οι παραγωγοί τις εννέα χιλιάδες το στρέμμα. 

Από εκεί και πέρα, δεν μου απαντήσατε στα ερωτήματα. 'Εγινε διάλογος; Με ποια κριτήρια χωρίστηκαν αυτές οι ζώνες; Ποιοι πήραν αυτές τις αποφάσεις; Ενημερώθηκαν οι παραγωγοί; 

Κύριε Υπουργέ, ο Νομός Πέλλας συνορεύει με το Νομό Θεσσαλονίκης και ειδικότερα ο Δήμος Πέλλας με τα γειτονικά χωριά του Νομού Θεσσαλονίκης. Αρδεύονται από τις ίδιες πηγές, έχουν τον ίδιο ΤΟΕΒ, έχουν την ίδια παθογένεια. 

Αυτά τα εδάφη, κύριε Υπουργέ, καλλιεργούνται εδώ και σαράντα χρόνια με ρύζι. Δεν υπάρχει άλλη εναλλακτική λύση. Είναι ακριβώς γι' αυτήν την παραγωγή. 'Ερχεστε ξαφνικά, χωρίς καμία ενημέρωση και λέτε ότι δεν θα πάρετε ούτε μία δραχμή. Αντιλαμβάνεστε τον παραγωγό της Πέλλας, αλλά και της Ημαθείας, που είναι δίπλα, τι μεγάλη πικρία και απογοήτευση αισθάνεται, όταν βλέπει στο διπλανό χωράφι, μια αυλακιά να τους χωρίζει από τον παραγωγό της Θεσσαλονίκης να παίρνει ο παραγωγός της Θεσσαλονίκης εννέα χιλιάδες το στρέμμα; 

Είναι εγκληματικό το λάθος. Τουλάχιστον θα έπρεπε να προβλεφθεί μία ρήτρα μεταφοράς των στρεμμάτων από την Α' ζώνη στη Β'. Πείτε μου τελικά τι θα γίνει. Θα ικανοποιηθούν οι παραγωγοί της Β' ζώνης, που χάνουν τις εννέα χιλιάδες (9.000) το στρέμμα περίπου; 

Θα ήθελα μία απάντηση και επίσης, θα ήθελα να μου πείτε αν οι αρμόδιοι φορείς του Νομού Πέλλας είναι ενημερωμένοι. Αν πήραν θέση γι' αυτό το θέμα. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Υπάρχει ο περιορισμός από την Ευρωπαϊκή 'Ενωση, κύριε Πρόεδρε, γιατί υπερέβησαν κατά 100% το πλαφόν. 

ΓΕΩΡΓΙΟΣ ΚΑΡΑΣΜΑΝΗΣ: 'Οχι την εθνική ποσόστωση. Δεν είστε καθ' ύλην αρμόδιος. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Δεν μπορώ αυτήν τη στιγμή, ενώ δεν είμαι πρόχειρος, να απαντήσω στο λογικό εκ πρώτης όψεως ερώτημα και στη λογική αυτή που έθεσε ο κύριος συνάδελφος. Ο αρμόδιος Υπουργός, επειδή λείπει στις Βρυξέλλες γιατί υπάρχει ένα συνέδριο αλιείας, θα δώσει καλύτερη απάντηση. 

'Ομως κι εγώ, όπως είπα και στην ομιλία μου, θα δώσω όλα τα στοιχεία που υπάρχουν στη διάθεση της υπηρεσίας και σχετικά με την περιφεριοποίηση και σχετικά με την υπέρβαση του πλαφόν που έγινε σ' αυτές τις περιοχές. 

Ευχαριστώ. 

ΓΕΩΡΓΙΟΣ ΚΑΡΑΣΜΑΝΗΣ: Δεν παραβιάστηκε η εθνική ποσόστωση. Παραβιάστηκε η ποσόστωση της Β' ζώνης. 

ΠΡΟΕΔΡΕΥΩΝ (Παναγιώτης Σγουρίδης): Τρίτη είναι η με αριθμό 378/14.12.1998 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Απόστολου Τασούλα προς τους Υπουργούς Περιβάλλοντος, Χωροταξίας και Δημοσίων 'Εργων, Εργασίας και Κοινωνικών Ασφαλίσεων, σχετικά με την αποπεράτωση του έργου διαπλάτυνσης της Εθνικής Οδού Αθηνών-Λαμίας (τμήμα Μαρτίνο-Αταλάντης), την καταβολή από την κοινοπραξία των δεδουλευμένων στους εργαζόμενους κλπ. 

Η επίκαιρη ερώτηση του κ. Τασούλα είναι η ακόλουθη: 

"Η κοινοπραξία των τεχνικών εταιρειών "ΤΕΧΝΟΔΟΜΗ", "ΑΒΑΞ", "ΕΚΤΕΡ" και "ΤΕΛΑΜΩΝ", που έχει αναλάβει το δημόσιο έργο διαπλάτυνσης της Εθνικής Οδού Αθηνών-Λαμίας, τμήμα Μαρτίνο-Αταλάντης, μήκους 16 χιλιομέτρων, τον Οκτώβρη έθεσε σε διαθεσιμότητα τους εκατόν ογδόντα περίπου εργαζόμενους που απασχολούσε στο έργο, ενώ δεν έχει καταβάλει τη μισθοδοσία από τον Οκτώβρη, δεν έχει επικολλήσει τα ένσημα των εργαζομένων από 1-1-1998 και δεν έχει καταβάλει την αύξηση που προβλέπει η ΕΓΣΣΕ για το 1998, επικαλούμενη έλλειψη ρευστότητας. 

Η αλήθεια, όμως, είναι τελείως διαφορετική, αφού η εν λόγω κοινοπραξία έχει εισπράξει το 80% του προϋπολογισμού του έργου, μετά την έκπτωση που έδωσε προκειμένου να το αναλάβει, δηλαδή έχει εισπράξει τα 6 δισεκατομμύρια δραχμές, από τα 7,5 δισεκατομμύρια δραχμές που θα στοιχίσει. 

Να σημειωθεί ότι παρόμοια προβλήματα αντιμετωπίζουν οι εργαζόμενοι και στα άλλα εργοτάξια της εταιρείας στη Θεσπρωτία και την Αττική. 

  


 

  

Σελίδα 2566 

Ερωτώνται οι κύριοι Υπουργοί τι μέτρα θα πάρουν: 

Για την άρση των διαθεσιμοτήτων, την επικόλληση των ενσήμων και την καταβολή των δεδουλευμένων και -σε περίπτωση μη καταβολής τους από την κοινοπραξία- εάν θα καταβληθούν από την επιβλέπουσα το έργο υπηρεσία του ΥΠΕΧΩΔΕ. 

Για την αποπεράτωση του έργου που έχει αναλάβει η εταιρεία και τι για υλοποίηση των συμβατικών της υποχρεώσεων. 

Για να σταματήσει το φαινόμενο των μεγάλων εκπτώσεων και της εν συνεχεία επαναδιαπραγμάτευσης των έργων, με αποτέλεσμα να την "πληρώνουν" οι εργαζόμενοι, να καθυστερεί το έργο ή να εγκαταλείπεται για μεγάλο χρονικό διάστημα και μάλιστα σε επικίνδυνο σημείο, αλλά και να μην είναι ποιότητας;". 

Ο Υπουργός Περιβάλλοντος, Χωροταξίας και Δημοσίων 'Εργων έχει το λόγο για τρία λεπτά, για να πρωτολογήσει. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, ο συνάδελφος περιγράφει ένα πρόβλημα, που υπάρχει στον οδικό άξονα Πατρών-Αθηνών-Θεσσαλονίκης στο συγκεκριμένοι σημείο, στο τμήμα Μαρτίνο-Αταλάντης, γιατί υπάρχει πρόβλημα με την κοινοπραξία που έχει αναλάβει αυτό το συγκεκριμένο τμήμα. 

Πρώτον, είναι γεγονός ότι η σύμβαση έχει υπογραφεί από τις 26-5-1995. 'Αρχισαν οι κατασκευές και δόθηκε προθεσμία ενός έτους, διότι υπήρχε πρόβλημα και με τις αρχαιολογικές ανασκαφές, αλλά και με το λατομείο στην περιοχή εκείνη, που ενώ είχε εγκριθεί ως λατομική ζώνη περιοχής, με απόφαση της Νομαρχίας Φθιώτιδας ακυρώθηκε αυτή η άδεια λειτουργίας του λατομείου. 

Δεύτερον, υπάρχει μια αντιστοιχία εργασιών και χρηματοδοτήσεων. 'Εχει κατασκευασθεί περίπου το 70% του έργου, όπως συμβατικά προσδιορίζεται και έχει απορροφηθεί το αντίστοιχο ποσό περίπου 70%. 'Αρα, υπάρχει μια αντιστοιχία εργασιών και χρηματοδοτήσεων και ακριβώς, επειδή η έκπτωση και σ'ναυτό το έργο, αλλά και σε άλλα έργα άλλων κοινοπραξιών και εταιρειών, ήταν μεγάλη κατά την περίοδο 1994-1996, το Υπουργείο έχει πάρει αρκετά μέτρα και έχει κατοχυρώσει και θεσμούς διαφάνειας και θεσμούς ελέγχου, τόσο ως προς τις εκπτώσεις και τον προσδιορισμό του συμβατικού αντικειμένου όσο και ως προς το χρονοδιάγραμμα της εκτέλεσης των εργασιών, αλλά και ως προς τον ποιοτικό έλεγχο. Είναι γεγονός ότι αυτές οι προσπάθειες με τις θεσμικές μεταρρυθμίσεις έχουν αποτέλεσμα. 

Πιο συγκεκριμένα, θα ήθελα να πω ότι η συγκεκριμένη εταιρεία και σ' αυτό και σε άλλα έργα έχει παρουσιάσει τους τελευταίους δύο μήνες πρόβλημα, διότι όντως υπάρχει ένα θέμα ρευστότητας και ακριβώς γι' αυτό το τμήμα, επειδή είναι τμήμα μεγάλης σημασίας έχει προωθηθεί από την ΕΙΔΕ-ΠΑΘΕ, που διαχειρίζεται και εποπτεύει το έργο, η διαδικασία κήρυξης έκπτωσης από το Νοέμβριο και έχει υποβληθεί από την κοινοπραξία, όπως προβλέπει ο νόμος, ένσταση, η οποία θα πρέπει να εξετασθεί και να οριστικοποιηθεί η τελική απόφαση. 

Για το ΙΚΑ είναι γεγονός ότι για ορισμένους μήνες, περίπου έξι-επτά μήνες, ο ανάδοχος δεν καταβάλλει τις ασφαλιστικές εισφορές για τους εργαζόμενους. Και από την ΕΙΔΕ-ΠΑΘΕ υπάρχει συγκεκριμένη προτροπή ότι πρέπει να πληρωθούν, αλλά και από τις υπηρεσίες του Υπουργείου Κοινωνικών Ασφαλίσεων, μέσω του ΙΚΑ, υπάρχει απαίτηση να καταβληθούν αυτές οι εισφορές και να χορηγηθούν τα ένσημα τύπου Κ. 

Μέχρι τις 30/4/98 έχει συνταχθεί από το ΙΚΑ πράξη επιβολής εισφορών και έχουν χορηγηθεί ένσημα τύπου Κ. Για τους επόμενους μήνες δεν έχει ανταποκριθεί η εταιρεία, αν και έχει καταθέσει τις ανακεφαλαιωτικές καταστάσεις εντολών ασφάλισης για τους απασχοληθέντες. 

Τελειώνοντας, θα ήθελα να σας πω -σύμφωνα με σημείωμα του νομικού συμβούλου του κράτους του Υπουργείου Περιβάλλοντος-Χωροταξίας και Δημοσίων 'Εργων- ότι η ΕΥΔΕ-ΠΑΘΕ, που είναι εποπτευόμενη υπηρεσία από το ΥΠΕΧΩΔΕ, δεν μπορεί να καταβάλει τις ασφαλιστικές εισφορές των εργαζομένων. Υπάρχει μία ιδιωτική σχέση μεταξύ εργαζομένων και εταιρείας. Πρέπει οι Επιθεωρήσεις Εργασίας να το επιβάλουν σε συνεργασία και με το ΙΚΑ, γιατί είναι υποχρέωση του εργολάβου να καταθέσει αυτές τις ασφαλιστικές εισφορές. 

ΠΡΟΕΔΡΕΥΩΝ (Παναγιώτης Σγουρίδης): Καλώς, τα υπόλοιπα στη δευτερολογία σας. 

Ορίστε, κύριε Τασούλα, έχετε το λόγο για δύο λεπτά, για να αναπτύξετε την επίκαιρη ερώτηση. 

ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, είναι αρκετά, γιατί τα ερωτήματα είναι απλά. 

Οι άνθρωποι πετάχθηκαν στο δρόμο με διαθεσιμότητα, τα ασφάλιστρα δεν πληρώνονται, δεν πληρώθηκαν δεδουλευμένα, δηλαδή τι άλλο πρέπει να γίνει; Το ερώτημά μας αυτό είναι. Η εταιρεία, η Κοινοπραξία όπως λέτε, αυτά κάνει. Τι θα κάνει το Υπουργείο, πώς θα γίνει; Θα πληρωθούν τελικά ή δεν θα πληρωθούν αυτοί οι άνθρωποι; Θα αρθεί η διαθεσιμότητα; Θα επικολληθούν τα ένσημα στο ΙΚΑ; 

Φυσικά το δεύτερο ζήτημα είναι τι γίνεται με το έργο. Λέτε ότι έγινε το 70%. Με 70% δεν λειτουργούν τα έργα, χρειάζεται 100%. Από εκεί και πέρα τι θα γίνει; 

Το ίδιο ισχύει, όπως σας λέμε στην ερώτηση, και στη Θεσπρωτία. Και εκεί το ίδιο πρόβλημα υπάρχει. Διαθεσιμότητα, απλήρωτοι εργαζόμενοι, εγκατάλειψη του έργου. Βέβαια εκεί, δεν απορρόφησαν αυτό το ύψος του 80%, που έχουν απορροφήσει εδώ. Εκεί απορρόφησαν ίσως πολύ λιγότερο, από ό,τι πληροφορίες έχουμε εμείς, δύο δισεκατομμύρια από τα δεκατρία. Αλλά υπάρχει σημαντικό πρόβλημα. Τι παρέμβαση θα κάνει το Υπουργείο, ώστε να αντιμετωπισθεί το πρόβλημα, αντιμετωπίζοντας και τις όποιες δυσκολίες, νόμους κλπ. που υπάρχουν ενδιάμεσα, διότι αυτό είναι το ζητούμενο, κύριε Υπουργέ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Λαλιώτης έχει το λόγο για δύο λεπτά, για να δευτερολογήσει. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, το πρόβλημα που περιγράφει ο συνάδελφος είναι κατανοητό και μας έχει απασχολήσει πολλές φορές και εμάς. Διότι και εμείς θέλουμε να προχωρούν τα έργα με γρήγορους ρυθμούς και να υπάρχει ποιότητα στις εργασίες. Βεβαίως, θεωρούμε ότι δεν πρέπει να υπάρχουν προβλήματα στις σχέσεις των εταιρειών των εργοληπτικών εταιρειών με τους εργαζόμενους. Να μην μπαίνουν σε διαθεσιμότητα ή να μην υπάρχουν προβλήματα στις ασφαλιστικές εισφορές. 

Είπα πριν ότι η συγκεκριμένη εταιρεία και η Κοινοπραξία κατ'επέκταση που έχει αναλάβει αυτό το τμήμα, έχει προβλήματα, όπως έχουν προβλήματα και άλλες εταιρείες σε άλλα έργα. Τα προβλήματα αυτά είναι σε συνάφεια με τις μεγάλες εκπτώσεις της προηγούμενης περιόδου. Σας είπα ότι τώρα αυτό το φαινόμενο ουσιαστικά έχει μετριαστεί. Πιστεύω ότι κάτω από ορισμένους όρους και προϋποθέσεις τους επόμενους μήνες θα εκλείψει. Κατά συνέπεια θα υπάρχει ευρωστία των εταιρειών, για να μπορούν να ανταπεξέλθουν στις συμβατικές υποχρεώσεις και ως προς το αντικείμενο, για να εκτελούν σωστά τα έργα και ως προς τις καλές σχέσεις που οφείλουν να έχουν, σύμφωνα με τη νομοθεσία, με τους εργαζόμενους. 

Είπα πριν ότι η σχέση των εργαζομένων με την εταιρεία είναι μία ιδιωτική σχέση και ως προς τις αυξήσεις τους και το καθεστώς εργασίας και ως προς τις ασφαλιστικές εισφορές. 'Αρα, οι Επιθεωρήσεις της Εργασίας είναι εκείνες που μπορούν να δώσουν λύση με την άλφα ή βήτα παρέμβαση, ή οι υπηρεσίες του ΙΚΑ, ως προς τις ασφαλιστικές εισφορές. 

Το Υπουργείο Περιβάλλοντος-Χωροταξίας και Δημοσίων 'Εργων αναλόγως με την εξέλιξη των εργασιών πληρώνει. Από εκεί και πέρα δεν μπορεί να κάνει έλεγχο στο αν αυτά τα χρήματα, που πληρώνει, πηγαίνουν εκεί, αλλού ή συγκεκριμένα στο ίδιο έργο ή στο διπλανό έργο, που έχει η ίδια η εταιρεία. Αυτό είναι σαφές. 

Πιστεύω ότι αυτό που όφειλε να κάνει το ΥΠΕΧΩΔΕ, τόσο για την εξέλιξη την ομαλή του έργου όσο και ως προς τη διασφάλιση των εργαζομένων, ήταν να τηρήσει το νόμο. 

  


 

  

Σελίδα 2567 

Τήρησε το νόμο και για αυτό κήρυξε τη διαδικασία έκπτωσης. Σύμφωνα με το νόμο η εργοληπτική επιχείρηση, αυτή η κατασκευαστική κοινοπραξία, έχει υποβάλει τις ενστάσεις της οι οποίες θα εκδικαστούν. 

ΠΡΟΕΔΡΕΥΩΝ (Παναγιώτης Σγουρίδης): 'Εχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού ξεναγήθηκαν πρώτα στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", τριάντα ένας μαθητές και τρεις συνοδοί-δάσκαλοι από το 5ο Δημοτικό Σχολείο Κορίνθου. 

Η Βουλή τους καλωσορίζει. 

(Χειροκροτήματα από όλες τις πτέρυγες) 

Κύριοι συνάδελφοι, ο κ. Λαλιώτης παρεκάλεσε, επειδή έχει κάποια ανειλημμένη υποχρέωση να συζητηθεί και η πέμπτη επίκαιρη ερώτηση δευτέρου κύκλου. 

Η Βουλή εγκρίνει; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε. 

Πέμπτη επίκαιρη ερώτηση δευτέρου κύκλου είναι η με αριθμό 357/9.12.98 του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς τους Υπουργούς Περιβάλλοντος, Χωροταξίας και Δημοσίων 'Εργων, Γεωργίας, Εσωτερικών, Δημόσιας Διοίκησης και Αποκέντρωσης, σχετικά με την καθυστέρηση κατασκευής του φράγματος Πύρου-Παραπύρου στο Νομό Αχαϊας κλπ. 

Η επίκαιρη ερώτηση έχει ως εξής: 

"Είναι γνωστή η αδιαφορία όλων των μέχρι τούδε κυβερνήσεων για την κατασκευή του φράγματος Πύρου-Παραπύρου στην περιοχή Φαρρών Νομού Αχαϊας. Καίτοι όλοι οι υπεύθυνοι γνωρίζουν ότι το έργο αυτό θα απομακρύνει όλα τα αδιέξοδα για την ύδρευση της περιοχής της πόλεως των Πατρών, την άρδευσι χιλιάδων στρεμμάτων της περιοχής, την πλήρη ανάπτυξη αυτής καθώς και την αποτελεσματική απόδοση στην εθνική μας οικονομία και ιδίως στην εξυπηρέτηση των τοπικών κοινωνιών του Νομού Αχαϊας, ως και όλου του Νομού Αχαϊας, παραταύτα συνεχίζεται η αδιαφορία και από την παρούσα Κυβέρνηση και οι δήθεν ρυθμοί αποπερατώσεως της μελέτης του έργου και της δήθεν εισόδου του προβλήματος στην περιοχή των αμέσων ενεργειών αποτελεί μύθο και δεν έχει καμία σχέση με την πραγματικότητα. 

Ερωτώνται οι κύριοι Υπουργοί: 

Εις ποίο σημείο ευρίσκεται το άνω πρόβλημα, που έχει σχέση με την κατασκευή του έργου του φράγματος Πύρου-Παραπύρου. 

Αν έχουν αποπερατωθεί όλες οι αναγκαίες μελέτες και τι έχει δαπανηθεί μέχρι τούδε για τις μελέτες αυτές. 

Ποιος ο προϋπολογισμός του έργου. 

Ποιος ο χρόνος της κατασκευής και της αποπεράτωσης του έργου. 

Ποια τυχόν εμπόδια ενδεχομένως να υπάρξουν, που θα έχουν σχέση με την παράταση του χρόνου αποπερατώσεως του έργου. 

Εάν κρίνεται αναγκαία η άμεση επίσκεψή σας στον τόπο κατασκευής του έργου και προσκλήσεως των δημάρχων και αρμοδίων δήμων της περιοχής προς ενημέρωσή τους, παρουσία των δημοτικών συμβουλίων για την πορεία του έργου και για όλα τα ανωτέρω". 

Ο Υπουργός κ. Λαλιώτης έχει το λόγο. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, ο κ. Τσαφούλιας περιγράφει ένα πρόβλημα πολλών χρόνων, που έχει σχέση και με την ύδρευση της πόλης της Πάτρας και των γύρω κοινοτήτων, αλλά συνδυαστικά έχει σχέση με την άρδευση χιλιάδων στρεμμάτων στις περιοχές όπου μπορεί να κατασκευαστεί το φράγμα Πύρου-Παραπύρου. 

Είναι αλήθεια ότι μπορεί να υπήρχαν υποσχέσεις εδώ και πολλά χρόνια και να μην υπήρχε μελέτη και αντίκρισμα αλήθειας για την προοπτική της χρηματοδότησης του έργου. 

Δεν συμφωνώ με τον κ. Τσαφούλια, διαφωνώ ριζικά ότι η παρούσα Κυβέρνηση συνεχίζει την αδιαφορία των προηγουμένων. Και αυτό το λέγω, διότι για να γίνει ένα έργο, πρέπει να γίνει πρώτα η προμελέτη και η μελέτη. 

Το 1996 το Υπουργείο ΠΕ.ΧΩ.Δ.Ε. ανέθεσε την εκπόνηση της απαραίτητης προμελέτης για την ύδρευση της Πάτρας από του ποταμούς Πύρο και Παραπύρο. Αυτή η μελέτη καλοπληρώθηκε, έχει κατατεθεί και βρίσκεται στις διευθύνσεις του Υ.ΠΕ.ΧΩ.Δ.Ε. για έγκριση. Το κόστος της μελέτης ανήλθε στα διακόσια εκατομμύρια (200.000.000). 

Σύμφωνα με αυτήν τη μελέτη περιγράφεται η ταυτότητα των έργων που πρέπει να γίνουν και στο φράγμα Αστερίου και στο φράγμα εκτροπής του Πύρου και στους αγωγούς προσαγωγής των υδάτων προς την Πάτρα. Ο συνολικός προϋπολογισμός όλων αυτών των έργων και των παρεμβάσεων, για να διασφαλιστεί η ύδρευση της Πάτρας και των άλλων κοινοτήτων, ανέρχεται περίπου, σύμφωνα με τη μελέτη αυτή, στα σαράντα έξι δισεκατομμύρια (46.000.000.000). 

Το ΥΠΕΧΩΔΕ έχει ολοκληρώσει όλη τη διαδικασία να διασφαλιστούν οι απαιτούμενοι πόροι με την ολοκληρωμένη μελέτη με ύψος προϋπολογισμού πεντακοσίων εκατομμυρίων (500.000.000), έτσι ώστε να υπάρχουν όλες οι προϋποθέσεις, για να είναι επιλέξιμο το έργο -που είναι επιλέξιμο, γιατί είναι αναγκαίο, είναι χρήσιμο- αλλά να υπάρχει kai ετοιμότητα για να ενσωματωθεί να ενταχθεί κατ' απόλυτη προτεραιότητα ως έργο σημαντικό για ένα αστικό κέντρο, για μια ευρύτερη περιοχή, έργο ύδρευσης άδρευσης συνδυαστικά στο τρίτο Κοινοτικό Πλαίσιο Στήριξης. 

Σας είπα πριν ότι η προμελέτη έχει τελειώσει με συνολικό προϋπολογισμό διακοσίων δισεκατομμυρίων (200.000.000.000). 'Exουν διασφαλιστεί οι πόροι για την ολοκληρωμένη μελέτη, που είναι και η προϋπόθεση για να ενταχθεί στο τρίτο Κοινοτικό Πλαίσιο Στήριξης με προϋπολογισμό περίπου πεντακοσίων εκατομμυρίων (500.000.000) και σας λέω επίσης ότι τo έργo αυτό για την ύδρευση της Πάτρας από τους ποταμούς Πύρο και Παραπύρο είναι επιλέξιμο και έχει ιεραρχηθεί για να ενταχθεί στο τρίτο Κοινοτικό Πλαίσιο Στήριξης από το Ταμείο Συνοχής. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Τσαφούλιας έχει το λόγο για δύο λεπτά, για να αναπτύξει την επίκαιρη ερώτησή του. 

ΓΕΩΡΓΙΟΣ ΤΣΑΦΟΥΛΙΑΣ: Η προμελέτη τελείωσε. Ο χρόνος αποπερατώσεως της οριστικής μελέτης μπορείτε να μου πείτε ποιος θα είναι; Εκεί περιμένουν τουλάχιστον να ακουστεί από σας πότε ακριβώς είναι δυνατό μετά την επιλεξιμότητά του να αρχίσει και να τελειώσει. Δηλαδή σε μια δεκαετία, πενταετία, εξαετία, μπορούμε να τους πούμε ότι θα τελειώσει το έργο; Πέστε έναν αριθμό. Πέστε ότι μέσα σε δέκα χρόνια από σήμερα πιστεύετε ότι θα τελειώσει. Πέστε ότι "εγώ σαν Υπουργός Δημοσίων 'Εργων πιστεύω ότι αυτό το έργο θα αποπερατωθεί σε δέκα χρόνια". Είναι μια κουβέντα αυτή την οποία περιμένει ο κόσμος, διότι έχει ζήσει στην αβεβαιότητα, στο χάλι, στην υποσχεσιολογία, στην καταστροφολογία και στα υπόλοιπα. Πρέπει να ξεκαθαρίσουμε τη θέση μας. 

Δεύτερον, για το τι εμπόδια, ενδεχομένως, θα υπάρξουν, δεν απαντήσατε. Και εκείνο που θέλω να σας πω είναι ότι θεωρώ ότι το Νομό Αχαϊας τον έχετε εγκαταλείψει. Μου δώσατε το λόγο σας μέσα στο Κοινοβούλιο ότι θα έρθετε στη Πάτρα, και μετά μαθαίνω από τις εφημερίδες ότι ο Λαλιώτης δεν έρχεται στην Πάτρα για τη μεγάλη περιμετρική. Χθες είχα κάνει μια επίκαιρη ερώτηση και μου στείλατε τον κ. Βερελή, ο οποίος ήταν ανημέρωτος. Περιμένω να μου δηλώσετε ενώπιον του Κοινοβουλίου, αφού δώσατε το λόγο σας ότι θα έρθετε εντός του Δεκεμβρίου, και για τα δύο έργα. Και για τη μεγάλη περιμετρική και για το δρόμο Πατρών - Πούντας - Καλαβρύτων, για να δούμε εκείνο το χάλι, πώς έχουν ξοδευτεί επτακόσια εκατομμύρια (700.000.000) και δεν έχει γίνει τίποτε και τα θεωρεί ο λαός και εγώ και ο Τύπος του Νομού Αχαϊας χαμένα λεφτά. 

Μου λένε ότι όταν ξεκίνησε το ΠΑΣΟΚ, ο Λαλιώτης ήρθε στο γραφείο σου πρώτος πρώτος. Από κει ξεκίνησε το ΠΑΣΟΚ στην Ελλάδα και τώρα σε εγκαταλείπει σε θέματα που έχουν σχέση με τον αγώνα για το Νομό Αχαϊας. Ανεξαρτήτως αν ανήκω εγώ σε άλλο κόμμα. Τι σημασία έχει; Η ιστορία υπάρχει. 

  


 

  

Σελίδα 2568 

Μου λένε, λοιπόν, ότι σε εγκατέλειψε, εσείς που ξεκινήσατε μαζί τον αγώνα. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, με την τοποθέτησή του ο κ. Τσαφούλιας αποδεικνύει ότι έχουμε και πολιτικούς και συναισθηματικούς δεσμούς διαχρονικούς και ότι το αίμα νερό δεν γίνεται. Είναι γεγονός ότι σήμερα έχουμε διαφορετική κομματική αναφορά. Για πάρα πολλά χρόνια ήμαστε μαζί και δεν ξέρω προοπτικά τι επιφυλάσσει η τύχη στα πλαίσια των συντεταγμένων κομματικών σχηματισμών που υπάρχουν στη Βουλή. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): 'Εγινε ο αρραβών σήμερα. 

ΓΕΩΡΓΙΟΣ ΤΣΑΦΟΥΛΙΑΣ: Τέτοιο θέμα δεν υπάρχει ούτε κατά φαντασία. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Δεν κάνω καμιά προσωπική αναφορά σε ό,τι αφορά τη συμπόρευση από δω και πέρα. Πιστεύω ότι αυτό είναι ένα ανοικτό θέμα μεταξύ πολιτικών δυνάμεων. 

Κατ' αρχήν, θέλω να πω ότι αναφορικά με τη χθεσινή ερώτηση του κ. Τσαφούλια, που συζητήθηκε εδώ, για την περιμετρική, για την ευρεία παράκαμψη της Πάτρας, την είχε υποβάλει και πριν από ορισμένες εβδομάδες, όπου είχα απαντήσει εγώ. Χθες, ο κ. Βερελής απάντησε με σαφήνεια και επάρκεια. Και πιστεύω ότι δεν πρέπει να γίνονται μειωτικές αναφορές σε μέλη της Κυβερνήσεως από Βουλευτές, διότι όλοι προσπαθούμε -και πιστεύω όλοι το έχουμε πετύχει- να απαντούμε στους συναδέλφους με τη μεγαλύτερη δυνατή σαφήνεια και επάρκεια για όλες τις ερωτήσεις που καταθέτουν. 

Σχετικά τώρα με την επίσκεψη, είχα πει πριν από δύο-τρεις εβδομάδες, που είχε μια αντίστοιχη ερώτηση ο κ. Τσαφούλιας για την ευρεία παράκαμψη της Πάτρας, ότι στις προσεχείς εβδομάδες, θα επισκεφθώ την Πάτρα. Αυτή η δέσμευσή μου ισχύει. Μπορεί αυτός ο σχεδιασμός να πηγαίνει λίγο πίσω, διότι τυχαίνουν και άλλα προβληματα, τα οποία δεν είχα υπολογίσει. Η δέσμευσή μου ισχύει. Και αυτό που είχα πει τότε, θα γίνει μέσα στον Ιανουάριο. Και αυτό είναι γεγονός, κύριε Τσαφούλια. Μην παίζουμε με τις μέρες και τις εβδομάδες. 'Αλλωστε, έχει πολύ μεγάλη σημασία ότι τα έργα, που έχει σχεδιάσει και εποπτεύει το ΥΠΕΧΩΔΕ στην περιοχή της Πάτρας, εκτελούνται. Και με την επίσκεψή μου πιστεύω ότι όλοι θα καταλάβουν ότι υπάρχουν και ρυθμοί και προοπτική ολοκλήρωσης, αλλά κυρίως υπάρχει σωστός σχεδιασμός για το λιμάνι για την ευρεία παράκαμψη και για έργα της ύδρευσης στο πλαίσιο του τρίτου Κ.Π.Σ. 

ΠΡΟΕΔΡΕΥΩΝ (Παναγιώτης Σγουρίδης): Αυτά θα τα συζητήσετε στην Πάτρα, κύριε Υπουργέ. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων):...και για το φράγμα Πύρου-Παραπύρου για την υδροδότηση και για πολλά άλλα έργα. 

ΠΡΟΕΔΡΕΥΩΝ (Παναγιώτης Σγουρίδης): Ραντεβού στην Πάτρα, λοιπόν, κύριε Τσαφούλια. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Με την ευκαιρία της ερώτησης κλείστηκε και το ραντεβού. 

ΠΡΟΕΔΡΕΥΩΝ (Παναγιώτης Σγουρίδης): Το ραντεβού έχει κλείσει, κύριε Υπουργέ. Χρωστάτε, όμως, και στην Ξάνθη ένα. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): 'Εχετε δίκιο, τι να κάνουμε; Δεν επισκέφθηκα την Πάτρα, επειδή είχαμε καθορίσει την επίσκεψη στην Ξάνθη, για να πάρει την απάντησή του ο κ. Τσαφούλιας. 

ΠΡΟΕΔΡΕΥΩΝ (Παναγιώτης Σγουρίδης): Ναι, αλλά δεν έγινε ούτε η μια ούτε η άλλη. 

Επανερχόμαστε στις επίκαιρες ερωτήσεις πρώτου κύκλου. 

Τέταρτη είναι η με αριθμό 381/14-12-98 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Πολιτισμού, σχετικά με τη λήψη μέτρων για την έγκαιρη προετοιμασία έναρξης της Πολιτιστικής Ολυμπιάδας. 

Η επίκαιρη ερώτηση του κ. Κουναλάκη έχει ως εξής: 

"Το 2000 θα ξεκινήσει για πρώτη φορά η Πολιτιστική Ολυμπιάδα. Καθυστερεί ήδη η υλοποίηση των προϋποθέσεων, προκειμένου να εξασφαλισθεί η έγκαιρη έναρξή της ενώ το Κοινοβούλιο είναι πλημμελώς ενημερωμένο. 

Ερωτάται ο κύριος Υπουργός: 

Τι μέτρα σκοπεύει να λάβει, ώστε να ενημερωθεί το Κοινοβούλιο και να εξασφαλισθεί η έγκαιρη προετοιμασία και έναρξη του θεσμού". 

Ο Υπουργός Πολιτισμού κ. Βενιζέλος έχει το λόγο. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, ομολογώ ότι ο συνάδελφος κ. Κουναλάκης μου δίνει κατά καιρούς την ευκαιρία να προβάλω μέσω της διαδικασίας των επικαίρων ερωτήσεων το έργο του Υπουργείου Πολιτισμού και γενικότερα της Κυβέρνησης στον τομέα της προετοιμασίας των Ολυμπιακών Αγώνων και της Πολιτιστικής Ολυμπιάδας. 

Τονίζει με την ερώτησή του -ελλιπώς ενημερωμένος- για ένα ζήτημα που οφείλει την ύπαρξή του στις δικές μου πρωτοβουλίες, διότι η συνολική πρόταση να οργανωθεί η Πολιτιστική Ολυμπιάδα ως μόνιμος διεθνής θεσμός που θα εδρεύει στην Ελλάδα, με έδρα τις γραμματείες του στην Ελλάδα, οφείλεται βεβαίως σε μας. Δεν είχε διατυπωθεί ποτέ προηγουμένως, δεν είχε καμία σχέση με τις προγνώσεις και τις υποσχέσεις του φακέλου διεκδίκησης που προέβλεπε απλώς έναν κύκλο, κάπως αόριστα διατυπωμένο, πολιτιστικών εκδηλώσεων από το 2000 έως το 2004. 

'Εχω κατ'επανάληψη τονίσει -και αυτά τα έχω πει και στην Αίθουσα αυτή και στην Επιτροπή Μορφωτικών Υποθέσεων της Βουλής- ότι ήδη από τον Οκτώβριο του 1997 η 26η Γενική Διάσκεψη της UNESCO ομόφωνα απεδέχθη την πρότασή μου, να είναι η UNESCO προνομιακός εταίρος της Ελλάδος στην οργνάνωση της Πολιτιστικής Ολυμπιάδος ως μονίμου θεσμού. Στη συνέχεια, το ίδιο έγινε και με τη Διεθνή Ολυμπιακή Επιτροπή. Στις 2/9/98 εδώ στην Αθήνα, στο Υπουργείο Πολιτισμού, υπεγράφη η συστατική πράξη του διεθνούς ιδρύματος της Πολιτιστικής Ολυμπιάδος με ιδρυτές το Φρεντερίκο Μαγιόρ, Γενικό Διευθυντή της UNESCO, το Χουάν Αντόνιο Σάμαραγκ, Πρόεδρο της ΔΟΕ και εμένα, ως 'Ελληνα Υπουργό Πολιτισμού. Συγκροτήθηκε η γραμματεία του διεθνούς ιδρύματος, που ασκεί τα καθήκοντα του διοικητικού συμβουλίου και συγκροτείται η διεθνής επιτροπή με μεγάλες προσωπικότητες του πολιτισμού και της πολιτιστικής πολιτικής απ'όλες τις χώρες, απ' όλες τις ηπείρους. 

Και βεβαίως αυτό αφορά μακροπροθέσμως το θεσμό, ο οποίος έχει συμβληθεί ήδη με το Σίδνεϋ, συμβάλλεται με την Αθήνα 2004, ανταποκρίνεται σε πρόταση για σύμβαση με το Salt Lake City, που θα οργανώσει τους χειμερινούς αγώνες του 2002 και η ίδια προθυμία υπάρχει με όλες τις υποψήφιες πόλεις του 2008, με το Τορόντο, το Πεκίνο, το Κέηπ Τάουν, όλες τις πόλεις που ενδιαφέρονται για το 2008. 'Αρα ο θεσμός υπάρχει, συγκροτήθηκε, και οι διεθνείς υποδοχείς είναι εξαιρετικά θετικοί. Και αυτό είναι μια μεγάλη προίκα για την Ελλάδα, η οποία μετά το 2004 θα είναι η μόνη έδρα της γραμματείας και των άλλων οργάνων ενός πολύ σοβαρού διεθνούς μη κυβερνητικού οργανισμού. Θα έπρεπε στην Ελλάδα, στην Αρχαία Ολυμπία, να βρίσκεται η έδρα της Διεθνούς Ολυμπιακής Επιτροπής. Και αυτό που δεν καταφέραμε πριν από δεκαετίες, το καταφέρνουμε τώρα, έστω με την Πολιτιστική Ολυμπιάδα, η οποία έχει πια επίσημη έδρα της την Αρχαία Ολυμπία. 

Υπάρχει και ένα δεύτερο ζήτημα, που αφορά το συγκεκριμένο πολιτιστικό πρόγραμμα των περιόδων 2000-2004, πάνω στους άξονες που έχω κατά κόρον τονίσει, πολιτισμός της ειρήνης, της κοινωνικής συνοχής, της κοινωνίας της πληροφορίας, της ανανέωσης και της παράδοσης. 'Εχουμε δώσει και πολλές ενδείξεις για ένα πρόγραμμα που θα ανακοινωθεί με πανηγυρικό τρόπο στην αρχή του 1999. Διότι, βεβαίως, απαιτούνται πολλές διαβουλεύσεις και απαιτούνται διαβουλεύσεις οι οποίες να καλύπτουν και μια άλλη προϋπόθεση. 

  


 

  

Σελίδα 2569 

Πρώτον, της οικονομίας κλίμακος, διότι θέλουμε με λίγα λεφτά να κάνουμε πολλά πράγματα και, δεύτερον, την πολιτική και ιδεολογική εντύπωση. Γιατί δεν πρόκειται για ένα φεστιβάλ, πρόκειται για μια εκδήλωση που έχει πολύ συγκεκριμένους ιδεολογικούς και πολιτικούς στόχους παγκόσμιους. 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ. 

Ορίστε, κύριε Κουναλάκη έχετε δύο λεπτά για να αναπτύξετε την επίκαιρη ερώτησή σας. 

ΠΕΤΡΟΣ ΚΟΥΝΑΛΑΚΗΣ: Κύριε Πρόεδρε, άκουσα πάλι σήμερα από τον κύριο Υπουργό αυτά τα οποία ακούω έναν περίπου χρόνο, δηλαδή γενικολογίες, τίποτε το συγκεκριμένο. Εγώ θεωρώ θετικό το γεγονός ότι ξεκινάει ένας νέος θεσμός με πρωτοβουλία της ελληνικής Κυβέρνησης και με τη συμφωνία της ΟΥΝΕΣΚΟ. Αλλά δεν φθάνουν αυτά, κύριε Υπουργέ, τα οποία μας λέτε συνέχεια. Εγώ θα σας θέσω ορισμένα συγκεκριμένα ερωτήματα για το πώς έχετε προχωρήσει ως σήμερα, διότι αν δεν υπάρξουν συγκεκριμένα μέτρα και επαναλαμβάνετε συνεχώς μέχρι το παρά πέντε αυτές τις γενικές διακηρύξεις, τότε ξέρετε τι θα συμβεί; Θα ξεκινήσει ένας θεσμός με μειωμένο κύρος, διότι θα αποτύχει. 'Εχουμε το παράδειγμα της Πολιτιστικής Πρωτεύουσας της Θεσσαλονίκης, που λίγο πριν ξεκινήσει λέγατε ότι θα είναι η μεγαλύτερη πολιτιστική πρωτεύουσα που έγινε ποτέ και έχει καταντήσει να σέρνονται στα δικαστήρια οι υπεύθυνοι και να έχουν κατασπαταληθεί τεράστιοι δημόσιοι πόροι. Το ένα είναι αυτό. Και το δεύτερο, οι μόνοι κερδισμένοι θα είναι ορισμένοι επιτήδιοι. 

Γι' αυτό λοιπόν, επειδή ο θεσμός θα ξεκινήσει αμέσως μετά τους Ολυμπιακούς Αγώνες του Σίδνεϋ, σας παρακαλώ πάρα πολύ να μου απαντήσετε σε συγκεκριμένα ερωτήματα στη δευτερολογία σας. 

Πρώτον, γιατί δεν ενημερώσατε την Επιτροπή Μορφωτικών Υποθέσεων, ενώ είχατε υποσχεθεί ότι θα το πράξετε αυτό εδώ και οκτώ μήνες. 

Δεύτερον, αν υπάρχει ένας καταστατικός χάρτης της διοργάνωσης της Πολιτιστικής Ολυμπιάδας, που να περιέχει τις κατευθύνσεις, τη φιλοσοφία του εγχειρήματος και κάποιες χρονικές δεσμεύσεις. 

Τρίτο, ποια όργανα θα υλοποιήσουν το θεσμό. 

Τέταρτον, αν περίπου υπολογίζετε τώρα τα κονδύλια και τον προϋπολογισμό της Πολιτιστικής Ολυμπιάδας. 

Πέμπτον, αν υπάρχει ένα συγκεκριμένο πλαίσιο, όσον αφορά το περιεχόμενο των εκδηλώσεων. 

'Εκτο, αν έχει υπάρξει επεξεργασία χρονοδιαγράμματος για την εξαγγελία του τελικού προγράμματος και την ημερομηνία έναρξης των εκδηλώσεων και αν έχει σχεδιαστεί η προβολή και η δημοσιοποίηση των εκδηλώσεων της Πολιτιστικής Ολυμπιάδας. 

Κύριε Υπουργέ, αν θέλετε να κάνετε Πολιτιστική Ολυμπιάδα υψηλής ποιότητας, ξέρετε πάρα πολύ καλά ότι οι άνθρωποι του πολιτισμού υψηλής στάθμης πρέπει να δεσμευθούν δύο και τρία χρόνια πριν, για να μετάσχουν σε εκδηλώσεις. Και ένα χρόνο πριν από την έναρξη, ακόμη μένετε στις γενικές διακηρύξεις. 

Σας παρακαλώ στη δευτερολογία σας να είστε όσο γίνεται περισσότερο συγκεκριμένος και να υποσχεθείτε, αν μπορείτε, ότι συντομότατα, με την έναρξη του 1999, θα ενημερωθεί συγκεκριμένα η Επιτροπή Μορφωτικών Υποθέσεων για τα σχέδιά σας. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε κύριε Κουναλάκη. 

Ορίστε, κύριε Υπουργέ, έχετε δύο λεπτά για να δευτερολογήσετε. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, θα παρακαλούσα τον κ. Κουναλάκη, όταν ασχολείται με θέματα μείζονος ενδιαφέροντος για τον τόπο και θα έλεγα για το παγκόσμιο πολιτιστικό γίγνεσθαι, να έχει ένα αρχείο, να παρακολουθεί τα θέματα αυτά στην εξέλιξή τους, να γνωρίζει τι έχουμε πει εδώ από τα Πρακτικά της Βουλής και από τα πρακτικά της αρμόδιας Διαρκούς Επιτροπής. 

Θα όφειλε, λοιπόν, να γνωρίζει ο κύριος συνάδελφος ότι έχω εμφανιστεί αρκετές φορές ενώπιον της Διαρκούς Επιτροπής με δική μου πρωτοβουλία και έχω πει στην επιτροπή ότι είμαι στη διάθεσή της, να την ενημερώσω για την Πολιτιστική Ολυμπιάδα. Ας με καλέσει η επιτροπή όποτε θέλει και με βάση το βεβαρημένο από θέματα παιδείας πρόγραμμά της.'Οσες φορές έχω έρθει ενώπιον της επιτροπής, έχω προκαλέσει εγώ με επιστολές μου τη συζήτηση. Το έχω πει αυτό για την Πολιτιστική Ολυμπιάδα και περιμένω. Διότι χαρά μου είναι και, εν πάση περιπτώσει, είναι για μένα και μια ευκαιρία προβολής των ενεργειών μας. 

'Οταν δε σας λέω, κύριε Κουναλάκη, ότι έχει υπογραφεί το καταστατικό του ιδρύματος, το οποίο είναι διεθνές ίδρυμα, όπου περιλαμβάνονται όλες οι αρχές, ότι υπάρχει απόφαση της Γενικής Συνέλευσης της UNESCO, ότι υπάρχουν συμβάσεις με την UNESCO, με το Σίδνεϋ, τι σημαίνουν αυτά; Σημαίνουν ότι υπάρχουν κείμενα, στα οποία υπάρχουν λεπτομερώς και οι αρχές και οι στόχοι της Πολιτιστικής Ολυμπιάδας, η οποία έχει μεγάλο κύρος και είναι περιζήτητη από τις άλλες οργανώτριες πόλεις, διότι προσδίδει κύρος στη δική τους αθλητική διοργάνωση. 

Επιπλέον, γνωρίζετε πάρα πολύ καλά ότι δεν θα αρχίσει μετά το Σίδνεϋ η Πολιτιστική Ολυμπιάδα. Η Πολιτιστική Ολυμπιάδα θα αρχίσει στο Σίδνεϋ, όπου η Ελλάδα θα έχει προέχουσα θέση σε όλες τις πολιτιστικές δραστηριότητες, με τη μεγάλη έκθεση ελληνικών αρχαιοτήτων στο POWER HOUSE MUSEUM του Σίδνεϋ, όπου ήμουν πριν από λίγες εβδομάδες και όπου όλοι περιμένουν την έκθεση αυτή ως κορυφαίο πολιτιστικό γεγονός. 

Επίσης, γνωρίζετε πάρα πολύ καλά ότι έχουμε ανακοινώσει όλες τις συμβάσεις που έχουμε υπογράψει με επί μέρους πολιτιστικούς θεσμούς. 'Εχω ανακοινώσει και στη Βουλή τη σύμβαση για τη θεατρική Ολυμπιάδα με το PER FORMING ART CENTER της Ισλουόκα της Ιαπωνίας με το ROYAL COMPANY στο Λονδίνο, με ένα σωρό διεθνείς θεσμούς που έχουν αναλάβει να επεξεργαστούν επί μέρους τμήματα και δραστηριότητες της Πολιτιστικής Ολυμπιάδας. 

Θέλετε να κάνω ενώπιον της Βουλής την ανακοίνωση του προγράμματος; Δεν νομίζω ότι είναι ο πρόσφορος τρόπος. Θα το κάνω μέσα από τα διεθνή επικοινωνιακά κανάλια, τα οποία επιτρέπουν να προβληθεί το εγχείρημα, να προβληθεί η χώρα, να αποκτήσει μία προστιθέμενη αξία, όχι μόνο για το Ολυμπιακό Κίνημα αλλά φυσικά και για τη χώρα μας, που έχει πρωτεύουσα θέση μέσα σε αυτού του είδους τους σχεδιασμούς και τις δραστηριότητες. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού) 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ, ολοκληρώστε. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ως προς την Πολιτιστική Πρωτεύουσα, όποτε θέλετε να φέρετε τα θέματα αυτά στη Βουλή, για να πάψει πια ο κύκλος της εθνικής μεμψημοιρίας. Θα αρκούσε να θυμηθείτε ότι η 'Εκθεση των Θησαυρών του Αγίου 'Ορους, που ήταν το μείζον γεγονός, έφτανε για να δικαιωθεί μία προσπάθεια, η οποία δικαιώνεται μακροπροθέσμως μέσα από θεσμούς και υποδομές που λειτουργούν και που πολλές φορές προκαλούν την κριτική -την εύλογη θα σας πω εγώ- ότι έχει γίνει μία υπερσυγκέντρωση μέσων και δυνατοτήτων στο χώρο της Θεσσαλονίκης. 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ. Πάντως, τα θέματα αυτά θα πρέπει να μη συζητούνται με επίκαιρες ερωτήσεις. Θα πρέπει να γίνει μία επερώτηση για τον πολιτισμό. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Κουναλάκη, κάντε μία επερώτηση για τον πολιτισμό. 

ΠΡΟΕΔΡΕΥΩΝ (Παναγιώτης Σγουρίδης): Κάντε μία επερώτηση. Προτιμάτε άλλα θέματα.'Ολοι λέμε ότι ο πολιτισμός είναι ένα από τα μεγαλύτερα όπλα της Ελλάδος, αλλά ποτέ δεν κάνουμε επερώτηση γι'αυτό. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Να απαντήσουμε και εμείς. 

  


 

  

Σελίδα 2570 

ΠΡΟΕΔΡΕΥΩΝ (Παναγιώτης Σγουρίδης): Επίκαιρες ερωτήσεις δεύτερου κύκλου: 

Πρώτη είναι η με αριθμό 361/10.12.98 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τους Υπουργούς Υγείας και Πρόνοιας, Δικαιοσύνης, σχετικά με την τεχνητή γονιμοποίηση, την ύπαρξη νομικού πλαισίου κλπ., η οποία έχει ως ακολούθως: 

"Πρόσφατα δημοσιεύματα του έντυπου και ηλεκτρονικού Τύπου ασχολήθηκαν με την περίπτωση μιας γυναίκας που τεκνοποίησε στα εξήντα δύο (62) της χρόνια. Μνημόνευσαν μάλιστα και τον ατυχή πατέρα, που δεν γνώρισε το νεογέννητο, αφού εγκατέλειψε τα εγκόσμια εβδομήντα οκτώ (78) χρονών, όταν το έμβρυο ήταν τριών (3) μηνών. 

Το συγκεκριμένο περιστατικό ανέδειξε πέρα από το "θαύμα της φύσης" και πολλά άλλα ζητήματα, που σχετίζονται με την ιατρική δεοντολογία. 

Ηθικά και κοινωνικά προβλήματα προκύπτουν, εάν αναλογιστεί κανείς ότι η μητέρα, που επιχειρούσε να τεκνοποιήσει τα τελευταία χρόνια, είχε δύο ακόμη αποτυχημένες προσπάθειες και ήταν ήδη μητέρα δύο παιδιών ηλικίας είκοσι έξι (26) και τριάντα (30) ετών. 

Ερωτώνται οι αρμόδιοι Υπουργοί: 

Υπάρχει συγκεκριμένο νομικό πλαίσιο για την τεχνητή γονιμοποίηση; 

Είναι ηθικά και νομικά επιτρεπτό οι επιστήμονες να προχωρούν ανεξέλεγκτα και χωρίς κανέναn περιορισμό σε ειδικές θεραπείες και τεχνητές γονιμοποιήσεις, που ανατρέπουν τους κανόνες της φύσης ικανοποιώντας "περίεργες" και εγωιστικές πολλές φορές επιθυμίες; 

Επιτρέπεται οι επιστήμονες να προχωρούν σε ειδικές θεραπείες και τεχνητές γονιμοποιήσεις χωρίς να λαμβάνουν υπόψη την ηλικία και την κατάσταση της υγείας των γονιών;". 

Ο κ. Κοτσώνης έχει το λόγο για τρία λεπτά να πρωτολογήσει. 

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Κύριε Πρόεδρε, ο συνάδελφος κ. Πιπεργιάς πολύ σωστά έφερε το θέμα, διότι έχει απασχολήσει την κοινή γνώμη, έχει προβληματίσει την ελληνική κοινωνία και πραγματικά είναι επίκαιρο. 

'Εχω να απαντήσω εκ μέρους του Υπουργείου ότι η συγκροτηθείσα στο Κεντρικό Συμβούλιο Υγείας επιτροπή για την εξέταση όλων των πτυχών, που αφορούν την τεχνητή γονιμοποίηση στον άνθρωπο, τέλειωσε τις εργασίες της και πρόκειται να καταθέσει το τελικό σχέδιο για την έκδοση του απαιτούμενου προεδρικού διατάγματος. 

Πιστεύουμε ότι σε σύντομο χρονικό διάστημα θα προβούμε στην έκδοση του προεδρικού διατάγματος, το οποίο θα καλύψει τις δεοντολογικές, ηθικές, επιστημονικές, οργανωτικές, κοινωνιολογικές, νομικές, θεολογικές διαστάσεις του όλου θέματος. Εδώ, όμως, για τον εμπλουτισμό όλου του προβληματισμού για ένα τόσο σοβαρό θέμα, θα ήθελα να θέσω το εξής ερώτημα: 

Γνωρίζουμε στην ιστορία του ανθρώπου κάποια εποχή όπου η πολιτική ή η θρησκευτική εξουσία εμπόδισε την εξέλιξη -δεν λέω την πρόοδο- της επιστήμης; 

ΠΡΟΕΔΡΕΥΩΝ (Παναγιώτης Σγουρίδης): Ο κ. Πιπεργιάς έχει το λόγο για δύο λεπτά, για να αναπτύξει την επίκαιρη ερώτησή του. 

ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κυρίες και κύριοι συνάδελφοι, το ερώτημα το οποίο έθεσε ο κύριος Υπουργός νομίζω ότι απαντιέται από την ίδια την πρόοδο. Δεν νομίζω ότι μπορεί να τεθεί εμπόδιο. Πλην όμως, επιβάλλεται και πρέπει να τεθούν κανόνες δεοντολογίας, όπου θα πρέπει οι επιστήμονες να τους εφαρμόζουν. Διότι προκύπτουν τεράστια ζητήματα και διλήμματα από την εξέλιξη της βιογενετικής στις εξωσωματικές και τεχνητές γονιμοποιήσεις σε σχέση με την έλλειψη θεσπισμένων κανόνων. 

Παραδείγματος χάρη, η πολιτεία προχωρεί, κύριε Υπουργέ, σε προγράμματα αντιμετώπισης του κοινωνικού αποκλεισμού στις μονογονεϊκές οικογένειες. Ταυτόχρονα όμως οι επιστήμονες μπορούν να συμβάλουν στη δημιουργία μονογονεϊκών οικογενειών. Σ' αυτήν την περίπτωση έχουμε το παράδειγμα της εξηνταδυάχρονης, αφού καμία πρόβλεψη δεν υπάρχει. 

Μπορεί ακόμη ζευγάρι ομοφυλοφίλων γυναικών, με τη βοήθεια των επιστημόνων και δοτό σπέρμα, να τεκνοποιήσει. Πάλι δεν υπάρχει πρόβλεψη. Εάν γνώριζαν την έλλειψη του νόμου, ίσως είχαμε αφίξεις τέτοιων ζευγαριών, που σε άλλα κράτη της υφηλίου διαδηλώνουν για να αποκτήσουν αυτό το δικαίωμα. 

Κανένας περιορισμός στην ηλικία και στην κατάσταση της υγείας των γονέων δεν υπάρχει, με αποτέλεσμα στην περίπτωση της εξηνταδυάχρονης ο πατέρας να πεθάνει, όταν το έμβρυο ήταν τριών μηνών, σε ηλικία εβδομήντα οκτώ χρόνων, χώρια από τις πληροφορίες που υπάρχουν ότι δεν ήταν ο δότης του σπέρματος, χώρια ότι η μητέρα είναι εξήντα δύο χρόνων και τη χωρίζουν δύο χάσματα γενεών, όχι ένα, με το νεογέννητο. 

Προκύπτουν ακόμη ζητήματα, που αφορούν τη λειτουργία των τραπεζών σπέρματος, την ταυτότητα του δότη, την εξωσωματική γονιμοποίηση, και πόσων, ωαρίων. Πρόσφατα απασχόλησε την παγκόσμια κοινή γνώμη η περίπτωση μιας γυναίκας που κυοφορούσε εξάδυμα, αν δεν κάνω λάθος, με κίνδυνο και για το σύνολο των εμβρύων αλλά και για την ίδια. Μάλιστα αυτός ο κίνδυνος υπήρχε, γιατί η ίδια δεν δεχόταν, από θεολογική αντίληψη, να υπάρχει θανάτωση κανενός των εμβρύων. 

Ακόμη, πρέπει να υπάρξει πρόβλεψη, για ποιους λόγους επιδιώκεται η εξωσωματική γονιμοποίηση. 

Στην περίπτωση τώρα της εξηνταδυάχρονης, ερεύνησε κανείς τους λόγους που την οδήγησαν στο να τεκνοποιήσει στα εξήντα και πλέον χρόνια, δηλαδή στην έβδομη δεκαετία της ζωής της; Εν πάση περιπτώσει, οι γιατροί θα πρέπει να υποτάσσονται στη λογική και μόνο του χρήματος; Εφόσον, δηλαδή, τους πλήρωσε η γυναίκα, από εκεί και πέρα κάνουμε γονιμοποίηση και εμφυτεύουμε το ωάριο; 

Νομίζω ότι γι'αυτά τα ζητήματα η πολιτεία πρέπει να τρέξει, διότι άλλοι φορείς θα καλύψουν το κενό. 

'Ηδη, χθες, κύριε Υπουργέ -το λέω απλώς για ενημέρωση- έμαθα ότι εγκαινιάσθηκε το Κέντρο Βιοηθικής της Εκκλησίας. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κοτσώνης έχει το λόγο για δύο λεπτά για να δευτερολογήσει. 

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Ο κύριος συνάδελφος βάζει πολλούς προβληματισμούς, που, όπως είπα και στην πρώτη μου τοποθέτηση, απασχολούν πάρα πολλούς 'Ελληνες πολίτες. Βέβαια, ελπίζουμε ότι σε πολύ σύντομο χρονικό διάστημα το Υπουργείο Υγείας και Πρόνοιας θα έχει προχωρήσει στην έκδοση του προεδρικού διατάγματος, που θα καθορίζει τους κανόνες για όλη αυτήν την τόσο ευαίσθητη λειτουργία. 

'Ομως και πάλι έχω πάρα πολλούς προβληματισμούς, σχετικά με το, όσο ικανοποιητικό νόμο και αν φτιάξουμε, αν μπορούμε να κλείσουμε όλες τις πόρτες και τα παράθυρα, που αφορούν την επέμβαση σε αποφάσεις που παίρνει προσωπικά το άτομο, ο πολίτης, ο άνθρωπος. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υφυπουργό. 

Δεύτερη επίκαιρη ερώτηση είναι η με αριθμό 363/10.12.98 του Βουλευτή της Νέας Δημοκρατίας κ. Σπυρίδωνος Σπύρου προς τον Υπουργό Μεταφορών και Επικοινωνιών, σχετικά με την καθυστέρηση λειτουργίας των ελικοδρομίων στους Παξούς, Οθωνούς και Ερεικούσα του Νομού Κερκύρας. 

Η επίκαιρη ερώτηση του κ. Σπύρου είναι η ακόλουθη: 

"Στο Νομό Κερκύρας κατασκευάστηκαν τρία ελικοδρόμια στους Παξούς, στους Οθωνούς και στην Ερεικούσα, για την εξυπηρέτηση των κατοίκων σε περίπτωση εκτάκτου ανάγκης. Τα ελικοδρόμια αυτά, ενώ έχει αποπερατωθεί η κατασκευή τους από τρία ή τέσσερα χρόνια με κόστος άνω των εκατόν πενήντα εκατομμυρίων δραχμών έκαστο: 

α) Δεν έχει γίνει ακόμα η παραλαβή τους. 

β) Η Υπηρεσία της Πολιτικής Αεροπορίας δεν έχει κάνει τις ανάλογες ενέργειες που απαιτούνται για την παραλαβή τους. 

  


 

  

Σελίδα 2571 

γ) Δεν υπάρχει επίσημος φορέας, στον οποίο τα ελικοδρόμια να φαίνεται ότι ανήκουν και ως εκ τούτου δεν δαπανάται δραχμή για τη συντηρησή τους. 

Επειδή τα έργα αυτά χωρίς συντήρηση κινδυνεύουν να απαξιωθούν και υφίστανται φθορά από τη μη χρήση, 

Ερωτάται ο κύριος Υπουργός: 

1. Γιατί δεν παρελήφθησαν μέχρι σήμερα τα ελικοδρόμια. 

2. Τι καθεστώς επικρατεί για τα ελικοδρόμια που έχουν κατασκευασθεί ανά την επικράτεια; 

3. Τι πρόκειται να γίνει, ώστε τα ελικοδρόμια να μπορούν να λειτουργήσουν και να συντηρηθούν, για να ανταποκρίνονται στους λόγους που κατασκευάστηκαν;". 

Ο Υπουργός κ. Μαντέλης έχει το λόγο για τρία λεπτά να πρωτολογήσει. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριε συνάδελφε, η δημιουργία ελικοδρομίων είναι μια πολύ σημαντική πρωτοβουλία που έχει αναληφθεί κύρια απο τους δήμους και τις κοινότητες κατ' εξοχήν των νησιών της χώρας μας, για να μπορέσουν να εξυπηρετήσουν τις ανάγκες της επικοινωνίας, που πολλές φορές συνδέονται και με ζωτικές ανάγκες της περιοχής τους. 

'Οπως σας είπα ήδη, τα ελικοδρόμια ανήκουν κατά κανόνα στους δήμους και τις κοινότητες. Μπορεί κάποια να ανήκουν στις νομαρχίες. Επομένως γίνονται από τους δήμους και τις κοινότητες και, βέβαια, συντηρούνται και παρακολουθούνται από αυτούς στους οποίους ανήκουν. 

Η Υπηρεσία Πολιτικής Αεροπορίας ενθαρρύνει τέτοιες πρωτοβουλίες και σε μερικές περιπτώσεις έχει βοηθήσει οικονομικά. 'Ομως η χρηματοδότηση κατ' εξοχήν γίνεται από τους φορείς στους οποίους ανήκουν τα ελικοδρόμια και μάλιστα τα τεχνικά έργα κατά κανόνα εποπτεύονται και γίνονται κάτω από τον έλεγχο των τεχνικών υπηρεσιών των νομαρχιών, που είναι αρμόδιες για να παραλάβουν τα ελικοδρόμια. 

Η Υ.Π.Α. θέτει τις προδιαγραφές, γιατί πρέπει να πληρούν ορισμένες προδιαγραφές σύμφωνα με τα διεθνώς ισχύοντα. Επιπλέον ελέγχει αν πληρούν αυτές οι προδιαγραφές, για να δοθεί η άδεια ίδρυσης και λειτουργίας. 

Για τα συγκεκριμένα ελικοδρόμια στα οποία αναφέρεσθε, κατ' επανάληψη, η Υ.Π.Α. έχει διενεργήσει έλεγχο, έχει εντοπίσει ότι πρέπει να γίνουν κάποιες βελτιώσεις, όσον αφορά τον τρόπο με τον οποίο έχουν κατασκευασθεί, για να μπορέσουν να λειτουργήσουν σωστά και έχει ειδοποιήσει τη Διεύθυνση Τεχνικών Υπηρεσιών της Νομαρχίας της Κέρκυρας, για να κάνει τις αναγκαίες εργασίες. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σπύρου έχει το λόγο για δύο λεπτά, για να αναπτύξει την επίκαιρη ερώτησή του. 

ΣΠΥΡΙΔΩΝ ΣΠΥΡΟΥ: Κύριε Πρόεδρε, κύριοι συνάδελφοι, αναφέρω αυτές τις περιπτώσεις των ελικοδρομίων στην Εθνική Αντιπροσωπεία, γιατί αποτελούν κραυγαλέα εκδήλωση της ανικανότητας και της ανεπάρκειας του κράτους να υπηρετήσει, ή τουλάχιστον να προστατεύσει, τα χρήματα του ελληνικού λαού. Και όταν λέμε κράτος, εννοούμε την Κυβέρνηση, τις υπηρεσίες της και τον τρόπο που αυτές λειτουργούν. 

Εκτιμώ ότι δεν σας πληροφόρησαν καλώς, κύριε Υπουργέ, ή σας έχουν ωραιοποιήσει την κατάσταση, γιατί δεν εξηγείται πώς τα ελικοδρόμια, των οποίων η κατασκευή τελείωσε πριν τέσσερα χρόνια και στοίχισαν εκατόν πενήντα εκατομμύρια το καθένα, ουσιαστικά βρίσκονται εκτός επιχειρησιακής ετοιμότητας και λειτουργίας, αφού δεν έχουν φωτοσήμανση, δεν φυλάσσονται, δεν συντηρούνται και δεν έχουν παραληφθεί από την Υπηρεσία Πολιτικής Αεροπορίας, η οποία έφτιαξε τα σχέδια. Στη συνέχεια τα πήρε η τεχνική υπηρεσία της νομαρχίας και κατασκευάστηκαν, αλλά πρέπει να παραληφθούν. 

Τα ελικοδρόμια, για να ανταποκριθούν στην αποστολή τους, πρέπει να συντηρούνται και να είναι σε επιχειρησιακή ετοιμότητα. 'Ηδη μηχανήματα κόστους άνω των έντεκα εκατομμυρίων, όπως είναι το μηχάνημα που διευκολύνει την κάθοδο του ελικοπτέρου, έχουν χαλάσει. 

Με τέτοιες συμπεριφορές, κύριε Υπουργέ, δεν ενισχύεται το αίσθημα ασφάλειας και δεν προστατεύονται οι κάτοικοι, ιδιαίτερα των Οθωνών και της Ερείκουσας, που η γειτνίασή τους με την Αλβανία έχει επιφέρει τα γνωστά προβλήματα που έχουν υποστεί από την αλβανική μαφία, καθώς και λόγω της απόστασης που τους χωρίζει από την πόλη της Κέρκυρας. Εγκαταλείπονται έτσι συνεχώς τα νησιά αυτά από τους μόνιμους κατοίκους. 

Κατά τα άλλα, έγινε η τελετή παραλαβής του ελικοδρομίου σαν εκδήλωση, όπως έγιναν προεκλογικά και τα εγκαίνια της θεμελίωσης του νομαρχιακού νοσοκομείου από τον κ. Γείτονα πριν πέντε μήνες και αυτήν τη στιγμή είναι μια μεγάλη λακκούβα γεμάτη νερό, δεν έχει προχωρήσει τίποτα. 

Πρέπει τα ελικοδρόμια να παραληφθούν από την Υ.Π.Α., να υπάρχει χρηματοδότηση για τη συντηρησή τους, για την επίβλεψή τους, για τα μηχανήματα και εν συνεχεία η Τοπική Αυτοδιοίκηση ή η κοινότητα να τα λειτουργεί. Δεν είναι δυνατόν μία κοινότητα εβδομήντα και ογδόντα κατοίκων να μπορεί να αντιμετωπίσει τη συντήρηση, τη λειτουργία και την επίβλεψη των ελικοδρομίων. Οι ίδιοι χώροι προσφέρονται, όπως πληροφορούμαι, για να στήσουν τα τσαντήρια τους οι αθίγγανοι. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Μαντέλης έχει το λόγο. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Δεν ξέρω αν είναι έτσι όπως τα λέτε. Βουλευτής της Κέρκυρας είσαστε, πιθανόν να είναι έτσι. Θα σας έλεγα ότι αυτό το ενδιαφέρον θα πρέπει να το επιδείξετε ακριβώς σ' αυτούς, που έχουν καθήκον να τηρούν αυτά που είπατε, αν είναι έτσι. 

Δηλαδή, με λίγα λόγια, όλα αυτά είναι αρμοδιότητες και καθήκοντα της Τοπικής Αυτοδιοίκησης. Οι Παξοί είναι δήμος. Πρέπει να το ξεκαθαρίσουμε, για να είναι σαφές. Δεν είναι αρμόδια η Υπηρεσία Πολιτικής Αεροπορίας για να τα παραλάβει. Το έργο είναι κοινοτικό, γίνεται από τη διεύθυνση τεχνικών υπηρεσιών της νομαρχίας και παραλαμβάνεται από την ίδια διεύθυνση ως κοινοτικό έργο. Συντηρείται ως κοινοτικό έργο και ανήκει στην κοινότητα. Η Υ.Π.Α. δίνει τις προδιαγραφές και επίσης χορηγεί την άδεια για την ίδρυση και λειτουργία. 

Πρέπει να υπάρξει επιμέλεια στα ζητήματα που αναφέρετε, αλλά πρέπει να είναι στα πλαίσια της Τοπικής Αυτοδιοίκησης, όπως ισχύει για κάθε άλλο κοινοτικό ή δημοτικό έργο. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Μαντέλη. 

Τρίτη είναι η υπ' αριθμόν 377/14.12.98 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ορέστη Κολοζώφ προς τον Υπουργό Υγείας και Πρόνοιας, σχετικά με τη λήψη μέτρων επαναλειτουργίας του Κέντρου Αποκατάστασης Αναπήρων Ανατολικής Αττικής, στο χώρο της πρώην αμερικανικής βάσης του Ελληνικού κλπ. 

Η επίκαιρη ερώτηση του κ. Κολοζώφ είναι η ακόλουθη: 

"Χωρίς αντίκρισμα μένουν τα εκατοντάδες εκατομμύρια δραχμές που έχουν ξοδευτεί μέχρι σήμερα για τη δημιουργία υποδομής στο χώρο της πρώην αμερικάνικης βάσης του Ελληνικού, ο οποίος έχει παραχωρηθεί στο Κέντρο Αποκατάστασης Αναπήρων Ανατολικής Αττικής (Κ.Α.Α.Ν.Α.), που πρόσφατα συγχωνεύτηκε με τα υπόλοιπα ιδρύματα χρονίων πασχόντων. Τα κτίσματα, οι διαμορφώσεις που έγιναν σ' αυτά, ο εξοπλισμός, η πισίνα, οι ειδικές αίθουσες εκπαίδευσης κλπ., σήμερα είναι κλειστά, παρ' όλο που οι ανάγκες των Ατόμων με Ειδικές Ανάγκες (ΑΜΕΑ) είναι τεράστιες και οξύτατες. Το θέμα είναι πως δεν λειτουργούν πλέον ούτε τα παραγωγικά εργαστήρια, τα οποία κατάρτιζαν 20 ΑΜΕΑ το χρόνο με την προοπτική της επαγγελματικής τους αποκατάστασης ή της ανάπτυξης επιχειρηματικής δραστηριότητας, όπως έλεγε η Κυβέρνηση, που υποσχόταν μάλιστα ότι θα βρει τρόπο να συνεχίσει τη λειτουργία του κέντρου ανεξάρτητα από τις επιχορηγήσεις της Ευρωπαϊκής 'Ενωσης. Ωστόσο, με τον τερματισμό των κοινοτικών επιχορηγήσεων, σταμάτησαν τα πάντα, ενώ απολύθηκαν και οι περίπου δέκα επτά εργαζόμενοι, 



 

  

Σελίδα 2572 

που απασχολούνταν εκεί. Σήμερα όλη αυτή η υποδομή, η αξία της οποίας αποτιμάται σε δισεκατομμύρια δραχμές, παραμένει αναξιοποίηση και σιγά-σιγά καταστρέφεται. 

Ερωτάται ο κύριος Υπουργός, ποια είναι τα μέτρα που πρόκειται να πάρει η Κυβέρνηση και πότε, ώστε: 

Να επαναλειτουργήσουν άμεσα οι δραστηριότητες του Κ.Α.Α.Ν.Α. στο συγκεκριμένο χώρο με την εξασφάλιση των αναγκαίων πόρων για την κάλυψη των λειτουργικών του και της πρόσληψης του αναγκαίου προσωπικού, αλλά και την αξιοποίηση του πρώην νοσοκομείου της βάσης, που υπάρχει εκεί; 

Να μπορούν τα ΑΜΕΑ να αξιοποιήσουν τις εκεί εγκαταστάσεις του κέντρου για την αντιμετώπιση των προβλημάτων που σχετίζονται με την εκπαίδευση και τη φυσική τους αποκατάσταση, καθώς και να επαναλειτουργήσουν τα παραγωγικά εργαστήρια, εξασφαλίζοντας την επαγγελματική κατάρτιση και αποκατάσταση αρχικά 20 ΑΜΕΑ ετησίως, όπως πριν, και στη συνέχεια να αναπτυχθούν κι' άλλο;". 

Ο Υφυπουργός κ. Κοτσώνης έχει το λόγο για τρία λεπτά, να πρωτολογήσει. 

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Κύριε Πρόεδρε, όσον αφορά το ΚΑΑΝΑ, πληροφορώ τη Βουλή ότι οι εγκαταστάσεις του βρίσκονται στο χώρο της πρώην αμερικανικής βάσης του Ελληνικού, χρησιμοποιούνται από το Κέντρο Αποθεραπείας και Αποκατάστασης Νομού Αττικής για τους εξής σκοπούς: 

Πρώτον, για τη στέγαση των διοικητικών υπηρεσιών του κέντρου. 

Δεύτερον, για την ιατροψυχοκοινωνική φροντίδα των ατόμων με ειδικές ανάγκες με στελέχη του κέντρου. Υπάρχει φυσικοθεραπευτήριο, υπάρχει ψυχολογική υπηρεσία σε ημερήσια βάση και κοινωνική υπηρεσία σε ημερήσια βάση. Χρησιμοποιείται, επίσης, για την υλοποίηση προγραμμάτων συγχρηματοδότησης από την Ευρωπαϊκή 'Ενωση. Σήμερα στο ΚΑΑΝΑ υλοποιούνται τα εξής προγράμματα συγχρηματοδοτούμενα από την Ευρωπαϊκή 'Ενωση. 

Πρώτον: Δύο στον άξονα HORIZON-AYTONOMY, δημιουργία πολυδύναμου κέντρου τηλεκατάρτισης. 'Ενα στον άξονα LEONARDO DA VINCI, ένα στον άξονα TIDE, ένα στον κοινωνικό αποκλεισμό, ένα στο Ε.Κ.Τ., μαζί με το Δήμο Ζωγράφου, ένα με τη Γενική Γραμματεία 'Ερευνας και Τεχνολογίας. 

Εντός των επόμενων δεκαπέντε (15) ημερών θα υπογραφούν οι συμβάσεις εργασίας με δεκαεπτά υπαλλήλους που προσελήφθησαν προσφάτως με τις διαδικασίες του ΑΣΕΠ, για την υλοποίηση προγραμμάτων της Ευρωπαϊκής 'Ενωσης, με χρηματοδότηση του μισθού τους κατά 75% από το Ε.Κ.Τ. και 25% από τον κρατικό υπολογισμό. 

'Οσον αφορά δε την αναφορά σας στην απόλυση δεκαεπτά υπαλλήλων, σας ενημερώνουμε ότι δεν πρόκειται περί απολύσεων, αλλά περί λήξεως του χρόνου σύμβασης ιδιωτικού δικαίου που είχαν οι αναφερόμενοι δεκαεπτά υπάλληλοι με το κέντρο. Το Υπουργείο έλαβε τα απαραίτητα μέτρα, ώστε σε συνομότατο χρονικό διάστημα από της λήξεως των συμβάσεων των αναφερομένων υπαλλήλων μέχρι σήμερα να επανακηρυχθούν οι συγκεκριμένες θέσεις εργασίας, να γίνουν οι προβλεπόμενες από το ν. 2190/94 διαδικασίες αξιολόγησης των αιτήσεων, ούτως ώστε σε διάστημα ολίγων ημερών από σήμερα οι νέοι συμβασιούχοι να αναλάβουν υπηρεσία. 

Με άλλα λόγια ο χρόνος απασχόλησης των εργαζομένων έχει ορίζοντα το τέλος του κάθε προγράμματος. Στη συνέχεια με την έναρξη νέου προγράμματος γίνεται επαναπροκήρυξη και επαναπρόσληψη προσωπικού, που μπορεί να είναι το ίδιο -και μακάρι να είναι το ίδιο, γιατί έχει την εμπειρία- ή μπορεί να είναι άλλο, γιατί έτσι ορίζουν οι απαιτήσεις του ν. 2190. 

'Οσον αφορά την αξιοποίηση του κτιρίου του πρώην νοσοκομείου της αμερικάνικης βάσης, έχετε δίκιο που το φέρνετε στη Βουλή. Πράγματι, η εγκατάλειψή του καθιστά όλους μας υπεύθυνους. Βέβαια, υπάρχει ένα πρόβλημα ιδιοκτησιακό και γι'αυτό και προσωπικά, αλλά και το Υπουργείο με τις υπηρεσίες του βρίσκεται σε συνεχή επαφή με την Κ.Ε.Δ., ώστε να διευθετηθεί το ιδιοκτησιακό του καθεστώς και να προχωρήσει σε περαιτέρω αποφάσεις. Δεν μπορούμε να κάνουμε κάτι, αν δεν ξεκαθαριστεί το ιδιοκτησιακό. Οι εγκαταστάσεις του ΚΑΑΝΑ βρίσκονται σε ημερήσια βάση στη διάθεση των ΑΜΕΑ, τόσο σε ατομικό όσο και σε συλλογικό επίπεδο. 

'Οσον αφορά την επαναλειτουργία των εργαστηρίων για κατάρτιση και απασχόληση, σας ενημερώνω ότι το ΚΑΑΝΑ, αφού κατέθεσε φάκελο στο Εθνικό Κέντρο Πιστοποιήσεων, όπου και πιστοποιήθηκε το Σεπτέμβριο του 1998, υπέβαλε στο Υπουργείο Εργασίας επτά προτάσεις στα πλαίσια του προγράμματος "Καταπολέμηση του Κοινωνικού Αποκλεισμού από την Αγορά Εργασίας" για αξιολόγηση και έγκριση. Οι προτάσεις αφορούν προγράμματα επαναλειτουργίας των εργαστηρίων με στελέχωση όχι μόνο πέντε αλλά δεκαπέντε ατόμων με ειδικές ανάγκες ανά εργαστήριο. 

Επίσης, στα πλαίσια αυτά αναπτύσσονται τρία καινούρια εργαστήρια με αντίστοιχη συμμετοχή δεκαπέντε ατόμων με ειδικές ανάγκες ανά εργαστήριο, ενώ σύντομα αναμένεται να εγκριθεί πρόταση από το Υπουργείο Ανάπτυξης για τη δημιουργία μικροεπιχειρήσεων σε συνεργασία με τον ΕΟΜΕΧ στους χώρους του κέντρου. 

Τέλος, σας πληροφορώ ότι το Κ.Α.Α.Ν.Α με το π.δ. 254/98 συγχωνεύθηκε με το 2ο Θεραπευτήριο Χρονίων Παθήσεων Αθηνών, το 3ο Θεραπευτήριο, το Θεραπευτήριο Μελισσίων και το Κέντρο Κοινωνικής Αποκατάστασης Χανσενσικών, σε ένα ενιαίο νομικό πρόσωπο δημοσίου δικαίου με την επωνυμία "Θεραπευτήριο Χρόνιων Παθήσεων Αττικής". 

Το νέο νομικό πρόσωπο δημοσίου δικαίου με τις δραστηριότητές του θα καλύψει όλη την Αττική και τις ανάγκες της ευρύτερης περιοχής της χώρας και βέβαια θα καλύψει και όλον το χώρο των εγκαταστάσεων στο Ελληνικό. 

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, εννοείται ότι δεν θα δευτερολογήσετε! 

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): 'Οχι, δεν θα δευτερολογήσω, κύριε Πρόεδρε, εκτός αν τεθεί κάποιο θέμα. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κολοζώφ έχει το λόγο για δύο λεπτά, για να αναπτύξει την ερώτησή του. 

ΟΡΕΣΤΗΣ ΚΟΛΟΖΩΦ: Κύριε Πρόεδρε, αυτά που μας είπε ο κύριος Υπουργός τα έχουμε ξανακούσει. 

Κύριε Υπουργέ, έχω προσωπική γνώμη για το Κ.Α.Α.Ν.Α. Το έχω επισκεφθεί μάλιστα, επειδή ανησυχούσα. 'Ηταν τις παραμονές των αλλαγών που έγιναν στο χώρο της πρόνοιας για μια σειρά από προγράμματα, τα οποία τελείωναν εκείνη την εποχή. 

Είχαμε τότε ρωτήσει το Υπουργείο και μας απαντήσατε εσείς προσωπικά, να μην ανησυχούμε, ότι αυτά τα εργαστήρια θα συνεχίσουν τη λειτουργία τους, ότι δεν υπάρχει κανένα πρόβλημα και ότι θα βρούμε τους πόρους. 

Μάλιστα μας λέγατε τότε ότι μαζί με τον Ο.Α.Ε.Δ υπάρχει κάποιο άλλο πρόγραμμα "που θα το υλοποιήσουμε", έτσι ώστε να υπάρξει και μία συνέχεια και να ενισχυθεί η δραστηριότητα στα εργαστήρια και να μπορέσει να ολοκληρωθεί το πρόγραμμα, έτσι ώστε όσοι βγαίνουν από τα εργαστήρια να μπορούν να ενταχθούν στην κοινωνία με κάποια δραστηριότητα, που θα έχει τη στήριξη της υποδομής που έχει το κράτος. 

Αυτήν τη στιγμή ερχόμαστε ξανά από την αρχή. Διαλύθηκαν τα εργαστήρια, βρίσκονται εκεί και αραχνιάζουν, δεν λειτουργούν. Σταμάτησαν να μπαίνουν εκεί άτομα με ειδικές ανάγκες. Θυμάστε ότι έμπαιναν είκοσι κάθε φορά και είκοσι έβγαιναν. Σήμερα δεν γίνεται αυτό πράγμα. 

Σας είχαμε επισημάνει τότε την προσοχή ότι χρειάζεται να αναζητηθούν οι πόροι, να ενισχυθεί αυτή η υποδομή. Μιλάω για την πισίνα, για τη φυσιοθεραπεία και για το προσωπικό που είναι ελλιπές. Μίλησα μαζί τους, είναι αξιόλογοι άνθρωποι, επιστήμονες, τεχνικοί και δίνουν τη ζωή τους πραγματικά εκεί, για να μπορέσει να αναπτυχθεί αυτό το κέντρο. Αυτό το κέντρο βρίσκεται συνέχεια στα όρια της ασφυξίας. Εάν έκανα σήμερα αυτήν την ερώτηση, την έκανα γιατί, και με τη 

  


 

  

Σελίδα 2573 

συγχώνευση που έγινε, διαπιστώνω ότι υπάρχει μία ανασφάλεια στο προσωπικό, γιατί δεν μπορούν να τα βγάλουν πέρα εάν δεν υπάρξουν νέες προσλήψεις. Δεν ξέρω ποια θα είναι η μέθοδος που θα κάνετε αυτές τις προσλήψεις με το ν. 2190. Το θέμα είναι ότι ορισμένα πράγματα επείγουν. Μιλάμε για την κοινωνική πρόνοια, μιλάμε για έναν πληθυσμό ιδιαίτερα ευπαθή, ο οποίος κάποιες στιγμές έχει μία στήριξη και αμέσως μετά εγκαταλείπεται αυτή η στήριξη. 

ΠΡΟΕΔΡΕΥΩΝ (Παναγιώτης Σγουρίδης): Κόπηκαν τα κονδύλια από την "κακή" Ευρωπαϊκή 'Ενωση! 

Ο κύριος Υφυπουργός έχει το λόγο. 

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Κύριε Πρόεδρε και κύριοι συνάδελφοι, όταν τελείωσαν τα προγράμματα από πλευράς Ευρωπαϊκής 'Ενωσης, τότε εκείνο το οποίο αναζητήσαμε σαν άμεση λύση ήταν να τα συνεχίσουμε και με εθνικούς πόρους. Γι' αυτό σας δώσαμε αυτήν την απάντηση που αναφέρατε πριν από καιρό. 'Ομως πετύχαμε κάτι ακόμα σημαντικότερο, να ξεκινήσουμε ξανά με χρηματοδότηση από την Ευρωπαϊκή 'Ενωση, χωρίς να χρησιμοποιήσουμε εθνικούς πόρους παρά μόνο κατά 25%. Γι'αυτό περιμέναμε τον έπαινο και όχι την κριτική! 

ΟΡΕΣΤΗΣ ΚΟΛΟΖΩΦ: Είχατε δεσμευθεί! Αφού έκλεισαν! Να ξαναρχίσουν από την αρχή; 

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Βεβαίως, υπήρξε ένα διάλειμμα. Μας κατηγορείτε για το διάλειμμα, το οποίο το ξεπεράσαμε και ξεκινάμε κατά τον επιτυχέστερο τρόπο; Αλλά μόνο εντυπώσεις σας ενδιαφέρει να δημιουργείτε. Η ουσία δεν σας ενδιαφέρει! 

ΟΡΕΣΤΗΣ ΚΟΛΟΖΩΦ: Δεν μιλάμε για αντικείμενα εδώ αλλά για ανθρώπους! 

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): 'Οπου αναλάβατε εσείς τις ευθύνες για τους λαούς, είδατε πού τους οδηγήσατε με τις απόψεις τις οποίες είχατε! 

Και ήλθατε πάλι, έρχεσθε και συνεχώς κριτικάρετε μια Kυβέρνηση, που προσπαθεί νυχθημερόν να βάλει τάξη σε μια κοινωνία και σε ένα λαό. 

ΟΡΕΣΤΗΣ ΚΟΛΟΖΩΦ: Μιλήστε για το αντικείμενο και αφήστε τον αντικομμουνισμό. 

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Σας έχει κρίνει η ιστορία και σας κρίνει καθημερινά. Εμάς μας κρίνει ο λαός. Επανειλημμένα μας κρίνει και μας χειροκροτεί. 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ. 

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): 'Οταν έλθει η ώρα, θα μας χειροκροτήσει και πάλι. Εσείς θα είσαστε μονίμως στο περιθώριο, όχι στο περιθώριο μόνο της ιστορίας, όπου έχετε τοποθετηθεί, αλλά της κοινωνίας και του εκλογικού σώματος. 

ΠΡΟΕΔΡΕΥΩΝ (Παναγιώτης Σγουρίδης): Αυτό θα το κρίνει ο λαός. 

ΟΡΕΣΤΗΣ ΚΟΛΟΖΩΦ: Ο εκνευρισμός σας δείχνει πόσο δίκαιο έχετε, κύριε Υφυπουργέ. 

ΠΡΟΕΔΡΕΥΩΝ (Παναγιώτης Σγουρίδης): Τέταρτη είναι η με αριθμό 382/14.12.98 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τον Υπουργό Γεωργίας, σχετικά με την πορεία ρύθμισης των χρεών των συνδικαλιστικών οργανώσεων. 

Η επίκαιρη ερώτηση έχει ως εξής: 

"Αυτές τις ημέρες κρίνεται στο Συμβούλιο Υπουργών Γεωργιας της Ευρωπαϊκής 'Ενωσης η τύχη των διατάξεων του ν. 2538/97, που αναφέρονται στη ρύθμιση των χρεών των συνδικαλιστικών οργανώσεων της χώρας μας. 

Ανεξάρτητα από τη θετική ή αρνητική εξέλιξη του θέματος, υπάρχει το πρόβλημα της ανταπόκρισης των συγκεκριμένων συνεταιριστικών οργανώσεων στις προϋποθέσεις που ορίζει ο σχετικός νόμος. Πιο συγκεκριμένα, μεταξύ άλλων τονίζεται ότι πρέπει απαραιτήτως για κάθε μία οργάνωση να συνταχθεί και να υποβληθεί σε τρεις μήνες από τη δημοσίευση του νόμου μελέτης βιωσιμότητας, που να δείχνει ότι μετά τη χαριστική ρύθμιση του συγκεκριμένου ποσού η οργάνωση θα λειτουργεί αποδοτικά και θα ανταποκρίνεται στις υποχρεώσεις των υπολοίπων οφειλών της. 

Ερωτάται ο κύριος Υπουργός: 

1. Πόσες και ποιες εκ των οργανώσεων που ορίζει ο νόμος δεν έχουν υποβάλει τις σχετικές μελέτες βιωσιμότητας και ποιο το μέλλον αυτών των οργανώσεων. 

2. Πόσες και ποιες εκ των οργανώσεων, καίτοι υπέβαλαν τις σχετικές μελέτες, δεν κρίθηκαν βιώσιμες και τι θα γίνει με αυτές. 

3. Ποιο το εναπομείναν υπόλοιπο ύψος των οφειλών των οργανώσεων, που εκ των μελετών τους κρίθηκαν βιώσιμες". 

Ο Υφυπουργός Γεωργίας κ. Παρασκευάς Φουντάς έχει το λόγο για τρία λεπτά, να πρωτολογήσει. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): 'Οπως ξέρουμε, κύριε Πρόεδρε, προχθές την Τρίτη στο Συμβούλιο Υπουργών Γεωργίας ελήφθη ομόφωνη απόφαση, που ικανοποιεί πλήρως τα ελληνικά αιτήματα για ρύθμιση και χάρισμα των αγροτικών χρεών ορισμένων συνεταιριστικών οργανώσεων. Οι συνεταιριστικές οργανώσεις, για τις οποίες ο ν. 2538/97 προβλέπει την αξιολόγηση της βιωσιμότητάς τους, βάσει σχετικών μελετών, έχουν ανταποκριθεί στη σύνταξη και υποβολή τους στην ΑΤΕ. Σε όσες περιπτώσεις οι μελέτες δεν κρίθηκαν πλήρεις, ζητήθηκαν συμπληρωματικά στοιχεία, μερικά των οποίων δεν έχουν υποβληθεί μέχρι αυτήν τη στιγμή. 

Από τα διαθέσιμα στοιχεία εκτιμάται ότι η πλειονότητα των οργανώσεων θα κριθούν βιώσιμες και το υπόλοιπο μετά την αφαίρεση της κάλυψης του δημοσίου θα ρυθμιστεί στα πλαίσια των διατάξεων που προβλέπει ο ν. 2237/94. Το ποσό αυτό όμως, επειδή δεν έχει ολοκληρωθεί η διαδικασία αξιολόγησης των μελετών, δεν είναι δυνατόν να προσδιοριστεί στην παρούσα φάση. Είμαστε ακόμη στην αρχή της ρύθμισης και πιστεύουμε ότι σε λίγο καιρό θα έχουμε περισσότερα στοιχεία που να θέσουμε υπόψη και της Βουλής και του κυρίου Βουλευτή. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Αποστόλου, έχετε το λόγο για δύο λεπτά να αναπτύξετε την επίκαιρη ερώτησή σας. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Υπουργέ, δεν μου απαντήσατε. Επιτέλους ο ελληνικός λαός πρέπει να πληροφορείται. 'Οταν πληρώνει ειδικά χαριστικές ρυθμίσεις θα πρέπει να είναι ενήμερος. Ο νόμος λέει μέσα σε τρεις μήνες από τη δημοσίευση θα πρέπει να υποβληθούν οι σχετικές μελέτες. 'Εχει περάσει πλέον ένας χρόνος. 

Το θέμα είναι, κύριε Υπουργέ, ότι είχαμε και με τον 2237/94 ρυθμίσεις εξακοσίων δισεκατομμυρίων (600.000.000.000). 'Εχουμε τώρα χαριστικές ρυθμίσεις εκατόν εξήντα δισεκατομμυρίων (160.000.000.000). Το αποτέλεσμα να είσθε σίγουρος ότι θα είναι το ίδιο. Είναι το ίδιο γιατί γίνονται με μόνη αποκλειστική προϋπόθεση την κάλυψη οικονομικών αδυναμιών της Αγροτικής Τράπεζας. Εκεί είναι το μεγάλο πρόβλημα. Αύριο είναι σίγουρο ότι θα υπάρξει πρόβλημα για τις υπόλοιπες οφειλές. Θα υπάρχει όχι γιατί οι μελέτες τόσο δεν ανταποκρίνονται στη βιωσιμότητα των συνεταιριστικών οργανώσεων -και αυτό συμβαίνει στην πλειονότητα- αλλά κυρίως γιατί ο ίδιος ο νόμος ο 2538/97 στο άρθρο 18 λέει το εξής πρωτάκουστο: 

Αν μέσα σε δέκα μέρες, από την ώρα που θα υποβληθούν οι εκθέσεις βιωσιμότητας, δεν απαντήσουν τα Υπουργεία Οικονομικών και Γεωργίας, αυτοδίκαια η Αγροτική Τράπεζα παίρνει τα ομολογιακά δάνεια. Και δεν είναι μόνο αυτό, κύριε Υπουργέ. Είδατε ότι οδηγηθήκαμε στην Ευρωπαϊκή 'Ενωση κατηγορούμενοι. Πάρθηκε πολιτική απόφαση. 'Ομως, αυτή η πολιτική απόφαση δεν έχει κόστος; Τι θα γίνει αν αύριο, μεθαύριο θα υπάρξει πάλι πρόβλημα; 

Κύριε Υπουργέ, υπάρχει και ένα άλλο πρόβλημα. Αυτήν τη στιγμή οι περισσότερες από το 60% των οφειλών του αγροτικού κόσμου, των μεμονομένων πιστούχων προς την Αγροτική Τράπεζα, είναι ληξιπρόθεσμες. Βλέπετε ότι μία τέτοια λογική τι δημιουργεί. Βέβαια όχι ότι όλοι οι πιστούχοι γίνονται κακόπιστοι εξ αιτίας αυτής της συμπεριφοράς, αλλά οπωσδή-

  


 

  

Σελίδα 2574 

ποτε διδάσκει. Και το λέω αυτό, κύριε Υπουργέ, γιατί κάποια στιγμή θα πρέπει, επιτέλους, να επικρατήσει η λογική: 'Οταν οι συνεταιριστικές οργανώσεις ασκούν κοινωνική πολιτική, θα πρέπει το κράτος να αναλαμβάνει τις ευθύνες. 'Οταν υπάρχει διασπάθιση του χρήματος, θα πρέπει οι υπεύθυνοι να πληρώνουν. Δεν αρμόζουν τέτοιες συμπεριφορές στον ελληνικό λαό. Επιτέλους, αυτά τα πράγματα θα πρέπει να μπουν σε μία σειρά. 

Εμείς λέμε να υποστηριχθεί το συνεταιριστικό κίνημα, αλλά μόνο μέσα από μελέτες βιωσιμότητας, οι οποίες θα ανταποκρίνονται στην πραγματικότητα. Αυτή η κατάσταση διαιωνίζει μία σπατάλη σε βάρος των χρημάτων του ελληνικού λαού και είναι μία κατάσταση, η οποία φέρνει την Αγροτική Τράπεζα κάθε δύο, τρία χρόνια σε πολύ δυσμενή θέση. 

ΠΡΟΕΔΡΕΥΩΝ (Παναγιώτης Σγουρίδης): Κύριε Υφυπουργέ, θέλετε να προσθέσετε κάτι; 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): 'Οχι, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ολοκληρώθηκε η συζήτηση των επικαίρων ερωτήσεων. 

  


 

  

Σελίδα 2575 

ΠΡΟΕΔΡΕΥΩΝ (Παναγιώτης Σγουρίδης): Κύριοι Βουλευτές, εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

'Εχω την τιμή να ανακοινώσω στο Σώμα ότι: 

1. Η Διαρκής Επιτροπή Εθνικής 'Αμυνας και Εξωτερικών Υποθέσεων καταθέτει τις εκθέσεις της στα σχέδια νόμων του Υπουργείου Εξωτερικών: 

α) "Κύρωση του Πρωτοκόλλου το οποίο τροποποιεί τα άρθρα 40, 41 και 65 της Σύμβασης Εφαρμογής της Συμφωνίας του Σένγκεν της 19ης Ιουνίου 1990". 

β) "Κύρωση της Διαπεριφερειακής Συμφωνίας - πλαίσιο για τη συνεργασία μεταξύ της Ευρωπαϊκής Κοινότητας και των κρατών-μελών αυτής, αφ' ενός, και της Κοινής Αγοράς του Νότου και των κρατών-μελών αυτής, αφ' ετέρου". 

2. Η Διαρκής Επιτροπή Παραγωγής και Εμπορίου καταθέτει τις εκθέσεις της στα σχέδια νόμων του Υπουργείου Ανάπτυξης: 

α) "Κύρωση της Συμφωνίας τουριστικής συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Ινδίας". 

β) "Κύρωση της Συμφωνίας μεταξύ της Ελληνικής Επιτροπής Ατομικής Ενέργειας της Ελληνικής Δημοκρατίας και της ΕΘνικής Επιτροπής για τον έλεγχο πυρηνικών δραστηριοτήτων της Ρουμανίας, για την έγκαιρη γνωστοποίηση πυρηνικού ατυχήματος και την ανταλλαγή πληροφοριών σχετικών με τις πυρηνικές εγκαταστάσεις". 

Κύριοι συνάδελφοι εισερχόμαστε στην ψήφιση στο σύνολο του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: "Οικονομικοί πόροι της Νομαρχιακής Αυτοδιοίκησης και άλλες διατάξεις". 

Κύριε Φλωρίδη έχετε να κάνετε κάποια νομοτεχνική παρατήρηση επί του νομοσχεδίου; 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): 'Οχι, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ερωτάται το Σώμα: Γίνεται δεκτό το νομοσχέδιο και στο σύνολο; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Παναγιώτης Σγουρίδης): Το νομοσχέδιο έγινε δεκτό κατά πλειοψηφία και στο σύνολο. 

Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: "Οικονομικοί πόροι της Νομαρχιακής Αυτοδιοίκησης και άλλες διατάξεις" έγινε δεκτό κατά πλειοψηφία σε μόνη συζήτηση, επί της αρχής, των άρθρων και του συνόλου και έχει ως εξής: 

"Οικονομικοί πόροι της Νομαρχιακής Αυτοδιοίκησης και άλλες διατάξεις 

'Αρθρο 1

'Εσοδα της Νομαρχιακής Αυτοδιοίκησης 

Τα έσοδα της Νομαρχιακής Αυτοδιοίκησης είναι: 

α) Τακτικά, τα οποία προέρχονται από: 

1. Φόρους, τέλη, δικαιώματα και εισφορές. 

2. Εισοδήματα από εκμετάλλευση της κινητής και ακίνητης περιουσίας. 

3. Ειδική ετήσια επιχορήγηση από τον Τακτικό Προϋπολογισμό για την κάλυψη του κόστους άσκησης κρατικών αρμοδιοτήτων, οι οποίες μεταβιβάζονται στη Νομαρχιακή Αυτοδιοίκηση. 

4. Κεντρικούς Αυτοτελείς Πόρους. 

5. Πιστώσεις του προϋπολογισμού δημοσίων επενδύσεων. 

6. Τέλη, δικαιώματα και εισφορές ανταποδοτικού χαρακτήρα. 

β) 'Εκτακτα, τα οποία προέρχονται από: 

1. Τέλη για χρήση έργων που χρηματοδοτούνται με δανεισμό. 

2. Δάνεια, δωρεές, κληροδοσίες και κληρονομιές. 

3. Επιχορηγήσεις φορέων του δημόσιου τομέα. 

4. Εκποίηση περιουσιακών στοιχείων. 

5. Χρηματοδοτήσεις της Ευρωπαϊκής 'Ενωσης ή άλλων διεθνών οργανισμών. 

6. Κάθε άλλη πηγή. 

'Αρθρο 2

'Εσοδα από Κεντρικούς Αυτοτελείς Πόρους

1. Οι Κεντρικοί Αυτοτελείς Πόροι (Κ.Α.Π.) υπολογίζονται ως ποσοστό συμμετοχής της Νομαρχιακής Αυτοδιοίκησης στα έσοδα του Κρατικού Προϋπολογισμού από τους ακόλουθους φόρους και τέλη και αποδίδονται ετησίως στις Νομαρχιακές Αυτοδιοικήσεις: 

α) Τέλη κυκλοφορίας αυτοκινήτων, σε ποσοστό 15%. 

β) Φόρος μεταβίβασης οικοδομών, οικοπέδων και αγροκτημάτων, σε ποσοστό 10%. 

γ) Τέλος ταξινόμησης στα επιβατικά αυτοκίνητα, φορτηγά και λεωφορεία ιδιωτικής χρήσης και δημόσιας χρήσης που κυκλοφορούν για πρώτη φορά στην Ελλάδα, σε ποσοστό 4,5%. 

δ) Φόρος Προστιθέμενης Αξίας (Φ.Π.Α.) , σε ποσοστό 2%. 

ε) Τέλη διενέργειας Τεχνικών Ελέγχων Οχημάτων, σε ποσοστό 100%. 

2. Τα έσοδα της παραγράφου 1 διατίθενται κατά προτεραιότητα για την κάλυψη των κατωτέρω δαπανών των Νομαρχιακών Αυτοδιοικήσεων: 

α) Βοηθημάτων Υγειονομικής Περίθαλψης και Επιδομάτων Κοινωνικής Πρόνοιας. 

β) Επενδύσεων Νομαρχιακής Αυτοδιοίκησης που χρηματοδοτούνται αποκλειστικά από εθνικούς πόρους. 

γ) Λοιπών πάσης φύσεως λειτουργικών δαπανών. 

Οι πιστώσεις που προβλέπονται στον Τακτικό Προϋπολογισμό για την κάλυψη των ως άνω κατηγοριών δαπανών παύουν να ισχύουν από την ημερομηνία έναρξης εφαρμογής του παρόντος. Οι πιστώσεις του προγράμματος δημοσίων επενδύσεων, που προβλέπονται για την κάλυψη των δαπανών για επενδύσεις Νομαρχιακής Αυτοδιοίκησης που χρηματοδοτούνται αποκλειστικά από εθνικούς πόρους, παύουν να ισχύουν από την 1.1.2000. 

3. Αν τα ετήσια έσοδα από τους Κ.Α.Π. υπερβαίνουν τις αντίστοιχες ετήσιες δαπάνες της προηγούμενης παραγράφου, η διαφορά διατίθεται για το σχηματισμό Ειδικού Αποθεματικού Κεφαλαίου της Νομαρχιακής Αυτοδιοίκησης (Α.Κ.Ν.Α.), που τηρείται στο Ταμείο Παρακαταθηκών και Δανείων υπό ίδιο Λογαριασμό. Το Α.Κ.Ν.Α. διατίθεται κατά ποσοστό 50% για τη χρηματοδότηση των Νομαρχιακών Αυτοδιοικήσεων σε περιόδους υστέρησης εσόδων και για την αντιμετώπιση έκτακτων και επειγουσών δαπανών αυτών και κατά το υπόλοιπο 50% για την ενίσχυση των επενδύσεων των Νομαρχιακών Αυτοδιοικήσεων που χρηματοδοτούνται αποκλειστικά από εθνικούς πόρους. Η κατανομή του Α.Κ.Ν.Α. στις Νομαρχιακές Αυτοδιοικήσεις γίνεται ύστερα από πρόταση της Ε.Ν.Α.Ε., λαμβάνονται δε υπόψη ιδίως τα κριτήρια 

της παραγράφου 3 του άρθρου 3 του παρόντος νόμου. 

Με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομικών καθορίζεται ο τρόπος υπολογισμού του ετήσιου ύψους του Α.Κ.Ν.Α., οι προϋποθέσεις και η διαδικασία κατανομής του στις Νομαρχιακές Αυτοδιοικήσεις, ο τρόπος τήρησης και διαχείρισης του σχετικού Λογαριασμού, καθώς και κάθε αναγκαία σχετική λεπτομέρεια. 

Με όμοια απόφαση καθορίζεται ο τρόπος αναπλήρωσης των εσόδων της Νομαρχιακής Αυτοδιοίκησης από τους Κεντρικούς Αυτοτελείς Πόρους του παρόντος, στην περίπτωση κατάργησης ή μείωσης κάποιου εξ αυτών, είτε από άλλες πηγές εσόδων του Κρατικού Προϋπολογισμού είτε με αναπροσαρμογή των ποσοστών απόδοσης των υπόλοιπων εσόδων. 

'Αρθρο 3 

Κατανομή των εσόδων από Κεντρικούς Αυτοτελείς Πόρους 

1. Τα έσοδα της παρ. 1 του προηγούμενου άρθρου κατατίθενται στο Ταμείο Παρακαταθηκών και Δανείων σε ειδικό λογαριασμό με τίτλο "Κεντρικοί Αυτοτελείς Πόροι των Νομαρχιακών Αυτοδιοικήσεων".

  


 

  

Σελίδα 2576 

2. Η απόδοση των ανωτέρω εσόδων γίνεται με ισόποσες μηνιαίες προκαταβολές, βάσει των προβλεπόμενων εσόδων του προϋπολογισμού, και η τελική τους εκκαθάριση γίνεται με βάση τα απολογιστικά στοιχεία εσόδων του αντίστοιχου οικονομικού έτους. 

Αν κατά την εκκαθάριση προκύπτει υπόλοιπο εσόδων προς καταβολή, το υπόλοιπο αυτό διατίθεται για την ενίσχυση του Α.Κ.Ν.Α.. Αν, αντίθετα, τα έσοδα που έχουν αποδοθεί στις Νομαρχιακές Αυτοδιοικήσεις υπερβαίνουν αυτά που τους αναλογούν, με βάση τα απολογιστικά στοιχεία εσόδων του αντίστοιχου οικονομικού έτους, η διαφορά συμψηφίζεται με τις αποδόσεις των εσόδων του οικονομικού έτους εντός του οποίου διενεργείται η εκκαθάριση. 

3. Με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομικών, που εκδίδεται ύστερα από πρόταση της 'Eνωσης Νομαρχιακών Αυτοδιοικήσεων Ελλάδος (Ε.Ν.Α.Ε.), καθορίζονται τα κριτήρια και η διαδικασία κατανομής των εν λόγω εσόδων στις Νομαρχιακές Αυτοδιοικήσεις. 

Ως κριτήρια κατανομής λαμβάνονται υπόψη ιδίως: 

α) το πληθυσμιακό μέγεθος, οι πληθυσμιακές διακυμάνσεις ανά εποχές και η δημογραφική τάση, 

β) το μήκος και η βατότητα του οδικού δικτύου, 

γ) το επίπεδο των κοινωνικών εξυπηρετήσεων, 

δ) η δυνατότητα άντλησης τοπικών πόρων, 

ε) οι περιβαλλοντικές συνθήκες, 

στ) η οικονομική μειονεκτικότητα και οι δείκτες απασχόλησης. 

Η κατανομή των εσόδων αυτών στις Νομαρχιακές Αυτοδιοικήσεις γίνεται με κοινές αποφάσεις των ανωτέρω Υπουργών που εκδίδονται κατ' έτος. 

4. Οι διατάξεις του δεύτερου εδαφίου της παρ. 3 του άρθρου αυτού ισχύουν από 1.1.2000. 

'Αρθρο 4 

Επιχορήγηση Κρατικού Προϋπολογισμού 

1. Η επιχορήγηση από τον Κρατικό Προϋπολογισμό καλύπτει τις δαπάνες που διατίθενται για: 

α) Την υγειονομική περίθαλψη και λοιπών συναφών εξόδων ασφαλισμένων του Δημοσίου, για όσο χρόνο οι δαπάνες αυτές βαρύνουν τον προϋπολογισμό της Νομαρχιακής Αυτοδιοίκησης. 

β) Τη μισθοδοσία του προσωπικού των νοσηλευτικών ιδρυμάτων, για όσο χρόνο βαρύνουν τον προϋπολογισμό της Νομαρχιακής Αυτοδιοίκησης. 

γ) Τη μισθοδοσία του προσωπικού της Νομαρχιακής Αυτοδιοίκησης. 

δ) Μέρος των λειτουργικών δαπανών των νοσηλευτικών ιδρυμάτων. 

ε) Τη μισθοδοσία του προσωπικού και μέρους των δαπανών λειτουργίας των ιδρυμάτων πρόνοιας. 

στ) Τη μεταφορά μαθητών Δημοσίων Σχολείων Πρωτοβάθμιας και Δευτεροβάθμιας Εκπαίδευσης. 

ζ) Την αποζημίωση επιμίσθιων εκπαιδευτικών. 

η) Τη λειτουργία Σχολών Εκπαίδευσης Διδακτικού Προσωπικού. 

θ) Επενδύσεις Νομαρχιακής Αυτοδιοίκησης για την εκτέλεση συγχρηματοδοτούμενων έργων. 

Επίσης, με επιχορήγηση από τον Κρατικό Προϋπολογισμό, καλύπτεται κάθε αύξηση των υπό στοιχεία (α) και (γ) της παρ. 2 του άρθρου 2 του παρόντος νόμου δαπανών, που προκαλείται από αποφάσεις της Κεντρικής Διοίκησης. 

2. Η ανωτέρω επιχορήγηση είναι ανεξάρτητη από τα έσοδα που διατίθενται στη Νομαρχιακή Αυτοδιοίκηση από Κεντρικούς Αυτοτελείς Πόρους. 

'Αρθρο 5 

Θέματα προϋπολογισμού 

Νομαρχιακών Αυτοδιοικήσεων 

1. Ο προϋπολογισμός εσόδων των Νομαρχιακών Αυτοδιοικήσεων συντάσσεται με βάση: α) τα έσοδα που προέρχονται από τους Κ.Α.Π., β) την κρατική επιχορήγηση και γ) τα λοιπά έσοδα του άρθρου 1. 

2. Η σύνταξη του σχεδίου προϋπολογισμού εσόδων και εξόδων από τη Νομαρχιακή Επιτροπή και η ψήφιση του προϋπολογισμού από το νομαρχιακό συμβούλιο γίνεται έως το τέλος των μηνών Αυγούστου και Σεπτεμβρίου κάθε έτους, αντίστοιχα, με βάση απόφαση κατάρτισης προϋπολογισμού που εκδίδεται από τα Υπουργεία Εσωτερικών, Δημόσιας Διοίκησης και Αποκέντρωσης και Οικονομικών. Αν το σχέδιο του προϋπολογισμού δεν καταρτιστεί και δεν υποβληθεί, όπως προβλέπεται στην προηγούμενη παράγραφο ή αν ο πρόεδρος του νομαρχιακού συμβουλίου δεν μεριμνήσει για να συγκληθεί το συμβούλιο ως το τέλος Σεπτεμβρίου, το συμβούλιο συνέρχεται αυτοδίκαια την πρώτη Κυριακή στις 11 π.μ. μετά την ημερομηνία αυτή και προχωρεί στη σύνταξη και ψήφιση του προϋπολογισμού. 

Η απόφαση αυτή καθορίζει μεταξύ άλλων και τα επιτρεπόμενα όρια εξέλιξης των δαπανών, έτσι ώστε να είναι συμβατά με τις γενικότερες μακροοικονομικές και δημοσιονομικές εξελίξεις, με εξαίρεση τις δαπάνες που χρηματοδοτούνται αποκλειστικά από πόρους της Νομαρχιακής Αυτοδιοίκησης που προέρχονται από ανταποδοτικά τέλη. 

3. Σύνοψη του προϋπολογισμού των Νομαρχιακών Αυτοδιοικήσεων περιλαμβάνεται σε ιδιαίτερο τεύχος, που συνοδεύει τον Κρατικό Προϋπολογισμό. Με απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομικών καθορίζεται το περιεχόμενο της σύνοψης του προϋπολογισμού, οι σχετικές διαδικασίες και ο χρόνος υποβολής, καθώς και κάθε άλλη σχετική λεπτομέρεια. 

Με όμοια απόφαση καθορίζονται και οι όροι δημοσίευσης των απολογισμών δαπανών, καθώς και των αποτελεσμάτων χρήσεως του Αποθεματικού Κεφαλαίου της Νομαρχιακής Αυτοδιοίκησης. 

4. Οι συνολικές λειτουργικές και λοιπές δαπάνες του προϋπολογισμού των Νομαρχιακών Αυτοδιοικήσεων, που αναφέρονται στην περίπτωση γ' της παραγράφου 2 του άρθρου 2 του παρόντος νόμου, δεν μπορούν να αυξάνονται σε ετήσια βάση κατά ποσοστό μεγαλύτερο εκείνου της αύξησης των αντίστοιχων συνολικών δαπανών του Κρατικού Προϋπολογισμού, που προβλέπονται για την Κεντρική Διοίκηση. 

5. Οι πιστώσεις που εγγράφονται στον προϋπολογισμό των Νομαρχιακών Αυτοδιοικήσεων, για την πληρωμή των δαπανών υγειονομικής περίθαλψης των ασφαλισμένων του Δημοσίου, χρησιμοποιούνται αποκλειστικά για το σκοπό αυτόν και δεν επιτρέπεται η μεταφορά τους σε άλλους κωδικούς αριθμούς. Τυχόν αδιάθετα υπόλοιπα των ανωτέρω πιστώσεων μπορούν να διατίθενται για τη χρηματοδότηση και άλλων δραστηριοτήτων του επόμενου οικονομικού έτους. Με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομικών καθορίζεται κάθε σχετική λεπτομέρεια. 

'Αρθρο 6 

Κρατήσεις από τους Κ.Α.Π. υπέρ της Ε.Ν.Α.Ε. 

1. Από 1ης Ιανουαρίου 1999 οι εισφορές των Νομαρχιακών Αυτοδιοικήσεων προς την Ε.Ν.Α.Ε. καθορίζονται με απόφαση του Υπουργού Εσωτερικών, Δημόσιας Διοίκησης και Αποκέντρωσης, που εκδίδεται ύστερα από γνώμη της Ε.Ν.Α.Ε. σε ποσοστό από 0,3 έως 0,4% επί του ποσού των Κ.Α.Π. που γράφεται στον Τακτικό Προϋπολογισμό κάθε έτος για κατανομή στις Νομαρχιακές Αυτοδιοικήσεις. 

2. Το ποσό που αναλογεί στο παραπάνω ποσοστό εισάγεται σε ιδιαίτερο λογαριασμό στο Ταμείο Παρακαταθηκών και Δανείων με τίτλο "'Eσοδα της 'Eνωσης Νομαρχιακών Αυτοδιοικήσεων Ελλάδος" και αποδίδεται στην Ε.Ν.Α.Ε. με απόφαση του Υπουργού Εσωτερικών, Δημόσιας Διοίκησης και Αποκέντρωσης. 

'Αρθρο 7 

Λογιστικό Σχέδιο Νομαρχιακών Αυτοδιοικήσεων 

Οι διατάξεις του άρθρου 12 του ν. 2526/1997 εφαρμόζονται και για τις Νομαρχιακές Αυτοδιοικήσεις. Με απόφαση των 

  


 

  

Σελίδα 2577 

Υπουργών Εσωτερικών, Δημόσιας Διοίκησης και Αποκέντρωσης και Οικονομικών καθορίζεται ο χρόνος έναρξης εφαρμογής των διατάξεων του παρόντος άρθρου. 

'Αρθρο 8 

Μεταβατικές και τελικές διατάξεις 

1. Ο προϋπολογισμός των Νομαρχιακών Αυτοδιοικήσεων για το έτος 1998 επιχορηγείται από τον Κρατικό Προϋπολογισμό με το συνολικό ύψος των πιστώσεων που έχουν εγγραφεί για το σκοπό αυτόν. 

2. Σε περίπτωση υστέρησης των εσόδων του Κρατικού Προϋπολογισμού (άρθρο 2) κατά το πρώτο έτος εφαρμογής του παρόντος, η διαφορά θα καλυφθεί με συμπληρωματική επιχορήγηση από τον Κρατικό Προϋπολογισμό. 

3. Η απόφαση της παρ. 2 του άρθρου 5 του παρόντος νόμου, που αφορά το πρώτο έτος ισχύος των διατάξεων αυτού, καθορίζει τις γενικές αρχές σύνταξης του προϋπολογισμού των Νομαρχιακών Αυτοδιοικήσεων, χωρίς τους περιορισμούς του β' εδαφίου της ανωτέρω παραγράφου. 

'Αρθρο 9 

Καταργούμενες διατάξεις 

Κάθε διάταξη που αντίκειται στις ρυθμίσεις του παρόντος ή ρυθμίζει διαφορετικά θέματα των προηγούμενων άρθρων καταργείται. 

'Αρθρο 10 

Κάλυψη δαπανών 

Οι ενδεχόμενες δαπάνες που προκαλούνται από την εφαρμογή των διατάξεων της παρ. 3 του άρθρου 2, του δεύτερου εδαφίου της παρ. 1 του άρθρου 4 και της παρ. 2 του άρθρου 8, θα καλυφθούν από τις πιστώσεις που θα εγγράφονται στον Κρατικό Προϋπολογισμό των επόμενων οικονομικών ετών για το σκοπό αυτόν. 

'Αρθρο 11 

1. Η αληθής έννοια της διάταξης του άρθρου 2 παρ. 5 περίπτωση ζ' εδάφιο δεύτερο του ν. 2503/1997 είναι ότι με αυτή προσδιορίζεται η χρονική διάρκεια κατοχής του τυπικού προσόντος βάσει του οποίου έγινε κατάταξη στην αναφερόμενη κατηγορία. 

2. Συνιστάται επιτροπή στο Υπουργείο Εσωτερικών, Δημόσιας Διοίκησης και Αποκέντρωσης. 'Εργο της επιτροπής είναι η μελέτη και η ανάλυση των αρμοδιοτήτων της κεντρικής και περιφερειακής κρατικής διοίκησης και της Νομαρχιακής Αυτοδιοίκησης και εισήγηση για την προσαρμογή της νομοθεσίας όλων των Υπουργείων, σύμφωνα με το νέο θεσμικό πλαίσιο που αφορά τη συγκρότηση του Κράτους. 

Η επιτροπή συγκροτείται από το Γενικό Γραμματέα του Υπουργείου Εσωτερικών, Δημόσιας Διοίκησης και Αποκέντρωσης, ως πρόεδρο, ένα Γενικό Γραμματέα Περιφέρειας, το Νομικό Σύμβουλο του Νομικού Συμβουλίου του Κράτους στο Υπουργείο Εσωτερικών, Δημόσιας Διοίκησης και Αποκέντρωσης, από υπαλλήλους του Υπουργείου Εσωτερικών, Δημόσιας Διοίκησης και Αποκέντρωσης, από επιστήμονες οι οποίοι έχουν γνώση και εμπειρία σε θέματα δημόσιας διοίκησης και τοπικής αυτοδιοίκησης, από έναν εκπρόσωπο της 'Ενωσης Νομαρχιακών Αυτοδιοικήσεων της Ελλάδος και της Κεντρικής 'Ενωσης Δήμων και Κοινοτήτων Ελλάδος, ως μέλη. Στην επιτροπή ορίζονται και δύο υπάλληλοι του Υπουργείου Εσωτερικών, Δημόσιας Διοίκησης και Αποκέντρωσης, που εκτελούν χρέη γραμματειακής εξυπηρέτησης. 

Στην επιτροπή συμμετέχουν κάθε φορά, ανάλογα με τις αρμοδιότητες που εξετάζονται, και εκπρόσωποι των αρμόδιων Υπουργείων. 

Η επιτροπή υποβοηθείται στο έργο της από ομάδα τεχνικής στήριξης, που συγκροτείται από τρία μέχρι πέντε μέλη, υπαλλήλους του Υπουργείου Εσωτερικών, Δημόσιας Διοίκησης και Αποκέντρωσης. 

Με απόφαση του Υπουργού Εσωτερικών, Δημόσιας Διοίκησης και Αποκέντρωσης ορίζονται ο πρόεδρος και τα μέλη της επιτροπής και της ομάδας τεχνικής στήριξης και οι γραμματείς. 

Με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομικών καθορίζεται το ύψος της αποζημίωσης για τα μέλη της επιτροπής, της ομάδας τεχνικής στήριξης και των γραμματέων. 

3. Στο τέλος του πρώτου εδαφίου της περίπτωσης Β' της παρ. 3 του άρθρου 5 του ν. 2503/1997 μετά τη φράση "Δασών - Δασαρχεία" προστίθεται από την έναρξη ισχύος του η φράση "και Αναδασώσεων". 

Η διάταξη της παρ. 2 του άρθρου 7 του ν. 2503/1997 αντικαθίσταται από την έναρξη ισχύος της ως εξής: 

"Η Διεύθυνση Δασών - Δασαρχεία και οι Διευθύνσεις Αναδασώσεων διαρθρώνονται και έχουν τις αρμοδιότητες, την έδρα και την τοπική αρμοδιότητα που προβλέπονται από τις κείμενες διατάξεις, όπως ισχύουν κατά την έναρξη ισχύος του παρόντος." 

Οι διατάξεις των περιπτώσεων ιβ' της παρ. 5 του άρθρου 8 και ιδ' της παρ. 6 του άρθρου 8 του ν. 2503/ 1997 εφαρμόζονται αντίστοιχα και για τους υπαλλήλους της Διεύθυνσης Αναδασώσεων και τα Τμήματα αυτής. 

4. Το δεύτερο εδάφιο της παρ. 4 του άρθρου 1 του ν. 2623/1998 αντικαθίσταται ως ακoλούθως: 

"Η προθεσμία αυτή μπορεί να παρατείνεται με απόφαση του Υπουργού Εσωτερικών, Δημόσιας Διοίκησης και Αποκέντρωσης." 

'Αρθρο 12 

1. Το εδάφιο 1 της παρ. 2 του άρθρου 173 του π.δ. 410/1995 αντικαθίσταται ως εξής: 

"Οι δήμαρχοι, οι αντιδήμαρχοι, οι πρόεδροι κοινοτήτων και οι πρόεδροι δημοτικών συμβουλίων έχουν δικαίωμα να εισπράττουν από το δήμο ή την κοινότητα έξοδα παράστασης, που ορίζονται με απόφαση του Υπουργού Εσωτερικών, Δημόσιας Διοίκησης και Αποκέντρωσης, ανάλογα με τα τακτικά έσοδα που πραγματοποιούν οι δήμοι και οι κοινότητες. Η απόφαση του Υπουργού εκδίδεται ύστερα από γνώμη του διοικητικού συμβουλίου της Κεντρικής 'Ενωσης Δήμων και Κοινοτήτων της Ελλάδος." 

2. Θεωρούνται νόμιμες οι δαπάνες που πληρώθηκαν από Ο.Τ.Α. σε δημάρχους και προέδρους κοινοτήτων για έξοδα παράστασης, σε εκτέλεση αποφάσεων του Υπουργού Εσωτερικών, Δημόσιας Διοίκησης και Αποκέντρωσης που εκδόθηκαν εκτός της προθεσμίας που προβλέπεται από το άρθρο 173 του π.δ. 410/1995. 

3. Καταλογισμοί που έγιναν για δαπάνες της προηγούμενης παραγράφου, κατά το μέρος που δεν έχουν εκτελεσθεί μέχρι την έναρξη ισχύος του παρόντος, δεν εκτελούνται και τα τυχόν βεβαιωθέντα σε βάρος των καταλογισθέντων ποσά διαγράφονται. 

4. Οι Νομαρχιακές Αυτοδιοικήσεις με απόφαση του νομαρχιακού τους συμβουλίου δύνανται να θεσπίζουν πάγια χορηγήματα καθαριότητας για την αντιμετώπιση αντίστοιχων δαπανών των υπηρεσιών που υπάγονται σε αυτές (Διευθύνσεις αυτοτελών τμημάτων και αυτοτελών γραφείων). 

Στην ανωτέρω απόφαση ορίζονται: 

α) η υπηρεσία που αφορά το χορήγημα καθαριότητας, 

β) το ποσό του χορηγήματος, κατά μήνα ή άλλα χρονικά διαστήματα, και 

γ) ο Ειδικός Φορέας του προϋπολογισμού της Νομαρχιακής Αυτοδιοίκησης μετά του κωδικού αριθμού αυτού, σε βάρος του οποίου καταλογίζεται η δαπάνη, ως και ο οικείος κωδικός αριθμός εξόδου. 

Δικαιούχος του χορηγήματος καθαριότητας είναι ο προϊστάμενος της υπηρεσίας, που αφορά το ανωτέρω χορήγημα, η δε εκκαθάριση και πληρωμή τους γίνεται με την ίδια διαδικασία εκκαθάρισης και πληρωμής των λοιπών δαπανών της Νομαρχιακής Αυτοδιοίκησης. 

 

 

  

Σελίδα 2578 

5. Οι διατάξεις του προτελευταίου εδαφίου της παρ. 10 του άρθρου 13 του ν. 2539/1997 τροποποιούνται ως εξής: 

"Οι διατάξεις της παραγράφου αυτής ισχύουν από 1.1.2000." 

6. Οι Τεχνικές Υπηρεσίες Δήμων και Κοινοτήτων (Τ.Υ.Δ.Κ.) των Περιφερειών, εφόσον είχαν ή έχουν, μέχρι την 31η Δεκεμβρίου 1998, τις αρμοδιότητες "Διευθύνουσας ή Επιβλέπουσας Υπηρεσίας" σε συμβάσεις μελετών και έργων των οργανισμών τοπικής αυτοδιοίκησης πρώτου βαθμού, οι οποίοι συνενώθηκαν σε νέο δήμο, σύμφωνα με τις διατάξεις του ν. 2539/1997, που διαθέτει Τεχνική Υπηρεσία, εξακολουθούν και μετά την ημερομηνία αυτή και μέχρι 30 Ιουνίου 1999 να έχουν τις παραπάνω αρμοδιότητες. 

7. Εντός της προθεσμίας της προηγούμενης παραγράφου, η Τ.Υ.Δ.Κ. παραδίδει στην Τεχνική Υπηρεσία του νέου δήμου όλους τους σχετικούς φακέλους των επιβλεπόμενων έργων και μελετών, με σύνταξη πρωτοκόλλου, σε πέντε (5) αντίγραφα, για καθένα φάκελο χωριστά και τις αρμοδιότητες της "Διευθύνουσας ή Επιβλέπουσας Υπηρεσίας" αναλαμβάνει η Τεχνική Υπηρεσία του νέου δήμου. 

Στο οικείο πρωτόκολλο θα αναγράφονται, αναλυτικά και ονομαστικά, όλα τα περιεχόμενα του φακέλου, ήτοι, στοιχεία και συμβατικά τεύχη (ιδίως η θεωρημένη μελέτη) του αντίστοιχου έργου ή μελέτης, η ονομασία του εργοδότη Ο.Τ.Α., το είδος και η ονομασία του έργου ή της μελέτης, ο τρόπος και η σχετική απόφαση (εγκριτικές πράξεις) εκτέλεσης και ανάθεσης, το συμφωνητικό, το όνομα του αναδόχου, η εγκεκριμένη πίστωση, η έκπτωση του διαγωνισμού ή η επιτευχθείσα σε αυτόν προσφορά, τα στοιχεία και οι ορισμός του επιβλέποντος, η ημερομηνία εγκατάστασης (πρωτόκολλο) και χορήγησης πίνακα εργασιών, η συμβατική προθεσμία και οι εγκριθείσες παρατάσεις αυτής (μαζί με τις εγκριτικές πράξεις), καθώς επίσης τα οριστικά επιμετρητικά στοιχεία των μέχρι την ημέρα της παράδοσης του φακέλου εκτελεσθεισών εργασιών, ιδίως δε υπογεγραμμένα τα πρωτόκολλα αφανών εργασιών, τα πρωτόκολλα καταμέτρησης εργασιών που υπόκεινται σε φθορές, της ενσωμάτωσης εξαρτημάτων και υλικών, τα στοιχεία πληρωμών, όπως πιστοποιήσεις - λογαριασμοί (καταστάσεις ημερομισθίων, πρωτόκολλα παραλαβής υλικών και βεβαιώσεις μεταφορών κ.λπ. για τα έργα που εκτελούνται με αυτεπιστασία), πρωτόκολλα κανονισμού νέων τιμών μονάδας, συγκριτικοί ή ανακεφαλαιωτικοί πίνακες και συμπληρωματικές συμβάσεις μαζί με τις αντίστοιχες εγκριτικές τους πράξεις και όλα τα έγγραφα της σχετικής αλληλογραφίας. 

'Αρθρο 13 

1. Η παράγραφος 2 του άρθρου 18 του ν. 2539/1997 αντικαθίσταται ως εξής: 

"2. Εντός τεσσάρων (4) μηνών από την ημερομηνία ανάληψης των καθηκόντων των νέων Δημοτικών και Κοινοτικών Αρχών, καταρτίζονται οι Οργανισμοί Εσωτερικής Υπηρεσίας (Ο.Ε.Υ.) των νέων Ο.Τ.Α.. 

Οι Οργανισμοί αυτοί ψηφίζονται από τα δημοτικά ή κοινοτικά συμβούλια και εγκρίνονται από το Γενικό Γραμματέα της Περιφέρειας, η πράξη του οποίου δημοσιεύεται στην Εφημερίδα της Κυβερνήσεως, χωρίς προηγούμενη γνώμη του οικείου Υπηρεσιακού Συμβουλίου." 

2. Οι νέοι δήμοι και οι κοινότητες που προέρχονται από συνένωση περισσότερων Ο.Τ.Α., κατά το άρθρο 1 του ν. 2539/1997, επιτρέπεται ειδικά για το έτος 1999 να προσλαμβάνουν και να απασχολούν προσωπικό με σύμβαση ορισμένου χρόνου των κατωτέρω ειδικοτήτων: 

α) Οδηγών λεωφορείων και φορτηγών αυτοκινήτων και 

β) Χειριστών οδοποιητικών μηχανημάτων, δηλαδή φορτωτών και διαμορφωτών ισοπεδωτών. 

Ο αριθμός του προσωπικού αυτού των ανωτέρω εδαφίων α' και β' δεν πρέπει να υπερβαίνει κατά ανώτατο όριο τον αριθμό των μηχανημάτων και μέσων που θα χορηγηθούν στους Ο.Τ.Α. κατά το έτος 1999, από το Υπουργείο Εσωτερικών, Δημόσιας Διοίκησης και Αποκέντρωσης. 

γ) Προσωπικό των υπηρεσιών ανταποδοτικού χαρακτήρα, πλην διοικητικού. 

Η πρόσληψη του προσωπικού αυτού για το έτος 1999 γίνεται σύμφωνα με τις διατάξεις του άρθρου 21 του ν. 2190/1994, όπως ισχύει, χωρίς την έγκριση της επιτροπής της παρ. 2 του άρθρου 2 της ΠΥΣ 236/1994 και χωρίς την προϋπόθεση του δεύτερου εδαφίου της παρ. 12 του άρθρου 18 του ν. 2503/1997. 

Για τα προσόντα του ανωτέρω προσωπικού εφαρμόζονται οι διατάξεις του π.δ. 22/1990, όπως ισχύουν για τις αντίστοιχες κατηγορίες μόνιμου προσωπικού των Ο.Τ.Α.. 

3. Στο άρθρο 12 παρ. 5 του ν. 2503/1997 μετά το δεύτερο εδάφιο προστίθεται εδάφιο, το οποίο έχει ως εξής: 

"Σε περίπτωση που από το Γενικό Γραμματέα της Περιφέρειας διαπιστώνεται η ύπαρξη κενής θέσης ελεγκτή εσόδων - εξόδων Ο.Τ.Α. για οποιονδήποτε λόγο, επί χρονικό διάστημα μεγαλύτερο των τριάντα (30) ημερών και δεν έχει περιέλθει σε αυτόν πρόταση ή υπόδειξη του αρμόδιου για το διορισμό οργάνου του Ο.Τ.Α., στον οποίο υφίσταται η κενή οργανική θέση ελεγκτή εσόδων - εξόδων ή στη δεύτερη ως άνω περίπτωση του αρμόδιου για το διορισμό οργάνου άλλου Ο.Τ.Α., για την ανάθεση των ως άνω καθηκόντων σε άλλο υπάλληλο, σύμφωνα με τα αναγραφόμενα στα ανωτέρω δύο εδάφια, ο Γενικός Γραμματέας της Περιφέρειας αναθέτει με απόφασή του, που λαμβάνεται χωρίς πρόταση ή υπόδειξη, τα καθήκοντα ελεγκτή εσόδων - εξόδων Ο.Τ.Α. σε υπάλληλο του Ο.Τ.Α. στον οποίο υφίσταται η κενή οργανική θέση ή άλλου Ο.Τ.Α., ο οποίος εξυπηρετείται ταμειακά από την ίδια υπηρεσία, των κατηγοριών του προσωπικού που αναγράφονται στα δύο πρώτα εδάφια της παρ. 5 του άρθρου 12 του ν. 2503/1997." 

'Αρθρο 14 

Διακίνηση εγγράφων με ηλεκτρονικά μέσα 

(τηλεομοιοτυπία - ηλεκτρονικό ταχυδρομείο) 

1. Επιτρέπεται η διακίνηση εγγράφων μεταξύ των υπηρεσιών του Δημοσίου, των Ν.Π.Δ.Δ. και των οργανισμών τοπικής αυτοδιοίκησης ή μεταξύ αυτών και των ενδιαφερόμενων φυσικών προσώπων, νομικών προσώπων ιδιωτικού δικαίου και ενώσεων προσώπων με τηλεομοιοτυπία και ηλεκτρονικό ταχυδρομείο. 

2. Για την εφαρμογή του παρόντος άρθρου ορίζονται: 

α. Ως τηλεομοιοτυπία, η πιστή αναπαραγωγή από απόσταση εγγράφων με τη βοήθεια κατάλληλων τερματικών συσκευών. 

β. Ως τηλεομοιότυπο, το λαμβανόμενο αντίγραφο στην τερματική συσκευή λήψης. 

γ. Ως ηλεκτρονικό ταχυδρομείο, το σύστημα αποστολής και λήψης μηνυμάτων μέσω δικτύου, από και προς την ηλεκτρονική διεύθυνση των χρηστών. 

δ. Ως μήνυμα ηλεκτρονικού ταχυδρομείου, η πληροφορία, το κείμενο ή αρχείο δεδομένων ή άλλο έγγραφο, που μεταδίδεται με σύστημα ηλεκτρονικού ταχυδρομείου. 

ε. Ως ψηφιακή υπογραφή, η ψηφιακής μορφής υπογραφή σε δεδομένα ή συνημμένη σε δεδομένα ή λογικά συσχετιζόμενη με αυτά, που χρησιμοποιείται από τον υπογράφοντα ως ένδειξη αποδοχής του περιεχομένου των δεδομένων αυτών, εφόσον η εν λόγω υπογραφή: 

αα) συνδέεται μονοσήμαντα με τον υπογράφοντα, 

ββ) ταυτοποιεί τον υπογράφοντα, 

γγ) δημιουργείται με μέσα τα οποία ο υπογράφων μπορεί να διατηρήσει υπό τον έλεγχό του και 

δδ) συνδέεται με τα δεδομένα στα οποία αναφέρεται κατά τρόπο ώστε να μπορεί να αποκαλυφθεί οποιαδήποτε επακόλουθη αλλοίωση των εν λόγω δεδομένων. 

3. Οι διατάξεις του παρόντος άρθρου που αφορούν τη διακίνηση εγγράφων με τηλεομοιοτυπία εφαρμόζονται στα έγγραφα που συντάσσονται από όργανα των υπηρεσιών της παραγράφου 1 ή από φυσικά πρόσωπα, νομικά πρόσωπα ιδιωτικού δικαίου και ενώσεις προσώπων και ιδίως στις αποφάσεις, στις γνωμοδοτήσεις, στα πιστοποιητικά, στις βεβαιώσεις, στα ερωτήματα, στις αιτήσεις, στις εγκυκλίους, στις οδηγίες, στις εκθέσεις, στις μελέτες, στα πρακτικά, στα 

 

 

  

Σελίδα 2579 

στατιστικά στοιχεία, στα υπηρεσιακά σημειώματα, στις έγγραφες εισηγήσεις, καθώς και στις απαντήσεις. 

4. Μεταξύ των υπηρεσιών της παραγράφου 1, διακινούνται με ηλεκτρονικό ταχυδρομείο, κατά τις διατάξεις του παρόντος άρθρου, μηνύματα που έχουν ως περιεχόμενο γνωμοδοτήσεις, ερωτήματα, αιτήσεις, απαντήσεις, εγκυκλίους, οδηγίες, εκθέσεις, μελέτες, πρακτικά, στατιστικά στοιχεία, υπηρεσιακά σημειώματα και έγγραφες εισηγήσεις. Κατά τον παραπάνω τρόπο διακινούνται μεταξύ των υπηρεσιών αυτών και των φυσικών και νομικών προσώπων ιδιωτικού δικαίου μηνύματα που έχουν ως περιεχόμενο αιτήσεις παροχής πληροφοριών και σχετικές απαντήσεις. 

5. Για τη διακίνηση εγγράφων με τηλεομοιοτυπία ή μηνυμάτων με ηλεκτρονικό ταχυδρομείο προς φυσικά πρόσωπα, νομικά πρόσωπα ιδιωτικού δικαίου ή ενώσεις φυσικών προσώπων απαιτείται η συγκατάθεσή τους. Τα φυσικά ή νομικά πρόπωπα ιδιωτικού δικαίου μπορούν, με την υποβαλλόμενη αίτησή τους ή το διακινούμενο μήνυμα, να δηλώνουν την προτίμησή τους ως προς το μέσο της απάντησης. Σε διαφορετική περίπτωση τεκμαίρεται η συγκατάθεσή τους για τη διακίνηση της απάντησης με το ίδιο μέσο. 

6. Από τις διατάξεις των παραγράφων 3 και 4 εξαιρούνται: 

α. Τα απόρρητα έγγραφα και εν γένει εκείνα των οποίων κωλύεται η χορήγηση αντιγράφων από τις διατάξεις της κείμενης νομοθεσίας. 

β. Τα έγγραφα τα οποία περιέχουν ευαίσθητα δεδομένα προσωπικού χαρακτήρα, σύμφωνα με τις διατάξεις της κείμενης νομοθεσίας για την προστασία ατόμων από την επεξεργασία δεδομένων προσωπικού χαρακτήρα. 

γ. Οι αιτήσεις, προσφορές και δικαιολογητικά συμμετοχής στις διαδικασίες πρόσληψης προσωπικού με οποιαδήποτε σχέση, στους διαγωνισμούς ή διαδικασίες ανάθεσης δημοσίων έργων, μελετών, προμηθειών, παροχής υπηρεσιών ή σε άλλους δημόσιους διαγωνισμούς, οι οποίοι πραγματοποιούνται βάσει προκήρυξης, εκτός αν ορίζεται διαφορετικά από ειδικές διατάξεις ή την οικεία προκήρυξη ή πρόσκληση συμμετοχής. 

δ. Τα έγγραφα για τα οποία προβλέπεται από τις κείμενες διατάξεις η υποβολή τους σε πρωτότυπα ή επικυρωμένα αντίγραφα, καθώς και έγγραφα που χρησιμοποιούνται ως δικαιολογητικά για την εξόφληση τίτλων πληρωμής. 

ε. Τα πάσης φύσεως αποδεικτικά είσπραξης. 

στ. Με αποφάσεις του Υπουργού Εσωτερικών, Δημόσιας Διοίκησης και Αποκέντρωσης και του αρμόδιου κατά περίπτωση Υπουργού, που δημοσιεύονται στην Εφημερίδα της Κυβερνήσεως και εκδίδονται εντός αποκλειστικής προθεσμίας τεσσάρων (4) μηνών από τη δημοσίευση του παρόντος νόμου, δύνανται να εξαιρούνται και άλλες κατηγορίες εγγράφων, εφόσον ειδικοί λόγοι επιβάλλουν την εξαίρεση αυτή. 

7. Αν η επιδιωκόμενη από φυσικό ή νομικό πρόσωπο ιδιωτικού δικαίου διακίνηση αφορά έγγραφα ή μηνύματα, τα οποία δεν περιλαμβάνονται στο πεδίο εφαρμογής του παρόντος άρθρου ή εξαιρούνται σύμφωνα με την προηγούμενη παράγραφο, η υπηρεσία υποχρεούται να ενημερώνει σχετικώς τον ενδιαφερόμενο. 

8. Οι αιτήσεις που υποβάλλονται με τηλεομοιοτυπία δεν χαρτοσημαίνονται. Αν για τη χορήγηση πιστοποιητικού ή άλλου είδους βεβαίωσης απαιτείται η καταβολή παραβόλου, τέλους ή άλλου ποσού υπέρ του Δημοσίου ή τρίτων, τα σχετικά παραστατικά πρέπει να προσκομίζονται κατά την παραλαβή του. Στην περίπτωση αυτή δεν είναι δυνατή η αποστολή του πιστοποιητικού ή της βεβαίωσης με τηλεομοιοτυπία. 

9. Για την εφαρμογή του παρόντος άρθρου, το μηχανικό μέσο (τηλεομοιοτυπική συσκευή), με το οποίο μεταβιβάζεται το έγγραφο, πρέπει να αφήνει ευκρινές αποτύπωμα, ώστε να είναι δυνατή η αναγνώριση της συσκευής αποστολής. Το αποτύπωμα αυτό περιλαμβάνει τον αριθμό κλήσης της τηλεομοιοτυπικής συσκευής του αποστολέα και του παραλήπτη, την ημερομηνία και την ώρα αποστολής, καθώς και τον αριθμό της τρέχουσας σελίδας. 

10. Τα έγγραφα που αποστέλλονται από τις υπηρεσίες της παραγράφου 1 και τους ιδιώτες, φυσικά ή νομικά πρόσωπα, με τηλεομοιοτυπική συσκευή, πρέπει, απαραιτήτως, να συνοδεύονται από φύλλο αποστολής. 

11. Προκειμένου για έγγραφα που αποστέλλονται από τις παραπάνω υπηρεσίες, το φύλλο αποστολής πρέπει να περιέχει: 

α. τον πλήρη τίτλο και τη διεύθυνση της αποστέλλουσας υπηρεσίας, 

β. τα στοιχεία προσδιορισμού της ταυτότητας του αποστελλόμενου εγγράφου, όπως τον πλήρη τίτλο της εκδούσας υπηρεσίας, τον αριθμό πρωτοκόλλου και την ημερομηνία έκδοσης, 

γ. τον αριθμό σελίδων του αποστελλόμενου εγγράφου και 

δ. το ονοματεπώνυμο, την ιδιότητα, τον αριθμό τηλεφώνου και τηλεομοιοτυπικής συσκευής, καθώς και την υπογραφή του χειριστή. 

12. Προκειμένου για έγγραφα που αποστέλλονται από ιδιώτη, το φύλλο αποστολής πρέπει να περιέχει: 

α. το ονοματεπώνυμο ή την επωνυμία, τη διεύθυνση, τον αριθμό τηλεφώνου και, εφόσον υπάρχει, της τηλεομοιοτυπικής συσκευής του φυσικού ή νομικού προσώπου που υπογράφει το έγγραφο και την ημερομηνία έκδοσης, 

β. τον αριθμό των σελίδων του αποστελλόμενου εγγράφου και 

γ. την υπογραφή του αποστολέα. 

Αν το έγγραφο αποστέλλεται από νομικό πρόσωπο, το φύλλο αποστολής πρέπει να περιέχει και τα στοιχεία που αναφέρονται στην περίπτωση δ' της προηγούμενης παραγράφου. 

13. Τα εισερχόμενα με τηλεομοιοτυπία στις υπηρεσίες της παραγράφου 1 έγγραφα πρωτοκολλούνται με την ημερομηνία και κατά τη σειρά λήψης τους. Με απόφαση του Υπουργού Εσωτερικών, Δημόσιας Διοίκησης και Αποκέντρωσης καθορίζεται ο τρόπος συγκρότησης και τήρησης ενιαίου πρωτοκόλλου για τα έγγραφα που περιέχονται στην υπηρεσία, είτε κατατίθενται σε αυτήν είτε αποστέλλονται με το ταχυδρομείο ή τηλεομοιοτυπία. 

14. Τα αναφερόμενα στις παραγράφους 10 ως και 12 στοιχεία και το περιεχόμενο του μεταβιβαζόμενου με τηλεομοιοτυπία εγγράφου θεωρούνται ότι έχουν ληφθεί πλήρως και ευκρινώς, εκτός αν ο παραλήπτης ζητήσει την εκ νέου αποστολή του σε εύλογο χρόνο. 

15. Τα μηνύματα ηλεκτρονικού ταχυδρομείου μεταξύ των υπηρεσιών της παραγράφου 1 του παρόντος πρέπει να περιέχουν, τουλάχιστον, τη διεύθυνση ηλεκτρονικού ταχυδρομείου αποστολέα και λήπτη, τον πλήρη τίτλο της αποστέλλουσας υπηρεσίας, τα στοιχεία προσδιορισμού της ταυτότητας του αποστελλόμενου μηνύματος, το ονοματεπώνυμο, την ιδιότητα και τον αριθμό τηλεφώνου του χειριστή. Αν στο μήνυμα προσαρτώνται αρχεία δεδομένων, αναγράφεται ο χαρακτήρας και τα στοιχεία προσδιορισμού της ταυτότητας των δεδομένων αυτών. 

16. Τα μηνύματα που αποστέλλονται από ιδιώτες, φυσικά ή νομικά πρόσωπα ή ενώσεις προσώπων πρέπει να περιέχουν το ονοματεπώνυμο ή την επωνυμία, τη διεύθυνση της κατοικίας ή της έδρας, τη διεύθυνση ηλεκτρονικού ταχυδρομείου και τον αριθμό τηλεφώνου του φυσικού ή νομικού προσώπου που αποστέλλει το μήνυμα. Το τελευταίο εδάφιο της παραγράφου 15 ισχύει και στην περίπτωση αυτή. 

17. Το μήνυμα ηλεκτρονικού ταχυδρομείου θεωρείται ότι έχει περιέλθει στο λήπτη, εφόσον υπάρχει σχετική ηλεκτρονική επιβεβαίωση. Αν το οικείο σύστημα του ηλεκτρονικού ταχυδρομείου δεν υποστηρίζει την αυτόματη επιβεβαίωση της λήψης του μηνύματος, ο παραλήπτης του, εφόσον τούτο ζητηθεί από τον αποστολέα, υποχρεούται στην παραπάνω επιβεβαίωση. 

Η αποστολή μηνύματος με ηλεκτρονικό υπολογιστή δεν συνεπάγεται έναρξη των προθεσμιών άσκησης διοικητικών προσφυγών, ένδικων βοηθημάτων και ένδικων μέσων. 

18. Σε κάθε υπηρεσία που διαθέτει ηλεκτρονική διεύθυνση ορίζεται υπεύθυνος για τη χρήση και λειτουργία του ηλεκτρονικού ταχυδρομείου και τη διακίνηση των μηνυμάτων ηλεκτρο-

  


 

  

Σελίδα 2580 

νικού ταχυδρομείου. Ο υπεύθυνος λαμβάνει όλα τα αναγκαία και πρόσφορα μέτρα για την παρεμπόδιση στην πρόσβαση και χρήση μη εξουσιοδοτημένων προς τούτο ατόμων. 

19. Με προεδρικό διάταγμα, που εκδίδεται με πρόταση των Υπουργών Εσωτερικών, Δημόσιας Διοίκησης και Αποκέντρωσης, Οικονομικών, Ανάπτυξης και Μεταφορών και Επικοινωνιών, καθορίζονται οι προϋποθέσεις και η διαδικασία έκδοσης, διακίνησης, διαχείρισης και διασφάλισης της ψηφιακής υπογραφής, οι προϋποθέσεις παροχής και το περιεχόμενο των υπηρεσιών πιστοποίησης, οι τεχνικοί κανόνες για την κατάρτιση, την αποστολή, τη διατήρηση, την αντιγραφή και την αναπαραγωγή των μηνυμάτων ηλεκτρονικού ταχυδρομείου, την εγγύηση της ακεραιότητας, διάθεσης και διατήρησης των πληροφοριών που περιέχονται στο μήνυμα, καθώς και κάθε άλλη αναγκαία λεπτομέρεια. Με το ίδιο προεδρικό διάταγμα μπορεί να καθορίζονται και οι κατηγορίες μηνυμάτων τα οποία έχουν ισχύ και χωρίς να φέρουν ψηφιακή υπογραφή. 

20. Με το ανωτέρω προεδρικό διάταγμα ή άλλο μεταγενέστερο, που εκδίδεται με πρόταση των ίδιων Υπουργών, μπορεί να επεκτείνεται η διακίνηση μηνυμάτων ηλεκτρονικού ταχυδρομείου μεταξύ των δημοσίων υπηρεσιών, Ν.Π.Δ.Δ. και Ο.Τ.Α. ή μεταξύ αυτών και των φυσικών και νομικών προσώπων ιδιωτικού δικαίου σε όλες ή ορισμένες από τις αναφερόμενες στην παρ. 3 του παρόντος άρθρου κατηγορίες εγγράφων. Η επέκταση αυτή επιτρέπεται μόνο σε μηνύματα που φέρουν ψηφιακή υπογραφή, η οποία είναι σύμφωνη με τους όρους και προδιαγραφές που προβλέπονται από το προεδρικό διάταγμα της προηγούμενης παραγράφου. 

21. Το τηλεομοιότυπο έχει την ισχύ του μεταβιβαζόμενου εγγράφου, εφόσον συντρέχουν οι προϋποθέσεις και τηρείται η διαδικασία που προβλέπεται στο παρόν άρθρο. 

22. Η ψηφιακή υπογραφή επιφέρει τα αποτελέσματα της ιδιόχειρης υπογραφής, κατά την κείμενη νομοθεσία. Το μήνυμα ηλεκτρονικού ταχυδρομείου που φέρει ψηφιακή υπογραφή σύμφωνα με το προεδρικό διάταγμα της παραγράφου 19 έχει την αποδεικτική ισχύ εγγράφου κατά τους ορισμούς του Κώδικα Πολιτικής Δικονομίας και κάθε άλλης σχετικής διάταξης. 

23. Εφόσον τα διακινούμενα με τηλεομοιοτυπία έγγραφα πρέπει να διατηρηθούν, σύμφωνα με τις ισχύουσες διατάξεις για τη διατήρηση αρχείων, πέραν της διετίας, η οικεία υπηρεσία υποχρεούται να προβαίνει στην αρχειοθέτηση και επικυρωμένων από την ίδια φωτοτυπικών αντιγράφων των παραλαμβανόμενων τηλεομοιοτύπων. 

24. Τα μηνύματα ηλεκτρονικού ταχυδρομείου αρχειοθετούνται ηλεκτρονικώς και διατηρούνται για όσο χρόνο προβλέπουν οι ισχύουσες διατάξεις για τη διατήρηση αρχείων. Με απόφαση του Υπουργού Εσωτερικών, Δημόσιας Διοίκησης και Αποκέντρωσης μπορεί να ρυθμίζονται ειδικότερες τεχνικές λεπτομέρειες για την αρχειοθέτηση των μηνυμάτων του ηλεκτρονικού ταχυδρομείου. 

25. Η ισχύς του παρόντος άρθρου αρχίζει δύο (2) μήνες από τη δημοσίευση του νόμου αυτού στην Εφημερίδα της Κυβερνήσεως. 

'Αρθρο 15 

'Εναρξη ισχύος 

Η ισχύς των διατάξεων του νόμου αυτού αρχίζει από την 1.1.1999, εκτός αν ορίζεται διαφορετικά στις επί μέρους διατάξεις του." 

ΠΡΟΕΔΡΕΥΩΝ (Παναγιώτης Σγουρίδης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Παρεσχέθη η ζητηθείσα εξουσιοδότηση. 

Κύριοι συνάδελφοι διακόπτουμε για πέντε λεπτά. 

(Δ Ι Α Κ Ο Π Η )

(ΜΕΤΑ ΤΗ ΔΙΑΚΟΠΗ)

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, επαναλαμβάνεται η διακοπείσα συνεδρίαση. 

Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εργασίας και Κοινωνικών Ασφαλίσεων: "Οργανωτική και λειτουργική αναδιάρθρωση των φορέων κοινωνικής ασφάλισης και άλλες διατάξεις". 

Θα γίνει ονομαστική ψηφοφορία επί των άρθρων 62 και 63 του νομοσχεδίου. Θα συνεχίσουμε κατόπιν με την ψήφιση των υπολοίπων άρθρων και έπειτα θα προχωρήσουμε στη συζήτηση των τροπολογιών του Υπουργού και των Βουλευτών. 

Παράλληλα, όμως, μαζί με την ψηφοφορία αυτή θα διεξαχθεί και μυστική ψηφοφορία για την εκλογή ενός Κοσμήτορα και ενός Γραμματέα από το κόμμα της Συμπολίτευσης, σύμφωνα με την ειδική ημερήσια διάταξη που σας έχει διανεμηθεί. 

Κύριοι συνάδελφοι, θα πρότεινα να διεξαχθούν οι δύο ψηφοφορίες μαζί, εφόσον συμφωνείτε. 

Εγκρίνει το Σώμα; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το Σώμα ενέκρινε. 

Καλούνται επί του καταλόγου ο κ. Αλέξανδρος Βούλγαρης από το ΠΑΣΟΚ και ο κ. Γεώργιος Καλαντζής από τη Νέα Δημοκρατία. 

Επίσης, καλούνται ως ψηφολέκτες οι Βουλευτές κ. Χρήστος Θεοδώρου και ο κ. Αδάμ Ρεγκούζας από τη Νέα Δημοκρατία. Πρόεδρος της Εφορευτικής Επιτροπής είναι η κ. Ροδούλα Ζήση. 

Πριν προχωρήσουμε στην ονομαστική ψηφοφορία, τίθεται σε ψηφοφορία το άρθρο 61. 

Ερωτάται το Σώμα: Γίνεται δεκτό το άρθρο 61; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία. 

ΟΡΕΣΤΗΣ ΚΟΛΟΖΩΦ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 61 έγινε δεκτό κατά πλειοψηφία. 

Προχωρούμε τώρα στην ονομαστική ψηφοφορία επί των άρθρων 62 και 63 του νομοσχεδίου. 

Οι αποδεχόμενοι τα άρθρα 62 και 63 λέγουν "ΝΑΙ". 

Οι μη αποδεχόμενοι τα άρθρα 62 και 63 λέγουν "ΟΧΙ". 

Οι αρνούμενοι ψήφο, λέγουν "ΠΑΡΩΝ". 

Παρακαλώ να αρχίσει η ανάγνωση του καταλόγου. 

(ΨΗΦΟΦΟΡΙΑ)

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ.ΑΠΟΣΤΟΛΟΣ ΚΑΚΛΑΜΑΝΗΣ) 

(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ) 

ΠΡΟΕΔΡΟΣ (Απόστολος Κακλαμάνης): Υπάρχει κάποιος κύριος συνάδελφος, ο οποίος δεν άκουσε το όνομά του; Κανείς. 

Κηρύσσεται περαιωμένη η ονομαστική ψηφοφορία επί των άρθρων 62 και 63 και η μυστική ψηφοφορία για την εκλογή ενός Κοσμήτορα και ενός Γραμματέα από τη Συμπολίτευση και παρακαλώ τους κυρίους ψηφολέκτες να προβούν στην καταμέτρηση των ψήφων και στην διαλογή των ψηφοδελτίων και την εξαγωγή των αποτελεσμάτων. 

(ΚΑΤΑΜΕΤΡΗΣΗ-ΔΙΑΛΟΓΗ) 

(ΜΕΤΑ ΤΗΝ ΚΑΤΑΜΕΤΡΗΣΗ)

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να σας ανακοινώσω το αποτέλεσμα της διεξαχθείσης ονομαστικής ψηφοφορίας για τα άρθρα 62 και 63. 

Ψήφισαν συνολικά 244 Βουλευτές. 

Υπέρ των άρθρων, δηλαδή "ΝΑΙ" ψήφισαν 134 Βουλευτές. 

Κατά των άρθρων, δηλαδή "ΟΧΙ" ψήφισαν 110 Βουλευτές σύμφωνα με το παρακάτω πρωτόκολλο ονομαστικής ψηφοφορίας: 

"Ονομαστική ψηφοφορία επί των άρθρων 62 και 63 

"ΕΠΙΚΡΑΤΕΙΑΣ
 Ν
 Ο
 
Στεφανής Κων/νος
 +
  
 
Παντερμαλής Δημήτριος
 +
  
 
Μανίκας Στέφανος
 +
  
 

Σελίδα 2581 εώς και 2583 
σε PDF 



 

  

Σελίδα 2584 

64 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 65, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 65 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 66, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 66 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 67, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 67 έγινε δεκτό κατά πλειοψηφία, ως έχει. 

Ερωτάται το Σώμα: Γίνεται δεκτό το άρθρο 68, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 68 έγινε δεκτό κατά πλειοψηφία, ως έχει. 

Ερωτάται το Σώμα: Γίνεται δεκτό το άρθρο 69, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 69 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 70, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 70 έγινε δεκτό κατά πλειοψηφία, ως έχει. 

Ερωτάται το Σώμα: Γίνεται δεκτό το άρθρο 71, ως έχει. 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 71 έγινε δεκτό κατά πλειοψηφία, ως έχει. 

Ερωτάται το Σώμα: Γίνεται δεκτό το άρθρο 72, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 72 έγινε δεκτό κατά πλειοψηφία, ως έχει. 

Κατά τη συζήτηση του άρθρου 73 διενεμήθηκαν στο Σώμα και προσετέθησαν οι παράγραφοι 5 και 6, οι οποίες έχω τη γνώμη ότι θα έπρεπε να αποτελέσουν αντικείμενο χωριστής τροπολογίας και να τεθεί στο Σώμα κανονικά η προτεινόμενη ρύθμιση. 

Για να μην επαναληφθεί η συζήτηση, διότι διετύπωσε τη διαμαρτυρία της η Αξιωματική Αντιπολίτευση και άλλοι συνάδελφοι, θα παρακαλέσω τον κύριο Υπουργό και οι δύο αυτές παράγραφοι να αφαιρεθούν τώρα από το άρθρο 73. Και για μεν τη διάταξη, η οποία απαιτεί και κάποια συζήτηση, που αφορά τη δυνατότητα της διϋπουργικής επιτροπής να έχει μια προθεσμία άλλων έξι μηνών για επιχειρήσεις οι οποίες έχουν πρόβλημα ρύθμισης αξιώσεων πιστωτών τους και είναι στο στάδιο εκκαθάρισης, να κατατεθεί αυτή η τροπολογία ώστε το Σώμα να τη δει αυτοτελώς και να την ψηφίσει ως χωριστό άρθρο και όχι ως παράγραφο, όπως προσετέθη στο άρθρο 73. 

Σε ότι αφορά στην άλλη διάταξη υπάρχει μια τροπολογία, την οποία θα συζητήσουμε εν συνεχεία, του Υπουργού Εσωτερικών Δημόσιας Διοίκησης και Αποκέντρωσης, η υπ. αριθμ. 2292 που αναφέρεται στο άρθρο 10 του ν. 2414, όπου το προσωπικό των ΝΠΔΔ γίνεται προσωπικό ανωνύμων εταιρειών και για το οποίο γίνονται ορισμένες προβλέψεις. Σ' αυτήν την τροπολογία νομίζω νομοτεχνικώς ότι μπορεί, κύριοι συνάδελφοι, αφού συζητηθεί και κριθεί από το Σώμα, να προστεθεί ότι η προθεσμία της παραγράφου 1 του άρθρου 2 του ν. 2414, στον οποίο αναφέρεται η τροπολογία του Υπουργού, παρατείνεται αφ' ης έληξε για ένα χρόνο, ώστε το Σώμα κανονικά να δει και να συζητήσει αυτήν τη διάταξη. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριε Πρόεδρε, αν μου επιτρέπετε να πω μια λέξη σ' αυτό. 

ΠΡΟΕΔΡΟΣ (Απόστολος Κακλαμάνης): Παρακαλώ. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Είπα χθες στους κυρίους συναδέλφους ότι αυτές οι τροπολογίες έχουν έλθει από συναδέλφους μου Υπουργούς αφορούν παράταση προθεσμιών. Και επειδή το άρθρο 73 περιγράφεται και ως παράταση προθεσμιών, γιατί αναφέρεται σε προθεσμίες, νομοτεχνικά πίστευα ότι ήταν καλύτερα να πάει εδώ. Δεν έχω όμως καμία αντίρρηση να αποδεχθώ την πρότασή σας και να κάνουμε και συζήτηση. 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, δεν έχει νόημα να αρχίσουμε ξανά τη χθεσινή συζήτηση που ήταν διαδικαστική συζήτηση. 'Ετσι θα μας δοθεί η ευκαιρία και επί της ουσίας το Σώμα να πει την άποψή του και τι θέλει. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Καλώς, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Ο κ. Σιούφας έχει το λόγο. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, αυτό που έγινε στο άρθρο 73 είναι πρωτόγνωρο στην Εθνική Αντιπροσωπεία. Τροποποιήσεις έρχονται στα άρθρα σε ό,τι προκύπτει από τη συζήτηση που διεξάγεται στο Κοινοβούλιο και όχι σε τροπολογίες, μάλιστα ξένες προς το αντικείμενο και του νομοσχεδίου, αλλά και του Υπουργείου που εισηγείται το θέμα. Αυτός ήταν ο λόγος της παρέμβασης για να τηρηθεί και η ουσία των συζητήσεων, αλλά και το κύρος του Κοινοβουλίου, για τον τρόπο με τον οποίο επεχειρήθη να γίνει αυτό το θέμα. 

Πέρα από το γεγονός αυτό κύριε Πρόεδρε, παρακάλεσα και κάτι άλλο χθες στον κύριο Υπουργό, να είναι σήμερα στην Εθνική Αντιπροσωπεία ο κ. Παπαντωνίου ο οποίος έχει τη σημαντικότερη απ' αυτές των τροποποιήσεων, για να εξηγήσει στο Σώμα γιατί ζητάει για τέταρτη φορά παράταση ισχύος των διατάξεων του ν. 2414. Δεν μπορεί να λειτουργεί ο κ. Παπαντωνίου σαν αυτοκράτορας, να υποβάλει την τροπολογία και να αναλαμβάνει το φορτίο της υποστήριξής της ο κ. Παπαϊωάννου. 

ΠΡΟΕΔΡΟΣ (Απόστολος Κακλαμάνης): Δεν είναι εδώ ο κύριος Υπουργός. Δεν είναι σωστό να κάνετε χαρακτηρισμούς. Η Κυβέρνηση έχει εδώ τέσσερις, πέντε Υπουργούς. 

ΣΤΡΑΤΗΣ ΚΟΡΑΚΑΣ: Είναι πάντως ένα ζήτημα. 

ΠΡΟΕΔΡΟΣ (Απόστολος Κακλαμάνης): Ο Πρόεδρος του ΔΗ.Κ.ΚΙ. κ. Τσοβόλας έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, έχουμε διαμαρτυρηθεί κατ' επανάληψη, έχουμε συζητήσει στη Διάσκεψη των Προέδρων, για τον τρόπο με τον οποίο ασκείται η νομοθετική πρωτοβουλία από την Κυβέρνηση. Σ' αυτό το νομοσχέδιο είναι χαρακτηριστικός αυτός ο τρόπος ο οποίος δεν δείχνει σοβαρότητα από την πλευρά της Κυβέρνησης και παράλληλα μας παρασύρει ως Βουλή στη λογική της Κυβέρνησης. 

Εδώ βλέπω τροπολογίες υπουργικές άσχετες μάλιστα τελείως, με το νομοσχέδιο που συζητούμε. 

ΠΡΟΕΔΡΟΣ (Απόστολος Κακλαμάνης): Κύριε Πρόεδρε, με συγχωρείτε. Να συζητήσουμε τώρα το θέμα που έθεσα και εν συνεχεία θΰ συζητήσουμε τι θα κάνουμε με τις τροπολογίες. Εγώ προτείνω να ρυθμίσουμε το θέμα που δημιουργήθηκε χθες με το να καταθέσει, όπως το δικαιούται άλλωστε, η Κυβέρνηση τροπολογία για την παράγραφο εκείνη που προσετέθη χθές και να συζητηθεί κανονικά και ειδικά για το θέμα -επειδή υπάρχει η τροπολογία για τον 2414- της παράτασης της προθεσμίας να τεθεί ως δεύτερη παράγραφος εκεί και το Σώμα να αποφασίσει. 

Τώρα το τι θα κάνουμε με τις τροπολογίες αυτές, τί αφορούν 

  


 

  

Σελίδα 2585 

και λοιπά, θα σας δοθεί ο λόγος για να συζητήσουμε τι θα κάνουμε. 

ΔΗΜΗΤΡΙΟΣ ΤΣΟΒΟΛΑΣ (Πρόεδος του ΔΗ.Κ.ΚΙ): 'Οσον αφορά το θέμα αυτό πράγματι και εμείς συμφωνούμε με την άποψη που διετύπωσε ο κ. Σιούφας, ότι εδώ και αυτή η περίπτωση προτάσσεται σε μία κακή λειτουργία της Βουλής, που προκαλείται με τον τρόπο που νομοθετεί η Κυβέρνηση. 

ΠΡΟΕΔΡΟΣ (Απόστολος Κακλαμάνης): Πάντως υποθέτω ότι συμφωνείτε και εσείς σ' αυτήν τη ρύθμιση, την οποία προσπαθώ να κάνω. 

Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Συμφωνούμε με την πρότασή σας. Εξάλλου αυτό τονίσαμε χθές κατά την κατάθεση της σχετικής τροποποίησης. Αυτό όμως που πράγματι θέλω να τονίσω είναι, ότι ενώ οι εισηγητές ετοποθετούντο επί των συγκεκριμένων άρθρων, την ίδια στιγμή μοίραζε ο κύριος Υφυπουργός την τροποποίηση αυτή. Δεν έχουν καμιά σχέση οι δυο παράγραφοι που έχει βάλει ο κύριος Υπουργός με την έννοια του συγκεκριμένου άρθρου. 

ΠΡΟΕΔΡΟΣ (Απόστολος Κακλαμάνης): Ο κ. Κόρακας έχει το λόγο. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, εγώ θα ήθελα να ξεκινήσω από μια άλλη γενικότερη παρατήρηση. Είπαμε στη Διάσκεψη των Προέδρων, ότι ο χρόνος συζήτησης του νομοσχεδίου αυτού θα είναι μέχρι σήμερα, με τις τροπολογίες που είχαν κατατεθεί. 

ΠΡΟΕΔΡΟΣ (Απόστολος Κακλαμάνης):'Οχι, δεν είπαμε έτσι. Με τροπολογίες. Διότι τροπολογίες δεν υπήρχαν ουσιαστικά και αφήσαμε μια ημέρα. 

ΣΤΡΑΤΗΣ ΚΟΡΑΚΑΣ: 'Οχι, υπήρχαν τροπολογίες, υπήρχαν δυο ή τρεις τροπολογίες υπουργικές. 

ΠΡΟΕΔΡΟΣ (Απόστολος Κακλαμάνης): Δυο υπήρχαν, οι οποίες ήταν ήδη ενσωματωμένες. 

ΣΤΡΑΤΗΣ ΚΟΡΑΚΑΣ: Χθες λοιπόν, κύριε Πρόεδρε, κατατέθηκαν τροπολογίες, οι οποίες θα μπορούσαν να αποτελέσουν ξεχωριστό νομοσχέδιο η κάθε μια. Αυτό είναι το ένα. 

Το δεύτερο που θέλω να σημειώσω και έρχομαι στο θέμα που συζητάμε είναι ότι γίνεται μια πάγια τακτική της Κυβέρνησης. Τροπολογίες που δεν μπόρεσε να περάσει σε άλλα νομοσχέδια να τις φέρνει με τη μορφή προσθηκών στο συζητούμενο νομοσχέδιο. Και σχετικά με τις προσθήκες θα σας πω το εξής, για να συνεννοούμαστε, το είπα και χθες. Μας μοίρασε η Κυβέρνηση, αφού είχε ξεκινήσει η συζήτηση του νομοσχεδίου, κάμποσες σελίδες προσθηκών και τροποποιήσεων των άρθρων, που η κάθε μια χρειαζόταν και μια ξεχωριστή μελέτη, έρευνα και συζήτηση, που σημαίνει ότι μας φέρνει μπροστά στην αδυναμία. Μπορεί να είναι θετικές, αλλά δεν μπορούμε να τοποθετηθούμε. 

Σε ό,τι αφορά τη συγκεκριμένη τροπολογία, εμείς θα το πούμε και κατά τη συζήτηση. Διαφωνούμε με το περιεχόμενό της και διαφωνούμε και με την παράταση. 

ΠΡΟΕΔΡΟΣ (Απόστολος Κακλαμάνης): Αφήστε να το πείτε στη συζήτηση. 

ΣΤΡΑΤΗΣ ΚΟΡΑΚΑΣ: Βεβαίως, εκεί που την έβαλε τη ρύθμιση αυτή η Κυβέρνηση, στην παράταση για τις κάρτες των αλλοδαπών, ήταν όλως διόλου άσχετη. 

ΠΡΟΕΔΡΟΣ (Απόστολος Κακλαμάνης): Θα τα πούμε στις τροπολογίες αυτά. 

Κύριοι συνάδελφοι, εγώ νομίζω -και εκ των πραγμάτων και θεμιτό είναι επίσης κατά τον Κανονισμό- κατά τη συζήτηση των άρθρων να προτείνονται στο Σώμα αναδιατυπώσεις. Βέβαια είναι θέμα πραγματικό ότι κάθε φορά πότε πρόκειται για αναδιατυπώσεις και προσθήκες που προκύπτουν από τη συζήτηση και πότε είναι κάτι το οποίο δεν έχει καμιά σχέση με τη συζήτηση. 

Θέλω να σας διαβεβαιώσω -και πιστεύω ότι δεν υπάρχει πρόθεση να καταστρατηγείται ο Κανονισμός από κανέναν- ότι και το Προεδρείο προσπαθεί αλλά η ίδια η συζήτηση είναι δυναμική και πολλές φορές συμβαίνουν και ίσως υπάρχουν αβλεψίες που όμως πιστεύω εγώ ότι δεν είναι στις προθέσεις κανενός ούτε να τις προκαλέσει ούτε να τις ανεχθεί. 

Ερωτάται το Σώμα: Γίνεται δεκτό το άρθρο 73 χωρίς τις παραγράφου 5 και 6; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΣΤΡΑΤΗΣ ΚΟΡΑΚΑΣ: Δεκτό, με τις παρατηρήσεις που κάναμε. 

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 73 έγινε δεκτό κατά πλειοψηφία, χωρίς τις παραγράφους 5 και 6. 

Ερωτάται το Σώμα: Γίνεται δεκτό το άρθρο 74 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 74 έγινε δεκτό ως έχει, κατά πλειοψηφία. 

Ερωτάται το Σώμα: Γίνεται δεκτό το άρθρο 75 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 75 έγινε δεκτό ως έχει κατά πλειοψηφία. 

Ερωτάται το Σώμα: Γίνεται δεκτό το άρθρο 76 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 76 έγινε δεκτό ως έχει κατά πλειοψηφία. 

Ερωτάται το Σώμα: Γίνεται δεκτό το άρθρο 77, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 77 έγινε δεκτό όπως τροποποιήθηκε από τον κύριο Υπουργό κατά πλειοψηφία. 

Ερωτάται το Σώμα: Γίνεται δεκτό το άρθρο 78 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 78 έγινε δεκτό ως έχει κατά πλειοψηφία. 

Ερωτάται το Σώμα: Γίνεται δεκτό το άρθρο 79 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 79 έγινε δεκτό ως έχει κατά πλειοψηφία. 

Ερωτάται το Σώμα: Γίνεται δεκτό το άρθρο 80 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 80 έγινε δεκτό ως έχει κατά πλειοψηφία. 

Ερωτάται το Σώμα: Γίνεται δεκτό το άρθρο 81 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 81 έγινε δεκτό ως έχει κατά πλειοψηφία. 

Ερωτάται το Σώμα: Γίνεται δεκτό το άρθρο 82 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 82 έγινε δεκτό ως έχει κατά πλειοψηφία. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, ζήτησα χθες μια εξήγηση τι σημαίνει το άρθρο 82. Παρακαλώ να το διαβάσετε. Δεν έχει νόημα. 

ΠΡΟΕΔΡΟΣ (Απόστολος Κακλαμάνης): Τώρα αυτό αφορά τους ερμηνευτές του δικαίου και την εγκύκλιο που θα στείλει ο Υπουργός. 

ΣΤΡΑΤΗΣ ΚΟΡΑΚΑΣ: 'Οχι, σε ποιά ποσά αναφέρεται, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): 'Ο,τι λέει το άρθρο 82, ετέθη σε ψηφοφορία. 

Τώρα κύριοι συνάδελφοι, έχουμε τις τροπολογίες. Από τις τροπολογίες αυτές είναι η τροπολογία του Υπουργού Εσωτερικών, Δημόσιας Διοίκησης και Αποκέντρωσης, που αφορά το προσωπικό των δημοσίων επιχειρήσεων και οργανισμών που μετατρέπονται σε ανώνυμες εταιρείες και το οποίο 

  


 

  

Σελίδα 2586 

προβλέπει αυτά τα οποία αναφέρονται εδώ, ότι διατηρούν το status το οποίο είχαν εάν τυχόν αλλάξει το καθεστώς και διαλυθούν οι ανώνυμες εταιρείες αυτές. Εκεί εν συνεχεία αυτών που σας είπα πριν, ως δευτέρα παράγραφο προστίθεται η προθεσμία της παραγράφου 1 του άρθρου 2 του ν. 2414/96, όπως αυτή παρατάθηκε με το άρθρο 63 του ν. 2637/98, η οποία παρατείνεται για ένα χρόνο από τη λήξη της. 'Οπως τίθεται έτσι η τροπολογία, επ' αυτής να συζητήσουμε και η Κυβέρνηση να απαντήσει στην κριτική που υπάρχει από την Αντιπολίτευση για τους λόγους της παρατάσεως αυτής. 

Ορίστε, κύριε Σιούφα. 

ΑΔΑΜ ΡΕΓΚΟΥΖΑΣ: Και το περιεχόμενο. 

ΠΡΟΕΔΡΟΣ (Απόστολος Κακλαμάνης): Βεβαιότατα. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, θα μου επιτρέψετε να κάνω την παρέμβαση αυτή γιατί φοβούμαι, ότι τις τελευταίες μέρες η Κυβέρνηση, ειδικά και εξαιτίας του ότι αυτό είναι το τελευταίο νομοσχέδιο της χρονιάς, άφησε για χθές το βράδυ να έλθουν να κατατεθούν περίπου έξι τροπολογίες, με περιεχόμενο αρκετά σοβαρό, εκτεταμένες, που θα μπορούσαν να αποτελέσουν ολόκληρο νομοσχέδιο. 

Δεν ήταν μέσα στη συμφωνία μας που έγινε στη Διάσκεψη των Προέδρων για το χρόνο της συζήτησης, για δύο λόγους, κύριε Πρόεδρε. 

Πρώτον, διότι αποτελεί αιφνιδιασμό, την ώρα που ολοκληρώνεται η συζήτηση του νομοσχεδίου, να έρχονται τροπολογίες όχι του περιεχομένου του νομοσχεδίου, αλλά άλλων Υπουργείων. Και δεύτερον, κύριε Πρόεδρε, με το να συζητηθούν οι τροπολογίες της Κυβέρνησης, εγώ αυτό το χαρακτηρίζω επιδρομή τροπολογιών, δεν θα συζητηθούν τροπολογίες των Βουλευτών. Και αντιλαμβάνεστε, κύριε Πρόεδρε, ότι δεν έχει νόημα, να πούν τα κόμματα στους συναδέλφους Βουλευτές, μην καταθέτετε τροπολογίες, διότι δεν πρόκειται να συζητηθούν. Εδώ δύο πράγματα πρέπει να γίνουν. 'Η να δοθεί μια μέρα ακόμα συζήτησης μετά την καινούρια χρονιά για να συζητηθούν αυτές οι τροπολογίες. 

'Αλλως, κύριε Πρόεδρε, δύο πράγματα πρέπει να συμβούν. Εσείς να αντισταθείτε ως Πρόεδρος όλων των πτερύγων της Βουλής απέναντι σε αυτή την επιδρομή της Κυβέρνησης, και δεύτερον, να προστατεύσετε τον ίδιο τον Πρωθυπουργό που εδώ μας ανακοινώθηκε ότι έχει πει στους Υπουργούς να είναι ελάχιστες οι τροπολογίες τις οποίες θα φέρνουν. Μάλιστα ανέθεσε και στο Γενικό Γραμματέα του Υπουργικού Συμβουλίου να ελέγχει αυτήν τη διαδικασία και ταυτόχρονα να μην είναι τροπολογίες, οι οποίες να είναι παντελώς άσχετες με το συζητούμενο νομοσχέδιο. Είναι μεγάλο το θέμα, κύριε Πρόεδρε, και δεν είναι μόνο το ενδιαφέρον του ομιλούντος, αλλά πιστεύω όλων των πτερύγων της Βουλής και κύρια υμών που είστε σε αυτήν την 'Εδρα ως Πρόεδρος όλου του Σώματος, να μην δίνονται αφορμές και υποβάθμιση του Σώματος, αλλά και για να γίνονται οι συζητήσεις επί τροχάδην και γρήγορα, με συνέπεια, οι διατάξεις σχεδόν όλων των νομοσχεδίων -και είναι πρωτοφανές αυτό το οποίο γίνεται- να μην αντέχουν ούτε ένα μήνα και να έρχονται να τροποποιηθούν. 

Πιστεύω ότι αυτό δεν υπηρετεί ούτε τον κοινοβουλευτισμό ούτε την Κυβέρνηση ούτε τα κόμματα που βρίσκονται μέσα σε αυτή την Αίθουσα. Γι' αυτό, κύριε Πρόεδρε, θα επιμένω. Αντισταθείτε σε αυτού του είδους τις πρακτικές, τις οποίες και πρώτος εσείς, αλλά και ο Πρωθυπουργός δέχθηκαν ότι πρέπει κάποια στιγμή να σταματήσουν. Τώρα βλέπουμε να φουντώνουν. 

Θέλω επίσης να σημειώσω, από το σύνολο των τροπολογιών που υπάρχουν εδώ, οι τροπολογίες εκείνες που αναφέρονται στην ΟΛΥΜΠΙΚ ΚΕΤΕΡΙΝΓΚ -αυτό το χώρο που με τόσο απλοχεριά η Κυβέρνηση δίνει τα πάντα- των ρυθμίσεων που γίνονται για ορισμένες κατηγορίες, είτε προσληφθέντων υπαλλήλων του ΙΚΑ είτε αυτών που πρόκειται να προσληφθούν με τη διάταξη, για την Αξιωματική Αντιπολίτευση θα συζητηθούν υπό μία μόνο προϋπόθεση: Η Κυβέρνηση για να είναι δίκαια θα δεχθεί να συζητήσει τροπολογίες από Βουλευτές όλων των πτερύγων της Βουλής, μηδέ και της πλειοψηφίας εξαιρουμένης που αναφέρεται στη ρύθμιση της εκκρεμότητας που υπάρχει με τους επιμελητές εισπράξεων, στο ΤΕΒΕ, στο ΤΣΑ και στο ΤΑΞΥ. 

Αυτή θα είναι η συνέπεια της Κυβέρνησης και η δίκαιη αντιμετώπιση θεμάτων και όχι προνομιακά σε ορισμένους χώρους να δίνουμε τα πάντα και τους άλλους να τους ξεχνάμε. 

Αυτά, κύριε Πρόεδρε, επί του παρόντος. 

ΠΡΟΕΔΡΟΣ (Απόστολος Κακλαμάνης): Ο κ. Τσοβόλας έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, πραγματικά θα διαμαρτυρηθώ για πολλοστή φορά και μέσα στην Ολομέλεια, σε συνέχεια διαμαρτυριών που έχω κατ'επανάληψη διατυπώσει στη Διάσκεψη των Προέδρων. 

'Ολοι μας επισημαίνουμε την υποβάθμιση των θεσμών και του Κοινοβουλίου. Και ας μην προσπαθούμε μετά, αν συναινέσετε και εσείς και οι Βουλευτές του κυβερνώντος κόμματος, να αποδίδουμε στους δημοσιογράφους και στα Μέσα Μαζικής Επικοινωνίας τα αίτια αυτής της συνεχούς καταρροής και κατάρρευσης των θεσμών. 

Από τη μια μεριά, κύριε Πρόεδρε, υλοποιώντας κυβερνητικές απαιτήσεις η Βουλή, με την πλειοψηφία που διαθέτει το κυβερνών κόμμα, έχει μετατρέψει τη Βουλή σε βιομηχανία περάσματος, επικύρωσης νομοσχεδίων που φέρνει η Κυβέρνηση κατά τρόπο πρόχειρο, ανεύθυνο, μοιράζοντας δισεκατομμύρια χωρίς δυνατότητα ελέγχου και συζήτησης μέσα σε αυτό το Σώμα, από τα κόμματα της Αντιπολίτευσης. 

Από την άλλη μεριά, μέσα από τη διαδικασία των περιορισμένων ημερών συζητήσεων και με το νέο φαινόμενο του να κατατίθενται την τελευταία ή την προτελευταία ημέρα σωρεία τροπολογιών και μάλιστα άσχετων με το νομοσχέδιο, τελικά φαλκιδεύονται απόλυτα τα δικαιώματα των Βουλευτών και των κομμάτων. Καλύτερα, κύριε Πρόεδρε, να καταργήσουμε τα κόμματα και τη Βουλή. Δεν χρειάζονται. Γιατί να πληρώνει ο Κρατικός Προϋπολογισμός τη λειτουργία της Βουλής εάν δεχθούμε να γίνει αυτό, το οποίο γίνεται και αυτήν τη στιγμή; 

Κύριε Πρόεδρε, μόνο μία τροπολογία από αυτές που κατατέθηκαν χθες στις 18.45', συνεπάγεται απώλεια εσόδων και δαπάνη στον Κρατικό Προϋπολογισμό κατά την έκθεση του Γενικού Λογιστηρίου του Κράτους είκοσι εννέα δισεκατομμύρια (29.000.000.000) δραχμές. Και θα το ανεχθείτε εσείς, κύριε Πρόεδρε, που διατυμπανίζετε κάθε στιγμή την ανάγκη -που ασφαλώς υπάρχει ανάγκη- αναβάθμισης της λειτουργίας του Κοινοβουλίου, που αναβαθμίζεται, επαναλαμβάνω, όχι με διοικητικά μέτρα, όχι με παρουσίες, αλλά με ουσιαστικό διάλογο και κατοχύρωση του ουσιαστικού διαλόγου, ώστε να μπορούν να αναδεικνύονται οι σκοποί των ρυθμίσεων; Θα δεχθείτε πραγματικά -εάν δεχθείτε αυτό το ανοσιούργημα που γίνεται και πάλι σήμερα με τέτοιες τροπολογίες- τέτοιας σοβαρότητας, να τα συζητήσουμε εδώ, τα οποία μάλιστα δεν έχουν και καμία σχέση με το συζητούμενο νομοσχέδιο; 

Εμείς, κύριε Πρόεδρε, δηλώνουμε καθαρά ότι εάν δεν τις αποσύρει η Κυβέρνηση και να επιμείνετε, κύριε Πρόεδρε, εμείς δεν πρόκειται να συμβάλουμε στη συνέχιση αυτής της υποβάθμισης του Κοινοβουλίου και των θεσμών για να διευκολύνουμε την Κυβέρνηση πάνω σε ρυθμίσεις, πολλές από τις οποίες αποτελούν -όπως θα πούμε αν συζητούσαμε με κατάλληλα νομοσχέδια αυτές οι τροπολογίες- και σκάνδαλο την ώρα κατά την οποία η Κυβέρνηση έρχεται να μιλήσει για νοικοκύρεμα του δημόσιου χρήματος, για νοικοκύρεμα των δημοσίων οικονομικών. 

(Στο σημείο αυτό κτυπάει το κουδούνι λήξεως του χρόνου ομιλίας του Προέδρου του ΔΗ.Κ.ΚΙ. κ. Δημητρίου Τσοβόλα) 

Εάν επιμείνετε, κύριε Πρόεδρε, εάν συμβάλλετε στο να συζητηθούν αυτές οι τροπολογίες, εμείς δηλώνουμε το εξής: Επειδή δεν εννοούμε άλλο να επιτρέψουμε -όσο εξαρτάται από εμάς- τη συνέχιση αυτής της υποβάθμισης, εμείς θα αποχωρήσουμε από τη συζήτηση των τροπολογιών, γιατί πραγματικά αυτό είναι... 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Γιατί να αποχωρήσετε; Να μείνετε και να κάνετε ονομαστικές ψηφοφορίες για να μην περάσουν. 

  


 

  

Σελίδα 2587 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Ποιες ψηφοφορίες, κύριε Μητσοτάκη; Ψηφοφορίες πάνω σε θέματα για τα οποία δεν επιτρέπεται ο ουσιαστικός διάλογος; Η ώρα είναι 13.15'. Για ποιες ψηφοφορίες συζητάμε; 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Με την αποχώρηση διευκολύνετε την Κυβέρνηση να τις περάσει. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Με τη μεθόδευση που γίνεται και επιτρέπει ο Κανονισμός, τελικά οι ψηφοφορίες είναι για το θεαθήναι, είναι για τα μάτια του κόσμου, είναι για να ρίχνουμε στάχτη στα μάτια του κόσμου, αφού ακριβώς ανά πάσα στιγμή γίνονται οι γνωστές μεθοδεύσεις. 

ΠΡΟΕΔΡΟΣ (Απόστολος Κακλαμάνης): Σας παρακαλώ, κύριε Τσοβόλα, επειδή... 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Παρακαλούμε και τελειώνω κύριε Πρόεδρε... 

ΠΡΟΕΔΡΟΣ (Απόστολος Κακλαμάνης): Επειδή μιλάτε για τον Κανονισμό, ας τον σεβαστούμε τουλάχιστον. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος ΔΗ.Κ.ΚΙ.): Το Σύνταγμα λέει, κύριε Πρόεδρε και το ξέρετε καλύτερα από εμένα, ότι δεν επιτρέπεται να έρχονται άσχετες διατάξεις σε νομοσχέδιο. Και αυτό επιβάλλει την υποχρέωση κατοχύρωσης και της εφαρμογής του Συντάγματος σε εσας, στο Προεδρείο της Βουλής.Είναι υποχρέωση και δική μας. Εμείς τουλάχιστον είμαστε υποχρεωμένοι να ζητήσουμε να αποσυρθούν αυτές οι τροπολογίες που κατατέθηκαν χθες και σήμερα γιατί είναι φαλκίδευση, πέραν του ότι είναι έξω από τη συζήτηση που έγινε στη Διάσκεψη των Προέδρων. 

Από εκεί και πέρα, κύριε Πρόεδρε, μην αναζητάτε κατανόηση από τα κόμματα της αντιπολίτευσης που πράγματι με κατανόηση επι δύο χρόνια και υπεύθυνα συζήτησαν και τοποθετήθηκαν μέσα σε αυτήν τη Βουλή. 

Νομίζω, κύριε Πρόεδρε, πως έχετε υποχρέωση να διαφυλάξετε τους θεσμούς και τα κόμματα. 

ΠΡΟΕΔΡΟΣ (Απόστολος Κακλαμάνης): Μάλιστα. 

Κύριοι συνάδελφοι, θα δώσω στη συνέχεια το λόγο στους άλλους Βουλευτές που το ζήτησαν, αλλά θέλω να σημειώσω κάτι σ'αυτά τα οποία είπε ο κ. Τσοβόλας ο Πρόεδρος του ΔΗ.Κ.ΚΙ., που δεν αφορούν την Κυβέρνηση, περισσότερο αφορούν το Προεδρείο, γιατί η λειτουργία του Κοινοβουλίου, η λειτουργία των κοινοβουλευτικών θεσμών είναι ευθύνη, σε ό,τι αφορά τουλάχιστον αυτήν την Αίθουσα του Προεδρείου, και χωρίς καμία διάθεση αντιδικίας γιατί ο Πρόεδρος του Σώματος δεν επιτρέπεται και δεν μπορεί να αντιδικεί με κανέναν.Και αυτό το γνωρίζουν όλοι μέσα στην Αίθουσα και το μέτρο ευθύνης καθενός νομίζω πως προκύπτει και από το πόσο αντιλαμβάνεται αυτό τον κανόνα. Γιατί εκτός της 'Εδρας αυτής και εκτός της Αιθούσης και ο παρών και οι προκάτοχοί μου Πρόεδροι του Κοινοβουλίου ως πολιτικοί άνδρες αντιδικούσαν βεβαίως. Αλλά στην 'Εδρα το να αντιδικεί κανείς με τον Πρόεδρο που είναι στην 'Εδρα είναι ωσαν να θέλει να μιλάει μόνος και να μην έχει απάντηση. 

Εγώ δεν θα απαντήσω σε όλα αυτά . Αυτό όμως που θέλω να πω είναι ότι το να μην ενθυμείται κανείς το παρελθόν, ώστε να αξιοποιεί θετικά ότι γίνεται στο παρόν και να θέλει να βελτιώσει ακόμη τη κατάσταση στο μέλλον, είναι μέγα λάθος. 

Σ' αυτήν την Αίθουσα όσα είπε σήμερα ο κ. Τσοβόλας τα άκουσα εγώ και όσοι ήσαν μέλη του Κοινοβουλίου να λέγονται έτσι ακριβώς όταν Υπουργοί περιλαμβανομένου και του συναδέλφου κ. Τσοβόλα έφερναν χωρίς κανένα, έστω και αυτόν που δεν καλύπτεται από το Σύνταγμα, έλεγχο, τροπολογίες -το ότι δηλαδή φθάνει εδώ τώρα περιορισμένος αριθμός τροπολογιών- που έφθαναν κατά δεκάδες, με όλες τις κυβερνήσεις , σε όλες τις περιόδους της Βουλής, μέχρις αυτής. 

Θυμόμαστε όλοι ότι δώδεκα παρά ένα λεπτό κατετίθεντο κατά δεκάδες οι τροπολογίες. 

ΣΤΡΑΤΗΣ ΚΟΡΑΚΑΣ: Στις δύο η ώρα το πρωί. 

ΠΡΟΕΔΡΟΣ (Απόστολος Κακλαμάνης): Και η αντιπολίτευση δικαίως διαμαρτύρετο και έλεγε όλα όσα είπε σήμερα ο κ. Τσοβόλας για όλες τις τροπολογίες που προσυπέγραφε ο κ. Τσοβόλας ως Υπουργός Οικονομικών. 

Και σήμερα, αγαπητέ φίλε και συνάδελφε, κύριε Τσοβόλα βλέπετε μια συνειδητή προσπάθεια που γίνεται και συστηματική επί πέντε χρόνια από τον παρόντα Πρόεδρο του Σώματος να περιοριστεί και έχει περιοριστεί σημαντικότατα αυτό. Και όποιος δεν το αναγνωρίζει λυπούμαι, αλλά πρέπει για λόγους καλής πίστης να το αναγνωρίσει. 

ΚΥΡΙΑΚΟΣ ΣΠΥΡΙΟΥΝΗΣ: Είναι έτσι όπως το λέτε. 

ΠΡΟΕΔΡΟΣ (Απόστολος Κακλαμάνης): 'Εχουμε λοιπόν περιορίσει τον αριθμό, δεν έρχονται οι τροπολογίες και ο Υπουργός να τις μοιράζει και να λέει ότι το Σύνταγμα μου δίνει την ευχέρεια, ότι μέχρι το τέλος της συζητήσεως μπορώ να καταθέτω τροπολογίες. Βεβαιότατα δεν μπαίνω στην ουσία των ρυθμίσεων που προτείνονται, διότι δεν το δικαιούμαι. 

Και τέλος σε ό,τι αφορά το εάν είναι άσχετη μια τροπολογία ή όχι γνωρίζετε άριστα, ότι κατά τον Κανονισμό αυτό δεν κρίνεται απο τον Πρόεδρο του Σώματος, κρίνεται από τη Βουλή. 

Ο παρών Πρόεδρος του Σώματος κάνει μία προσπάθεια, η οποία νομίζω ευδοκιμεί, κατά κανόνα να επικοινωνεί με τον Υπουργό, όταν αντιλαμβάνεται ότι μία τροπολογία δεν είναι σχετική και για να μην υποβάλλεται η Βουλή στη δοκιμασία να συζητήσει και να αποφανθεί περί του αν είναι σχετική ή όχι, του λέει τη γνώμη του και κατά κανόνα αυτή η γνώμη ακούγεται γι' αυτό στο θέμα των άσχετων τροπολογιών έχει περιορισθεί επίσης δραστικά το φαινόμενο. 

Να αναθέσουμε μία έρευνα για όλα τα νομοσχέδια από το 1974 μέχρι σήμερα να μας βρουν αριθμό ασχέτων τροπολογιών ή τροπολογιών που προσετέθησαν σε χρόνο της τελευταίας στιγμής, της τελευταίας ημέρας, της προηγούμενης ημέρας ή της προ προηγούμενης για να δούμε επιτέλους αν έχουμε προοδεύσει ή πάμε πιο πίσω. Διότι αν λέμε όλα αυτά για το Κοινοβούλιο και τους θεσμούς, πρέπει να επιβεβαιώνονται από μία διαπίστωση αντικειμενική ότι πάμε πιο πίσω. 'Αλλως κινδυνολογούμε και επιτρέψτε μου να πω κακολογούμε κάποιους, οι οποίοι δεν μπορούν να πουν περισσότερα και να μας απαντήσουν επί της ουσίας. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, παρακαλώ το λόγο. 

ΠΡΟΕΔΡΟΣ (Απόστολος Κακλαμάνης): Κύριε Πρόεδρε, έχουν ζητήσει άλλοι το λόγο. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Παρακαλώ το λόγο. 

ΠΡΟΕΔΡΟΣ (Απόστολος Κακλαμάνης): Να κλείσει ο κύκλος των ομιλητών και μετά θα μιλήσετε. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, παρακαλώ το λόγο, μία λέξη θα πω. 

ΠΡΟΕΔΡΟΣ (Απόστολος Κακλαμάνης): Θα σας δώσω το λόγο μετά, κύριε Τσοβόλα. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, ήσασταν ήπιος σε όλα αυτά που είπατε, αλλά δεν τονίσατε κάτι που είναι ουσιώδες, το οποίο αντικρούει όλα αυτά που είπατε. Εσείς καθιερώσατε παρά τις αντίθετες απόψεις όλων των κομμάτων στη Διάσκεψη των Προέδρων, μία πάγια τακτική, μόνιμη χωρίς καμιά εξαίρεση. Βάζετε συγκεκριμένες ημέρες συνεδριάσεων για όλα τα νομοθετήματα. 

ΠΡΟΕΔΡΟΣ (Απόστολος Κακλαμάνης): Αυτό λέει ο Κανονισμός. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): 'Οχι. Ανεξάρτητα από αυτό, αφού βάζετε συγκεκριμένες ημέρες... 

ΠΡΟΕΔΡΟΣ (Απόστολος Κακλαμάνης): Δώστε μου τον Κανονισμό να τον διαβάσω για δέκατη πέμπτη φορά. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, εφόσον βάζετε συγκεκριμένες ημέρες και σε λίγο, σε μία ώρα θα κλείσετε τη συνεδρίαση, το να έρχονται τρεις τροπολογίες που η κάθε μία είναι νομοθέτημα, αποτελεί φαλκίδευση του διαλόγου και των δικαιωμάτων. 

ΠΡΟΕΔΡΟΣ (Απόστολος Κακλαμάνης): Κύριε Τσοβόλα ... 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Είναι 

  


 

  

Σελίδα 2588 

τελείως διαφορετικά από αυτά που είπατε. Αυτό θέλω να πω μόνο. 

ΠΡΟΕΔΡΟΣ (Απόστολος Κακλαμάνης): Κύριε Τσοβόλα, δεν θα καταπονήσω το Σώμα, αλλά παρακαλώ να διαβάσετε... 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, επιμένω να συστήσετε στην Κυβέρνηση να αποσύρει τις τροπολογίες αυτές. Αν δεν τις αποσύρει, δηλώνουμε από τώρα ότι εμείς ως ΔΗ.Κ.ΚΙ. αποχωρούμε, ως ένδειξη διαμαρτυρίας για τη φαλκίδευση δικαιωμάτων ... 

ΠΡΟΕΔΡΟΣ (Απόστολος Κακλαμάνης): Κύριε Τσοβόλα, σας παρακαλώ, δεν έχετε την αποκλειστικότητα. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): ... και τις σκανδαλώδεις ρυθμίσεις που γίνονται με τις διατάξεις αυτές. 

ΠΡΟΕΔΡΟΣ (Απόστολος Κακλαμάνης): Παρακαλώ. Επειδή επιμένετε να λέτε πράγματα αβάσιμα, σε ό,τι αφορά τουλάχιστον το Προεδρείο, έχω χρέος να το επισημαίνω, διότι οι εντυπώσεις κατά της Κυβερνήσεως, είναι δικό της θέμα, οι εντυπώσεις της Κυβερνήσεως κατά της Αντιπολιτεύσεως είναι επίσης δικό της θέμα οι εντυπώσεις, όμως, κατά της λειτουργίας του Κοινοβουλίου, είναι δικό μου θέμα. 

Σας λέω, λοιπόν, ότι αυτά που λέτε είναι αβάσιμα. Για να μην καταπονώ το Σώμα διαβάζοντας ξανά το άρθρο 107 και το άρθρο 14 του Κανονισμού σας παραπέμπω και πάλι σ'αυτά, μήπως κάποτε ευαρεστηθείτε να τα διαβάσετε, διότι πιστεύω ότι αυτά που λέτε δεν τα λέτε ενσυνειδήτως. Δεν μπορώ να δεχθώ ότι κακοποιείτε την αλήθεια ενσυνειδήτως. 

Διαβάστε παρακαλώ το άρθρο 107 και το άρθρο 14 του Κανονισμού. Θα δείτε ότι ο Κανονισμός προβλέπει πως αν γίνουν δύο συνεδριάσεις συν αν ακροαστεί η επιτροπή και φορείς, εφαρμόζεται το άρθρο 107. Αν γίνουν τρεις συνεδριάσεις, επίσης. 

Το άρθρο 14 επίσης λέει ότι η Διάσκεψη των Προέδρων αποφασίζει για τη διάρκεια του νομοσχεδίου -το λέω για πολλοστή φορά- για να έχουν μια επιπλέον δυνατότητα τα τρία μικρότερα κόμματα -όπως έχει γίνει και στον κοινοβουλευτικό έλεγχο, όπου έχει καταργηθεί επίσης η αναλογία της δυνάμεως των κομμάτων- πέραν εκείνων που ο Κανονισμός με την αυστηρή εφαρμογή του σας δίνει ως δικαιώματα. Τα δύο μεγαλύτερα κόμματα και το Προεδρείο της Βουλής έχουν ακολουθήσει αυτήν τη διαδικασία. Δηλαδή, η οργανωμένη συζήτηση που σας δίνει για το χρόνο των πέντε ημερών μερικές ώρες και όχι τη δυνατότητα να συμμετέχετε από αρχής μέχρι τέλους σ' αυτή τη συζήτηση, να γίνεται τακτική διαδικασία. Επίσης, στον έλεγχο έχετε τη δυνατότητα να κατεθέτετε ίσο αριθμό επικαίρων ερωτήσεων, εσείς που είσαστε κόμμα επτά Βουλευτών, με το κόμμα της Αξιωματικής Αντιπολίτευσης, που έχει εκατόν δύο Βουλευτές. 

Γιατί αυτά τα πράγματα επιτέλους! Δεν τα αναγνωρίζουμε. 

Δεν είναι αυτά ρυθμίσεις που βοηθούν το δημοκρατικό διάλογο, την πολυφωνία, τη δυνατότητα καθενός να επισημάνει, να ελέγξει να στηλιτεύσει; Δεν καταλαβαίνω γιατί θα πρέπει εμείς να καταστροφολογούμε και εν συνεχεία να λέμε ότι όσοι κάνουν κριτική η οποία μας ενοχλεί, διαστρέφουν την αλήθεια, που άλλωστε το κάνουμε εμείς οι ίδιοι εδώ μέσα; 

Εγώ έχω έναν κανόνα στον οποίο έχω αναφερθεί και άλλες φορές. Το 1987 μιλώντας ο κ. Μητσοτάκης τον είπε και το σημείωσα έκτοτε, διότι είναι πολύ σωστή η αρχή. 

Η Kυβέρνηση δεν μπορεί να εμποδίζεται στο νομοθετικό της έργο και η Aντιπολίτευση δεν μπορεί να εμποδίζεται στο να ασκήσει τον έλεγχό της. Αυτόν τον κανόνα εφαρμόζω εγώ. Βέβαια, όπου βλέπω υπερβολές από τη μια ή την άλλη πλευρά, προσπαθώ ως Πρόεδρος του Σώματος, πάντοτε συζητώντας, να ρυθμίσω το θέμα. Δεν μπορώ διότι έτσι θέλω το ένα ή το άλλο, να το επιβάλλω. Προσπαθώ. 

Πρέπει να πω ότι η Κυβέρνηση και η Αξιωματική Αντιπολίτευση, ανταποκρίνονται σε μεγάλο βαθμό, πάντοτε διατηρώντας τις αντιθέσεις τους, σ' αυτήν την προσπάθεια. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, το λόγο. 

ΠΡΟΕΔΡΟΣ (Απόστολος Κακλαμάνης):Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, αν όντως έγινε κάποια πρόοδος στην προσπάθεια που είπατε, αυτό δεν σημαίνει ότι δεν υπάρχει δυνατότητα για περαιτέρω πρόοδο. 

ΠΡΟΕΔΡΟΣ (Απόστολος Κακλαμάνης): Ασφαλώς. 

ΕΥΑΓΓΕΛΟΣ ΑΠΟΣΤΟΛΟΥ: Σας το λέω αυτό γιατί εσείς ο ίδιος στην αρχική σας παρέμβαση ανακόψατε, βάλατε φρένο στην προσπάθεια της Κυβέρνησης να φέρνει τροπολογίες υπό τύπον παραγράφων σε άρθρα τα οποία δεν έχουν καμία σχέση με το περιεχόμενο των τροπολογιών. 

'Οντως μέχρι και την τελευταία στιγμή η Κυβέρνηση καταθέτει τροπολογίες. Από την άλλη πλευρά είναι γεγονός, ότι υπάρχει σωρεία τροπολογιών που έχουν κατατεθεί όχι μόνο από Βουλευτές της Αντιπολίτευσης, αλλά και της Συμπολίτευσης. Και είναι τροπολογίες οι οποίες τουλάχιστον από πλευράς ενδιαφέροντος είναι μεγαλύτερης σημασίας απ' αυτές που καταθέτει η Κυβέρνηση. 

Επιτέλους, κύριε Πρόεδρε, υπάρχει και ένα θέμα που έχει σχέση με την αξιοπιστία των Βουλευτών, του Κοινοβουλίου. Αυτήν τη στιγμή μας παρακολουθούν από τα θεωρεία πολλοί πολίτες, οι οποίοι έχουν άμεση σχέση με αυτές τις τροπολογίες που έχουν καταθέσει οι συνάδελφοι Βουλευτές. Και επιτέλους δεν λέμε ότι πρέπει σώνει και καλά να τις υιοθετήσει η Κυβέρνηση, αλλά τουλάχιστον να φύγουν οι πολίτες με την εντύπωση ότι δεν κατατέθηκαν οι τροπολογίες μόνο και μόνο για πολιτική εκμετάλλευση, αλλά για να γίνει και μια σχετική συζήτηση. Από την πλευρά μας, λοιπόν, σας προτείνουμε, εφόσον η Κυβέρνηση θέλει να συζητήσει τις δικές της τροπολογίες, να συζητηθούν και οι τροπολογίες των συναδέλφων Βουλευτών. Αν δεν υπάρχει η δυνατότητα αυτή, να εξετάσουμε μήπως σε μια άλλη συνεδρίαση βρεθεί λύση. 

ΠΡΟΕΔΡΟΣ (Απόστολος Κακλαμάνης): Κύριε συνάδελφε, επειδή ο κ. Σιούφας το είπε αυτό από την αρχή, πρέπει να πω ότι όπου δεν υπάρχει συνταγματικό κώλυμα η Κυβέρνηση υιοθετεί μια τροπολογία και αυτή μπορεί να συζητήσει. Ειδικότερα τις τροπολογίες που έχουν καταθέσει οι συνάδελφοι και που αφορούν θέματα που οι τροπολογίες των Υπουργών φέρνουν, όπως η σχετική με το ΙΚΑ και η άλλη για το "ΟLYMPIC CATERING", ασφαλώς και θα συζητηθούν σήμερα. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, το λόγο. 

ΠΡΟΕΔΡΟΣ (Απόστολος Κακλαμάνης): Ο κ. Μητσοτάκης έχει το λόγο. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, εγώ παρακολούθησα αυτό το νομοσχέδιο, το οποίο θεωρώ πολύ σημαντικό και δεν πήρα το λόγο καθόλου. Αλλά τώρα θα μου επιτρέψετε να κάνω μερικές παρατηρήσεις επειδή αναφερθήκατε και σε εμένα. 

ΠΡΟΕΔΡΟΣ (Απόστολος Κακλαμάνης): Ευφήμως αναφέρθηκα. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Σας ευχαριστώ. 

Είναι ανάγκη αυτό που είπατε να το κάνετε για να διαπιστώσουμε αν προχωρούμε ή αν οπισθοδρομούμε. 

Εγώ με την εμπειρία που έχω θα μου επιτρέψετε να πω, ότι όχι απλώς οπισθοδρομούμε, αλλά οπισθοδρομούμε τραγικά σ' αυτό το θέμα. 

Αγαπητοί συνάδελφοι, στο παρελθόν -ας πάμε πίσω, πριν από τη δικτατορία- μερικοί από σας ήσασταν και τότε Βουλευτές και εσείς, κύριε Πρόεδρε... 

ΠΡΟΕΔΡΟΣ (Απόστολος Κακλαμάνης): Δεν είχα την τιμή τότε. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Η πάντως παρακολουθούσατε τις συνεδριάσεις. Στο παρελθόν ήταν κάτι αδιανόητο να έρθουν προσθήκες και του ίδιου του Υπουργού σε νομοσχέδια που συζητούσαμε. 

Εγώ ο ίδιος έχω συζητήσει τεράστια, σημαντικότερα νομοσχέδια και δεν θα μπορούσα να το διανοηθώ. Ας πούμε όμως, ότι ο Υπουργός με το συνταγματικό δικαίωμα που έχει μπορεί να φέρει προσθήκες την τελευταία ώρα, ακόμα και σε θέματα που δεν είναι σχετικά με το νομοσχέδιο. 

Το τερατώδες, κύριε Πρόεδρε, που συμβαίνει δυστυχώς επί των ημερών σας, είναι να έρχονται προσθήκες από άλλους 

  


 

  

Σελίδα 2589 

Υπουργούς, που δεν έχουν καμία σχέση με το αντικείμενο. Αυτό είναι κάτι το τερατώδες, το ευθέως αντισυνταγματικό! Λυπούμαι πάρα πολύ γιατί βρίσκεσθε σε αυτήν τη δύσκολη θέση. Ξέρω πως δεν το εγκρίνετε, αλλά συμφωνείτε, συνηγορείτε και συμπράττετε στην καθαρή παραβίαση του Συντάγματος και του Κανονισμού. Διότι αυτό είναι ανεπίτρεπτο. 

Κατά συνέπεια, το λιγότερο το οποίο μπορούμε να ζητήσουμε από το προεδρείο είναι -και το λέω με απόλυτα καλή διάθεση- να απαγορεύσετε στην Κυβέρνηση να φέρνει προσθήκες άλλων Υπουργών στα νομοσχέδια άλλων. Αυτό είναι το ελάχιστο το οποίο θα μπορούσε να ζητηθεί, κύριε Πρόεδρε. 

'Οσον αφορά τώρα τη διαδικασία εν γένει εγώ συμφωνώ μαζί σας. Και αυτό που είπα το τελευταίο το λέω και πάλι ότι η Κυβέρνηση πρέπει να έχει την ευκαιρία και την ευκολία να νομοθετεί και η Αντιπολίτευση πρέπει να έχει άνεση να κάνει τη δουλειά της όταν κάνει τον έλεγχο. 

Πλην, όμως, και στη νομοθεσία η Αντιπολίτευση έχει ορισμένα δικαιώματα στη νομοθετική εργασία, τα οποία εμείς οι παλαιότεροι -το είπα πρωτύτερα στον κ. Τσοβόλα και θα του εξηγήσω τι εννοώ- τα χρησιμοποιούσαμε. Και όταν ήμασταν αντίθετοι προς μια τακτική της Κυβέρνησης, χρησιμοποιούσαμε τα μέσα τα οποία ο Κανονισμός μας έδινε. 

Κατά συνέπεια, σήμερα που φέρνει αυτές τις προσθήκες, που είναι τερατώδεις εν πολλοίς διότι είναι άσχετες τελείως, μας αναγκάζει να κάνουμε ονομαστικές ψηφοφορίες έτσι ώστε να εξαναγκάσουμε την Κυβέρνηση, αφού δεν καταλαβαίνει αλλιώς, να πάρει πίσω τις τροπολογίες. Γιατί, τι σχέση έχει η τροπολογία του κυρίου Υπουργού των Οικονομικών -ο οποίος δεν μας κάνει και την τιμή να έρχεται ποτέ, αλλά αφ'υψηλού στέλνει κάποιον υποτακτικό του για να μας φέρει μια προσθήκη την τελευταία ώρα-με το νομοσχέδιο που συζητούμε; 

Αυτή είναι η πραγματικότητα, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Θέλω να πω στον κύριο Πρόεδρο και σε όλους, ότι οι τροπολογίες που κατατίθενται είναι με υπογραφές συναρμοδιότητας Υπουργών. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ανύπαρκτη συναρμοδιότητα! 

ΠΡΟΕΔΡΟΣ (Απόστολος Κακλαμάνης): Κύριε Πρόεδρε, αυτό έχει να κάνει πάλι με το σχετικό ή όχι του συνυπογράφοντος, που επίσης κρίνεται από τη Βουλή. 

Πρέπει όμως να πω -γιατί είναι εδώ και οι νεότεροι συνάδελφοι- ότι τα ζητήματα της νομοθεσίας, της διοίκησης, της λειτουργίας του κράτους και της οικονομίας προ της δικτατορίας, στη δεκαετία του '50 και στις αρχές της δεκαετίας του '60, ήταν τόσο απλά και τόσο περιορισμένα σε ό,τι αφορά την πολυπλοκότητα και το πλήθος των σημερινών προβλημάτων, ώστε αν επρόκειτο πραγματικά η Βουλή να περιορίζεται στο αντικείμενο αυστηρά της αρμοδιότητας καθενός Υπουργού που θα νομοθετεί, δεν ξέρω κατά πόσο θα μπορούσε πραγματικά να λειτουργήσει η πολιτεία. 'Αλλο είναι το θέμα του αν τα νομοσχέδια προετοιμάζονται καλά, εάν τα ζητήματα αντιμετωπίζονται καλά ή όχι. Αυτά τα κρίνει η Βουλή. 

Θέλω όμως να πω επίσης κάτι το οποίο δεν συνέβαινε στο παρελθόν. 

Θυμάμαι όταν ήμουν Βουλευτής από το 1974, όσες φορές παρεξέκλινα από την οφειλόμενη από εμένα και τη δικαιούμενη αναφορά στο νομοθέτημα και στις ρυθμίσεις του, τότε ο Προεδρεύων μου έλεγε την τυπική φράση: "Κύριε Κακλαμάνη, να κάνετε επερώτηση". 

Εδώ -και αυτό είναι ένα μεγάλο μέρος του χρόνου που τρώμε κατά τη συζήτηση των νομοσχεδίων- έχουμε συγχωνεύσει στη συζήτηση των νομοσχεδίων και τον κοινοβουλευτικό έλεγχο, που οφείλουμε να κάνουμε τις άλλες μέρες που ορίζει ο Κανονισμός. Αυτό είναι κάτι που δεν βοηθά και την Κυβέρνηση στο να γίνονται καλύτερα τα νομοσχέδιά της, πέραν των μειονεκτημάτων που μπορεί να έχουν εξυπαρχής. Επίσης, νομίζω, ότι πολλές φορές είναι ίσως και μια υπεκφυγή, όταν επί της συγκεκριμένης ρύθμισης, επί της συγκεκριμένης διατύπωσης, είτε νομοτεχνικά είτε επί της ουσίας, δεν θέλουμε να τοποθετηθούμε. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, παρακαλώ το λόγο. 

ΠΡΟΕΔΡΟΣ (Απόστολος Κακλαμάνης): Ορίστε, κύριε Κόρακα, έχετε το λόγο. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, θα ήθελα κατ' αρχήν να συμφωνήσω με την παρατήρηση που κάνατε ως προς τις προσθήκες. Αν μεν είναι προσθήκες που βγήκαν από τη συζήτηση αυτό θα μπορούσε κανείς να το κατανοήσει. 'Ομως, συνήθως -λυπάμαι πολύ- δεν είναι τέτοιες προσθήκες. 

Μάλιστα, να σας πω το εξής που συνέβη χθες: 'Οταν μοιράστηκαν οι προσθήκες τελευταία στιγμή και ενώ είχαν ξεκινήσει οι ενότητες είπα "μα, αυτές οι προσθήκες ήταν γνωστές και ήταν έτοιμες από χθες, γιατί δεν μας τις δώσατε χθες;". Και ο κύριος Υπουργός φάνηκε να συμφωνεί ότι ήταν από χθες, αλλά το γιατί δεν μας τις έδωσαν από χθες -από προχθές δηλαδή- απάντηση δεν πήραμε. 

Θέλω κατά δεύτερο λόγο να πω ότι μία εξήγηση μονάχα υπάρχει: Προφανώς η Κυβέρνηση φοβούμενη ή απεχθανόμενη για ευνόητους λόγους την πολλή συζήτηση γι' αυτά που προτείνει σου λέει όσο πιο πολύ αιφνιδιάσουμε, τόσο πιο εύκολα περνάμε τη διάταξη. 

Για τις τροπολογίες που κατατέθηκαν θα συμφωνήσω και εγώ, κύριε Πρόεδρε, ότι υπάρχουν ορισμένες οι οποίες είναι απλές, είναι εύκολες και θα μπορούσαμε να τις συζητήσουμε και πολύ σύντομα να τις συγκρίνουμε. Υπάρχουν όμως τουλάχιστον τρεις-τέσσερις οι οποίες είναι ολόκληρα νομοσχέδια. Για παράδειγμα αυτή που ζημιώνει κατά είκοσι εννέα δισεκατομμύρια (29.000.000.000) δραχμές το Ι.Κ.Α. Και έρχεται εδώ αιφνιδιαστικά, όταν ο ίδιος ο κύριος Υπουργός αναγνώρισε στους οικοδόμους ότι αυτό είναι απαίτηση των κατασκευαστών. 

ΠΡΟΕΔΡΟΣ (Απόστολος Κακλαμάνης): Αφήστε να τα πείτε στην ουσία της τροπολογίας. 

ΣΤΡΑΤΗΣ ΚΟΡΑΚΑΣ: Τελειώνω, κύριε Πρόεδρε. 

Επίσης, πρέπει να πούμε, κύριε Πρόεδρε, ότι η ώρα είναι ήδη δύο παρά. 'Εχουμε έξι, επτά υπουργικές τροπολογίες να συζητήσουμε και έχουμε και πάρα πολλές τροπολογίες Βουλευτών εμπρόθεσμες, οι οποίες δεν ξέρω πότε θα συζητηθούν. 

ΠΡΟΕΔΡΟΣ (Απόστολος Κακλαμάνης): Θα τα κάνουμε όλα, κύριε Κόρακα. Στις 18.00' θα αρχίσουμε τη συζήτηση του Προϋπολογισμού. 

ΣΤΡΑΤΗΣ ΚΟΡΑΚΑΣ: Η πρόταση που κάνω, επειδή σήμερα συζητάμε τον Προϋπολογισμό, είναι να μείνει μία ημέρα για μετά τις γιορτές. 'Ετσι θα μπορέσουμε με άνεση τουλάχιστον να τιμήσουμε και τις προτάσεις των Βουλευτών ή να αποσυρθούν οι τροπολογίες. Να αποσυρθεί η τροπολογία για τους οικοδόμους. 

ΠΡΟΕΔΡΟΣ (Απόστολος Κακλαμάνης): Παρακαλώ τώρα να απαντήσει ο κύριος Υπουργός και να μην καταναλώσουμε άλλο χρόνο επί της διαδικασίας. 

Ορίστε, κύριε Υπουργέ, έχετε το λόγο. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριοι συνάδελφοι, πιστεύω ότι αυτή η συζήτηση αδικεί την όλη διαδικασία μέχρι σήμερα. 

Υπάρχουν τροπολογίες τις οποίες εγώ χωρίζω σε τρεις ενότητες. Θα ξεκινήσω από τις σημερινές. Υπάρχουν αυτές που έχει καταθέσει το Υπουργείο Εργασίας και Κοινωνικών Ασφαλίσεων. Είναι τρεις τροπολογίες. Και οι τρεις αυτές τροπολογίες είναι ζητήματα τα οποία έχουμε συζητήσει στην επιτροπή. Σας είπα από την πρώτη μέρα ότι θα κατατεθούν. Δεν είναι αλήθεια ο ισχυρισμός όταν ξεκινήσαμε τη συζήτηση ότι θα συζητούσαμε μόνο τις τροπολογίες που είχαν κατατεθεί μέχρι εκείνη την ημέρα. Είναι ζητήματα για τα οποία έχουν κατατεθεί και πολλές τροπολογίες από συναδέλφους Βουλευτές. Αναφέρομαι εδώ είτε στα οικονομικοτεχνικά είτε στα ΚΤΕΛ -υπενθυμίζω στον κ. Τσοβόλα- είτε έχουν να κάνουν με ζητήματα τα οποία συνδέονται με θέματα που θέσατε εσείς. Οι δε χθεσινές προσθήκες, που είναι η δεύτερη ενότητα, είναι πάλι τροπολογίες συναδέλφων που έχουν να κάνουν με παρατάσεις προθεσμιών, παραδείγματος χάρη κάποιων που 

  


 

  

Σελίδα 2590 

ζούσαν στην αλλοδαπή ή κάποιες άλλες, τις οποίες νομοτεχνικά διατύπωσα, γι' αυτό και δεν υπήρξε καμία αντίρρηση από τους συναδέλφους και με συμφωνία έφερα χθες στη Βουλή. 

Για τις δύο με τις οποίες δημιουργήθηκε θέμα, ο κύριος Πρόεδρος νομίζω έδωσε σήμερα την καλύτερη δυνατή λύση. Προς τι, λοιπόν, ο θόρυβος; Υπάρχουν κάποιες τροπολογίες συναδέλφων Υπουργών της Κυβέρνησης, τις οποίες έχω προσυπογράψει και εγώ, που στη συντριπτική τους πλειοψηφία αν δεν κάνω λάθος οι πέντε από τις έξι, είναι παράταση προθεσμιών. Είχε την ατυχία αυτό το νομοσχέδιο, επειδή είναι το τελευταίο.... 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Με τη φορολογία κεφαλαίου τι σχέση έχετε εσείς; 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριε Πρόεδρε, σας παρακαλώ! 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν είμαστε πρόβατα εδώ μέσα! 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Επειδή είναι το τελευταίο που συζητείται στην Εθνική Αντιπροσωπεία, πριν από την περίοδο των διακοπών και υπάρχουν ορισμένες προθεσμίες, υπάρχουν ζητήματα που κυρίως οι οικονομικοί Υπουργοί πιστεύουν ότι πρέπει να λυθούν τώρα για να εξυπηρετηθούν κάποιοι 'Ελληνες πολίτες. Δεν είναι τίποτα παραπάνω. Μόνο επί των συγκεκριμένων, κύριοι συνάδελφοι, μπορώ να απαντήσω και όχι σε ένα λόγο με υπερβολές του κ. Τσοβόλα, "σκάνδαλα". Ποιο είναι το "σκάνδαλο"; Καταλάβατε εσείς ποιο είναι το "σκάνδαλο" από όλα αυτά; 

Kι αν ακόμη δεχτώ ότι υπάρχει και ένα στοιχείο υπερβολής, νομιμοποιείστε, κύριε Τσοβόλα, να λέτε να καταργήσουμε τη Βουλή, να καταργήσουμε τα κόμματα και όλες αυτές τις κορώνες; Μέχρι πού θα πάει ο δημαγωγικός και ο επιφανειακός λόγος σ' αυτήν την Αίθουσα; 

Παρακαλώ, κύριε Πρόεδρε, να πάμε επί των συγκεκριμένων ζητημάτων, γιατί διαφορετικά δεν θα μπορέσω να απαντήσω. Γιατί όταν θα επιχειρήσω να απαντήσω σε όλα, δεν μπορώ να απαντήσω σε γενικό και αφηρημένο λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, παρακαλώ το λόγο. 

ΠΡΟΕΔΡΟΣ (Απόστολος Κακλαμάνης): Θα πρέπει να προχωρήσουμε. Αυτό που πρέπει να πω είναι ότι ο κ. Τσοβόλας δεν είπε να καταργήσουμε, αλλά λέει ότι έτσι πάμε, ώστε να μην έχει νόημα. 

Ορίστε, κύριε Τσοβόλα. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Δεν ξέρω, διαλύεται η Βουλή και είναι η τελευταία ημέρα και πάμε για εκλογές; Αυτό το επιχείρημα επικαλέσθηκε ο κύριος Υπουργός. 

Κύριε Πρόεδρε, αναφέρομαι σε μία και μόνο τροπολογία, η οποία είναι πολλές σελίδες. 

ΠΡΟΕΔΡΟΣ (Απόστολος Κακλαμάνης): Αφήστε να το δούμε. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, σας παρακαλώ. 

Πείτε μου πώς θα νομοθετήσει η Βουλή -και δεν θα είναι βιομηχανία παραγωγής νομοθετημάτων της Κυβέρνησης- όταν γέμει αυτή η τροπολογία παραπομπών σε παραγράφους, σε εδάφια άρθρων κλπ. και είναι τελείως άσχετη. 

ΠΡΟΕΔΡΟΣ (Απόστολος Κακλαμάνης): Κύριε Τσοβόλα, επειδή το διαδικαστικό θέμα τελείωσε, επί της ουσίας θα πείτε την άποψή σας. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, επειδή επιμένει η Κυβέρνηση, εμείς δηλώνουμε ότι αποχωρούμε και δεν μετέχουμε στη συζήτηση. 

(Στο σημείο αυτό αποχωρούν της Αιθούσης οι Βουλευτές του ΔΗ.Κ.ΚΙ.) 

ΠΡΟΕΔΡΟΣ (Απόστολος Κακλαμάνης): Εγώ θα σας έλεγα την απόφαση για τις αποχωρήσεις να την περιορίσετε σε αριθμό, κύριε Τσοβόλα, διότι είναι μία υπερβολή. Πώς να το κάνουμε; 

Προχωρούμε με την ... 

ΜΑΡΙΑ ΔΑΜΑΝΑΚΗ: Κύριε Πρόεδρε, κάναμε μία πρόταση για άλλη μία συνεδρίαση. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, κάναμε μία πρόταση. Θα γίνει η συζήτηση επί των τροπολογιών των Βουλευτών ή όχι; 

ΠΡΟΕΔΡΟΣ (Απόστολος Κακλαμάνης): Βεβαίως, το είπα ήδη. Για τις τροπολογίες -το πρότεινε ο κ. Σιούφας- που έχουν να κάνουν με τις τροπολογίες που φέρνει η Κυβέρνηση, βεβαίως οι συνάδελφοι θα αναπτύξουν την άποψή τους εκεί. 

ΣΤΡΑΤΗΣ ΚΟΡΑΚΑΣ: Ο κ. Σιούφας είπε την άποψή του, εμείς έχουμε άλλα. 

ΠΡΟΕΔΡΟΣ (Απόστολος Κακλαμάνης): Μα, δεν νομίζω ότι διαφωνεί κανείς με αυτό που πρότεινε ο κ. Σιούφας. 

ΣΤΡΑΤΗΣ ΚΟΡΑΚΑΣ: Ο κ. Σιούφας είπε για τους ... 

ΠΡΟΕΔΡΟΣ (Απόστολος Κακλαμάνης): 'Οχι, όχι, μια στιγμή, να μη δίνω πάλι το λόγο στον κ. Σιούφα. Είπε ότι έτσι δεν δίνεται ο χρόνος να πουν οι συνάδελφοι για τις τροπολογίες τους και δεν είναι δυνατόν, ειδικότερα τροπολογίες που φέρνει η Κυβέρνηση για θέματα που έχουν καταθέσει οι Βουλευτές τροπολογίες, να συζητηθούν τροπολογίες της Κυβερνήσεως και να μη συζητηθούν των Βουλευτών και είπα ότι έχει δίκιο. 

Κύριοι συνάδελφοι, ας μην καταναλώνουμε άλλο το χρόνο μας. 

Πρώτη τροπολογία είναι η υπ'αριθμ. 2292 του Υπουργού Εσωτερικών, Δημόσιας Διοίκησης και Αποκέντρωσης, που αφορά την κατάσταση του προσωπικού των δημοσίων επιχειρήσεων, που γίνονται ανώνυμες εταιρείες και στην οποία -όπως είπα και σας το διάβασα και ο ίδιος, έκανα ο ίδιος τη διατύπωση- προσέθεσα την περί παρατάσεως προθεσμία της παραγράφου 1 του άρθρου 2 του ν.2414, όπως τροποποιήθηκε. 

Επ'αυτής θέλει κανείς το λόγο; 

Ο κ. Παυλόπουλος έχει το λόγο. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, θα μου επιτρέψετε να πω ... 

ΠΡΟΕΔΡΟΣ (Απόστολος Κακλαμάνης): Θέλω την κατανόησή σας για να μείνουμε εκεί ... 

ΠΡΟΚΟΠΗΣ ΠΑΥΛΟΠΟΥΛΟΣ: Θα είμαι σύντομος, κύριε Πρόεδρε. 'Ομως, θα κάνω μία συγκεκριμένη πρόταση. 

Θυμίζω ότι η τροπολογία αυτή έρχεται να καλύψει ένα κενό, που η ίδια η Κυβέρνηση δημιούργησε. Διότι όταν εξέδωσε τα πρώτα διατάγματα μετατροπής νομικών προσώπων δημοσίου δικαίου σε νομικά πρόσωπα ιδιωτικού δικαίου, όπως, παραδείγματος χάρη, πρόκειται για τον Οργανισμό Σχολικών Κτιρίων, δεν είχε καμία διάταξη σε ό,τι αφορά τη συνέχιση της νομιμότητας του μόνιμου προσωπικού που υπηρετούσε. 'Ετσι δεν επανέλαβε την παράδοση που η ίδια είχε δημιουργήσει -την είχε δημιουργήσει προηγουμένως η Νέα Δημοκρατία, αλλά την είχε και η Κυβέρνηση ακολουθήσει -όπως, παραδείγματος χάρη, με το Χρηματιστήριο Αξιών Αθηνών ή με το Ταμείο Παρακαταθηκών και Δανείων. 

'Ερχεται τώρα, επειδή ακριβώς δεν το προέβλεψε, να εισαγάγει με τροπολογία ειδική νομοθετική ρύθμιση προς την κατεύθυνση αυτή. Σωστά το κάνει και εμείς δεν διαφωνούμε. Αλλά το ζήτημα, κύριε Πρόεδρε, είναι όπως γνωρίζετε -και τα νομικά σας είναι πολύ καλά και το ξέρω- ότι η τροπολογία, παρά την προσθήκη την οποία εσείς κάνατε, είναι ατελής. Δεν ρυθμίζει το ζήτημα, παρά μόνο σε περίπτωση μετατροπής σε ανώνυμες εταιρείες και κυρίως ρυθμίζει το θέμα της μετάταξης μόνο σε περίπτωση διάλυσης. Κάτι είναι εντελώς ανορθολογικό, γιατί δεν λέει τι πρέπει να γίνει προηγουμένως, ενώ η μετάταξη, πολλές φορές εν όψει και των οργανισμών που πρόκειται να γίνουν, πρέπει να ολοκληρωθεί προηγουμένως. 

Για να μην σπαταλώ το χρόνο, κύριε Πρόεδρε -και επειδή δεν χρειάζεται να κάνουμε μόνο κριτική, αλλά συγκεκριμένες προτάσεις- θα μου επιτρέψετε -και ελπίζω να μην υπερβώ το χρόνο- να τονίσω ότι κάνουμε μία συνολική πρόταση, όπως πρέπει να είναι για να καλύπτει όλες τις περιπτώσεις, για να μην αφήνει κανένα κενό και κυρίως να επιτρέπει την μετάταξη ήδη από την αρχή. 

 

 

  

Σελίδα 2591 

Σας προτείνω την ακόλουθη διάρθρωση της συγκεκριμένης τροπολογίας με την εξής διατύπωση: Το άρθρο έχει ως εξής: 

"1. Το κάθε είδους και κατηγορίας μόνιμο προσωπικό των νομικών προσώπων δημοσίου δικαίου, τα οποία μετατρέπονται, κατ' εφαρμογή των διατάξεων αυτού του νόμου σε ανώνυμες εταιρείες ή άλλης μορφής νομικά πρόσωπα ιδιωτικού δικαίου: 

α) Διατηρεί τη μονιμότητά του, όπως αυτή κατοχυρώνεται από τις σχετικές συνταγματικές διατάξεις, ως την καθ' οιονδήποτε νόμιμο τρόπο λύση ή λήξη της δημοσιοϋπαλληλικής σχέσης με την οποία υπηρετεί. 

β) Δικαιούται, από την κατά περίπτωση υπόχρεο φορέα, συνολικών αποδοχών τουλάχιστον ίσων προς εκείνες που ελάμβανε κατά το χρόνο της μετατροπής του οικείου νομικού προσώπου. 

2. Το κατά τις διατάξεις της προηγούμενης παραγράφου μόνιμο προσωπικό μπορεί, ύστερα από αίτησή του που υποβάλλεται μέσα σε αποκλειστική προθεσμία έξι μηνών από τη δημοσίευση στην Εφημερίδα της Κυβερνήσεως της πράξης μετατροπής του νομικού προσώπου στο οποίο υπηρετεί, να ζητήσει, σύμφωνα με τις ισχύουσες κάθε φορά διατάξεις, τη μετάταξή του στην υπηρεσία του δημοσίου που εποπτεύει το νομικό πρόσωπο ή σε άλλο νομικό πρόσωπο δημοσίου δικαίου που εποπτεύετε από αυτήν. 

3. Σε περίπτωση διάλυσης του νομικού προσώπου που έχει μετατραπεί, κατ' εφαρμογήν των διατάξεων αυτού του νόμου σε ανώνυμη εταιρεία ή άλλο νομικό πρόσωπο ιδιωτικού δικαίου, το μόνιμο προσωπικό το οποίο υπηρετεί σ' αυτό και δεν έχει ζητήσει να μεταταγεί, κατά τις διατάξεις της προηγούμενης παραγράφου, μπορεί, ύστερα από αίτηση που υποβάλλεται μέσα σε αποκλειστική προθεσμία δύο μηνών, από την καθ' οιονδήποτε τρόπο νόμιμη έκδοση της πράξης διάλυσης, να ζητήσει τη μετάταξή του κατ' ανάλογη εφαρμογή των διατάξεων της προηγούμενης παραγράφου". 

'Εχω την εντύπωση, κύριε Πρόεδρε, ότι με τον τρόπο αυτό καλύπτεται πλήρως και δεν δημιουργεί κανένα κενό η όλη ρύθμιση. 

Παρακαλώ πολύ την Κυβέρνηση να το σκεφθεί. Διότι η λύση την οποία προτείνει είναι ατελής. Ενώ βαίνει προς την ορθή κατεύθυνση, όχι μόνο δεν ικανοποιεί την αγωνία εκείνων τους οποίους αφορά αλλά, επιπλέον, θα συναντήσει τεράστια προβλήματα στην εφαρμογή. Εάν ήταν εδώ οι εμπειρογνώμονες του Υπουργείου Εσωτερικών θα το έλεγαν. 

Είναι εδώ ο τέως Υφυπουργός Εσωτερικών, Δημόσιας Διοίκησης και Αποκέντρωσης, ο κ. Παπαδήμας, ο οποίος γνωρίζει την πραγματικότητα και είμαι βέβαιος ότι μπορεί να καταλάβει την ανησυχία μου και το λόγο για τον οποίο κάνω αυτήν τη συνολική πρόταση. 

ΠΡΟΕΔΡΟΣ (Απόστολος Κακλαμάνης): Ο κ. Ρεγκούζας έχει το λόγο. 

ΑΔΑΜ ΡΕΓΚΟΥΖΑΣ: Κύριε Πρόεδρε, κατ' αρχήν ο τρόπος με τον οποίο συζητάμε τις τροπολογίες, νομίζω ότι είναι ένας τρόπος παράκαμψης της γνώμης της Επιστημονικής Επιτροπής της Βουλής, σχετικά με το θέμα που προκύπτει, γιατί εκτιμώ -με τα λίγα νομικά που ξέρω- ότι υπάρχει και πρόβλημα αντισυνταγματικότητας με τον τρόπο που επιχειρείται. 

Δεύτερον, για τους συγκεκριμένους οργανισμούς δεν υπάρχουν αναλογιστικές μελέτες, ενώ θα μπορούσαν να υπάρξουν. Παραδείγματος χάρη είτε για τον Οργανισμό Σχολικών Κτιρίων, είτε για τον ΟΔΔΥ μη μου πείτε ότι και στην ανώνυμη εταιρεία δεν μπορούμε να ξέρουμε πόσο θα είναι το υπεράριθμο προσωπικό. 

Επομένως συμφωνώ με αυτά που είπε ο κ. Παυλόπουλος, αλλά ταυτόχρονα θα μπορούσε να δοθεί η δυνατότητα στους υπαλλήλους, αφού υπήρχαν οι αναλογιστικές μελέτες σήμερα, να κάνουν τη μετάταξή τους στο εποπτεύον Υπουργείο που είναι σήμερα και ταυτόχρονα να διατεθούν -υπάρχει αυτή η δυνατότητα- στην ανώνυμη εταιρεία η οποία θα δημιουργηθεί και να μην υπάρχει πρόβλημα. Για να μην υπάρχουν ούτε σκοτεινά σημεία ούτε τίποτα. 

Βεβαίως, το ότι δώσατε την προθεσμία του ενός έτους, δίνει μία ελπίδα στους ανθρώπους που εργάζονται εκεί, που βλέπουν από την μια ώρα στην άλλη να ανατρέπονται οι εργασιακές τους σχέσεις, να ανατρέπονται τα ασφαλιστικά τους δικαιώματα και βεβαίως να μη διασφαλίζεται, στο πλαίσιο που αρμόζει στους δημοκρατικούς πολίτες, στην έννομη πολιτεία, το πού τελικά θα συνεχίσουν να εργάζονται. 

Με αυτόν τον τρόπο, λοιπόν, που επιχειρεί ο κύριος Υπουργός, νομίζω ότι και αδικεί και δημιουργεί προβλήματα μη εφαρμογής των σχετικών διατάξεων, που θα προκύψουν απ' αυτήν και θα οδηγήσει ασφαλώς, σε τελευταία ανάλυση, τους εργαζόμενους στα δικαστήρια για να λυθεί το θέμα. 

Νομίζω ότι δεν είναι αυτές οι προθέσεις της Κυβέρνησης και δεν μπορώ να πιστέψω ότι είναι πρόθεση της Κυβέρνησης να οδηγήσει όλους αυτούς τους ανθρώπους να διεκδικήσουν το δίκιο τους στα ελληνικά δικαστήρια. 

Γι' αυτό συμφωνώ και συντάσσομαι πραγματικά και εγώ με την πρόταση, που έκανε ο κ. Παυλόπουλος για τη διαμόρφωση αυτής της τροπολογίας. 

ΠΡΟΕΔΡΟΣ (Απόστολος Κακλαμάνης): Ο κ. Παπαγεωργόπουλος εισηγητής της Πλειοψηφίας, έχει το λόγο. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Ευχαριστώ, κύριε Πρόεδρε. 

Πριν ένα μήνα περίπου, ακούσαμε εξαγγελίες με στόμφο από τον κύριο Πρωθυπουργό, ότι η Κυβέρνηση συνεννοήθηκε με την Ευρωπαϊκή 'Ενωση στα πλαίσια ενός γενικότερου συντονισμού του νομοθετικού έργου για τη βελτίωση της ποιότητας του νομοθετικού έργου. 

Η αναφορά μου αυτή σίγουρα δεν αφορά εσάς, κύριε Πρόεδρε, που κάνετε φιλότιμες προσπάθειες και οφείλω να το συνομολογήσω, αλλά την Κυβέρνηση. 

Η πράξη, όμως, δείχνει ότι η Κυβέρνηση είναι προσκολλημένη στον παλιό κακό εαυτό της και δεν εννοεί να αφήσει συνήθειες, που έρχονται από παλιά και νοοτροπίες που τις τηρεί απαρέγκλιτα. 

'Οσον αφορά το νομοσχέδιο, οι εκατόν σαράντα τροπολογίες των συναδέλφων όλων των πτερύγων της Βουλής, αποδεικνύουν αναμφίβολα την αναντιστοιχία των προσδοκιών που καλλιεργήθηκαν απ' αυτό το νομοσχέδιο, το λεγομένο μίνι ασφαλιστικό, με την πραγματικότητα. 

Καθολικά αιτείται από τους θιγομένους ή πληττομένους από τις διατάξεις αυτού του νομοσχεδίου η αλλαγή διατάξεων. Αυτό αντικατοπτρίζεται στον αριθμό τους, που πλησιάζει το ρεκόρ της Βουλής. Το ρεκόρ ήταν εκατόν ογδόντα τροπολογίες στο μίνι εργασιακό. Εδώ φθάσαμε τις εκατόν σαράντα, που είναι πραγματικά ποσοστό καθολικής αποδοκιμασίας. 

'Οσον αφορά τις κυβερνητικές τροπολογίες, φτάνουμε με ασφυκτικά περιθώρια χρόνου να συζητάμε ένα νέο νομοσχέδιο ακόμη. Πριν από λίγα λεπτά ξεκινήσαμε και ο χρόνος αρχίζει να τελειώνει. 

Συμπληρωματικά σε όσα είπε ο συνάδελφος κ. Παυλόπουλος, ο οποίος κατέθεσε μια πολύ άρτια και ολοκληρωμένη πρόταση, όσον αφορά την τροπολογία αυτή, προκειμένου να μην ξαναέχουμε μετά από λίγο ένα ατέλειωτο, ένα αέναο "ράβε ξήλωνε", θα ήθελα να πω ότι αυτή η ρύθμιση, όπως εισάγεται, είναι πρόχειρη, είναι ατελής, δημιουργεί αδικίες, αφήνει ανθρώπους σε συγκεκριμένους κλάδους εκτεθειμένους, οι οποίοι αγωνιούν αυτήν την ώρα και λειτουργεί σ' ένα σχήμα πρωθύστερο. 

Θα έπρεπε να υπάρχουν πρώτα οι οργανισμοί των Υπουργείων, θα έπρεπε να έχει γίνει πρώτα η προετοιμασία και μετά να έρχονται τέτοιες ρυθμίσεις. Εμείς δεν μπορούμε να συμπράξουμε σ' αυτές τις πρακτικές. Δεν μπορούμε να στέρξουμε σ'αυτές τις ρυθμίσεις. 

Την καταψηφίζουμε την τροπολογία. 

ΠΡΟΕΔΡΟΣ (Απόστολος Κακλαμάνης): Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, η τροπολογία αυτή δεν διασφαλίζει πλήρως τη μονιμότητα του προσωπικού, εκτός των άλλων, για τους παρακάτω λόγους: 

Πρώτον, αναφέρεται μόνο στο μόνιμο προσωπικό και δεν καλύπτει το προσωπικό, που υπηρετεί σήμερα με σχέση ιδιωτικού δικαίου αορίστου χρόνου, το οποίο κινδυνεύει ανά 

  


 

  

Σελίδα 2592 

πάσα στιγμή να απολυθεί. 

Δεύτερον, δεν διασφαλίζει πλήρως ούτε το μόνιμο προσωπικό, βέβαια πολύ περισσότερο το έκτακτο από τυχόν απόλυση σε περίπτωση μείωσης των θέσεων εργασίας και ύπαρξης πλεονάζοντος προσωπικού. Η δυνατότητα μετάταξης προβλέπεται μόνο σε περίπτωση διάλυσης της ανωνύμου εταιρείας, μια δυνατότητα που με βάση τις ισχύουσες διατάξεις, δεν διασφαλίζει πλήρως τα δικαιώματα του προσωπικού. 

Τέλος, δεν θέλετε να ισχύει για το προσωπικό των νομικών προσώπων δημοσίου δικαίου, που θα μετατραπούν σε ανώνυμες εταιρείες και στη συνέχεια θα εισαχθούν στο Χρηματιστήριο, αφού η Κυβέρνηση με τροπολογία στο νομοσχέδιο, που αφορά τις ρυθμίσεις στη φορολογία των αυτοκινήτων, εξαιρεί τις παραπάνω εταιρείες από τις διατάξεις του ν.2414/96. Εμείς από την πλευρά μας θα προτείνουμε μια άλλη διατύπωση: 

"'Αρθρο πρώτο, το μόνιμο προσωπικό και το προσωπικό με σύμβαση αορίστου χρόνου που υπηρετεί στα νομικά πρόσωπα δημοσίου δικαίου, τα οποία μετατρέπονται κατ'εφαρμογή του ν.2414/96 σε ανώνυμες εταιρείες, μετατάσσεται μετά από αίτησή του με το αυτό καθεστώς εργασίας, που το διέπει, στο εποπτεύον Υπουργείο. Οι μετατασσόμενοι καταλαμβάνουν προσωρινές προσωποπαγείς θέσεις, αντίστοιχες των τυπικών τους προσόντων, που καταργούνται αυτοδίκαια με την με οποιονδήποτε τρόπο αποχώρησή τους. 

Δεύτερον, το ανωτέρω προσωπικό διατίθεται στα νομικά πρόσωπα από τα οποία προέρχεται. 

Τρίτον, η δαπάνη μισθοδοσίας του ανωτέρω προσωπικού βαρύνει το νομικό πρόσωπο στο οποίο διατίθεται. 

Τέταρτον, η ως άνω μετάταξη και διάθεση διενεργούνται με απόφαση του οικείου Υπουργού, χωρίς να απαιτείται η έγκριση του Υπηρεσιακού Συμβουλίου και 

Πέμπτον, οι αιτήσεις μετάταξης θα πρέπει να υποβληθούν εντός μηνός από τη δημοσίευση του παρόντος". 

Μόνο έτσι πιστεύουμε, κύριε Πρόεδρε, ότι διασφαλίζεται πλήρως όλο το προσωπικό. 

ΠΡΟΕΔΡΟΣ (Απόστολος Κακλαμάνης): Ο κ. Κόρακας έχει το λόγο. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, θα ήθελα κατ' αρχήν να υπενθυμίσω τη ριζική αντίθεση του Κομμουνιστικού Κόμματος της Ελλάδας στο ν. 2414, γιατί μεταξύ άλλων προβλέπαμε ότι θα δημιουργηθούν όλες αυτές οι παρενέργειες, οι αρνητικότατες επιπτώσεις στις εργασιακές σχέσεις των εργαζομένων, στο μέλλον των εργαζομένων στις ΔΕΚΟ, στις επιχειρήσεις, εν πάση περιπτώσει, τις οποίες αφορούσε ο ν. 2414. 

Το πρόβλημα πράγματι, που έχουμε να αντιμετωπίσουμε σήμερα είναι ένα πρόβλημα που προέρχεται ακριβώς από τις ρυθμίσεις του νόμου αυτού. 

Θα ήθελα κατ' αρχήν να πω, κύριε Πρόεδρε, αντί η Κυβέρνηση να καταφεύγει στην πρακτική των παρατάσεων -είναι η τρίτη ή η τέταρτη, δεν ξέρω ποια, παράταση με το "άντε ένα χρόνο και άντε ένα χρόνο"- καλά θα έκανε να καταργήσει τον ίδιο το νόμο. Να αφήσει ήσυχες τις δημόσιες επιχειρήσεις κοινής ωφέλειας, να τις ανασυγκροτήσει κατά κάποιο τρόπο με την έννοια του εκδημοκρατισμού, του πραγματικού εκσυγχρονισμού τους και της εξυγίανσης τους, ώστε να αποτελέσουν μοχλό ανάπτυξης για τη χώρα και, επίσης, να διασφαλίσει τη μονιμότητα των εργαζομένων σε αυτήν. 

Είναι αλήθεια ότι η διάταξη που προτείνετε, δεν διασφαλίζει στην ουσία τις θέσεις εργασίας, δεν διασφαλίζει τους εργαζόμενους. Πρώτα απ' όλα δεν αναφέρεται πράγματι στους εργαζόμενους, που έχουν το καθεστώς της σύμβασης αορίστου χρόνου. Δεν λέει κουβέντα γι' αυτούς και θα θέλαμε να ξέραμε τι θα απογίνουν αυτοί κατά την αντίληψη της Κυβέρνησης, γιατί αυτοί αποτελούν ένα σημαντικό μέρος των εργαζομένων σε αυτούς τους φορείς. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Δεύτερον, κύριε Πρόεδρε, υπάρχει απόφαση του Συμβουλίου της Επικρατείας, η οποία λέει ότι δεν είναι δυνατόν να υπάρξει δημοσιοϋπαλληλική σχέση εργασίας σε ανώνυμες εταιρείες και όταν καταργείται ένα νομικό πρόσωπο ιδιωτικού δικαίου, υπάρχει τέτοιο πρόβλημα. 

Μπορεί, κύριε Παυλόπουλε, να κάνει κάποια αντίθετη ρύθμιση εδώ πέρα, αλλά να είσθε βέβαιος ότι με παρότρυνση της ίδιας της Κυβέρνησης στο μέλλον, όταν θα έχει ιδιωτικοποιηθεί αυτή η ανώνυμη εταιρεία όλως διόλου με πρωτοβουλία των ιδιοκτητών, θα υπάρξει προσφυγή στο Συμβούλιο Επικρατείας και όλα αυτά θα κριθούν αντισυνταγματικά και θα καταργηθούν. 

Επίσης, γίνεται λόγος εδώ ότι οι ρυθμίσεις αυτές θα γίνουν σύμφωνα με τις κάθε φορά ισχύουσες διατάξεις. Οι κάθε φορά όμως ισχύουσες διατάξεις, όπως ξέρετε, είναι διαφορετικές. Αλλάζουν κάθε φορά και ανάλογα θα ρυθμίζονται τα πράγματα. Δηλαδή, δεν υπάρχει καμία διασφάλιση. 

Οι εργαζόμενοι και η ΑΔΕΔΥ κάνουν την πρόταση -θα σας διαβάσω μία φράση από το κείμενο της ΑΔΕΔΥ ... 

ΠΡΟΕΔΡΟΣ (Απόστολος Κακλαμάνης): Κύριε Κόρακα, ολοκληρώστε. 

ΣΤΡΑΤΗΣ ΚΟΡΑΚΑΣ: Τελειώνω, κύριε Πρόεδρε. Μία φράση μόνο. 

Λέει ότι η "μετάταξη στα αντίστοιχα" να γίνει "μετάταξη στα εποπτεύοντα" Υπουργεία και στη συνέχεια η διάθεση του προσωπικού σε ανώνυμες εταιρείες είτε είναι προσωπικό μόνιμο είτε με σχέση αορίστου χρόνου και βεβαίως η μισθοδοσία να γίνεται από τα νομικά πρόσωπα δημοσίου δικαίου που μετατρέπονται σε ανώνυμες εταιρείες. 

Επαναλαμβάνω, εμείς έστω και τώρα καλούμε την Κυβέρνηση να τα παρατήσει όλα αυτά, να μην αλλάξει το ιδιοκτησιακό καθεστώς, να σταματήσει την εισαγωγή τους στο Χρηματιστήριο και τη μετατροπή τους σε πολυμετοχικές εταιρείες. 

ΧΡΗΣΤΟΣ ΒΥΖΟΒΙΤΗΣ: Κύριε Πρόεδρε, μπορώ να έχω το λόγο για ένα λεπτό; 

ΠΡΟΕΔΡΟΣ (Απόστολος Κακλαμάνης): Βεβαιότατα. 'Αλλωστε εσείς είστε συνεπής στο χρόνο σας. 

Ορίστε, έχετε το λόγο. 

ΧΡΗΣΤΟΣ ΒΥΖΟΒΙΤΗΣ: Σας ευχαριστώ. 

Κύριε Πρόεδρε, μετά την ολοκληρωμένη πρόταση που έκανε ο κ. Παυλόπουλος και μετά από αυτά που είπατε και εσείς, ας συνεννοηθεί ο κύριος Υπουργός με τον κ. Παπαδόπουλο και πείτε μας αν αποδέχεσθε αυτήν την τροπολογία, όπως την ανέφερε ο κ. Παυλόπουλος, για να ξέρουμε και εμείς, αν θα ψηφίσουμε ή δεν θα ψηφίσουμε. 

Νομίζω ότ θα ήταν περιττό να επαναλάβω αυτά που είπε ο κ. Παυλόπουλος. Δώστε όμως, κύριε Υπουργέ, μία απάντηση ή εάν θέλετε αναβάλλετε την ψηφοφορία σ' αυτήν την τροπολογία, μέχρι να συνεννοηθείτε με τους άλλους Υπουργούς για να ξέρουμε τι θα κάνουμε. Ευχαριστώ. 

ΠΡΟΕΔΡΟΣ (Απόστολος Κακλαμάνης): Ο κ. Βεζδρεβάνης έχει το λόγο. 

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, κύριοι συνάδελφοι, δικαιολογημένα ο κύριος Υπουργός Εργασίας και Κοινωνικών Ασφαλίσεων είπε πριν λίγο ότι, λόγω του ότι είναι το τελευταίο νομοσχέδιο, φορτώθηκαν όλες οι εκκρεμότητες της Κυβερνήσεως στο νομοσχέδιο αυτό. 

Κύριε Υπουργέ, όπως αντιλαμβάνεσθε δεν έχει ευθύνη η Βουλή αν η Κυβέρνηση ολιγωρεί, όσον αφορά τις εκκρεμότητές της. 'Ετσι έρχεται την τελευταία στιγμή να καλύψει... 

ΠΡΟΕΔΡΟΣ (Απόστολος Κακλαμάνης): Κύριε Βεζδρεβάνη, συγγνώμη. Ελάτε στη διάταξη. Αυτά τα συζητήσαμε πολλή ώρα. 

ΗΛΙΑΣ ΒΕΖΔΡΕΒΑΝΗΣ: Αυτή, κύριε Πρόεδρε, ήταν η επιχειρηματολογία που ανεπτύχθη από τον κύριο Υπουργό. Επομένως, κάποια πράγματα δεν πρέπει να μένουν αναπάντητα. 

Εν πάση περιπτώσει, έρχομαι στο συγκεκριμένο, αλλά επαναλαμβάνω ότι λαχανιασμένη έρχεται η Κυβέρνηση την τελευταία στιγμή να λύσει εκκρεμότητες που δημιουργούν 

  


 

  

Σελίδα 2593 

προβλήματα, παρά τα λύνουν. 

Η ρύθμιση που κάνετε, κύριε Υπουργέ, πραγματικά πιστεύουμε ότι δεν δίνει λύση. Θα δημιουργήσει προβλήματα, παρά θα τα λύσει. Θα αναγκάσετε πολλούς εκ των εργαζομένων να καταφύγουν στα δικαστήρια, θα ταλαιπωρηθούν και εκείνοι, αλλά και εσείς ως δημόσιο. 

Δεχθείτε την άρτια, τη μελετημένη πρόταση του κ. Παυλόπουλου, όπως κατετέθη πριν λίγο. Θα σας δώσει τη λύση. Δεν είναι θέμα εγωϊσμού, κύριε Υπουργέ. Η ώρα αυτή είναι για να βρούμε το σωστότερο και το σωστότερο είναι αυτό που υπεδείχθη από τον κ. Παυλόπουλο. Αν και αυτό δεν είναι το σωστότερο, αφήστε την τροπολογία να τη συζητήσουμε μετά από λίγο, αφού προηγουμένως τη μελετήσετε και δείτε τις λεπτομέρειες που λύνουν καλύτερα το πρόβλημα. 

Ευχαριστώ, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Ο κ. Σιούφας έχει το λόγο. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, η συζήτηση αυτής της τροπολογίας δείχνει σε όλη την έκταση την κυβερνητική αποτυχία και την κυβερνητική ανεπάρκεια. Μετετράπησαν νομικά πρόσωπα δημοσίου δικαίου σε ανώνυμες εταιρείες εδώ και πάρα πολύ καιρό και είναι σε εκκρεμότητα ακόμα το θέμα που αφορά το προσωπικό, ενώ έπρεπε να είχαν γίνει ακριβώς τα αντίθετα. Και αν υπάρχει αυτήν την ώρα αναστάτωση, αγωνία στους ίδιους τους εργαζόμενους οφείλεται στο γεγονός ότι η Κυβέρνηση, εκεί που προσπαθεί να δώσει τις εξετάσεις του εκσυγχρονισμού, αποτυγχάνει. 

Γι' αυτό βρισκόμαστε σήμερα εδώ για δύο θέματα. Το ένα είναι αυτό που αφορά την τύχη του προσωπικού και το δεύτερο ότι δίνουμε ακόμα ένα χρόνο παράταση στις παρατάσεις που έχει πάρει ήδη μέχρι σήμερα η ισχύς των διατάξεων του συγκεκριμένου ν. 2414. 

Κύριε Πρόεδρε, θέλω ακόμα να επισημάνω δύο πράγματα. Πρώτον, ότι η προσέγγιση είναι τόσο επιπόλαια που αυτό είναι φανερό από το κείμενο. Δεν απευθύνομαι βέβαια στον Υπουργό που υποστηρίζει το κείμενο, ενώ θα έπρεπε να είναι εδώ οι ίδιοι οι αρμόδιοι Υπουργοί, ο κ. Παπαντωνίου και ο κ. Παπαδόπουλος για να δώσουν τις εξηγήσεις και να δεχθούν τη συνεισφορά των Βουλευτών για να φτιάξουν καλύτερη τη διάταξη, ώστε να πάψουν να υπάρχουν και τα προβλήματα τα οποία υπάρχουν. Απουσιάζουν βεβαίως εν ονόματι του ενιαίου της Κυβέρνησης. Αυτό είναι το ένα θέμα. 

ΠΡΟΕΔΡΟΣ (Απόστολος Κακλαμάνης): Κύριε Σιούφα, με συγχωρείτε. Οποιοσδήποτε Υπουργός απουσιάζει, εν ονόματι του ενιαίου της Κυβερνήσεως, δεν σημαίνει ότι δεν κρίνεται για την απουσία του. 

ΔΗΜΗΤΡΙΟΣ ΣΙΟΥΦΑΣ: Καλώς, κύριε Πρόεδρε. Ευχαριστώ για την επισήμανση. 

ΠΡΟΕΔΡΟΣ (Απόστολος Κακλαμάνης): Αυτό δεν αφορά μόνο εσάς. Αφορά και μένα και τους διακόσιους ενενήντα εννέα, περιλαμβανομένων και εκείνων που ενώ έχουν καθήκον να είναι στη Βουλή δεν είναι, είτε αυτοί είναι μέλη της Κυβερνήσεως είτε μέλη της Συμπολιτεύσεως είτε μέλη της Αντιπολιτεύσεως. Διότι και επ' αυτού υπάρχει θέμα, όπως ξέρετε. Σε όλα τα κόμματα υπάρχει το πρόβλημα αυτό και στην Κυβέρνηση. Δεν είναι μονόπλευρη η ευθύνη. 

ΔΗΜΗΤΡΙΟΣ ΣΙΟΥΦΑΣ: Μάλιστα. 

Κύριε Πρόεδρε, "ρυθμίζεται" εδώ ένα θέμα και παραμένει ένα τεράστιο θέμα κενό, για να δείτε γιατί σας λέω ότι λειτουργεί με ανεπάρκεια και επιπολαιότητα. Τα ασφαλιστικά ζητήματα αυτών των υπαλλήλων δεν ρυθμίζονται. Θα έχουμε λοιπόν νέα βεβαιότητα, νέα έλευση τροπολογίας ή νομοθετήματος, για να ρυθμίσει τα ασφαλιστικά προβλήματα των υπαλλήλων που τώρα τους "κατοχυρώνει" τη νομιμότητα. 

Κατόπιν αυτού, κύριε Πρόεδρε -και τελειώνω- εμείς θέλαμε να αναδείξουμε με τις παρεμβάσεις που έκαναν οι συνάδελφοί μου της Αντιπολίτευσης, δύο πράγματα. 

Πρώτον, είναι ελλιπέστατη και ανεπαρκής η ρύθμιση και δείχνει την ανεπάρκεια και την ανικανότητα της Κυβέρνησης, εκεί όπου θα έπρεπε οι επιδόσεις της να είναι κατεξοχήν πετυχημένες, δηλαδή στον εκσυγχρονισμό. 

Δεύτερον, δεν ρυθμίζει τα ασφαλιστικά προβλήματα των συγκεκριμένων υπαλλήλων. Βεβαίως εδώ, δεν θα μπορούσε να τα λύσει, γιατί χρειάζεται ασφαλιστικό νομοσχέδιο με τη γνώμη του ελεγκτικού συνεδρίου. 

Τέλος, εφόσον η Κυβέρνηση επιμείνει, κύριε Πρόεδρε, να συζητήσει την τροπολογία, όπως την κατέθεσε, η Αξιωματική Αντιπολίτευση θα απόσχει από την ψηφοφορία της συγκεκριμένης τροπολογίας. 

ΧΡΗΣΤΟΣ ΒΥΖΟΒΙΤΗΣ: Εκτός αν έρθει ο κύριος Υπουργός και μας πει. 

ΔΗΜΗΤΡΙΟΣ ΣΙΟΥΦΑΣ: 'Αλλο αυτό. 

ΠΡΟΕΔΡΟΣ (Απόστολος Κακλαμάνης): Ο κ. Ορφανός έχει το λόγο. 

ΓΕΩΡΓΙΟΣ ΟΡΦΑΝΟΣ: Κύριοι συνάδελφοι, θα απόσχουμε μετά, μόλις ακουσθεί ο κύριος Υπουργός και ανάλογα πόσο ευέλικτα θα κινηθεί. 

Εκτιμώ, ότι η Κυβέρνηση έχει την καλή πρόθεση, να λύσει ένα θέμα που με δική της ευθύνη έχει δημιουργηθεί. Για μένα, το θέμα δεν είναι το ότι λείπουν άλλοι δύο συνάδελφοι. Νομίζω ότι είναι ένα θέμα, το οποίο αφορά καθαρά εσάς, κύριε Υπουργέ. 

ΠΡΟΕΔΡΟΣ (Απόστολος Κακλαμάνης): Κύριε Ορφανέ, οφείλω -διότι αυτό τώρα μόλις το πληροφορήθην- να σας ενημερώσω, ότι ο κ. Παπαδόπουλος είναι αυτήν τη στιγμή στην Επιτροπή Θεσμών και Διαφάνειας, η οποία συνεδριάζει και έχει κληθεί εκεί. Αυτό για την αποκατάσταση των πραγμάτων. 

Ορίστε, κύριε Ορφανέ, συνεχίστε. 

ΓΕΩΡΓΙΟΣ ΟΡΦΑΝΟΣ: Ναι, εγώ από τη δική μου την πλευρά είπα, ότι δεν χρειάζονται οι δύο έτεροι Υπουργοί που συνυπογράφουν. Ο κ. Παπαϊωάννου μπορεί να λύσει το θέμα, διότι πιστεύω ότι είναι καθαρά δικό του θέμα. Είναι θέμα εργασίας, αφορά τον ίδιο και είναι θέμα κοινωνικών ασφαλίσεων. 

ΠΡΟΕΔΡΟΣ (Απόστολος Κακλαμάνης): Α, βλέπω ότι ήρθε και ο κύριος Υπουργός. 

ΓΕΩΡΓΙΟΣ ΟΡΦΑΝΟΣ: Κύριοι Υπουργοί, θα μπορούσατε μετά από λίγο να κάνετε τη σύσκεψη και να λύσετε το θέμα. Αφού δεν λύθηκε τόσα χρόνια, ας λυθεί τουλάχιστον σε μια γρήγορη σύσκεψη. 

Εκτιμώ, λοιπόν, ότι η προσέγγιση, η οποία γίνεται από την πλευρά της Νέας Δημοκρατίας, με την πρόταση, η οποία κατετέθη από τον κ. Παυλόπουλο είναι πιο ενδελεχής, προσεγγίζει πολύ καλύτερα το πρόβλημα. Θα παρακαλούσα τον κύριο Υπουργό, έστω και για λίγο να τ' αφήσει στο πλάι, να συζητήσουν και ελπίζω να βρεθεί μια λύση ριζικότερη αυτής, η οποία προτείνεται με τη συγκεκριμένη τροπολογία. 

ΠΡΟΕΔΡΟΣ (Απόστολος Κακλαμάνης): Δεν υπάρχει άλλος να ομιλήσει επί της τροπολογίας. 

Κύριε Υπουργέ των Εσωτερικών, ενημέρωσα ήδη το Σώμα, ότι ήσαστε στην Επιτροπή Θεσμών και Διαφάνειας και δεν μπορέσατε να είστε εδώ, κατά τη συζήτηση της τροπολογίας. 

Θα παρακαλέσω να ενημερωθείτε για μία πρόταση που έγινε από τον κ. Παυλόπουλο και η οποία υποστηρίχθηκε και από άλλους συναδέλφους και εν συνεχεία να μας πείτε αν συμφωνείτε ή όχι. Διότι η συζήτηση θεωρείται περαιωθείσα επί της τροπολογίας. Αν συμφωνείτε να την αναδιατυπώσουμε, ώστε να τεθεί υπόψη στο Σώμα αναδιατυπωμένη, άλλως θα ρωτήσω το Σώμα αν συμφωνεί ή όχι επί της τροπολογίας, με την έξης μόνο διαφορά, κύριοι συνάδελφοι: Η παράγραφος 2 που προσθέσαμε για την παράταση της προθεσμίας πρέπει να γίνει παράγραφος 1 του άρθρου και η παράγραφος 1 που αφορά το συγκεκριμένο ζήτημα, θα γίνει παράγραφος 2 του άρθρου. 

'Εχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", σαράντα δύο μαθητές και τέσσερις συνοδοί-καθηγητές τους, από το Γυμνάσιο Ξηροκαμπίου Λακωνίας. 

Τους καλωσορίζουμε στο Κοινοβούλιο. 

  


 

  

Σελίδα 2594 

(Χειροκροτήματα από όλες τις πτέρυγες) 

Επίσης έχω την τιμή να ανακοινώσω στο Σώμα το αποτέλεσμα της διεξαχθείσης μυστικής ψηφοφορίας, για το νέο Κοσμήτορα και το Γραμματέα του Σώματος: 

"Ψήφισαν συνολικά 244 Βουλευτές. 

'Ελαβε 173 ψήφους ο κ. Αθανάσιος Αλευράς για τη θέση του Κοσμήτορος και 193 ψήφους ο κ. Παναγιώτης Φωτιάδης για το αξίωμα του γραμματέως." 

Συγχαρητήρια και τους παρακαλούμε να μας βοηθούν. 

Τώρα, κύριοι συνάδελφοι, μετά από αυτήν την τροπολογία, είναι η τροπολογία -για την οποία πιστεύω ότι δεν θα υπάρχει συζήτηση, γι' αυτό σας την προτάσσω- που αφορά το ιατρικό προσωπικό του ΕΣΥ. Είναι η 2299 του Υπουργείου Υγείας. Υπάρχει αντίρρηση γι' αυτή; 

ΔΗΜΗΤΡΙΟΣ ΣΙΟΥΦΑΣ: Να συζητηθεί, κύριε Πρόεδρε, αλλά θα ψηφιστεί κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Καλώς. 

Ορίστε, κύριε Κόρακα, έχετε το λόγο. 

ΣΤΡΑΤΗΣ ΚΟΡΑΚΑΣ: 'Ηθελα να πω ότι έχουμε καταθέσει και εμείς παρόμοια τροπολογία και σε μεγάλο βαθμό η τροπολογία που προτείνουν οι κύριοι Υπουργοί, μας ικανοποιεί. 

Θέλουμε μόνο να τονίσουμε ότι υπάρχει σοβαρό πρόβλημα στους αγροτικούς γιατρούς και παρακαλώ, κύριε Υπουργέ, να το δείτε. Μιλώ για τους αγροτικούς γιατρούς που υπηρετούν ιδιαίτερα σε παραμεθόριες περιοχές. Τους έχουν κοπεί τα διάφορα επιδόματα, το δεκαχίλιαρο που προβλέπεται για τις εφημερίες δεν το παίρνουν και έτσι μεταφέρω την κραυγή από τη Λέσβο. Για παράδειγμα, τα κέντρα υγείας έχουν απογυμνωθεί από γιατρούς, έχουν δυο-τρεις το καθένα το πολύ. 

Προτείνω, λοιπόν, αν είναι δυνατόν να προστεθεί κάποια φράση, που να συμπεριλαμβάνει και τους αγροτικούς γιατρούς, τουλάχιστον αυτούς που υπηρετούν σε παραμεθόριες περιοχές. 

ΠΡΟΕΔΡΟΣ (Απόστολος Κακλαμάνης): Ο κ. Αλεξόπουλος έχει το λόγο. 

ΓΕΩΡΓΙΟΣ ΑΛΕΞΟΠΟΥΛΟΣ: Κύριε Πρόεδρε, είχαμε καταθέσει αρκετοί συνάδελφοι μια τροπολογία και έχει λάβει γνώση και ο κύριος Υπουργός, στη διάταξη της παραγράφου 10 του άρθρου 2 του ν.2335/95 να προστεθεί το ακόλουθο εδάφιο: "Ασφαλιστικές εισφορές που καταβλήθηκαν οποτεδήποτε στο ΤΣΑΥ από απόστρατους στρατιωτικούς ή υγειονομικούς σύμφωνα με τις διατάξεις του παρόντος άρθρου επιστρέφονται άτοκα με αίτησή τους μετά την οριστική διακοπή άσκησης του ιατρικού επαγγέλματος, εφόσον δεν θεμελιώνουν συνταξιοδοτικό δικαίωμα από το ΤΣΑΥ". 

Κύριε Υπουργέ, είναι μία καταφανής αδικία, δεδομένου ότι αυτοί οι άνθρωποι καλούνται να πληρώσουν εισφορές. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Δεν έχει να κάνει με την τροπολογία του κ. Παπαδήμα. 

ΠΡΟΕΔΡΟΣ (Απόστολος Κακλαμάνης): Να ολοκληρώσει ο συνάδελφος εφόσον έλαβε το λόγο. 

ΓΕΩΡΓΙΟΣ ΑΛΕΞΟΠΟΥΛΟΣ: Είναι συναφής νομίζω. 

ΠΡΟΕΔΡΟΣ (Απόστολος Κακλαμάνης): Κύριε συνάδελφε, σας έδωσα το λόγο για την τροπολογία αυτή αρμοδιότητας Υπουργείου Υγείας. Αυτά που λέτε είναι σχετικά κατά κάποιο τρόπο, ολοκληρώστε όμως. 

ΓΕΩΡΓΙΟΣ ΑΛΕΞΟΠΟΥΛΟΣ: 'Ηθελα να επισημάνω ότι υπάρχει μία καταφανής αδικία εις βάρος αυτών των διακοσίων αποστράτων, οι οποίοι καλούνται να πληρώνουν ασφαλιστικές εισφορές, τις οποίες θα πάρουν μετά θάνατον; Αφού εξέρχονται στη σύνταξή τους στα εξήντα χρόνια τους και πρέπει να κατοχυρώσουν δεκαπέντε χρόνια ασφαλιστική εισφορά, προκειμένου να τύχουν της συνταξιοδοτήσεως. 

Γι'αυτό θα ήθελα να παρακαλέσω να σκύψετε με ενδιαφέρον πάνω σ'αυτήν την τροπολογία να τους δικαιώσουμε αυτούς τους ανθρώπους. 

ΠΡΟΕΔΡΟΣ (Απόστολος Κακλαμάνης): Ο κ. Γικόνογλου έχει το λόγο. 

ΜΟΣΧΟΣ ΓΙΚΟΝΟΓΛΟΥ: Κύριε Πρόεδρε, ήθελα να υπενθυμίσω στον κύριο Υπουργό Υγείας ότι και αυτός προέρχεται από επαρχία και θλίβομαι γιατί παρ'όλο που προέρχεται από επαρχία δεν συμπεριλαμβάνει μέσα τους αγροτικούς γιατρούς, τους ανθρώπους που στέκουν σε μια κοινωνική τάξη, που είναι τρομερά αδικημένη και πρέπει εκεί να έχουμε αδικημένους και τους αγροτικούς γιατρούς! Κάντε κάτι για τους αγροτικούς γιατρούς, κύριε Υπουργέ. 

ΠΡΟΕΔΡΟΣ (Απόστολος Κακλαμάνης): Ερωτάται το Σώμα: Γίνεται δεκτή η τροπολογία με γενικό αριθμό 2299 και ειδικό 294; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 2299 και ειδικό 294 έγινε δεκτή κατά πλειοψηφία. 

Εν συνεχεία, θα συζητηθεί η τροπολογία με γενικό αριθμό 2292 και ειδικό 287. 

Ο κύριος Υπουργός έχει το λόγο. 

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θέλω να διευκρινίσω ότι ήμουν στην Επιτροπή Θεσμών και Διαφάνειας γι'αυτό και δεν ήμουν εδώ προηγουμένως. 

Πέραν τούτου, πρωτοβουλία της σχετικής τροπολογίας είναι του Υπουργείου Εθνικής Οικονομίας, την οποία βεβαίως συνυπογράφω. 

Η τροπολογία έχει μελετηθεί και συνεπώς δεν εκρίθη περαιτέρω βελτιώσεως ή οτιδήποτε άλλο και παρακαλούμε να ψηφισθεί ως έχει. 

'Ομως, οφείλω να διευκρινίσω και να διευκρινίσω με καθαρό τρόπο ότι οι υπάλληλοι οι οποίοι μεταφέρονται από το νομικό πρόσωπο δημοσίου δικαίου στο νομικό πρόσωπο ιδιωτικού δικαίου δεν μεταφέρουν -γιατί είναι πλήρως αντισυνταγματικό- τη νομική σχέση τους με το δημόσιο, δηλαδή τη σύμβαση δημοσίου δικαίου. Εκεί λειτουργούν αποκλειστικά και μόνο σαν υπάλληλοι νομικού προσώπου που συνάπτουν σύμβαση ιδιωτικού και ουχί δημοσίου δικαίου και λύνει το θέμα. Τα υπόλοιπα περί μονιμότητος έχουν σχέση με ό,τι ισχύουν για τους υπαλλήλους αορίστου χρόνου που υπηρετούν σ'αυτά τα νομικά πρόσωπα ιδιωτικού δικαίου και νομίζω ότι μετά από αυτήν τη σαφέστατη διευκρίνιση μπορεί να ψηφιστεί η τροπολογία ως έχει. 

ΠΡΟΕΔΡΟΣ (Απόστολος Κακλαμάνης): Ερωτάται το Σώμα εάν η τροπολογία με γενικό αριθμό 2292 και ειδικό 287, όπως αναδιατυπώθηκε σ'ό,τι αφορά τη σειρά των παραγράφων, γίνεται δεκτή. 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΣΤΡΑΤΗΣ ΚΟΡΑΚΑΣ: Κατά πλειοψηφία. 

ΔΗΜΗΤΡΙΟΣ ΣΙΟΥΦΑΣ: Η Νέα Δημοκρατία απέχει, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 2292 και ειδικό 287, όπως αναδιατυπώθηκε σε ό,τι αφορά τη σειρά των παραγράφων, έγινε δεκτή κατά πλειοψηφία. 

Προχωρούμε στην τροπολογία με γενικό αριθμό 2298 και ειδικό 293. Η τροπολογία αυτή εστάλη στο γραφείο μου για άλλο νομοσχέδιο και έκρινα ότι ήταν άσχετη. Ο Υπουργός των Οικονομικών το εδέχθη. Επειδή αφορά ρυθμίσεις οφειλών και παράταση της σχετικής προθεσμίας, παρακαλώ -και κατ'οικονομίαν όσον αφορά τη σχετικότητά της- να τη συζητήσουμε και στη συνέχεια να τεθεί σε ψηφοφορία. 

Ο Υφυπουργός Εργασίας και Κοινωνικών Ασφαλίσεων κ. Ιωαννίδης έχει να κάνει κάποια προσθήκη σ'ότι αφορά την τροπολογία. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Προτείνουμε, κύριε Πρόεδρε, να τεθεί παράγραφος 4 που να λέει ότι "η ισχύς των διατάξεων του παρόντος άρθρου αρχίζει από 23-11-1998". 

ΠΡΟΕΔΡΟΣ (Απόστολος Κακλαμάνης): Καλώς. Αυτό, όμως, ας ψηφιστεί τώρα, αλλά θα τεθεί στο ακροτελεύτιο άρθρο που θα αναφέρεται στην ισχύ των διαφόρων διατάξεων. Προφανώς υπάρχουν εκκρεμότητες και επιβεβαιώνεται εδώ αυτό που είπε 

  


 

  

Σελίδα 2595 

ο Υπουργός ότι οι υπηρεσίες έχουν πρόβλημα το να δέχονται αιτήσεις διότι έχει λήξει η προθεσμία. 

Ο κ. Κόρακας έχει το λόγο. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, εμείς θα μπορούσαμε να συμφωνήσουμε και συμφωνούσε μ'αυτές τις ρυθμίσεις. 'Ομως θέλουμε να τονίσουμε ότι το πρόβλημα δεν πρόκειται να λυθεί με την παράταση των έξι μηνών που δίδεται. Μετά από έξι μήνες, κύριε Πρόεδρε, θα έχουμε πάλι το πρόβλημα και θα έχουμε καινούρια παράταση. Δεν πρόκειται να λυθεί, διότι είναι γνωστές οι τεράστιες ελλείψεις σε προσωπικό που υπάρχουν στις αρμόδιες υπηρεσίες. Και ενώ οι ελλείψεις ανέρχονται περίπου σε 3.500 άτομα, είναι ακάλυπτες 3.500 θέσεις, ο διαγωνισμός που έχει ξεκινήσει αναφέρεται μόνο στην κάλυψη τριακοσίων θέσεων. 'Αρα, θα έχουμε υπερβολικό φόρτο, κινδύνους πολύ μεγαλύτερους για λάθη και φυσικά και για άλλες παρενέργειες. Θέλουμε με την ευκαιρία αυτή να τονίσουμε αυτό το ζήτημα. Αλλά φυσικά δεν μπορεί να πει και κανείς όχι σε μια τέτοια παράταση. 

ΠΡΟΕΔΡΟΣ (Απόστολος Κακλαμάνης): Ο κ. Καραμάριος έχει το λόγο. 

ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, για μια ακόμη φορά με την ευκαιρία αυτής της τροπολογίας, θα πω το εξής. Πρόκειται εδώ για ευθεία παράβαση του Συντάγματος σε σχέση με την ισότητα μεταξύ κράτους και πολιτών. Δεν μπορεί το κράτος με την κακή του διοίκηση, όταν δεν μπορεί μέσα στην προθεσμία που τάσσεται να διεκπεραιώσει μια υπόθεση, να ζητά κάθε φορά παράταση της προθεσμίας επειδή υπάρχει ο κίνδυνος της παραγραφής. Από την πλευρά των πολιτών τέτοιο πράγμα δεν υπάρχει. Αποδεικνύεται περίτρανα ότι κάθε φορά που υπάρχει κίνδυνος να παραγραφούν κάποιες προϋποθέσεις, παρατείνονται οι προθεσμίες. Από την άλλη όμως πλευρά για τους πολίτες δεν υπάρχει ποτέ κάτι τέτοιο. Αυτό το έχω τονίσει επανειλημμένα. Αυτήν τη στιγμή υπάρχει κάκιστη διοίκηση. Θα πρέπει αυτό κάποτε να σταματήσει. Δεν μπορεί μετά από δέκα χρόνια, επειδή το κράτος δεν μπόρεσε να διεκπεραιώσει κάποιες υποθέσεις, να έρχεται και να ζητά παράταση της παραγραφής. Αυτός είναι ένας τρόπος κατάχρησης δικαιώματος και καταδολίευσης πέρα για πέρα από πλευράς δημοσίου και δεν μπορεί κάθε φορά η Βουλή να θεσμοθετεί τέτοιες διατάξεις. 

Είναι ευθεία παράβαση, επαναλαμβάνω, του Συντάγματος και δεν επιτρέπεται -για τελευταία φορά το λέω- αυτό το πράγμα. 'Οχι, κύριε Πρόεδρε. Να παραγραφούν εκατό φορές. Να δικαιωθούν οι πολίτες εκείνοι οι οποίοι περιμένουν τόσα χρόνια να διεκπεραιώσουν τις υποθέσεις τους. Δεν διεκπεραιώνουνται οι υποθέσεις τους εξ αιτίας της κακής διοίκησης του δημοσίου. 

ΠΡΟΕΔΡΟΣ (Απόστολος Κακλαμάνης): Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, εμείς συμφωνούμε με τη συγκεκριμένη τροπολογία, αλλά επιτέλους κάποια στιγμή αυτές οι αλλεπάλληλες παρατάσεις που δείχνουν ότι το δημόσιο δεν λειτουργεί σωστά και αποδοτικά, πρέπει να αντιμετωπιστούν. Κάποια στιγμή θα πρέπει να ξεκαθαρίσουν τα πράγματα έστω και με τον κίνδυνο κάποια φορά το δημόσιο να χάσει ορισμένα χρήματα. Να μπει, όμως, ένα τέρμα σ' αυτήν την ιστορία. 

ΠΡΟΕΔΡΟΣ (Απόστολος Κακλαμάνης): Ο κ. Σιούφας έχει το λόγο. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, δεν θα έπαιρνα το λόγο. Η Νέα Δημοκρατία θα απόσχει από την ψήφιση αυτής της τροπολογίας. Διαβάζοντας, όμως, την τροπολογία και στην παράγραφο 1 και στην παράγραφο 2 και στην παράγραφο 3 δεν τίθεται θέμα έναρξής της στις 23/11/98 διότι η μεν πρώτη παράγραφος λέει ότι τα πράγματα ισχύουν μέχρι 30/12/98, η άλλη παράγραφος χωρίζει αντί για μηνιαίες σε τριμηνιαίες τις δόσεις και η τρίτη παράγραφος αναφέρεται στο ότι επίσης οι προθεσμίες ισχύουν μέχρι 30 Δεκεμβρίου 1998. 

Να γιατί σας λέω, κύριε Πρόεδρε, όταν ψηφίζουμε έτσι τις τροπολογίες, με την απουσία του Υπουργού, ο οποίος άφησε την παραγγελία για το τι θα συμπληρωθεί, τούτο: Η Αξιωματική Αντιπολίτευση δεν δέχεται να μπει η παράγραφος αυτή, γιατί δεν έχει νόημα. Διαβάστε την τροπολογία. Δεν έχει κανένα νόημα να μπει ότι ισχύει από τις ημερομηνίες εκείνες, γιατί αναφέρεται σε άλλα θέματα. Επιτέλους, να σεβαστούμε λίγο και τον εαυτό μας. 

ΠΡΟΕΔΡΟΣ (Απόστολος Κακλαμάνης): Εγώ αντιλαμβάνομαι το εξής, κύριε Σιούφα. Το Υπουργείο Οικονομικών, λόγω πέρατος των προθεσμιών που είχε, στο μεσοδιάστημα από 23/11/98 και μέχρι τέλους του τρέχοντος μηνός καθορίζει -και αν δεν κάνω λάθος και στον Τύπο γράφει- κάποιες δυνατότητες για να τακτοποιηθούν οι οφειλέτες του δημοσίου. 'Εχει νόημα η αναδρομική ισχύς. 

ΔΗΜΗΤΡΙΟΣ ΣΙΟΥΦΑΣ: Αυτό το λέμε αναγιγνώσκοντες. Απόντος του κυρίου Υπουργού. 

ΠΡΟΕΔΡΟΣ (Απόστολος Κακλαμάνης): Το εικάζουμε. Συμφωνώ μαζί σας. Δεν θα επαναλάβω όσα είπα πιο πριν. Δεν ξέρω μήπως ο κ. Ρεγκούζας ως ειδικός θέλει να πει κάτι. 

ΑΔΑΜ ΡΕΓΚΟΥΖΑΣ: Κύριε Πρόεδρε, είναι πράγματι έτσι όπως το λέτε. Δίνεται μια παράταση ενός μήνα... 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Σε ένα τέταρτο θα είναι εδώ ο κ. Δρυς. Θέλετε να σταματήσουμε τη συζήτησή της, κύριε Πρόεδρε; 

ΑΔΑΜ ΡΕΓΚΟΥΖΑΣ: Δίνεται μια παράταση της προθεσμίας, για υποβολή στη ρύθμιση, ενός μήνα. Αυτό, όμως, φανερώνει πραγματικά με πόσο πρόχειρο τρόπο λειτουργεί η Κυβέρνηση και δεν δημιουργεί ούτε συνείδηση φορολογική ούτε συνείδηση συνέπειας του κράτους προς τον πολίτη ότι οι προθεσμίες που τίθενται τηρούνται κλπ. Δηλαδή, αυτοί οι οποίοι πονηρά σκεπτόμενοι δεν προσέτρεξαν να κάνουν αυτήν τη ρύθμιση, ωφελήθηκαν κάποιο μικρό διάστημα. 

ΠΡΟΕΔΡΟΣ (Απόστολος Κακλαμάνης): 'Ισως και διότι τέως συνάδελφοί σας και αγαπητοί μας ως εργαζόμενοι γενικώς, συμβουλεύουν ίσως και τους πολίτες ότι "δεν βαριέσαι, θα δοθεί μία παράταση." 

ΑΔΑΜ ΡΕΓΚΟΥΖΑΣ: Δεν το δέχομαι αυτό. 

ΠΡΟΕΔΡΟΣ (Απόστολος Κακλαμάνης): Και διότι όλοι μας θεωρούμε ότι όταν τίθεται μια προθεσμία να πληρώσουμε τη δόση μας, λέμε "δεν βαριέσαι και αν πάμε έπειτα από ένα μήνα... 

ΑΔΑΜ ΡΕΓΚΟΥΖΑΣ: Εκτιμώ ότι στις οικονομικές υπηρεσίες δεν κυκλοφορούν δικολάβοι. 

ΠΡΟΕΔΡΟΣ (Απόστολος Κακλαμάνης): Αυτή είναι η πραγματικότητα δυστυχώς. Δυστυχώς! 

ΑΔΑΜ ΡΕΓΚΟΥΖΑΣ: Θα ήθελα να πω κάτι ακόμη για τη δεύτερη ρύθμιση, για την κατάργηση των τριμηνιαίων δηλώσεων. 

Είναι εις βάρος του πολίτη αυτή η ρύθμιση και έρχεται να θεραπεύσει τα αθεράπευτα προβλήματα ρευστότητας που αντιμετωπίζει το κράτος. Τα προβλήματα, όμως, ρευστότητας, δεν αντιμετωπίζονται με τέτοιου είδους ρυθμίσεις που ουσιαστικά δημιουργούν κοινωνικά προβλήματα στους πολίτες με το να τους επιβαρύνουν. 'Ηταν εξάμηνο, εάν θυμάστε, πριν, έγινε τρίμηνο κάποια στιγμή και τώρα έρχεται να γίνει και μηνιαίο. 

Αντιλαμβάνεσθε, λοιπόν, ότι η Κυβέρνηση με προχειρότητα λειτουργεί και αυτό ακριβώς πρέπει να το επισημάνουμε. 

ΠΡΟΕΔΡΟΣ (Απόστολος Κακλαμάνης): Καλώς, κύριε Ρεγκούζα. 

Επομένως, όπως είναι η τροπολογία αυτή, με την προσθήκη τετάρτης παραγράφου "η ισχύς των διατάξεων του παρόντος άρθρου αρχίζει από 23/11/98", τίθεται υπόψη του Σώματος. 

Ολοκληρώθηκε η συζήτηση επ'αυτής και ερωτάται το Σώμα: Γίνεται δεκτή η τροπολογία με γενικό αριθμό 2298 και ειδικό 293, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΔΗΜΗΤΡΙΟΣ ΣΙΟΥΦΑΣ: Η Νέα Δημοκρατία απέχει, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 2298 και ειδικό 293, όπως τροποποιήθηκε από τον κύριο Υπουργό, έγινε δεκτή κατά πλειοψηφία. 

  


 

  

Σελίδα 2596 

Η διάταξη που προσετέθη ως παράγραφος 6 στο άρθρο 73 συζητήθηκε χθες, και για λόγους νομοτεχνικούς κατετέθη, όπως είπαμε, στην αρχή της συζητήσεως από την κυρία Υπουργό Ανάπτυξης ως αυτοτελής τροπολογία, με γενικό αριθμό 2307 και ειδικό 302. 

Η τροπολογία αυτή, κύριοι συνάδελφοι -όπως και η προηγούμενη διάταξη που αφορά το Υπουργείο Οικονομικών- θα τεθεί στο ακροτελεύτιο άρθρο και η ισχύς της αρχίζει από 15.12.98. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, χθες δεν έγινε συζήτηση για την τροποποίηση αυτή. 

ΠΡΟΕΔΡΟΣ (Απόστολος Κακλαμάνης): Είχα αυτήν την εντύπωση. 

Ορίστε, έχετε το λόγο. 

ΔΗΜΗΤΡΙΟΣ ΣΙΟΥΦΑΣ: Παρακαλώ, να μας εξηγήσει η κυρία Υφυπουργός που παραβρίσκεται εδώ, ποιες είναι αυτές οι εξαιρετικές περιπτώσεις που πρέπει να υπάρξει νέα απόφαση από τη διυπουργική επιτροπή αποκρατικοποιήσεων, ώστε να είναι περαιτέρω δυνατή η παράταση της ως άνω προθεσμίας για χρονικό διάστημα έξι μηνών από τη δημοσίευση αυτής της απόφασης. Ποια συγκεκριμένη περίπτωση έχετε υπόψη σας, κυρία Υφυπουργέ, και φέρνετε αυτήν την τροπολογία. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κύριε Πρόεδρε, επειδή ουσιαστικά δίνεται παράταση ενός εξαμήνου σε κάτι που είχε πέρυσι ψηφισθεί, θέλω να πω ότι πέρυσι αφορούσε πέντε εταιρείες, ενώ φέτος αφορά μόνο μία. Τα χαρακτηριστικά αυτά αφορούν μόνο μία εταιρεία, η οποία είναι στην τελευταία φάση της ιδιωτικοποίησης και υπολογίζουμε ότι τα τελικά συμβόλαια θα υπογραφούν το Μάρτη. Γι'αυτήν τη μία τελευταία επιχείρηση, δίνεται η δυνατότητα στη διυπουργική παράταση προθεσμιών ώστε να υπογραφούν τα τελικά συμβόλαια χωρίς να ανασταλεί η ιδιωτικοποίηση στο τελευταίο της στάδιο. 

ΠΡΟΕΔΡΟΣ (Απόστολος Κακλαμάνης): Ερωτάται το Σώμα: Γίνεται δεκτή η τροπολογία με γενικό αριθμό 2307 και ειδικό 302, με έναρξη ισχύος της από 15.12.1998, που θα τεθεί, όπως είπα, στο ακροτελεύτιο άρθρο; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 2307 και ειδικό 302 με έναρξη ισχύος της από 15.12.1998 που θα τεθεί στο ακροτελεύτιο άρθρο, έγινε δεκτή κατά πλειοψηφία. 

Εισερχόμεθα τώρα στις τροπολογίες οι οποίες έχουν κάποια προβλήματα. Ελπίζω να είναι εδώ και οι αρμόδιοι Υπουργοί. 

Πρώτη είναι η τροπολογία με γενικό αριθμό 2300 και ειδικό 295. Εν συνεχεία, είναι η τροπολογία που αφορά τα οικοδομικά έργα. 

ΣΤΡΑΤΗΣ ΚΟΡΑΚΑΣ: Να αποσυρθεί αυτή, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Παρακαλώ. 

Στη συνέχεια, είναι η τροπολογία που αφορά την OLYMPIC CATERING και στη συνέχεια, η τροπολογία που αφορά το προσωπικό του Ι.Κ.Α. 

ΜΟΣΧΟΣ ΓΙΚΟΝΟΓΛΟΥ: Γιατί δεν τις συζητάμε με τη σειρά, κύριε Πρόεδρε; Να συζητηθεί τώρα η τροπολογία με γενικό αριθμό 2301. 

ΠΡΟΕΔΡΟΣ (Απόστολος Κακλαμάνης): Κύριε Γικόνογλου, το Προεδρείο διευκολύνει το Σώμα πάντοτε με το ρυθμό της συζητήσεως που καθορίζει. 

Τώρα συζητάμε την τροπολογία με γενικό αριθμό 2300 και ειδικό 295 που αναφέρεται στο καταστατικό του ταμείου ασφάλισης του προσωπικού της Ιονικής και Λαϊκής Τραπέζης. 

Ο κ. Σιούφας έχει το λόγο. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, οι περιπτωσιολογικές ρυθμίσεις τέτοιων θεμάτων στο χώρο της κοινωνικής ασφάλισης δεν είναι ο καλύτερος τρόπος για να μπορέσουν να αντιμετωπιστούν τα όποια δομικά προβλήματα εξακολουθεί να έχει η κοινωνική ασφάλιση. 

Κύρια δε αυτές οι συνεχείς παρατάσεις προθεσμιών για επιστροφή και αναγνώριση χρόνου και μάλιστα αρκετών ετών με αναδρομή στο παρελθόν, νομίζω ότι για να είναι δίκαια η αντιμετώπιση από την πλευρά της Κυβέρνησης, δεν θα πρέπει να έχει το χαρακτήρα μόνο ενός φορέα. Φέρτε, κύριε Υπουργέ, αν εξακολουθείτε να επιμένετε εσείς και οι υπηρεσίες σας ότι μπορεί να συνεχιστεί αυτή η κατάσταση, γιατί γνωρίζετε ότι με το ν.2084 είχε μπει μια διάταξη η οποία ξεκαθάρισε ποιες υπηρεσίες αναγνωρίζονται, πότε και κάτω από ποιες προϋποθέσεις και τώρα ξαναγυρίζουμε πάλι από την αρχή. Γιατί μόνο στο συγκεκριμένο φορέα και όχι σε όλους τους φορείς που έχουν ανάλογα προβλήματα ή ανάλογα αιτήματα για να μην πω προβλήματα, όπως η συγκεκριμένη περίπτωση. Και φέρνετε αυτήν την τροπολογία στις 9 χθες το βράδυ. Αμφιβάλλω αν ορισμένοι από εμάς πρόλαβαν να την προσεγγίσουν και να δουν αν είναι στη σωστή κατεύθυνση ή αν κοντά σε αυτή θα έπρεπε να αντιμετωπισθεί και από άλλους ενδιαφερομένους με αντίστοιχη προβληματική και με αντίστοιχο αίτημα για ρύθμιση. Γι'αυτό σας λέω ότι η περιπτωσιολογία ήταν αυτή η οποία σε ένα σοβαρό βαθμό υποθήκευσε την κοινωνική ασφάλιση. Και ακολουθούμε ξανά αυτήν την πετρωμένη αντίληψη. 

ΠΡΟΕΔΡΟΣ (Απόστολος Κακλαμάνης): Δεν έχει ζητήσει άλλος το λόγο. Και ερωτάται το Σώμα: Γίνεται δεκτή η τροπολογία με γενικό αριθμό 2300 και ειδικό 295; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΠΡΟΕΔΡΟΣ (Απόστολος Κακλαμάνης): Η τροπολογία με γενικό αριθμό 2300 και ειδικό 295 έγινε δεκτή κατά πλειοψηφία. 

Η επόμενη τροπολογία είναι η με γενικό αριθμό 2301 και ειδικό 296. 

Επ'αυτής ο κ. Γικόνογλου έχει το λόγο. 

ΜΟΣΧΟΣ ΓΙΚΟΝΟΓΛΟΥ: Κύριε Πρόεδρε, η τροπολογία αυτή στην παράγραφο 3 αναφέρεται στη ρύθμιση των υποχρεώσεων, των οφειλών που έχουν προς το ΙΚΑ τα ΚΤΕΛ και άλλοι, ναυπηγοεπισκευαστική ζώνη περιοχής Περάματος, Αγίας Σοφίας, Σαλαμίνας κλπ. 

Πρώτα-πρώτα εδώ εμπλέκονται ανόμοια πράγματα. Θα έπρεπε να ξεχωρίσει τα ΚΤΕΛ από αυτές τις επιχειρήσεις. 'Αλλο είναι το ΚΤΕΛ και άλλο είναι αυτές οι επιχειρήσεις. Τα ΚΤΕΛ δυστυχώς της περιφέρειας -διότι περί αυτών πρόκειται- έχουν τις περισσότερες άγονες γραμμές. Και επόμενο είναι να μην μπορούν με τα έσοδα τους να ανταποκριθούν. Δεν μπορεί να τα ταυτίζει με όλες τις βιομηχανίες στις οποίες αναφέρεται. Το πρώτο θέμα είναι αυτό. 

Το δεύτερο θέμα: Τα ΚΤΕΛ δεν έχουν έσοδα διότι υποχρεώνονται από εμάς να εισπράττουν το 50% του αντιτίμου του εισιτηρίου από τους μαθητές και τους πολύτεκνους. Και οι πολύτεκνοι είναι στην περιφέρεια δεν είναι στην Αθήνα. 'Οταν είναι για την Αθήνα, κύριε Υπουργέ, χαρίζουμε εκατοντάδες δισεκατομμύρια . Προχθές ψηφίσαμε νόμο με τον οποίο χαρίζουμε εκατοντάδες δισεκατομμύρια στις αστικές συγκοινωνίες της Αθήνας. 'Οταν είναι όμως για την περιφέρεια, για τη Νάουσα επί παραδείγματι, που είναι άγονες όλες οι γραμμές, εκεί κωφεύουμε. 

Θα παρακαλούσα, κύριε Υπουργέ, μία τροποποίηση αυτής της διάταξης. Στο τέλος να προστεθεί: "Στα ΚΤΕΛ η έκπτωση στα πρόσθετα τέλη ανέρχεται σε 60% σε περίπτωση εφάπαξ καταβολής και 45% σε περίπτωση καταβολής σε εκατό δόσεις". Εάν δεν το πάμε έτσι, δεν θα πάρετε τα λεφτά. Κάνετε εκατό δόσεις να μπορέσουν λίγα λίγα να σας τα πληρώσουν οι άνθρωποι. Η επαρχία δεν θέλει χάρισμα, όπως συνηθίζει η Αθήνα. Στην Αθήνα χαρίζετε τα πάντα, δώστε κάτι και στην επαρχία. Είναι αμαρτία, είναι κρίμα. 

ΠΡΟΕΔΡΟΣ (Απόστολος Κακλαμάνης): Ο κ.Κόρακας έχει το λόγο. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, θέλω να επαναλάβω άλλη μία φορά την έκκλησή μας και παρακαλώ και τη δική σας συνηγορία να αποσύρει η Κυβέρνηση αυτήν την απαράδεκτη τροπολογία, "ντροπολογία" την αποκαλούν οι οικοδόμοι. 'Οχι μονάχα γιατί δεν πρόκειται για μία τροπολογία που αναφέρεται σε ένα συγκεκριμένο θέμα -έχει διάφορα ζητήματα μέσα από τα οποία χάνει το ΙΚΑ και το δημόσιο γύρω στα είκοσι εννέα δισεκατομμύρια (29.000.000.000)- αλλά καταρχήν διότι έρχεται εδώ και μειώνει τους συντελεστές υπολογισμού 

 

 

  

Σελίδα 2597 

των ενσήμων. Από ενάμισι ένσημο κατά τετραγωνικό μέτρο, που είναι μέχρι σήμερα το μειώνει κατά 10%. Και μόνο από αυτήν τη ρύθμιση θα χάσει το ΙΚΑ είκοσι δισεκατομμύρια (20.000.000.000) και ζημιώνουν και οι εργαζόμενοι. 

ΓΕΩΡΓΙΟΣ ΟΡΦΑΝΟΣ: Αυτό, κύριε Κόρακα, το ενάμισι τετραγωνικό... 

ΣΤΡΑΤΗΣ ΚΟΡΑΚΑΣ: Να πάρετε το λόγο, κύριε συνάδελφε, και να τα πείτε. 

Εμείς επιμένουμε ότι αυτή η ρύθμιση είναι για να βολέψει τους μεγαλοκατασκευαστές. Αυτό το αναγνώρισε και ο ίδιος ο Υπουργός Εργασίας στη συνάντηση που είχε στις 2 Δεκεμβρίου με την Ομοσπονδία Οικοδόμων, έπειτα από την απεργία που έγινε για τέτοια ζητήματα. 

Και οι άλλες ρυθμίσεις είναι απαράδεκτες. Πρόκειται γι' αυτό που λέγαμε, κύριε Πρόεδρε, ότι ένα ολόκληρο νομοσχέδιο κατατίθεται αιφνιδιαστικά και πάει δια της μεθόδου της υφαρπαγής να περάσει ολέθριες διατάξεις. Αυτό το θεωρούμε απαράδεκτο. 

Πάρτε το πίσω και κουβεντιάστε με τους ενδιαφερόμενους για να βρεθεί μία λύση, όχι σε βάρος των εργαζομένων και του ΙΚΑ, αλλά σε βάρος των αετονύχηδων. 

ΠΡΟΕΔΡΟΣ (Απόστολος Κακλαμάνης): Ο κ. Μάτης έχει το λόγο. 

ΑΘΑΝΑΣΙΟΣ ΜΑΤΗΣ: Ευχαριστώ, κύριε Πρόεδρε. 

Θα αναφερθώ στην παράγραφο 3 της τροπολογίας και ειδικότερα στις ρυθμίσεις που αναφέρονται στα αστικά ΚΤΕΛ. 

Σας είναι γνωστό, κύριε Υπουργέ, και παρακαλώ να με ακούσετε ... 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Σας ακούω. Αν δεν κάνω τις διορθώσεις, πώς θα γίνει; 

ΑΘΑΝΑΣΙΟΣ ΜΑΤΗΣ: Για το συγκεκριμένο θέμα, θα την κάνετε μετά, αφού με ακούσετε. 

'Ελεγα, λοιπόν, ότι υπάρχουν δεκαέξι αστικά ΚΤΕΛ στους νομούς της χώρας που είναι προβληματικά. 'Εχουν τεράστιες οφειλές από μη απόδοση εισφορών. Η πολιτεία βεβαίως γνωρίζει ότι σε ένα βαθμό του προβλήματος συμμετέχει με δική της ευθύνη γιατί κρατά, για κοινωνικούς προφανώς λόγους, χαμηλό το κόμιστρο. Βεβαίως, υπήρξαν ευθύνες κακοδιαχειρίσης από τα κατά καιρούς διοικητικά συμβούλια του ΚΤΕΛ. 

Αυτήν τη στιγμή υπάρχει μία ρύθμιση στη συγκεκριμένη τροπολογία, που φοβάμαι ότι δείχνει πως δεν έχει κατανοηθεί πλήρως το πρόβλημα. Για να κάνω σαφές τι εννοώ, θα σας αναφέρω τα εξής: 

Με τη ρύθμιση που προτείνετε, το αστικό ΚΤΕΛ του Νομού του δικού μου, των Τρικάλων, θα πρέπει να προσφύγει -να σημειώσω ότι έχει είκοσι λεωφορεία- στη ρύθμιση των δόσεων. Προφανώς δεν περιμένετε κανένα από τα αστικά ΚΤΕΛ να έχει χρήματα να δώσει στο ΙΚΑ για να πετύχει το bonus του 60% της απάλειψης των προσαυξήσεων και των πρόσθετων τελών. Προφανώς, οι προσδοκίες είσπραξης είναι σύμφωνα με τη δεύτερη ρύθμιση που λέει, εφάπαξ 5% της οφειλής και απάλειψη του 30% των προσαυξήσεων και είκοσι τέσσερις έως τριάντα έξι δόσεις. 

Το ΚΤΕΛ Τρικάλων με την απάλειψη του 30% θα χρωστάει τετρακόσια εκατομμύρια (400.000.000) δραχμές, θα πρέπει να δώσει εφάπαξ 20 εκατομμύρια (20.000.000) και θα πρέπει να έχει μηνιαία δόση είκοσι πέντε εκατομμύρια (25.000.000) δραχμές. 

Ο ισολογισμός μηνός Μαϊου 1998 λέει ότι το σύνολο των εισπράξεων αυτού του μήνα είναι είκοσι δύο εκατομμύρια (22.000.000) δραχμές. Πώς θα πληρώνει λοιπόν τις δόσεις; 

Επειδή δεν θέλω να πιστεύω ότι η ρύθμιση δεν είναι για τα μάτια, αλλά για να λύσει το πρόβλημα, πρέπει να την ξαναδείτε. Και επειδή έχω ασχοληθεί με το θέμα, δεν είναι δυνατόν να ζητάμε ... 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Κύριε Πρόεδρε, να μου δώσετε ένα λεπτό ακόμη. Είχα και ένα διάλογο με τον Υπουργό φιλικότατο. 

ΠΡΟΕΔΡΟΣ (Απόστολος Κακλαμάνης): Να συντομεύετε, διότι είναι πολλοί συνάδελφοι που θέλουν να μιλήσουν. 

ΑΘΑΝΑΣΙΟΣ ΜΑΤΗΣ: Καλώς. 

'Ελεγα, λοιπόν, ότι δεν μπορούμε να ζητήσουμε παραπάνω από εκατό χιλιάδες (100.000) δραχμές από κάθε αστικό ΚΤΕΛ, για κάθε λεωφορείο διότι είναι ανέφικτο να δώσει παραπάνω. Υπ' αυτήν την έννοια κάνω την εξής πρόταση: 'Η θα πάτε σε απάλειψη της προκαταβολής και σε αύξηση του 30% σε 45% της απάλειψης των πρόσθετων τελών και σε εκατό δόσεις ή θα πάτε στις εκατό χιλιάδες (100.000) δραχμές το μήνα ανά αστικό λεωφορείο ΚΤΕΛ. 

'Ολα μαζί τα ΚΤΕΛ τα προβληματικά έχουν διακόσια πούλμαν. Να πάτε στις εκατό χιλιάδες (100.000) δραχμές ανά πούλμαν ή σε εκατό μηνιαίες δόσεις. 

ΠΡΟΕΔΡΟΣ (Απόστολος Κακλαμάνης): Ο κ. Καρασμάνης έχει το λόγο. 

ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, η τροπολογία αυτή είναι προς τη σωστή κατεύθυνση σε ό,τι έχει σχέση με τα αστικά και υπεραστικά ΚΤΕΛ. Είναι γνωστό, το κοινωνικό έργο που προσφέρουν στην επαρχία μεταφέροντας σε άγονες γραμμές, μαθητές και πολύτεκνες οικογένειες. Περνούν δύσκολες μέρες, έχουν πολλά χρέη και υποχρεώσεις και νομίζω πως δεν θα μπορέσουν να ανταπεξέλθουν τον αριθμό των δόσεων. Φρονώ ότι πρέπει να διπλασιαστούν και η έκπτωση θα πρέπει να ανέβει στο 45%. 

Εκεί που θέλω να σταθώ είναι το θέμα της ρύθμισης των ενσήμων, ό,τι έχει σχέση με τις οικοδομές της περιόδου 1986-1993. 

Κύριε Υπουργέ, ξέρετε πολύ καλά ότι εδώ στην Αίθουσα έχουμε αναδείξει το θέμα πάρα πολλές φορές και συμφωνήσαμε ότι υπάρχει αδικία. Τα πρόστιμα είναι βάρβαρο, είναι της τάξης του 220%. Εσείς τα μειώνετε στο 60% και εδώ μου θυμίζετε την περίπτωση ενός κλέφτη που παίρνει το πορτοφόλι από τον ιδιοκτήτη και στη συνέχεια θέλει να το επιστρέψει με την υποχρέωση να του δώσει το 40%. Είχαμε συμφωνήσει ότι αυτά τα χαράτσια από το 1986 μέχρι το 1993, θα φύγουν τελείως. 

ΠΡΟΕΔΡΟΣ (Απόστολος Κακλαμάνης): Ο κ. Διαμαντίδης έχει το λόγο. 

ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, θέλω να αναφερθώ στην παράγραφο 3 της τροπολογίας και ειδικά για τη Ζώνη του Περάματος. 

Είναι γνωστό το πρόβλημα που υπάρχει στη ναυπηγοεπισκευαστική ζώνη του Περάματος, όπου η ανεργία έχει ξεπεράσει τα όρια. Υπάρχουν χιλιάδες άνεργοι και ήδη αυτήν τη στιγμή που μιλάμε, βγήκαν καταδικαστικές αποφάσεις στα δικαστήρια, πάνω από δέκα και δώδεκα χρόνια για επιχειρήσεις που έχουν οφειλές στο Ι.Κ.Α. και αυτό γιατί έχουν αδυναμία να πληρώσουν. 

Θέλω, λοιπόν, να παρακαλέσω να κάνετε κάποιες τροποποιήσεις. Πρώτον, να συμπληρώσετε, εκεί που λέτε: "Πειραιά, Αγία Σοφία, Σαλαμίνα" και το Κερατσίνι, γιατί υπάρχουν πολλές επιχειρήσεις εκεί πέρα. 

Δεύτερον, οι δόσεις που λέτε θα παρακαλέσω να γίνουν μέχρι εξήντα και σε περίπτωση καταβολής εφάπαξ του ποσού, λέτε 60% έκπτωση και στις δόσεις 30%. Αυτό το "30%", να γίνει "40%". 

Τέλος, θα παρακαλέσω η ισχύς της διάταξης αυτής να ξεκινάει τρεις μήνες μετά τη δημοσίευση στην Εφημερίδα της Κυβερνήσεως. 

ΠΡΟΕΔΡΟΣ (Απόστολος Κακλαμάνης): Ο κ. Καραμάριος έχει το λόγο. 

ΑΝΑΣΤΑΣΙΟΣ ΚΑΡΑΜΑΡΙΟΣ: Θα παρακαλέσω τον κύριο Υπουργό να λάβει υπόψη του τα Πρακτικά της 20ης Οκτωβρίου 1997, τα οποία θα καταθέσω, που εκεί σε σχετική επερώτησή μας ξεκαθαρίστηκε πλήρως ότι, όπως είπε επιλέξει ο Υπουργός κ. Φαρμάκης: "Αν, λοιπόν, υποκατάστημα ή υπάλληλοι του Ι.Κ.Α. για εργασίες που είχαν δηλωθεί ότι έγιναν πριν τις 31.12.92, υπολόγισε αναδρομικά με το νέο σύστημα είναι λάθος." Και καταλήγει: "Θα μιλήσουμε για εργασίες και φάσεις εργασιών στην οικοδομή που έγιναν πριν από την 31.12.92 

  


 

  

Σελίδα 2598 

και εργασίες που έγιναν μετά την 1.1.93. Δηλαδή θα ξεχωρίσουμε τις προηγούμενες με τις επόμενες." 

Το άρθρο, λοιπόν, που διατυπώνετε σήμερα με την τροπολογία σας είναι σε εντελώς αντίθετη κατεύθυνση, διότι δεν ξεχωρίζει ότι για τις εργασίες τις οικοδομικές προ της 1.1.93, δεν έχετε δικαίωμα να υπολογίσετε εισφορές με το νέο σύστημα και αυτό θα πει ότι όσες καταλογίστηκαν με το νέο σύστημα για παλιές εργασίες είναι παράνομες και πρέπει να ενταχθούν στην τωρινή ρύθμιση. Πρέπει να πείτε ότι για εργασίες που προ της 1.1.93, εκεί για όσες είναι με το παλιό σύστημα οι εισφορές θα πληρωθούν κανονικά και θα μπουν στη ρύθμιση, αλλά από την 1.1.93 και εδώ θα πρέπει να τις υπολογίσετε με το νέο σύστημα. 

Τελειώνω, κύριε Πρόεδρε. Σε ό,τι αφορά τις διατάξεις περί ΚΤΕΛ παρακαλώ να προστεθεί και η λέξη ΡΟΔΑ, που είναι η μοναδική επιχείρηση στη Ρόδο, ως δημοτική επιχείρηση, δηλαδή με την ονομασία Ροδιακός Οργανισμός Δημοτικών Αυτοκινήτων. 

(Στο σημείο αυτό ο Βουλευτής κ. Καραμάριος καταθέτει για τα Πρακτικά το προαναφερθέν κείμενο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής). 

ΠΡΟΕΔΡΟΣ (Απόστολος Κακλαμάνης): Ο κ. Aποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, η συγκεκριμένη τροπολογία τουλάχιστον από πλευράς απώλειας εσόδων που φθάνουν μέχρι τα είκοσι εννέα δισεκατομμύρια (29.000.000.000) δραχμές, θα έπρεπε να αποτελέσει ένα χωριστό νομοσχέδιο. 

Υπάρχει ένα σύνολο διατάξεων, τις οποίες αν μη τι άλλο μέχρι χθες συζητούσαμε, ότι το κύριο πρόβλημα του ασφαλιστικού συστήματος είναι η τεράστια εισφοροδιαφυγή. Τώρα ερχόμαστε και κάνουμε ρυθμίσεις, οι οποίες αν μη τι άλλο διαιωνίζουν την κατάσταση και αν μη τι άλλο αυτό που δεν διδάσκουν τουλάχιστο είναι η ασφαλιστική συνείδηση. 

'Οσον αφορά τώρα την πρώτη περίπτωση σχετικά με τα οικοδομικά υπάρχει ένα μπέρδεμα. Δεν συμφωνούμε γενικά, όπως σας είπα, με τέτοιου είδους ρυθμίσεις. 

'Οσον αφορά τα ΚΤΕΛ ήθελα να ρωτήσω το εξής, είναι δυνατόν να ασκούν όλα τα ΚΤΕΛ το ίδιο κοινωνικό έργο; Δεν θα πρέπει να υπάρχει μία διαβάθμιση, δεδομένου ότι όντως υπάρχουν ΚΤΕΛ τα οποία έχουν τεράστιο κοινωνικό κόστος όσον αφορά τη λειτουργία τους και υπάρχουν όμως και άλλα τα οποία είναι κερδοφόρα; Δεν θα πρέπει, λοιπόν, να μπουν στην ίδια λογική! 

Επιτέλους, αυτό που θα πρέπει να ξεκαθαριστεί είναι ότι όταν λέμε ότι ασκεί κοινωνικό έργο, αυτό το πράγμα έχει και ένα κόστος. Την ίδια στιγμή, λοιπόν, εάν υπάρχει ένα κόστος στο αντίτιμο του εισιτηρίου, θα πρέπει η πολιτεία να το καταβάλει, για να ξεκαθαρίζονται αυτά τα πράγματα, να μην έχουμε συνέχεια ίδιες καταστάσεις. 

'Οσον αφορά την περίπτωση της Ζώνης του Περάματος θα συμφωνήσουμε. Οπωσδήποτε, όμως, δεν είναι μόνο αυτή. Υπάρχουν και άλλες περιοχές της χώρας που έχουν πρόβλημα. Δεν χρειάζεται όμως να αναφερθώ αναλυτικά. 

ΠΡΟΕΔΡΟΣ (Απόστολος Κακλαμάνης): Ο κ. Σφυρίου έχει το λόγο. 

ΚΟΣΜΑΣ ΣΦΥΡΙΟΥ: Πολύ συνοπτικά, κύριε Πρόεδρε, σε ό,τι αφορά τις διατάξεις περί ναυπηγοεπισκευαστικής ζώνης είναι πράγματι σωστό να περιληφθεί και το Κερατσίνι. 

Σε ό,τι αφορά τις διατάξεις περί ΚΤΕΛ είναι αναγκαίο να συμπληρωθεί μετά τη λέξη "ΚΤΕΛ" και η φράση "και τους δημοτικούς οργανισμούς και δημοτικές επιχειρήσεις που εκτελούν συγκοινωνιακό έργο". 

Τέλος, σε ό,τι αφορά τη μείωση κατά 10% των συντελεστών θα πρέπει να διαφωνήσω στην επιχειρηματολογία που ανέφερε ο εκπρόσωπος του Κ.Κ.Ε., βλέποντας το ζήτημα από την οπτική γωνία όχι των μεγαλοκατασκευαστών, που ανέφερε ο κύριος συνάδελφος, αλλά από την οπτική γωνία των μικρών ιδιοκτητών και κυρίως στα χωριά της πατρίδας μας, όπου οι κατασκευές που κάνουν είναι κυρίως λιτές και δεν έχουν όλο εκείνο τον όγκο των επιμέρους εξειδικευμένων κατασκευών. Δεν θέλω να μπω σε λεπτομέρειες σε ό,τι αφορά τα σπατουλαρίσματα, τις προσθήκες στους περιβάλλοντες χώρους κλπ. Πολλές φορές ο αριθμός των ενσήμων που πραγματοποιούν είναι πολύ μικρότερος από το 1,5 που ανέφερε η ως τώρα ισχύουσα διάταξη. 

Επομένως, είναι λογικό να πάμε στο 1,35 γι' αυτούς τους ανθρώπους, όχι για τους μεγαλοκατασκευαστές. 

Μία τελευταία παρατήρηση: Πράγματι πρέπει να ξεκαθαρίσει οριστικά με το κείμενο της διάταξης, ότι κάθε εργασία που εκτελέστηκε πριν από την 1η Ιανουαρίου του 1993 δεν μπορεί παρά να υπολογίζεται η ασφαλιστική επιβάρυνση με βάση το παλαιό σύστημα. Νομίζω ότι πρέπει να είναι σαφές αυτό. 

ΠΡΟΕΔΡΟΣ (Απόστολος Κακλαμάνης): Ο κ. Ρεγκούζας έχει το λόγο. 

ΑΔΑΜ ΡΕΓΚΟΥΖΑΣ: Κύριε Πρόεδρε, υπάρχει ένα ζήτημα ηθικής τάξεως για την Κυβέρνηση. Μιλάω για τα ένσημα του Ι.Κ.Α. 

Καταθέσαμε ερώτηση και τη μετατρέψαμε σε επερώτηση. 'Εγινε συζήτηση στο νομοσχέδιο που συζητούσαμε πέρυσι για τον ΟΓΑ και δεσμεύθηκε η Κυβέρνηση δια του τότε Υφυπουργού Γεωργίας, του κ. Γερανίδη, σε συγκεντρώσεις πολιτών, ότι θα γίνει η ρύθμιση πριν από το 1993. Εφόσον οι κατοικίες αποδεδειγμένα κατοικούνται -και η απόδειξη μάλιστα θα είναι ή η σύνδεση του ηλεκτρικού ρεύματος ή η τηλεφωνική σύνδεση- δεν θα υπάρχει καμιά υποχρέωση. 

Και για το 1993 και μετά η Κυβέρνηση είπε ότι θα κάνει τη ρύθμιση. Κάνει τη ρύθμιση τώρα, που αφορά ενδεχομένως το 1993, δεν αναφέρεται στο μειωμένο συντελεστή, αν ισχύει αναδρομικά, και φυσικά επιβαρύνεται αναδρομικά, παρά την υπόσχεσή σας. Θυμίζω τι είπε ο κ. Γερανίδης σε συγκέντρωση οκτακοσίων ανθρώπων. "Να μην πληρώσει κανένας για τις υποχρεώσεις που απορρέουν με το σημερινό νομοθετικό πλαίσιο πριν από το 1993". Και τώρα όλες αυτές οι καθυστερήσεις, με την υπόδειξη του κυρίου Υφυπουργού τότε, δημιουργούν πρόσθετες επιβαρύνσεις σε αυτούς τους ανθρώπους. Επιτέλους, η Κυβέρνηση να δώσει μία ξεκάθαρη απάντηση όταν τίθενται τέτοια ζητήματα, γιατί μαζί με την Κυβέρνηση εκτιθέμεθα και εμείς. Και έτσι οδηγούμαστε ουσιαστικά στην αναξιοπιστία της πολιτικής και του πολιτικού συστήματος. 

ΠΡΟΕΔΡΟΣ (Απόστολος Κακλαμάνης): Ο κ. Κίρκος έχει το λόγο. 

ΓΕΩΡΓΙΟΣ ΚΙΡΚΟΣ: Κύριε Πρόεδρε, θα συνεχίσω τη σκέψη προηγούμενων ομιλητών, σε σχέση με την παράγραφο 1 της προτεινόμενης τροπολογίας από τον κύριο Υπουργό. Θα διαβάσω το εξής, κύριε Υπουργέ. Παραδέχεστε ότι παρατηρήθηκε σημαντική καθυστέρηση από πλευράς υπηρεσιών ΙΚΑ στην εκκαθάριση του λογαριασμού εισφορών. Το ένα είναι αυτό. 

Το δεύτερο είναι -το είπαν και οι άλλοι συνάδελφοι- ότι δεν είναι ξεκάθαρο μέσα από την προτεινόμενη τροπολογία ότι αυτοί που έκτισαν σπίτι πριν τη 1-1-1993 θα πρέπει να πάνε με το παλιό καθεστώς, για να μη δημιουργείται αδικία. Με αυτό παραδεχόμαστε ότι τους βάζουμε το πρόστιμο με το καινούριο καθεστώς και τους μειώνουμε μόνο το πρόστιμο. Πρέπει να ξεκαθαρίσει αυτό. Συζήτησα και με τις υπηρεσίες σας χθες. Νομίζω πως θα πρέπει να ξεκαθαριστεί τι έγινε μέχρι 31-12-1992. Και ό,τι έγινε μετά, τότε μπαίνει η εισφορά και πάνω στην εισφορά ... 

ΠΡΟΕΔΡΟΣ (Απόστολος Κακλαμάνης): Εντάξει, κύριε συνάδελφε, τελειώσατε; Ολοκληρώστε την πρότασή σας. 

ΓΕΩΡΓΙΟΣ ΚΙΡΚΟΣ: Ευχαριστώ, κύριε Πρόεδρε. Πήγαινα αργά, γιατί είδα ότι δεν μου βάλατε το χρόνο και γι'αυτό είπα ότι με ξέχασε ο κύριος Πρόεδρος, οπότε ... 

ΠΡΟΕΔΡΟΣ (Απόστολος Κακλαμάνης): Μου ξέφυγε και θα θεωρούν ότι κάνω διάκριση, διότι εγώ συμπαθώ όλους το ίδιο εδώ. 

ΓΕΩΡΓΙΟΣ ΚΙΡΚΟΣ: Εντάξει, ευχαριστώ, κύριε Πρόεδρε, δεν θέλω να κάνω και εγώ κατάχρηση. 

  


 

  

Σελίδα 2599 

ΠΡΟΕΔΡΟΣ (Απόστολος Κακλαμάνης): Ο κ. Ορφανός έχει το λόγο. 

ΓΕΩΡΓΙΟΣ ΟΡΦΑΝΟΣ: Θα ήθελα τη συμπάθειά σας τώρα. 

Τρία ξεχωριστά κομμάτια αφορούν τα ένσημα του ΙΚΑ. 

Το ένα πριν από τη 1-1-1993. Υπήρχε συγκεκριμένο σύστημα. Με τον προϋπολογισμό, έναν τεκμαρτό προϋπολογισμό, έβγαιναν πόσα είναι τα ελάχιστα απαιτούμενα ένσημα από το ΙΚΑ. Γιατί άλλαξε αυτό; Δεν είναι κατανοητό σε κανένα. Γιατί να βάλουμε πρόστιμα; Μιλάω για τα έργα τα οποία απογράφηκαν πριν από 1-1-1993 και για τα οποία εκ των υστέρων έρχεται το ΙΚΑ και τους λέει ότι "υπολογίζω τα ένσημα με το νέο τρόπο και σας βάζω και τα πρόστιμα και τα τέλη και τις προσαυξήσεις και όλα αυτά". 

Η δική μου άποψη είναι να γίνει ο έλεγχος με τον αρχικό τρόπο προϋπολογισμού. Γιατί είναι βασική αρχή του δικαίου αυτό που συμφωνείς, όταν είσαι το κράτος και το αντισυμβαλλόμενο μέρος, αυτό να εφαρμόζεις. 

Αυτό είναι το ένα σημείο, που αφορά το καθεστώς πριν τη 1-1-1993. 

Το δεύτερο κομμάτι αφορά αυτούς οι οποίοι θα είναι από εδώ και πέρα, μετά από το Μάρτιο, γιατί έτσι υπολογίζω με τις προθεσμίες που προβλέπει μέσα η τροπολογία. 

Είναι φανερό ότι δεν έχει ληφθεί καθόλου υπόψη η πρόταση του ΤΕΕ, η οποία έχει γίνει μετά από έναν πλήρη έλεγχο δεκάδων διαφορετικών έργων, η οποία λέει διαφορετικά πράγματα, ούτε η δική μας τροπολογία. Απλώς κοιτάζετε διαχειριστικά με ποιο τρόπο θα εισπράξετε κάποια χρήματα και θεωρώ ότι είναι λάθος. 

Τρίτο σημείο. Δεν λαμβάνεται καθόλου μέριμνα για το τι έγινε από την 1-1-1993 μέχρι την ημέρα που θα ξεκινήσει η εφαρμογή -το Μάρτιο όπως υπολογίζω εγώ του 1999, έξι χρόνια και- με αυτούς οι οποίοι έχουν απογραφεί εξ ανάγκης, γιατί δεν μπορούσαν να κάνουν και τίποτα διαφορετικό. Αλλιώς δεν μπορείς να παραλάβεις την άδεια, αν δεν απογραφείς υποχρεωτικά στο ΙΚΑ με το σύστημα το οποίο σου επιβάλουν. 'Εκαναν τα ένσημα, τα οποία έπρεπε να κάνουν, μένει ένα περιθώριο, αυτά που προέβλεπε ο συντελεστής, και τελικά έχουμε καταλήξει όλοι σε δικαστήρια. 

Είναι γνωστή η απόφαση του Συμβουλίου της Επικρατείας. Είναι γνωστό το πώς ο κ.Γιαννόπουλος εδώ στις 4 Αυγούστου έφερε ξανά την επικύρωση με νόμο. 

Θα σας πω κάτι για να απαντήσω στον κ. Κόρακα, αλλά και επί της ουσίας. Ξέρετε ότι αυτήν τη στιγμή γίνεται μαύρη αγορά ενσήμων; Το ξέρετε. Ξέρετε ότι έχουν αυξηθεί οι γυναίκες οικοδόμοι σε ποσοστά τα οποία δεν έχουν αυξηθεί σε επαγγέλματα τα οποία καλλιτεχνικά μπορούν να φτιάξουν; 

Λάβετε υπόψη σας ότι αύριο όταν θα καταρρεύσει το Ι.Κ.Α. μόλις φθάσει η συνταξιοδότηση... 

ΣΤΡΑΤΗΣ ΚΟΡΑΚΑΣ: Τι είναι αυτά που λέτε; 

ΓΕΩΡΓΙΟΣ ΟΡΦΑΝΟΣ: Ακούστε τα αυτά. Δεν τα ξέρετε, κύριε Κόρακα. Λυπάμαι πολύ, αλλά το θέμα δεν το ξέρετε. Αν το ξέρατε θα λέγατε να πληρώνουν τα πραγματικά. 

ΣΤΡΑΤΗΣ ΚΟΡΑΚΑΣ: Το ξέρω καλύτερα απ'ό,τι νομίζετε. 

ΠΡΟΕΔΡΟΣ (Απόστολος Κακλαμάνης): Μη διακόπτετε, κύριε Κόρακα. 

ΓΕΩΡΓΙΟΣ ΟΡΦΑΝΟΣ: Επί της ουσίας εκτιμώ ότι θα πρέπει να λάβετε υπόψη σας και αυτά τα έξι χρόνια, να γίνει αναδρομική ρύθμιση. Η μείωση βέβαια του συντελεστή που κάνετε δεν έχει καθόλου σχέση με την πραγματικότητα. Καθόλου πρόστιμα διότι ούτως ή άλλως δύσκολα θα εισπραχθούν. 

ΠΡΟΕΔΡΟΣ (Απόστολος Κακλαμάνης): Ο κ.Χρυσανθακόπουλος έχει το λόγο. 

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Σχετικά με τη ρύθμιση για τα ΚΤΕΛ, κύριε Υπουργέ, θα πρέπει να ψηφίζουμε διατάξεις οι οποίες είναι εφικτές. Δεν νομίζω ότι θα υπάρξει κανείς να καταβάλει εφάπαξ το χρέος του γιατί θα το είχε καταβάλει και χωρίς να περιμένει τη ρύθμιση. Είναι 60%, είναι τεράστια τα ποσά, η έκπτωση, δεν νομίζω να γίνει κάτι τέτοιο. Δεν εμφανίζουν κερδοφορία τόσο μεγάλη. Αντίθετα το κύριο βάρος πρέπει να πέσει στον εθνικό μέσο όρο σχετικά με τις ζημίες που έχουν για να βρούμε μια λύση. Ως εκ τούτου ξεκινάτε από είκοσι τέσσερις δόσεις και θα πρέπει να φθάσετε κατά τη δική μου γνώμη στην Αχαϊα περίπου με ογδόντα δόσεις για να είναι δυνατή η αποπληρωμή. Δεν μπορεί κάποιος να πληρώνει το μήνα παραπάνω απ'αυτά τα οποία εισπράττει. 

Κατά συνέπεια θέλουμε να υπάρξει αυτή η ελαστική ρύθμιση η οποία θα αυξήσει το θετικό εισπρακτικό αποτέλεσμα. Γιατί πραγματικά θα πληρώσουν, θέλουν να πληρώσουν. 

Κλείνοντας, λοιπόν, αυτήν την πρόταση θα έλεγα να αυξηθεί σε 45% η περίπτωση καταβολής σε παραπέρα από είκοσι τέσσερις δόσεις και να υπάρξει αυτή η ευνοϊκή ρύθμιση που θα έχει και θετικό αποτέλεσμα στα ταμεία του κράτους. Αυτό βέβαια για λόγους ισοτιμίας σε σχέση και με ρυθμίσεις που έχουν γίνει στις αστικές περιοχές της χώρας Αττικής και Θεσσαλονίκης. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Πού έχουν γίνει; Να το ακούσω και εγώ! 

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Μιλάω για παρελθούσες πράξεις διαφορετικών μορφών ιδιοκτησίας. 'Εχει καμία αντιστοιχία το ένα με το άλλο; 

ΠΡΟΕΔΡΟΣ (Απόστολος Κακλαμάνης): Ο κ.Νεράντζης έχει το λόγο. 

ΑΝΑΣΤΑΣΙΟΣ ΝΕΡΑΝΤΖΗΣ: Κύριε Πρόεδρε, υπάρχει η εξής αντίφαση: Αφού η Κυβέρνηση άφησε τα ναυπηγεία -μιλάω για την παράγραφο 3- επί πολύ καιρό να βολοδέρνουν στην ατυχία τους και στην κακοδαιμονία τους τώρα που τελικά υποψιάστηκε είναι πολύ φειδωλή στις ρυθμίσεις. 

Προτείνω, λοιπόν, στον κύριο Υπουργό στην παράγραφο 3 πρώτον να περιλάβει και το Κερατσίνι γιατί αποδεδειγμένα έχει ναυπηγοεπισκευαστική ζώνη και εκεί. 

Δεύτερον την έκπτωση στις δόσεις αντί 30% να την κάνει 40%. 

Τρίτον τις τριάντα έξι δόσεις τουλάχιστον να τις κάνει εξήντα. Αυτοί μαστίζονται αγρίως. 

Και τέταρτον να αρχίσει η εφαρμογή της συγκεκριμένης διατάξεως ένα τρίμηνο μετά τη δημοσίευσή της. 

Τέλος θα ήθελα να πω ότι δεν προβλέπεται αν θα μπορεί να χορηγηθεί σ'αυτούς βεβαίωση ασφαλιστικής και φορολογικής ενημερότητας ούτε τα όσα προτείνουμε σχετικά με το δημόσιο. Είναι απαραίτητο να γίνουν αυτά. 

Και τέλος στην παράγραφο 4 που αφορά τις υποδομές δεν λαμβάνεται καμία πρόνοια για εκείνες... 

Κύριε Υπουργέ, έχετε μετατραπεί σε Ναπολέοντα! Εμείς μιλάμε, άλλοι σας μιλάνε! Αφήστε να τελειώσουμε πρέπει να μας ακούσετε. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Οι σκέψεις σας με βοηθάνε! 

ΑΝΑΣΤΑΣΙΟΣ ΝΕΡΑΝΤΖΗΣ: Δεν αμφιβάλλω αλλά δεν ακούτε και τα υπόλοιπα. Εκτός αν μου διαθέσετε το δεξιό αυτί! 

ΠΡΟΕΔΡΟΣ (Απόστολος Κακλαμάνης): Οι υπηρεσιακοί παράγοντες ανησυχούν μήπως αποδεχθεί ο Υπουργός τα όσα προτείνετε! 

ΑΝΑΣΤΑΣΙΟΣ ΝΕΡΑΝΤΖΗΣ: Το βλέπω, κύριε Πρόεδρε, και γι'αυτό προσπαθώ να τους αποτρέψω. 

ΠΡΟΕΔΡΟΣ (Απόστολος Κακλαμάνης): Και σπεύδουν να επισημαίνουν τους διαφόρους κινδύνους. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριε Πρόεδρε, τους αδικείτε! 

ΑΝΑΣΤΑΣΙΟΣ ΝΕΡΑΝΤΖΗΣ: Μια άλλη τελευταία παρατήρηση. Σχετικά με τα οικοδομικά και τα του Ι.Κ.Α. δεν έχει ληφθεί πρόνοια τι γίνεται με την εκκρεμοδικία. Υπάρχουν εκκρεμείς υποθέσεις σε όλα τα δικαστήρια που αφορούν κάποιες παρελθούσες χρήσεις και για τις οποίες πρέπει να ληφθεί πρόνοια διότι τελικά αποφασίσαμε να κάνετε μετά από τόσο καιρό κάποια ρύθμιση. Κάντε την τουλάχιστον όπως χρειάζεται. 

Επιμένω στα αρχικά για τη ναυπηγοεπισκευαστική ζώνη.

  


 

  

Σελίδα 2600 

ΠΡΟΕΔΡΟΣ (Απόστολος Κακλαμάνης): Ο κ.Κατσικόπουλος έχει το λόγο. 

ΔΗΜΗΤΡΙΟΣ ΚΑΤΣΙΚΟΠΟΥΛΟΣ: Κύριε Πρόεδρε, θα αναφερθώ και εγώ στην παράγραφο 3 αυτής της τροπολογίας. Θέλω να επισημάνω με τη σειρά μου ότι είναι θετική αυτή η τροπολογία, αλλά θα επικεντρώσω το ενδιαφέρον στην Αχαϊα όπου εκεί πλέον το χρέος για τα ΚΤΕΛ είναι της τάξης των δύο δισεκατομμυρίων εκατό εκατομμυρίων (2.100.000.000) δραχμών. 

Kαταλαβαίνουμε, λοιπόν, ότι αν γίνει αυτό το οποίο αναφέρεται στην τροπολογία, δηλαδή είκοσι τέσσερις έως τριάντα έξι δόσεις, τότε αυτά τα χρήματα είναι πάρα πολλά και δεν θα μπορέσουν να τα καταβάλουν οι του ΚΤΕΛ. 

Για να μπορέσουμε, λοιπόν, να σώσουμε τα ΚΤΕΛ της Αχαϊας θα έλεγα να αυξηθούν οι δόσεις και να γίνουν γύρω στις ογδόντα και η έκπτωση του 30% σε περίπτωση καταβολής δόσεων, να αυξηθεί και αυτό και να γίνει 40% ή 45%. Διαφορετικά τα αστικά ΚΤΕΛ θα κλείσουν, θα προστεθούν και άλλοι στις τάξεις των ανέργων και το κράτος δεν θα εισπράξει. 

Ευχαριστώ. 

ΠΡΟΕΔΡΟΣ (Απόστολος Κακλαμάνης): Ο κ. Σκρέκας έχει το λόγο. 

ΘΕΟΔΩΡΟΣ ΣΚΡΕΚΑΣ: Θα αναφερθώ και εγώ στην παράγραφο 3 της τροπολογίας που αφορά τα αστικά ΚΤΕΛ. 

Θέλω να πω στον κύριο Υπουργό ότι οι οφειλές των ΚΤΕΛ προς το ΙΚΑ είναι άθροισμα εισφορών, προσαυξήσεων, αλλά και προστίμων. Υπάρχει η περίπτωση του ΚΤΕΛ Τρικάλων, όπου από τα τετρακόσια εκατομμύρια (400.000.000) που οφείλει, θεωρώ ότι οι εισφορές πρέπει να ανέρχονται γύρω στα εκατόν είκοσι, με εκατόν πενήντα εκατομμύρια (120.000.000 - 150.000.000) και τα υπόλοιπα είναι προσαυξήσεις για μη καταβολή και ποινή 50%. Είναι μία διαδικασία που ακολουθεί το ΙΚΑ και που έχει δημιουργήσει πολλά προβλήματα στην αγορά. Η ποινή, λοιπόν, του 50% έρχεται και προσαυξάνει τις υποχρεώσεις των αστικών συγκοινωνιών. 

Πρότασή μου είναι ότι ή θα πρέπει να μπούμε στη λογική της πρότασης που αναφέρθηκε από τους άλλους συναδέλφους, να δοθεί η δυνατότητα το 30% της εκπτώσεως να γίνει 45% και να αυξηθούν οι δόσεις από ογδόντα έως εκατό ή να πάμε σε αριθμό αυτοκινήτων, δηλαδή κατά αυτοκίνητο να υπάρχει η υποχρέωση εκατό χιλιάδων (100.000) το μήνα, ώστε τα ΚΤΕΛ να μπορέσουν να ανταποκριθούν στις υποχρεώσεις τους. 

Αν δεν γίνει αυτό, κύριε Υπουργέ, γνωρίζετε πολύ καλά ότι το ΙΚΑ δεν πρόκειται να εισπράξει τα χρήματα. Αυτό θα έχει σαν αποτέλεσμα να απολύσουν προσωπικό τα ΚΤΕΛ. Απολύοντας προσωπικό σταματάει πλέον η δυνατότητα πληρωμής εισφορών στο ΙΚΑ, άρα χάνει το ΙΚΑ. Επίσης, έτσι οδηγείται ένας μεγάλος αριθμός ανθρώπων στην ανεργία. Θέλω να το προσέξετε ιδιαίτερα. 

Ευχαριστώ. 

ΠΡΟΕΔΡΟΣ (Απόστολος Κακλαμάνης): Ο κ. Κουρουμπλής έχει το λόγο. 

ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, προς επίρρωση των ήδη λεχθέντων σε ό,τι αφορά τα ΚΤΕΛ, είναι γνωστό ότι κάθε φορά οι κυβερνήσεις τα προηγούμενα χρόνια χρησιμοποιούσαν τα ΚΤΕΛ για την άσκηση κοινωνικής πολιτικής. 

'Ετσι διάφορες ευπαθείς ομάδες όπως είναι οι πολύτεκνοι, τα άτομα με ειδικές ανάγκες, τα θύματα πολέμου και άλλες, χρησιμοποιούσαν αυτά τα μεταφορικά μέσα με μειωμένο εισιτήριο. 'Ετσι συσσωρεύτηκαν αρκετά χρέη των φορέων αυτών προς το ΙΚΑ. 

Θεωρώ, λοιπόν, ότι η θέσπιση μιας τέτοιας διάταξης θα πρέπει να είναι λειτουργική. Είναι γνωστή η κατάσταση των ΚΤΕΛ, ιδιαίτερα σε ορισμένες περιοχές, όπως είναι του Μεσολογγίου, της Αχαϊας και άλλα ΚΤΕΛ. 

Νομίζω λοιπόν, ότι με μία γενναία ρύθμιση θα μπορέσει το ΙΚΑ να εισπράξει σταδιακά αυτά που του οφείλουν, διότι αν υπάρξει μία ρύθμιση όπως προβλέπεται στη διάταξη που έχει εισαχθεί προς συζήτηση, νομίζω ότι δεν θα μπορέσουν οι φορείς να ανταποκριθούν. Αυτό είναι το ένα θέμα. 

Το δεύτερο θέμα, κύριε Πρόεδρε, είναι ότι εκκρεμεί ακόμα μία ρύθμιση που είχε ψηφιστεί από το Υπουργείο Γεωργίας και αφορούσε τις κατοικίες σε χωριά των δύο χιλιάδων κατοίκων και κάτω, όπου αυτήν τη στιγμή ακόμα, ένας αγρότης που θέλει να χτίσει μία κατοικία πληρώνει τα ίδια ένσημα με εκείνον που κατασκευάζει μία κατοικία στην Κηφισιά. 

Νομίζω ότι είναι μια άδικη μεταχείριση και θα πρέπει να ρυθμιστεί αυτό το θέμα ώστε να αποκατασταθεί αυτή η αδικία. 

ΠΡΟΕΔΡΟΣ (Απόστολος Κακλαμάνης): Ο κ. Παπαφιλίππου έχει το λόγο. 

ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Πρόεδρε, θα παρακαλέσω τον κύριο Υπουργό να με διορθώσει για εκείνο το οποίο εγώ κατάλαβα, όταν συζητήσαμε προχθές για τη μείωση των ημερομισθίων ανά τετραγωνικό μέτρο στις οικοδομές. 

Είχατε πει ότι θα το κατεβάσετε κάτω από 1,35. Σας είχα εξηγήσει ότι δεν νοείται, κύριοι συνάδελφοι, σήμερα -όταν η τεχνολογία έχει κάνει άλματα και γίνονται σιδηροκατασκευές και μάλιστα με πολύ γρήγορο ρυθμό, χωρίς τοιχεία, τοιχοποιίες, χωρίς σοβάδες, χωρίς τίποτε- να εφαρμόζουμε αυτό το μέτρο, το οποίο έχει δημιουργήσει πρόβλημα στις οικοδομές, τεράστιο πρόβλημα. 

Συνεπώς, αυτή η μείωση κατά 10% είναι πολύ μικρή για μένα και σας παρακαλώ, κύριε Υπουργέ, για κάτι άλλο που μας είχατε πει προχθές. Διαψεύστε με, αν δεν είναι έτσι. Αυτό είναι ένα πρώτο θέμα. 

'Ενα δεύτερο θέμα, κύριε Πρόεδρε, αφορά το ότι είναι άδικο αυτό που γίνεται όσον αφορά τις υπεραστικές και τις αστικές συγκοινωνίες. Πριν από λίγες μέρες, ψηφίστηκε εδώ αυτός ο νόμος για τις αστικές συγκοινωνίες της Αθήνας και χαρίστηκαν εκατοντάδες δισεκατομμυρίων. 

Εδώ το κράτος ασκεί κοινωνική πολιτική, κύριε Πρόεδρε, μέσω των αστικών συγκοινωνιών και των υπεραστικών στην περιφέρεια. Ελέχθη εδώ από τους συναδέλφους ότι οι άγονες γραμμές αποτελούν μία πραγματικότητα. Βρίσκονται στα χρέη οι άνθρωποι. Δεν τους χαρίζει τίποτε από αυτά τα χρέη η Κυβέρνηση. Τουλάχιστον, ελάτε να τους τα ρυθμίσετε και να απαλύνετε αυτό το βάρος που έχουν. 

Τι σημαίνει αυτό, κύριε Υπουργέ; Σημαίνει πως αυτό που λέτε, ότι έχετε έκπτωση 60% με εφάπαξ πληρωμή, πρέπει να το κάνετε 60% σε ένα χρόνο, εφόσον θα τα πληρώσουν. Είναι πάρα πολύ λογικό και σωστό. Δεν μπορείτε, λοιπόν, να τα φορτώνετε όλα, και την κοινωνική πολιτική που ασκεί η Κυβέρνηση, στις πλάτες των ιδιωτών. Ποιος ασκεί την τιμολογιακή πολιτική; 

Ποιος ρυθμίζει τα εισιτήρια, κύριε Πρόεδρε; 'Ερχεται το κράτος και ρυθμίζει τα εισιτήρια, όπως παίρνει και αποφάσεις, πολύ σωστά, για μειωμένο εισιτήριο στους φαντάρους, για μειωμένο εισιτήριο στους αναπήρους, για μειωμένο εισιτήριο στους φοιτητές. 'Ολα αυτά είναι σωστά, αλλά όμως δεν μπορούμε να τα φορτώνουμε στις πλάτες των ιδιωτών. 

ΠΡΟΕΔΡΟΣ (Απόστολος Κακλαμάνης): Ο κ. Γεωργόπουλος έχει το λόγο. 

ΔΗΜΗΤΡΙΟΣ ΓΕΩΡΓΟΠΟΥΛΟΣ: Κύριε Πρόεδρε, εντελώς συνοπτικά θεωρώ αναγκαίο να επισημάνω ότι η παράγραφος 3, όπως εισάγεται, της σχετικής τροπολογίας αναμφίβολα προσεγγίζει την πραγματικότητα σε σχέση με τη ρύθμιση οφειλών των αστικών ΚΤΕΛ προς το ΙΚΑ. Είναι σαφές ότι τα οφειλόμενα ποσά αντικειμενικά είναι αδύνατον να καταβληθούν στο ύψος, που έχουν φθάσει και κάτω από τις συγκεκριμένες συνθήκες. Κατά συνέπεια, υπάρχει κατά πρώτο λόγο αντικειμενική αδυναμία καταβολής όλων των οφειλών. 

Ενδεικτικά τονίζω πως σε ό,τι αφορά το Αστικό ΚΤΕΛ της Πάτρας, το οφειλόμενο κεφάλαιο ανέρχεται σε ένα δισεκατομμύριο διακόσια πενήντα εκατομμύρια (1.250.000.000) δραχμές και οι τόκοι και οι προσαυξήσεις επίσης στο ίδιο ποσό, στο ένα δισεκατομμύριο διακόσια πενήντα εκατομμύρια (1.250.000.000) δραχμές. 

Κατά συνέπεια, είναι σαφές ότι υπάρχει αντικειμενική αδυναμία καταβολής και ορθά η εισαγόμενη τροπολογία από τον αρμόδιο Υπουργό Εργασίας προσεγγίζει κατά τρόπο 

  


 

  

Σελίδα 2601 

ρεαλιστικό την πραγματικότητα. Εκείνο το οποίο θεωρώ αναγκαίο, επίσης, να τονίσω και να υπογραμμίσω τελειώνοντας, είναι ότι οι μηνιαίες δόσεις πρέπει να αντιστοιχούν σε ικανό αριθμό δόσεων, εις τρόπον ώστε να δίνεται η δυνατότητα κατά τρόπο αντικειμενικό καταβολής των εισφορών. 

Τέλος, σ' αυτό το σημείο επισημαίνω ότι στο μεγάλο και πολυάριθμο Αστικό ΚΤΕΛ της Πάτρας, κύριε Πρόεδρε, τα μηνιαία έσοδα ανέρχονται μόνο σε εκατόν εβδομήντα εκατομμύρια (170.000.000) δραχμές ακαθάριστα. Κατά συνέπεια, είναι αντικειμενικά αδύνατον σε μικρό αριθμό δόσεων τα οφειλόμενα ποσά που προανέφερα, να καταβληθούν. 

Επομένως, είναι σαφές ότι η ρύθμιση στοχεύει στη σωστή κατεύθυνση και είμαι βέβαιος ότι ο αρμόδιος Υπουργός θα συνεκτιμήσει αυτήν την επισήμανση όχι μόνο για το Αστικό ΚΤΕΛ όλης της Πάτρας, αλλά κατά τρόπο ίσο και αντικειμενικό σε σχέση με όλα τα ΚΤΕΛ της χώρας. 

ΠΡΟΕΔΡΟΣ (Απόστολος Κακλαμάνης): Ο κ. Σπύρου έχει το λόγο για το ΚΤΕΛ Κερκύρας. 

ΣΠΥΡΙΔΩΝ ΣΠΥΡΟΥ: Ευχαριστώ πολύ, κύριε Πρόεδρε. Το περίεργο είναι ότι το υπεραστικό ΚΤΕΛ Κερκύρας δεν χρωστάει, απ' ό,τι πληροφορήθηκα. Ενδεχομένως όμως να χρωστάνε άλλα ΚΤΕΛ. 

ΠΡΟΕΔΡΟΣ (Απόστολος Κακλαμάνης): Εμείς ξέρουμε ότι οι Κερκυραίοι είσθε γαλαντόμοι. Επομένως, λογικά δεν χρωστάει το ΚΤΕΛ Κερκύρας. 

ΣΠΥΡΙΔΩΝ ΣΠΥΡΟΥ: Δεν χρωστάει. Ενδεχομένως χρωστάει το αστικό ΚΤΕΛ, αλλά και άλλα ΚΤΕΛ της χώρας, που πιστεύω ότι εκτελούν κοινωνική πολιτική και με το συναγωνισμό και τον ανταγωνισμό που υπάρχει, πολλές φορές μετακινούνται τα λεωφορεία για δύο μαθητές ή για δύο αναπήρους ή για δύο πολυτέκνους και έτσι δικαιολογημένα έχουν υποχρεώσεις, τις οποίες προς τη σωστή κατεύθυνση έρχεται να ρυθμίσει αυτή η τροπολογία. 

'Οσον αφορά τα οικοδομικά, πράγματι είναι ένα τεράστιο πρόβλημα που πρέπει να αντιμετωπισθεί και να αντιμετωπισθεί όχι με την αντίληψη αν το Ι.Κ.Α. έχει απώλεια, γιατί στην πραγματικότητα δεν τα εισπράττει και γιατί πάρα πολλοί ταλαιπωρούνται με τα πλασματικά ένσημα, τα οποία θα πρέπει να ρυθμίσετε. 

Στις περιπτώσεις όμως, που χρωστάει το Ι.Κ.Α. -θέλω να το πω αυτό στην Εθνική Αντιπροσωπεία και λυπάμαι που λείπει ο κ. Σολωμός- για να εισπράξει ένας ασφαλισμένος του Ι.Κ.Α. δύο χιλιάρικα από τη νοσηλεία πρέπει να πάει τρεις φορές στο Ι.Κ.Α., να μετακινηθεί από μια απόσταση ενδεχομένως είκοσι χιλιομέτρων και να χαλάσει πέντε χιλιάδες (5.000) δραχμές. 

Είναι ένα σημείο, το οποίο πρέπει να το δείτε, κύριε Υπουργε, γιατί ταλαιπωρούνται αφάνταστα οι ασφαλισμένοι του Ι.Κ.Α. 

ΠΡΟΕΔΡΟΣ (Απόστολος Κακλαμάνης): Ο Αντιπρόεδρος κ. Κρητικός έχει το λόγο. 

ΠΑΝΑΓΙΩΤΗΣ Ν. ΚΡΗΤΙΚΟΣ (Α' Αντιπρόεδρος της Βουλής): Κύριε Πρόεδρε, λυπάμαι που επιβαρύνω και εγώ τη συνεδρίαση με τη συμμετοχή μου στη συζήτηση, αλλά το θεωρώ αναγκαίο να ενώσω και εγώ τη φωνή μου με εκείνη των συναδέλφων... 

ΠΡΟΕΔΡΟΣ (Απόστολος Κακλαμάνης): Είναι ελαφρύ το βάρος σας, κύριε Αντιπρόεδρε! Κάνετε δίαιτα! 

ΠΑΝΑΓΙΩΤΗΣ Ν. ΚΡΗΤΙΚΟΣ (Α' Αντιπρόεδρος της Βουλής): ... του κ. Νεράντζη και του κ. Διαμαντίδη για την αντιμετώπιση των ληξιπρόθεσμων χρεών της Ζώνης του Περάματος. 

Κατ' αρχήν να προσθέσω και εγώ ότι είναι ανάγκη να συμπεριληφθεί και το Κερατσίνι, διότι και εκεί είναι ένα μεγάλο μέρος των βιομηχανιών αυτών και από αβλεψία προφανώς δεν συμπεριελήφθη. 

Σε ό,τι αφορά το θέμα που αντιμετωπίζει η παράγραφος 3 της τροπολογίας κατά το μέρος που αναφέρεται στη Ζώνη του Περάματος εμείς κύριε Υπουργέ, το αντιμετωπίσαμε με την τροπολογία που φέρει γενικό αριθμό 2234 και ειδικό 233, όλοι οι Βουλευτές του Πειραιά και λυπάμαι που δεν μπορείτε να τη δεχθείτε, όπως έχει αυτή η τροπολογία. 

Σε ό,τι αφορά την παράγραφο 3, όπως την φέρνετε δεν δίνει αποτελεσματική λύση στο πρόβλημα και θα παρακαλέσω να αυξήσετε τις δόσεις... 

ΠΡΟΕΔΡΟΣ (Απόστολος Κακλαμάνης): Τον αριθμό των δόσεων, προκαταβολή κλπ., τα έχω μάθει απέξω. 

ΠΑΝΑΓΙΩΤΗΣ Ν. ΚΡΗΤΙΚΟΣ (Α' Αντιπρόεδρος της Βουλής): Αυτό εννοώ κύριε Πρόεδρε να αυξηθεί ο αριθμός το τριάντα σε σαράντα και το άλλο σε εξήντα κλπ.. 

Πρέπει να πω δε ότι είναι ανάγκη να αντιμετωπίσουμε αυτόν τον κλάδο με μεγαλύτερη κατανόηση, διότι πρόκειται περί βιομηχανίας ημιθανούς. Η Ζώνη είναι σχεδόν νεκρή στο κρεβάτι. 'Εχει ανάγκη από μετάγγιση αίματος και όχι να της πάρουμε και αυτό το λίγο που έχει. Πρέπει να τις βοηθήσουμε τις μονάδες αυτές να αναρρώσουν, ούτως ώστε να καταστούν ικανές να ανταποκριθούν στις υποχρεώσεις τους. Εάν δεχόσασταν αυτήν την τροπολογία, που έχομε καταθέσει, είμαι βέβαιος ότι αλλιώς θα αντιμετώπιζαν και την ανεργία και τα γενικότερα προβλήματα που έχουν ως επιχειρήσεις. Τώρα, πολύ φοβούμαι ότι, επειδή ζουν στο χώρο του Θεμιστοκλή, δεν θα τους αφήνει να κοιμηθούν το του Μιλτιάδου "τρόπαιον". 

ΠΡΟΕΔΡΟΣ (Απόστολος Κακλαμάνης): Ο κ. Παναγιωτόπουλος έχει το λόγο. 

ΑΘΑΝΑΣΙΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, θέλω να αναφερθώ και εγώ στην παράγραφο 3 για τα ΚΤΕΛ των ορεινών και των προβληματικών νομών της χώρας με πρώτο και φτωχότερο το ΚΤΕΛ του Νομού Ευρυτανίας, που έχω την τιμή να εκπροσωπώ. 

Βρισκόμαστε πράγματι σε πολύ δύσκολη θέση, όπως και οι κύριοι συνάδελφοι είπαν για τα υπόλοιπα ΚΤΕΛ. Υπάρχουν όμως ΚΤΕΛ, τα οποία δεν μπορούμε να τα βάλουμε στην ίδια κατηγορία. 

Ειδικότερα, το ΚΤΕΛ της Ευρυτανίας είναι θέμα χρόνου να καταθέσει τις πινακίδες. Τα χρέη του είναι πάρα πολλά. Μπορεί να μη χρωστάνε, όπως είπε ο συνάδελφος κ. Σπύρου τα άλλα ΚΤΕΛ, αλλά εδώ όχι μόνο χρωστάνε, αλλά κινδυνεύουν να καταθέσουν τις πινακίδες. 

Γι' αυτό, όχι μόνο θα συμφωνήσω με τις εισηγήσεις των συναδέλφων αλλά και θα τις επικροτήσω, θα πρότεινα επί πλέον να γίνει μία ειδική μελέτη γύρω από τα ΚΤΕΛ. Να υπάρξουν τα στατιστικά στοιχεία για όλη τη χώρα και από εκεί να εξαρτηθεί ποια ΚΤΕΛ είναι ή δεν είναι βιώσιμα και να βρεθεί τρόπος για τα μη βιώσιμα. 

Και εφόσον αυτοί θα καταθέσουν τις πινακίδες, πρέπει η πολιτεία να βρει τρόπο να εξυπηρετηθούν οι κάτοικοι των περιοχών αυτών. 

Ειδικότερα για το ΚΤΕΛ του Νομού Ευρυτανίας, θέλω να πω ότι αυτόν τον καιρό οι ιδιοκτήτες δουλεύουν ως οδηγοί με το μισό ημερομίσθιο του ανειδίκευτου εργάτη. Καταλαβαίνετε σε ποια κατάσταση βρίσκεται αυτό το ΚΤΕΛ. 

ΠΡΟΕΔΡΟΣ (Απόστολος Κακλαμάνης): Ο κ. Στάϊκος έχει το λόγο. 

ΕΥΑΓΓΕΛΟΣ ΣΤΑΪΚΟΣ: Είναι φανερό, κύριε Πρόεδρε, ότι το θέμα έχει εξαντληθεί και έτσι καταντάει και ανιαρό. Αισθάνομαι όμως επιτακτικά την ανάγκη να συνενώσω κι εγώ τη φωνή μου με τους άλλους συναδέλφους, σχετικά με τη ρύθμιση των οφειλών των αστικών και υπεραστικών ΚΤΕΛ. 

Κύριε Υπουργέ, η αύξηση του αριθμού των δόσεων -θα πρέπει να ήταν τουλάχιστον ογδόντα μηνιαίες δόσεις- και η διαγραφή των πρόσθετων τελών στο ποσοστό των 45%, θα ήταν η πιο σωστή και ρεαλιστική λύση, γιατί τελικά με την παράγραφο 3 της συζητούμενης τροπολογίας, θα καταλήξει η ρύθμιση αυτή να είναι άνευ αντικρύσματος, να είναι άνευ αντικειμένου, να είναι δώρο άδωρον, δεδομένου ότι με την κρίση την οποία διέρχονται σήμερα τα ΚΤΕΛ και λόγω της κοινωνικής πολιτικής την οποία ασκούν, δεν θα μπορέσουν να ανταποκριθούν. 'Ετσι, θα έχουμε πάλι το ίδιο πρόβλημα πολύ σύντομα, αλλά και οι οφειλές δεν θα μπορέσουν να εισπραχθούν. 

Συνεπώς, ο επιδιωκόμενος στόχος με αυτήν την τροπολογία, εν τέλει δεν θα επιτευχθεί, αν δεν αντιμετωπισθεί, όπως 

  


 

  

Σελίδα 2602 

είπαν και οι προηγούμενοι συνάδελφοι, με την αύξηση των δόσεων και τη διαγραφή μεγαλύτερου ποσοστού των πρόσθετων τελών. 

ΠΡΟΕΔΡΟΣ (Απόστολος Κακλαμάνης): Ο κ. Γερανίδης έχει το λόγο. 

ΒΑΣΙΛΕΙΟΣ ΓΕΡΑΝΙΔΗΣ: Κύριε Πρόεδρε, επειδή προηγούμενος συνάδελφος αναφέρθηκε και στο όνομά μου, θέλω να δηλώσω για το γεγονός που αναφέρθηκε, ότι τα λεχθέντα απ' εμού δεν ήταν προσωπική μου γνώμη, αλλά ήταν μετά από συνεννόηση με τον αρμόδιο Υπουργό, που είναι ο ίδιος και παρευρίσκεται εδώ. 

Επί της ουσίας του θέματος, θεωρώ ορθή την άποψη ότι όποιες εργασίες έχουν λήξει μέχρι 31.12.1992 -αναφέρομαι στη ρύθμιση του θέματος του ΙΚΑ- πρέπει σαφέστατα να γίνουν με το παλιό καθεστώς. Αν σε κάποιες περιπτώσεις, τις περισσότερες από αυτές, η υπαιτιότητα του ρυθμού επανελέγχου των υπηρεσιών του ΙΚΑ έγινε μετά από πέντε ή έξι ή επτά χρόνια, ουδόλως φταίει ο πολίτης να πληρώνει προσαυξήσεις και ποινές. 

Αν τέτοιες προσαυξήσεις και ποινές ερχόμαστε να ρυθμίσουμε, αυτό πράγματι είναι άδικο. Θα πρέπει να απαλειφθούν στο σύνολό τους. Για μεν, λοιπόν, τις εργασίες μέχρι 31.12.1992, θα έλεγα ότι πρέπει να γίνουν με το παλιό καθεστώς χωρίς προσαυξήσεις, για δε τις μετά αυτού του διαστήματος θα πρέπει να ισχύσει η ρύθμιση. 

'Οσον αφορά το ΚΤΕΛ, θέλω κι εγώ με αυτήν την ευκαιρία να ενώσω τη φωνή μου με τους συναδέλφους της επαρχίας. Ευχαριστώ. 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, έχετε να αποδεχθείτε κάτι από αυτά, να αυξήσετε τις δόσεις, να περιορίσετε την προκαταβολή, να αυξήσετε τη διάρκεια της αποπληρωμής; Παρακαλώ, χωρίς να προκαλέσετε νέο κύκλο συζητήσεων. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Δεν θα προκαλέσω κανένα κύκλο συζητήσεων. Θα ήθελα να σας πω, κύριε Πρόεδρε, ότι θα βοηθηθούμε μετά στη διαδικασία των τροπολογιών που έχουν καταθέσει οι συνάδελφοι κύριοι Βουλευτές, γιατί γι' αυτά τα ζητήματα έχουν κατατεθεί πάρα πολλές τροπολογίες. Αυτές τις έλαβα υπόψη μου και ήταν και ένας από τους λόγους που καθυστέρησα να φέρω την τροπολογία που αυτήν τη στιγμή συζητάμε. 

Καταρχήν, θα ήθελα να πω σε όλους τους συναδέλφους που κάνουν όλες αυτές τις συγκεκριμένες προτάσεις, ότι πρέπει να σκέπτονται ότι υπάρχουν και συνεπείς πολίτες, και συνεπείς φορολογούμενοι που έχουν πληρώσει, με βάση τις ισχύουσες διατάξεις, στο ΙΚΑ ή στο δημόσιο. 

Κατά συνέπεια, όταν έρχονται οι ρυθμίσεις έχουν πολλές φορές ένα στοιχείο αδικίας για τους συνεπείς. Αυτό παρακαλώ να το έχουμε βαθιά στη σκέψη μας, όταν τοποθετούμαστε σ' αυτά τα ζητήματα. Αυτό είναι το πρώτο. 

Είπε ο συνάδελφος κ. Σπύρου ότι το ΚΤΕΛ Κέρκυρας δεν χρωστάει, όπως και άλλα ΚΤΕΛ και χρωστάνε κυρίως τρεις, τέσσερις νομοί. Γιατί άραγε; Κατανοώ τις δυσκολίες, αλλά πρέπει να έχουμε και μια άλλη αρχή. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού) 

Δεν θα μπορέσω να απαντήσω σε δύο λεπτά, κύριε Πρόεδρε, σε όλους τους συναδέλφους και να κάνω και τις βελτιώσεις. 

ΠΡΟΕΔΡΟΣ (Απόστολος Κακλαμάνης): Βεβαίως, θα έχετε χρόνο. 

Αν μου επιτρέπετε, οι συνάδελφοι δεν θέλουν να τους απαντήσετε. Θέλουν να απαντήσετε επί της ουσίας. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Θα απαντήσω και επί της ουσίας, κύριε Πρόεδρε, αλλά θέλω να γίνω κατανοητός. 

Υπάρχουν κάποια ζητήματα σε σχέση με τα ΚΤΕΛ. 'Οταν το κράτος κάνει -και πρέπει να κάνει- επιδοματική πολιτική για τα ΚΤΕΛ, πρέπει να την κάνει το κράτος και ο κρατικός προϋπολογισμός, όχι σε βάρος του ΙΚΑ. Θα πρέπει κάποτε τις κοινωνικές πολιτικές τις οποίες αναλαμβάνει μία πολιτεία και πρέπει να εφαρμόσει για συγκεκριμένες περιοχές -ειδικότερα στο χωριό μου πάει ΚΤΕΛ μια φορά την εβδομάδα- να τις κάνει το κράτος και προς αυτήν την κατεύθυνση κινούμαι. Αυτή είναι η θέση μου. 

ΝΙΚΟΛΑΟΣ ΠΑΠΑΦΙΛΙΠΠΟΥ: Αυτά που λέτε εδώ, ότι το κράτος πρέπει να ασκήσει κοινωνική πολιτική, να τα πείτε στο Υπουργικό Συμβούλιο. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριε Παπαφιλίππου, σας παρακαλώ. 

ΠΡΟΕΔΡΟΣ (Απόστολος Κακλαμάνης): Μη διακόπτετε. Ο κύριος Υπουργός δεν διέκοψε κανέναν. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Δεν διέκοψα κανέναν. 

Δεν είναι αλήθεια ότι έχω δεσμευτεί σε κανέναν, έχω συζητήσει με όλους. 

ΑΔΑΜ ΡΕΓΚΟΥΖΑΣ: Ο κ. Γερανίδης τώρα το είπε. 

ΠΡΟΕΔΡΟΣ (Απόστολος Κακλαμάνης): Μη διακόπτετε παρακαλώ. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Και αυτό στον κ. Κόρακα. 

Είναι φανερό, ότι το όποιο αντικειμενικό σύστημα έχει τις αδυναμίες του και είναι επίσης φανερό ότι το ΙΚΑ είχε τεράστια εισφοροδιαφυγή με το παλαιό σύστημα. 

Κατά συνέπεια τις μεγάλες αδικίες που είχε το αντικειμενικό σύστημα, τις έχω ήδη θεραπεύσει. 

Ο κ. Παπαφιλίππου -και απαντώ σ'αυτόν που με διέκοψε- θα πρέπει να γνωρίζει ότι οι παρατηρήσεις που έχει κάνει σε σχέση με ειδικά κτίρια κλπ. έχουν ληφθεί με την απόφαση Θ21/478/1997. Δεν με ακούει ο κ. Παπαφιλίππου, δεν πειράζει. Σε σας απάντησα. Σας έχω ήδη απαντήσει σε σχέση με τις ειδικές κατασκευές και με όλα αυτά τα οποία είπατε. 

Πηγαίνω τώρα στις κανονικές κατασκευές. Είναι αμφιλεγόμενο αν το 1,5 ή το 1,35 είναι το σωστό. Σε άλλες οικοδομές πάει και στο 1,7 και στο 1,8 και σε άλλες πάει κάτω από το 1,5. Αυτή είναι η αλήθεια. Και αυτήν την αλήθεια, κανένα Τεχνικό Επιμελητήριο και καμία σκοπιμότητα δεν μπορεί να την ακυρώσει. Αυτήν τη στιγμή, λοιπόν, κάνουμε μια ρύθμιση, πάμε 10% κάτω σε σχέση με το 1,35, έχει επιβάρυνση στο ΙΚΑ αυτό -τα χρήματα που αναφέρατε- αλλά είναι ένας εξορθολογισμός. Είναι καλύτερα απ' ό,τι ήταν μέχρι σήμερα. Αυτή είναι η αλήθεια. 

ΝΙΚΟΛΑΟΣ ΠΑΠΑΦΙΛΙΠΠΟΥ: Είναι εντελώς παράλογα αυτά που γίνονται. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριε Πρόεδρε, πρέπει να με προστατεύσετε. Εγώ δεν διακόπτω. 

ΠΡΟΕΔΡΟΣ (Απόστολος Κακλαμάνης): 'Εχετε δίκιο. 

Κύριοι συνάδελφοι, μη διακόπτετε. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Είμαστε και μεις κουρασμένοι. 

ΠΡΟΕΔΡΟΣ (Απόστολος Κακλαμάνης): Δεν είναι σωστό να διακόπτετε, είμαστε όλοι κουρασμένοι. Εγώ κάθομαι τρεισήμισι ώρες εδώ. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Σε σχέση με το παρελθόν. Για ό,τι ίσχυε πριν από το 1992, σύμφωνα και με τις κείμενες διατάξεις -υπάρχουν και ερμηνείες μετά, υπάρχουν και εγκύκλιοι δικών σας Υπουργών- δεν υπάρχει κανένα ζήτημα. Το θέμα είναι για τις εργασίες που έγιναν μετά το 1992 και αυτό ρυθμίζουμε. Εδώ πάλι υπήρξαν συνεπείς πολίτες που πήγαν και πλήρωσαν, γιατί συμμορφώθηκαν με τις εγκυκλίους του ΙΚΑ και με τις αποφάσεις του κράτους. Κάποιοι προσέφυγαν στα δικαστήρια και περίμεναν να δουν τι απόφαση θα βγάλουν τα δικαστήρια. 

ΓΕΩΡΓΙΟΣ ΟΡΦΑΝΟΣ: Εξαναγκάστηκαν, κύριε Υπουργέ. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Γιατί με διακόπτετε, κύριε συνάδελφε; Δεν θέλετε την αλήθεια; 

ΠΡΟΕΔΡΟΣ (Απόστολος Κακλαμάνης): Μη διακόπτετε, κύριοι συνάδελφοι. 



 

  

Σελίδα 2603 

ΑΝΑΣΤΑΣΙΟΣ ΚΑΡΑΜΑΡΙΟΣ: Παρανομείτε. 

ΠΡΟΕΔΡΟΣ (Απόστολος Κακλαμάνης): Παρακαλώ να μη διακόπτετε. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Εγώ δεν θα χαρίσω λεφτά σε κανέναν, κύριε Καραμάριε! Δεν είναι δικά μου τα λεφτά να τα χαρίσω! Εσείς θέλετε να τα χαρίσετε ανέξοδα! 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, σας παρακαλώ. 

ΑΔΑΜ ΡΕΓΚΟΥΖΑΣ: Κοινωνικό πρόβλημα έχει γίνει. 

ΠΡΟΕΔΡΟΣ (Απόστολος Κακλαμάνης): Μη διακόπτετε! 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Σας παρακαλώ! 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, παρακαλώ ήρεμα. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Επιτέλους. Στους εκλογικούς μας πελάτες να χαρίζουμε, από πού; 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, παρακαλώ επί του θέματος. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριε Πρόεδρε και κύριοι συνάδελφοι, εμείς φέραμε πάγιο τρόπο και τον ψηφίσαμε στο άρθρο 51 που έχει να κάνει με τη ρύθμιση αυτών που αδυνατούν να πληρώσουν. 

Εδώ υπάρχουν κάποιες καταστάσεις και με πολλή δυσκολία ο Υπουργός κατέληξε σ'αυτές τις ρυθμίσεις. Με πολλή δυσκολία. Ειναι αυτονόητο ότι θα είναι οι τελευταίες και αυτό το μήνυμα πρέπει να βγει προς ολόκληρη την ελληνική κοινωνία. Το θέμα των ρυθμίσεων, αν θέλουμε -έτσι εγώ το αντιλαμβάνομαι- να ανταποκρινόμαστε στο χρέος μας απέναντι στους συνεπείς πολίτες, θα πρέπει κάποτε να σταματήσει στην Εθνική Αντιπροσωπεία. 'Ομως, επειδή υπάρχουν προβλήματα για κάποιες κατηγορίες και τις μελετήσαμε, τις σταθμίσαμε, κάνουμε τις απαραίτητες ρυθμίσεις. 

'Ερχομαι επί της ουσίας, κύριε Πρόεδρε. Πάμε σε μεγαλύτερες ρυθμίσεις για να διευκολύνουμε. Πάμε, λοιπόν, στην παράγραφο 3. Ειδικά για τα αστικά και τα υπεραστικά ΚΤΕΛ. Εδώ θα προσθέσουμε: "Και τους δημοτικούς οργανισμούς και τις δημοτικές επιχειρήσεις που εκτελούν συγκοινωνιακό έργο". Αναφέρομαι στη "ΡΟΔΑ" και ενδεχόμενα σε κάποια άλλη που μπορεί να υπάρχει, καθώς και στις επιχειρήσεις κλπ. 

Θέλω να προσθέσουμε και το Κερατσίνι, αν και δεν υπάρχει κανένα πρόβλημα διότι είναι και στην περιοχή Πειραιά. Είναι στο ΙΚΑ Πειραιά και δεν υπάρχει πρόβλημα επί της ουσίας. 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, επειδή αναπτύξατε τις σκέψεις σας, τώρα πλέον για να μην έχουμε πρόβλημα, μην αιτιολογείτε. Γιατί έτσι θα έχουμε πρόβλημα για το τι δέχεσθε ή τι δεν δέχεσθε. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Η προσδοκώμενη έκπτωση ανέρχεται σε 80% σε περίπτωση εφάπαξ καταβολής και 50% σε περίπτωση καταβολής σε εικοσιτέσσερις έως εξήντα δόσεις, για οφειλές που είναι απαιτητές μέχρι του προηγουμένου μήνα της δημοσιεύσεως του παρόντος. 

Θα ήθελα εδώ να προσθέσω μια παράγραφο, ότι η ρύθμιση της παραγράφου αυτής, έχει εφαρμογή και επί των μέχρι 31/12/97 οφειλών των επιχειρήσεων που λειτουργούν στους Νομούς 'Εβρου, Ροδόπης και Ξάνθης, προς τους κλάδους επικουρικής ασφάλισης και πρόνοιας του Επικουρικού Ταμείου Εργατοϋπαλλήλων Μετάλλου, όπως οι κλάδοι αυτοί διαμορφώνονται με τις διατάξεις του άρθρου 25 του παρόντος νόμου. 

Μια παρένθεση. Τι είναι αυτό. Είναι περιοχές στις οποίες δεν υπήρχαν υπάλληλοι εκείνη την περίοδο. Και όταν πήγαν υπάλληλοι του Ταμείου Μετάλλου από τρία ή τέσσερα χρόνια, είχαν μια αδυναμία καταβολής. Βρέθηκαν στην ίδια δύσκολη θέση. Με επισκέφθηκαν χθες από τον 'Εβρο και κάνω τις ίδιες ρυθμίσεις, γιατί πράγματι υπήρχε εκεί μια δυσκολία που δεν οφειλόταν σ' αυτούς, αλλά στο ίδιο το Ταμείο Μετάλλου. Δεν μπορούσε να λειτουργήσει. 

Προχωρώ στην παράγραφο 4. Δεν έχουμε να κάνουμε δόσεις. 'Εχει να κάνει από το 1,5%, στο 1,35%. Δεν έχουμε τίποτε άλλο. 

Κύριε Πρόεδρε, επειδή ξεκινήσαμε από την παράγραφο 3, ενώ έπρεπε να ξεκινήσουμε από την παράγραφο 1 σε σχέση με τα οικοδομικά, έχω να πω το εξής: "Εφάπαξ με έκπτωση 80% επί των προσθέτων τελών και προσαυξήσεων τμηματικά σε εξήντα ισόποσες μηνιαίες δόσεις με έκπτωση 50% των προσθέτων τελών". 

ΣΤΡΑΤΗΣ ΚΟΡΑΚΑΣ: Κύριε Πρόεδρε, θέλω να πω ότι όταν κάνει ο κύριος Υπουργός μια τροποποίηση να μας λέει πού είναι. 

ΠΡΟΕΔΡΟΣ (Απόστολος Κακλαμάνης): Παρακαλώ. Είπε παράγραφο πρώτη. 

ΣΤΡΑΤΗΣ ΚΟΡΑΚΑΣ: Η παράγραφος είναι μια σελίδα. 

ΠΡΟΕΔΡΟΣ (Απόστολος Κακλαμάνης): Μα εγώ το είδα. Πίσω είναι, εκεί που λέει "εφάπαξ με μείωση 60%. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Σημείο α'. Εφάπαξ με έκπτωση 80% επί των προσθέτων τελών και προσαυξήσεων τμηματικά σε εξήντα ισόποσες μηνιαίες δόσεις με έκπτωση 50% και προκαταβολή το 5%. 

Η δεύτερη παράγραφος αφορά κάποια καταστήματα τα οποία υπέστησαν ζημιές από τρομοκρατικές οργανώσεις κλπ. αναρχικές εκδηλώσεις κλπ. Είναι κάποιοι άνθρωποι εδώ στο κέντρο της Αθήνας που έχουν υποστεί ζημιές και εδώ που λέει "υπολογιζόμενα μειωμένα μέχρι 50%", να το κάνουμε και αυτό "μειωμένα κατά 80%", για να μην έχουν και οι ίδιοι παράπονα σε σχέση μ'αυτό. 

ΠΡΟΕΔΡΟΣ (Απόστολος Κακλαμάνης): Και ο αριθμός των δόσεων; 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Πάλι και αυτές εξήντα, κύριε Πρόεδρε. 

Νομίζω δεν χρειάζεται άλλη διόρθωση εδώ και θέλω να πιστεύω ότι, κύριοι συνάδελφοι, θα προτρέψουν τους συνεπείς πολίτες πλέον να πάνε να καταβάλουν τις εισφορές τους. 

Και μια τελευταία παρατήρηση, που αναφέρεται στους συναδέλφους που είχαν συνεννοηθεί μαζί μου. Είχαμε συνεννοηθεί ότι θα αντιμετωπίσω το ζήτημα. Δεν είπα ποτέ ότι θα χαρίσω. Δεν είναι δικά μου για να χαρίσω. 'Επρεπε να συνεννοηθώ με όλους σας και σας άκουσα με σεβασμό για να καταλήξουμε σ'αυτές τις αποφάσεις που νομίζω ότι απαντούν σ'ένα πολύ συγκεκριμένο κοινωνικό πρόβλημα. 

ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, παρακαλώ το λόγο. 

ΠΡΟΕΔΡΟΣ (Απόστολος Κακλαμάνης): Κύριε συνάδελφε, μια στιγμή. 

Κύριοι συνάδελφοι, ο Υπουργός απήντησε αυτά τα οποία νομίζει κατά την άποψή του, ότι πρέπει να γίνουν. Είναι προφανές, ότι άλλοι θα συμφωνούν και άλλοι θα διαφωνούν. 

Η παράκλησή μου είναι -για να είμαστε πρακτικοί- αν υπάρχει κάτι, αλλά που να έχει πραγματικά χαρακτήρα τεχνικό, να ειπωθεί. Δηλαδή να πει κανείς ότι: "Αυτό δεν το κατανόησα, τι εννοείτε;" Να μην αρχίσουμε πάλι μια νέα ανάπτυξη. 

Ο κ. Καραμάριος έχει το λόγο. 

ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, το άρθρο 1 αυτής της τροπολογίας ομιλεί στους κυρίους ιδιωτικών οικοδομικών έργων ή εργασιών. 

Με την παράγραφο 5 τροποποιείται η μέχρι τούδε ισχύουσα νομοθεσία και νομολογία και μέσα στην υποχρέωση είναι και οι κατά το σύστημα της αντιπαροχής, εργοδότες οι οποίοι θεωρούνται για την καταβολή των εισφορών αλληλεγγύως και εις ολόκληρον έκαστος δηλαδή ο αρχικός κύριος ή οι συγκύριοι του οικοπέδου και ο εργολάβος κατασκευαστής. 

Πρέπει, λοιπόν, εδώ να τροποποιηθεί και αντί "στους κυρίους σχετικών οικοδομικών έργων", να πει "στους υπόχρεους καταβολής εισφορών από οικοδομικές εργασίες". Διαφορετικά, υπάρχει αντίφαση. 

Δεύτερον, θέλω ο κύριος Υπουργός να δηλώσει εάν πράγματι σε αυτό το μέχρι 31.12.92 διάστημα ισχύει αυτό για το οποίο που έκανε δήλωση ότι δηλαδή οι εισφορές θα 

  


 

  

Σελίδα 2604 

υπολογίζονται με το παλαιό σύστημα. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, ό,τι περιλαμβάνεται στην τροπολογία όπως αναδιατυπώθηκε από τον Υπουργό, αυτό είναι που θα τεθεί υπόψη σας, εκτός αν ο Υπουργός, πριν θέσω προς ψήφιση την τροπολογία, αλλάξει κάτι. 

Το λέω αυτό, για να μην υπάρξει καμία παρεξήγηση. Διότι βλέπω ότι η ερώτηση δεν ήταν τεχνικού χαρακτήρα, αλλά είναι μία νέα πρόταση που γίνεται στον Υπουργό. 

Ο κ. Κόρακας έχει το λόγο. 

ΣΤΡΑΤΗΣ ΚΟΡΑΚΑΣ: Επειδή έχουν γίνει και γίνονται νέες ρυθμίσεις, θα μου επιτρέψετε, κύριε Πρόεδρε, να καταγγείλω με έντονο τρόπο ότι για όλες αυτές τις ρυθμίσεις, όπως και αυτές που είδαμε στην προηγούμενη συζήτηση, δεν είναι γνώστης του Δ.Σ. του Ι.Κ.Α. 

'Εχω ενημέρωση από μέλος του Διοικητικού Συμβουλίου, ότι δεν ρωτήθηκε καν. Και ερωτώ: Είναι δυνατόν -επειδή λέει ότι δεν είναι δικά του τα λεφτά και δεν τα χαρίζει ο κύριος Υπουργός- να μη ρωτάμε το διοικητικό συμβούλιο και να καταργούμε ουσιαστικά το Ι.Κ.Α. και τη διοίκησή του; 

Επίσης, με ποιο δικαίωμα κάνει την έκπτωση του 20%-50% και του 60%-80% κλπ.; Είναι πράγματα απαράδεκτα. Είναι τεράστια οφέλη που δίνονται στους εργοδότες. Και εδώ θα ήθελα να πω στον κ. Σφυρίου ότι δεν πρόκειται για τους μικροϊδιοκτήτες, αλλά για τους εργολάβους.'Ενα διαμέρισμα των εκατό τετραγωνικών μέτρων είχε εκατόν πενήντα ένσημα και τώρα αυτά τα κάνει εκατόν τριάντα πέντε με τραγικές επιπτώσεις και για τους ίδιους τους οικοδόμους, αλλά και για το ταμείο. 

Ξέρετε δε πολύ καλά, ότι το συνεχώς αυξανόμενο κόστος οικοδομής, δεν οφείλεται στα ενσήμα του Ι.Κ.Α. που ανεβαίνουν, αλλά στην ανόδο των υλικών. Και γι'αυτά η Νέα Δημοκρατία τίποτα δεν λέει. Διότι ακριβώς αυτά τα συμφέροντα υπηρετεί. 

Για μένα είναι απαράδεκτες οι ρυθμίσεις αυτές, κύριε Πρόεδρε, δεν πρόκειται να εφαρμοστούν στην πράξη και θα προκαλέσουν θύελλα διαμαρτυριών από τους εργαζόμενους. 

ΠΡΟΕΔΡΟΣ (Απόστολος Κακλαμάνης): Θα πω και πάλι ότι δεν έχει νόημα το πλήθος των ομιλητών για την ουσία της συζητήσεως. Υπάρχουν ασφαλώς απαντήσεις για ό,τι λέει ο καθένας μας και απλώς επαναλαμβανόμεθα. 

ΣΤΡΑΤΗΣ ΚΟΡΑΚΑΣ: Να μας απαντήσει ο κύριος Υπουργός, αν ρωτήθηκε το Ι.Κ.Α. 

ΠΡΟΕΔΡΟΣ (Απόστολος Κακλαμάνης): Κύριε Κόρακα, ξέρετε άριστα ότι όταν έρχεται ο Υπουργός και προτείνει ένα νομοσχέδιο εδώ, αυτό έχει να κάνει με το ποιον ρώτησε, με ποιους συνεργάστηκε, τι έκανε, τι δεν έκανε και έχει να κάνει με τη διαδικασία που έχει προηγηθεί... 

ΣΤΡΑΤΗΣ ΚΟΡΑΚΑΣ: Εμάς δεν μας ενδιαφέρει; 

ΠΡΟΕΔΡΟΣ (Απόστολος Κακλαμάνης): 'Οχι, εσείς κάνετε αύριο μία επερώτηση, ότι ο Υπουργός κάνει αυτές τις ρυθμίσεις, ενώ θα έπρεπε προηγουμένως να συζητήσει κλπ. 

ΣΤΡΑΤΗΣ ΚΟΡΑΚΑΣ: Για τα έσοδα του Ι.Κ.Α. θα αποφασίσει ο Υπουργός και μάλιστα χωρίς να το ρωτήσει; 

ΠΡΟΕΔΡΟΣ (Απόστολος Κακλαμάνης): Παρακαλώ, κύριε Κόρακα. 

Ο κ. Ρεγκούζας έχει το λόγο. 

ΑΔΑΜ ΡΕΓΚΟΥΖΑΣ: Κύριε Πρόεδρε, είπε ο κύριος Υπουργός ότι για πριν το 1992 δεν έχουν καμία υποχρέωση. Επειδή όμως οι φάκελοι δεν είναι κλειστοί -θα το ξέρετε και εσείς- και ανοίγουν τώρα, θα ήθελα να ξεκαθαριστεί αν για το πριν το 1992 δεν υπάρχουν υποχρεώσεις, ώστε αν το κατάλαβα καλά, να το καταλάβω. 

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο. 

Παρακαλώ χωρίς να ανεβάσετε περισσότερο τον τόνο να δώσετε την απάντηση που νομίζετε. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριοι συνάδελφοι, υπάρχει ισχύουσα διάταξη η οποία λέει ότι για όσα είναι προ του 1992, πάνε με το παλιό και όσα είναι μετά την 1.1.1992 πάνε με το καινούριο. 'Αρα αυτή δεν την αλλάζω. Αυτό είναι το πρώτο. 

ΑΝΑΣΤΑΣΙΟΣ ΚΑΡΑΜΑΡΙΟΣ: Το Ι.Κ.Α. όμως κάνει άλλους υπολογισμούς. 

ΠΡΟΕΔΡΟΣ (Απόστολος Κακλαμάνης): Παρακαλώ μη διακόπτετε. Δεν είναι σωστό. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Αν κάποιο υποκατάστημα του Ι.Κ.Α. κάνει άλλους υπολογισμούς, δεν κάνει σωστά τη δουλειά του. Τι να κάνουμε με το συγκεκριμένο υποκατάστημα; Να το δούμε αυτό. Αυτό είναι το ένα. 

Το δεύτερο. Θέλω να πω στον κ. Κόρακα ότι πρέπει να συνειδητοποιήσει ότι αυτό που αποφασίσαμε σήμερα δεν το αποφάσισε ούτε το Δ.Σ. του Ι.Κ.Α. ούτε η Κυβέρνηση. Η Κυβέρνηση εισηγήθηκε, η Βουλή διαμόρφωσε μία άλλη άποψη για όλο αυτό το ζήτημα εδώ και αποφασίσαμε όλοι μαζί ό,τι αποφασίσαμε, σε σχέση με τις σημερινές ρυθμίσεις. 

ΣΤΡΑΤΗΣ ΚΟΡΑΚΑΣ: Υποκύψατε στις πιέσεις των εργοδοτών. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): 'Ετσι λειτουργεί η δημοκρατία, κύριε Κόρακα. 

ΠΡΟΕΔΡΟΣ (Απόστολος Κακλαμάνης): Ολοκληρώθηκε η συζήτηση επι της τροπολογίας. 

Ερωτάται το Σώμα εάν γίνεται δεκτή η τροπολογία με γενικό αριθμό 2301 και ειδικό αριθμό 296 όπως αναδιαμορφώθηκε από τον κύριο Υπουργό. 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΣΤΡΑΤΗΣ ΚΟΡΑΚΑΣ: Κατά πλειοψηφία, κύριε Πρόεδρε. 

ΔΗΜΗΤΡΙΟΣ ΣΙΟΥΦΑΣ: Η Νέα Δημοκρατία απέχει, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 2301 και ειδικό αριθμό 296 έγινε δεκτή κατά πλειοψηφία, όπως διαμορφώθηκε από τον κύριο Υπουργό. 

Υπάρχουν τώρα, κύριοι συνάδελφοι, άλλες δύο τροπολογίες. Η μία έχει γενικό αριθμό 2295 και ειδικό 290, η οποία έχει σχέση με OLYMPIC CATERΙNG, αμίαντο κλπ. Η άλλη αφορά το προσωπικό του Ι.Κ.Α. 

Επειδή για τα θέματα των δύο αυτών τροπολογιών οι συνάδελφοι έχουν απόψεις επί της ουσίας, θα δοθεί η δυνατότητα να ακουστούν. 

'Ομως θέλω να ρωτήσω τον κύριο Υπουργό πριν προχωρήσουμε το εξής: Κύριε Υπουργέ, όπως ξέρετε υπάρχει μία σειρά τροπολογιών των Βουλευτών. Εάν μεν πρόκειται κάποιες από αυτές να τις συζητήσετε, να μας το πείτε. Εάν δε είναι κάποιες που δεν μπορείτε να τις συζητήσετε, διότι υπάρχει εκ του Συντάγματος κώλυμα κλπ., πάλι να μας το πείτε. Ενδεχομένως να υπάρχουν και τροπολογίες που ίσως δεν μπορείτε και να τις δεχθείτε. Παρακαλώ να έχουμε την άποψή σας, ώστε στη συνέχεια να αποφασίσουμε γι' αυτά τα θέματα. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Υπάρχουν, κύριε Πρόεδρε, εκατόν πενήντα τροπολογίες συναδέλφων από όλα τα κόμματα, τις οποίες κάθισα και εγώ και ο κύριος Υφυπουργός και τις μελετήσαμε μία προς μία. Μπορώ να τις χωρίσω σε τρείς ενότητες. Πάρα πολλές από αυτές έχουν ενσωματωθεί μέσα στις τροπολογίες που έχω φέρει εγώ εδώ. Μπορώ δε να τις απαριθμήσω, αν τις ελέγξω, μία προς μία και οι οποίες κυρίως έχουν να κάνουν με παρατάσεις προθεσμιών και με ζητήματα που έχουμε συζητήσει ή θα συζητήσουμε. 

Δευτερον, υπάρχουν τροπολογίες που έχουν να κάνουν με ζητήματα που πρέπει να λυθούν σε συνεργασία κυρίως με το Υπουργείο Οικονομικών. Και εδώ αναφέρομαι σε μισθολογικά και βαθμολογικά ζητήματα κάποιων υπαλλήλων που ζητούν ρυθμίσεις, αλλά αναφέρονται και σε ζητήματα κορυφαία όπως πράγματι ένα τέτοιο μεγάλο ζήτημα είναι το θέμα των νεφροπαθών. Εδώ, δεν μπορείς να βάλεις μόνο τους νεφροπαθείς των οργανισμών που εποπτεύονται από το Υπουργείο Εργασίας και Κοινωνικών Ασφαλίσεων και να αφήσεις έξω τους νεφροπαθείς του δημοσίου. Και επειδή όπως ξέρετε γι' αυτές τις περιπτώσεις, χρειάζεται έκθεση του Ελεγκτικού Συνεδρίου, έχω συνεννοηθεί με τον Υπουργό Εθνικής Οικο-


 

  

Σελίδα 2605 

νομίας και Οικονομικών κ. Παπαντωνίου να τα δούμε από κοινού. Κατά συνέπεια, δεν μπορούν να συζητηθούν σήμερα. Πάνω σ' αυτό θα μπορούσα να αναφέρω ακόμη μία τροπολογία των συναδέλφων Βουλευτών της Νέας Δημοκρατίας, που την υπογράφει και ο κ. 'Εβερτ, που έχει να κάνει με ορισμένες ρυθμίσεις που πρέπει να γίνουν για τα θύματα της τρομοκρατίας ή για τους αεροπόρους και γενικότερα για τα άτομα των Ενόπλων Δυνάμεων που έπεσαν κατά την εκτέλεση του καθήκοντός τους... 

ΔΗΜΗΤΡΙΟΣ ΣΙΟΥΦΑΣ: Και στα Σώματα Ασφαλείας. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Και στα Σώματα Ασφαλείας. Πρέπει, λοιπόν, και αυτή να πάει εκεί. 

ΠΑΝΑΓΙΩΤΗΣ ΚΟΥΡΟΥΜΠΛΗΣ: Συμφωνούμε, κύριε Υπουργέ, αλλά οι ρυθμίσεις που έγιναν ... 

ΠΡΟΕΔΡΟΣ (Απόστολος Κακλαμάνης): Γιατί διακόπτετε, αγαπητέ συνάδελφε; Είναι σωστό; Ο καθένας όταν τον διακόπτουν ενοχλείται. Γιατί το κάνετε; 

Συνεχίστε, κύριε Υπουργέ. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Στην ίδια κατηγορία υπάρχει μία τροπολογία του κ. 'Εβερτ και του κ. Αποστολίδη, η οποία πάλι έχει να κάνει με ενέργειες τρομοκρατικών οργανώσεων κλπ., που και αυτές θέλουν ειδική έκθεση του Ελεγκτικού Συνεδρίου. Αν κανένας τις δει, στη βάση τους είναι σωστές, θα μπορούσαν να συζητηθούν και μέσα από βελτιώσεις να γίνουν νόμος του κράτους. Δεν μπορούν όμως για λόγους αντικειμενικούς να συζητηθούν. 

Υπάρχει τέλος μία κατηγορία που αναφέρεται σε θέματα προσωπικού. Και εδώ κορυφαίο ζήτημα είναι το θέμα των εισπρακτόρων του ΤΕΒΕ και των άλλων οργανισμών. Εδώ θέλω να πω ότι έχουν κατατεθεί τροπολογίες από όλα τα κόμματα και συγκλίνουν σε μια άποψη ότι πρέπει να γίνει μία τακτοποίηση παρ' ότι υπάρχει και μία ιδιαιτερότητα στο πώς αυτοί οι άνθρωποι εκτελούν τα καθήκοντά τους και του πώς αμείβονται. Αλλά είναι ένα ζήτημα που πρέπει να το συζητήσω με την Κυβέρνηση και ιδιαίτερα με τον Υπουργό Δημόσιας Διοίκησης. Διότι είναι ζήτημα που έχει να κάνει και με τον 2190, έχει να κάνει με το πώς τακτοποιούνται άνθρωποι που εργάζονται αρκετό χρόνο, προσφέρουν υπηρεσίες, είναι αναγκαίοι -αυτές είναι οι δικές μου εκτιμήσεις- στους χώρους που εργάζονται. Αλλά είναι αυτονόητο ότι μια τέτοια ρύθμιση δεν μπορώ να τη συζητήσω σήμερα εδώ. Και το έχω θέσει ήδη στην υπόλοιπη Κυβέρνηση το θέμα, κάποια στιγμή να το αντιμετωπίσουμε και όχι σε πολύ μακρινό χρονικό διάστημα. Αλλά από εκεί και πέρα υπάρχουν κάποιες που είναι τελείως εξειδικευμένες, δηλαδή υπάρχουν ιδιαιτερότητες όπως είναι κάποια που έθεσε κάποιος συνάδελφος για κάποιους γιατρούς που και εκεί έχουν να κάνουν με μισθολογικά θέματα ή για κάποιους υπαλλήλους του ΙΓΜΕ, αλλά δεν έχουν σχέση με το νομοσχέδιο. Και δεν επικαλούμαι ότι δεν έχουν σχέση με το νομοσχέδιο, αλλά είναι ότι χρειάζονται οι περισσότερες, εκθέσεις του Γενικού Λογιστηρίου του Κράτους. 

Λοιπόν, κατά συνέπεια δεν μπορώ να δω από το σύνολο αυτών ότι μπορεί κάποια να γίνει δεκτή. Αλλά εάν επιμένατε να συζητήσουμε κάποια, εγώ εδώ είμαι. 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, εγώ από την πλευρά μου, για να διευκολύνω τη συζήτηση, πρέπει να πω τούτο και να δείτε ως Κυβέρνηση τι μπορείτε να κάνετε. 

Υπάρχουν οι τροπολογίες αυτές, όπως είπατε. 'Αλλες αφορούν και ζητήματα που πρέπει να ρυθμιστούν με νομοθεσία του Υπουργείου Οικονομικών και αφορούν εμμέσως και τον κώδικα πολιτικών και στρατιωτικών συντάξεων. Υπάρχουν τροπολογίες, οι οποίες δεν ξέρει κανείς τι δαπάνη μπορούν να έχουν και ασφαλώς πρέπει να υπάρχει έκθεση του Γενικού Λογιστηρίου. Γι' αυτό υπάρχει και η διάταξη του Συντάγματος και του Κανονισμού της Βουλής. 'Αλλωστε αυτή είναι η ratio legis. 

Υπάρχουν όμως και τροπολογίες, γι' αυτό είπα ότι θα συζητηθούν. Εάν θα επιμείνετε σ' αυτές τις δύο τροπολογίες που έχουμε μπροστά μας, θα πρέπει να συζητηθούν και οι τροπολογίες που αφορούν κατηγορίες που είναι περίπου στον αυτό τον κύκλο αντικειμένου. Και επ' αυτών πρέπει να έχετε υπόψη σας, ότι, ναι μεν δεν ταυτίζεται κάθε περίπτωση με άλλη, αλλά εάν είναι κοντά, παραπλήσια ζητήματα, δικαιολογημένα και οι συνάδελφοι εδώ και τα κόμματα έχουν μία άποψη. 

Αν είναι, λοιπόν, σε θέση η Κυβέρνηση να αποδεχθεί τροπολογίες που αφορούν παραπλήσια ζητήματα για να μη δίδεται η εντύπωση ότι ρυθμίζουμε εκείνο το αντικείμενο και το διπλανό του το αφήνουμε. Δέστε το διότι προβλέπω ότι θα είναι μακρά η συζήτηση, επί των δύο τροπολογιών που ακολουθούν. Και επειδή το νομοσχέδιο πρέπει να τελειώσει -όπως είναι γνωστό σε δύο ώρες αρχίζουμε τη συζήτηση του προϋπολογισμού- να ξέρουμε τι κάνουμε, να μην καταπονούμεθα αδίκως. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Οι τροπολογίες, κύριε Πρόεδρε, που υπάρχουν από την πλευρά της Κυβέρνησης είναι δύο. Η μία τροπολογία αφορά ζητήματα που πρέπει να ρυθμίσουμε σε σχέση με τον αμίαντο και έχουν το χαρακτήρα του επείγοντος. Είναι ένα μεγάλο ζήτημα, δεν θέλω να το αναλύσω αυτή τη στιγμή. Η δεύτερη παράγραφος που είναι καθαρά ασφαλιστικού περιεχομένου και αφορά ζητήματα που έχουν να κάνουν με την "OLYMPIC CATERING", δεν έχει να κάνει με τακτοποίηση ή μονιμοποίηση. Αυτοί οι άνθρωποι πρέπει να ενταχθούν στο ειδικό συνταξιοδοτικό καθεστώς της Ολυμπιακής Αεροπορίας για πολύ συγκεκριμένους λόγους. Πρώτον, γιατί όλο αυτό συνδέεται με το πρόγραμμα εξυγίανσης της Ολυμπιακής και δεύτερον διότι ουσιαστικά πρέπει να γίνει και μία πρόωρη, να το πω έτσι, συνταξιοδότηση γιατί κάποιοι φεύγουν μ' αυτές τις διατάξεις σύντομα, γεγονός που σημαίνει εξυγίανσή της και όπως ξέρετε αυτή η εταιρεία είναι υπό μετοχοποίηση. Εξυπηρετεί συγκεκριμένα την οικονομική ανάπτυξη της εταιρείας, άρα το ευρύτερο δημόσιο συμφέρον και δεν συνδέεται αυτή η τροπολογία με καμία τακτοποίηση κανενός υπαλλήλου είτε της Ολυμπιακής είτε άλλους. Είναι καθαρά ασφαλιστικού περιεχομένου. 

'Οσον αφορά τη δεύτερη τροπολογία σε σχέση με το ΙΚΑ, απορώ ποιοι συνάδελφοι το συνδέουν με οποιονδήποτε τύπου τακτοποίηση. Αυτό έχει να κάνει με υπηρετούντες υπαλλήλους και όπως γνωρίζετε το Ελεγκτικό Συνέδριο πολλές φορές θεωρεί ότι οι κείμενες διατάξεις δεν δίνουν συγκεκριμένη απάντηση στο πρόβλημα. Είναι άνθρωποι που με αυτήν τη διάταξη πάνε να πληρωθούν γιατί έχουν να πληρωθούν τρεις, τέσσερις μήνες. Μέχρι πριν από λίγο καιρό πληρώνονταν κανονικά, μέχρι που ήρθε μια απόφαση του Τμήματος του Ελεγκτικού Συνεδρίου και είπε ότι δεν είναι νόμιμες δαπάνες. Το ΙΚΑ, κατά συνέπεια, δεν μπορεί να πληρώσει αυτούς τους υπαλλήλους και νομίζω ότι η Βουλή πρέπει να έχει την ευαισθησία να τακτοποιήσει την πληρωμή αυτών των ανθρώπων. 

Εάν αυτήν τη στιγμή επιμένουν κάποιοι συνάδελφοι ότι δεν πρέπει να πληρωθούν, επειδή είναι τροπολογία θα τη φέρω σε ένα άλλο νομοσχέδιο. Να ξέρουν, όμως, ότι κάποιοι άνθρωποι αυτήν τη στιγμή, οι οποίοι πληρώνονται χρόνια, τώρα δεν θα πληρώνονται εξαιτίας του ότι η Βουλή επιμένει να συνδέσει μία τέτοια τροπολογία με άλλα ζητήματα. Θέλω να είμαι σαφής. 

ΠΡΟΕΔΡΟΣ (Απόστολος Κακλαμάνης): Για την κριτική, όμως, που κάνετε τώρα στη Βουλή, πρέπει εγώ να σας απαντήσω. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Δεν κάνω κριτική στη Βουλή. 

ΠΡΟΕΔΡΟΣ (Απόστολος Κακλαμάνης): Μα, λέτε "εάν η Βουλή δεν θέλει". Η η ρύθμιση αυτή αντί να έρχεται με μία τροπολογία θα μπορούσε να είχε γίνει σε ένα νομοσχέδιο πριν από δύο μήνες, τρεις μήνες. Θα το δεχόμασταν όλοι εδώ μέσα. Δεν είναι ακριβώς έτσι. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Αναλαμβάνω την ευθύνη, κύριε Πρόεδρε. Την είχα στείλει στο Υπουργείο Προεδρίας, επειδή ήθελε υπογραφή και από το Υπουργείο Προεδρίας μου την 

  

 

  

Σελίδα 2606 

επέστρεψε προχθές. Αναλαμβάνω εγώ, λοιπόν, την ευθύνη της καθυστέρησης. Εάν πάλι επιμένετε, αναλαμβάνω εγώ την ευθύνη ότι αυτοί οι άνθρωποι δεν πληρώνονται. Είναι πολύ σημαντικό, γιατί πρέπει να συνδεθεί με κάποια άλλη. 

ΠΡΟΕΔΡΟΣ (Απόστολος Κακλαμάνης): Εγώ απλώς θέλω να θέσω υπόψη σας, κύριοι συνάδελφοι, προκειμένου να αποφασίσετε τι θα κάνουμε ότι βλέπω -και τώρα το επιβεβαίωσα- πως αυτή η τροπολογία την οποία εγώ θεωρούσα ότι αφορά την "OLYMPIC CATERING" , έχει ως δεύτερη παράγραφο το πρόβλημα των εργαζομένων σε επιχειρήσεις εξόρυξης αμιάντου. Και δεν ξέρω μήπως θα πρέπει από πλευράς διαδικαστικής αυτή η δεύτερη παράγραφος να βγει. Νομίζω ότι και χωρίς συζήτηση θα τη δεχθούμε. Είναι γνωστό το πρόβλημα. Συμφωνείτε σε αυτό; 

ΑΔΑΜ ΡΕΓΚΟΥΖΑΣ: Συμφωνούμε. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, μπορώ να έχω το λόγο; 

ΠΡΟΕΔΡΟΣ (Απόστολος Κακλαμάνης): Ο κ. Σιούφας έχει το λόγο. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, παρά το γεγονός ότι σε λίγο θα αρχίσει η συζήτηση του Προϋπολογισμού, εμείς είμαστε αναγκασμένοι εδώ να πείσουμε την Κυβέρνηση σε τρία πράγματα. 

Πρώτον, ότι η τροπολογία που αφορά το Ι.Κ.Α., κύριε Υπουργέ, δεν ρυθμίζει μόνο θέματα τακτοποίησης με εκκρεμότητες με το Ελεγκτικό Συνέδριο. Και είναι η δεύτερη φορά που η Εθνική Αντιπροσωπεία ρυθμίζει αυτό το θέμα. Υπάρχει, κύριε Πρόεδρε, και παράγραφος τρία, η οποία λέει το εξής: "Οι διατάξεις της παραγράφου 25, του άρθρου 14, του ν.2226/94 για πρόσληψη σε ασφαλιστικά ταμεία αρμοδιότητας του Υπουργείου Εργασίας και Κοινωνικών Ασφαλίσεων, εφαρμόζονται από τότε που ίσχυσαν σε κάθε περίπτωση, απολυθέντων και μη επαναπροσληφθέντων υπό την προϋπόθεση ότι μετά την απόλυσή τους δεν είχαν καταλάβει άλλη θέση. Οι ανωτέρω προσλαμβανόμενοι καταλαμβάνουν θέσεις κλάδων ειδικοτήτων κατ' εκτίμηση..." κλπ. Τι είναι αυτά, κύριε Υπουργέ; Τι ρυθμίσεις εκκρεμοτήτων; Καινούριες προσλήψεις κάνετε με την παράγραφο τρία. Αυτούς που δεν προλάβατε να πάρετε. Και έρχεστε και λέτε στην Εθνική Αντιπροσωπεία ότι αν θέλει η Βουλή ας πει να μην πληρωθούν γιατί το Ελεγκτικό Συνέδριο έχει βρει λάθος; Πού το λέτε, κύριε Υπουργέ, αυτό; 

Αυτός είναι ο λόγος, κύριε Πρόεδρε, για τον οποίο σας έλεγα και χθες το βράδυ και σήμερα, γιατί δεν θα πρέπει να ψηφιστούν αυτές οι τροπολογίες. 'Ενα είναι αυτό. 

Δεύτερον, με την "OLYMPIC CATERING ": Kύριε Πρόεδρε, θα παρακαλούσα πάρα πολύ -και απευθύνομαι προς εσάς- να παραμείνει η δεύτερη παράγραφος που αναφέρεται στα ζητήματα των εργαζομένων στον αμίαντο, όπως πολύ σωστά προτείνετε και οι δύο τροπολογίες αυτές, κύριε Πρόεδρε, να αποσυρθούν επειγόντως, άνευ εταίρου. Για την ουσία του πράγματος και για το διαδικαστικό. Διατί δεν μπορεί η Εθνική Αντιπροσωπεία να έρχεται αυτήν την ώρα και να ρυθμίζει ως επείγοντα τέτοια θέματα που θα μπορούσαν να είχαν περιληφθεί στο νομοσχέδιο και την ίδια ώρα να αφήνει την υπόθεση των επιμελητών είσπραξης στα τρία ταμεία, χωρίς να το τακτοποιεί εδώ και τώρα. 

Εμείς θα συμφωνούσαμε να γινόταν η συζήτηση για τα θέματα που αναφέρονται στο Ελεγκτικό Συνέδριο, σε προσληφθέντες υπαλλήλους, στους ασφαλιστικούς οργανισμούς και ιδιαίτερα στο Ι.Κ.Α., σε καμία, όμως, περίπτωση, κύριε Πρόεδρε, τη ρύθμιση αυτή που ρυθμίζει ασφαλιστικά θέματα για την "OLYMPIC CATERING", για την οποία είχα την ευκαιρία χθες το βράδυ να σας πω. Επιτέλους τι πρέπει να κάνει το ΠΑ.ΣΟ.Κ. γι' αυτήν την εταιρεία; Γιατί τέτοια έννοια και τέτοιο ενδιαφέρον; Προσλάβατε εκατοντάδες ανθρώπους, τους μετατάξατε και τους κάνατε δημοσίους υπαλλήλους. Αυτή η εταιρεία έχει εξομειωθεί με τους πιλότους και με τους ιπτάμενους συνοδούς και έρχεστε τώρα και τους δίνετε και άλλα πλεονεκτήματα για πρόωρη αποχώρηση εις βάρος του Ι.Κ.Α., εις βάρος της κοινωνικής ασφάλισης; Για το Θεό! 

Και απορώ γιατί εμφανίζεται "στο παρά πέντε" αυτή η τροπολογία ως δικαία ρύθμιση και μάλιστα, στο πρόγραμμα εξυγίανσης της Ολυμπιακής Αεροπορίας. 

Θα μου επιτρέψετε, κύριε Υπουργέ, να σας πω σεβόμενος το αξίωμά σας το λειτούργημά σας, αλλά και τη θέση ευθύνης που έχετε, για τα ζητήματα της κοινωνικής σας ασφάλισης αυτήν την τροπολογία να την αποσύρετε ολοταχώς. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Γιατί να την πάρω πίσω; Επειδή είναι του catering; Εγώ δεν είμαι ρατσιστής... 

ΔΗΜΗΤΡΙΟΣ ΣΙΟΥΦΑΣ: Αναφέρομαι σε ευνοϊκές ρυθμίσεις. Δεν ρυθμίζετε τα προσωπικά σας θέματα, κύριε Υπουργέ, ρυθμίζετε ζητήματα που αναφέρονται στην κοινωνική ασφάλιση. Ρυθμίζετε ζητήματα τα οποία αφορούν τον ιδρώτα των εργαζομένων, τον ιδρώτα των εργοδοτών, χρήματα που δεν είναι δικά σας για να κάνετε τέτοιες ευνοϊκές ρυθμίσεις σαν και αυτή που κάνετε εδώ για την "OLYMPIC CATERING". Αρκετά. Τους κάνατε δημοσίους υπαλλήλους και τώρα τους λέτε "βγείτε σε πρόωρη συνταξιοδότηση". Την ίδια ώρα αρνείστε άλλες περιπτώσεις. 

Υπάρχει τροπολογία για αυτούς που έχασαν τη θέση τους στη ΓΕΜΕΕ που είναι κρατική εταιρεία του δημοσίου και ζητάνε και αυτοί να τύχουν της ίδιας ρύθμισης που κάνετε για την Ολυμπιακή. Γιατί δεν το κάνετε εκεί; Είναι ακριβώς το ίδιο πράγμα. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Δεν είναι το ίδιο πράγμα. 

ΔΗΜΗΤΡΙΟΣ ΣΙΟΥΦΑΣ: Είναι ακριβώς το ίδιο πράγμα. 

ΠΡΟΕΔΡΟΣ (Απόστολος Κακλαμάνης): Μην κάνετε διάλογο γιατί έτσι παρατείνεται και ο χρόνος της συζητήσεως. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, για να μην δημιουργούνται άλλου είδους συνειρμοί, θα σας παρακαλέσω θερμά να κάνετε χρήση των δικαιωμάτων σας ως Προέδρου ολοκλήρου του Σώματος και να παρακαλέσετε τους Υπουργούς, αυτές τις δύο τροπολογίες να μην τις περάσουν, τη μία που αφορά τα θέματα της "OLYMPIC CATERING" και την άλλη που αφορά σε νέες προσλήψεις στους ασφαλιστικούς οργανισμούς με την παράγραφο 2 που ανέγνωσα πριν από λίγο. 

Τέλος, κύριε Υπουργέ, εφόσον επιμένετε να μη συζητήσετε τα του ΤΕΒΕ, παρακαλώ δι'υμών, κύριε Πρόεδρε, να οριστεί συγκεκριμένη χρονική περίοδος -ένας, δύο ή τρεις μήνες- που θα έρθει να αντιμετωπισθεί αυτό το θέμα, που το αξιώνουν όλες οι πτέρυγες της Βουλής. 

Επίσης, κύριε Υπουργέ, θα σας παρακαλέσω, την τροπολογία του κ. 'Εβερτ και των δεκαπέντε συναδέλφων να τη διαβιβάσετε στον Υπουργό των Οικονομικών, ώστε να περιληφθεί σε συνταξιοδοτικό νομοσχέδιο, το οποίο ετοιμάζεται να έρθει. 

ΠΡΟΕΔΡΟΣ (Απόστολος Κακλαμάνης): Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε εμείς θα συμφωνήσουμε με την πρότασή σας. Ουσιαστικά, η πρόταση η δική σας ήταν η απόσυρση των δύο τροπολογιών με το μόνο κομμάτι που αφορά τους εργαζόμενους του αμιάντου, με μία προσθήκη εκεί. Επειδή υπάρχουν εργαζόμενοι που έχουν αποχωρήσει αν είναι δυνατόν να τους συμπεριλάβει και αυτούς, γιατί εδώ αναφέρεται "οι απασχολούμενοι κατά τη δημοσίευση του παρόντος". Υπάρχουν και άλλοι που έχουν αποχωρήσει πριν από λίγο, οι οποίοι είναι ελάχιστοι. Να τους συμπεριλάβουμε και αυτούς για να υπάρχει ένα αίσθημα δικαιοσύνης. 

ΠΡΟΕΔΡΟΣ (Απόστολος Κακλαμάνης): Κύριε συνάδελφε, για να εξηγούμεθα, εγώ δεν έκανα καμία πρόταση. 'Οταν είναι να κάνω μία πρόταση παρακολουθώ ποιό είναι το κλίμα και στη μία πλευρά και στην άλλη, γιατί δεν είναι ωραίο να προτείνω κάτι και να μην γίνει μετά δεκτό. Δεν πρότεινα τίποτα. 

Ο κ. Κόρακας έχει το λόγο. 

ΣΤΡΑΤΗΣ ΚΟΡΑΚΑΣ: Κύριε Υπουργέ, δεν θα συμφωνήσουμε με τις διατάξεις που αναφέρονται στην "OLYMPIC CATERING" και αυτό γιατί με τις προτεινόμενες ρυθμίσεις ουσιαστικά διώχνετε το πεπειραμένο προσωπικό, επαναλαμ-

  


 

  

Σελίδα 2607 

βάνετε το πείραμα της Ολυμπιακής και ο στόχος βεβαίως είναι στην πορεία, στα πλαίσια των σχεδίων που έχει η Κυβέρνηση για την "OLYMPIC CATERING", να καλύπτονται οι όλο και μεγαλύτερες ανάγκες με εποχικό προσωπικό. Εδώ έχουμε δηλαδή ένα άμεσο χτύπημα των εργασιακών σχέσεων. 

Οι διατάξεις αυτές προβλέπουν επίσης εισφορές, προβλέπουν ότι αλλάζει η σχέση που υπήρχε μέχρι σήμερα μεταξύ εργαζομένων και εργοδοτών ως προς την καταβολή της ασφαλιστικής εισφοράς. Μέχρι σήμερα το 1/3 το πληρώνουν οι εργαζόμενοι και τα 2/3 ο εργοδότης. Εδώ υπάρχει διάταξη που λέει 50% οι εργαζόμενοι και 50% ο εργοδότης. Προφανώς, ανοίγετε ένα δρόμο για να πετύχετε αυτό που λέει η Λευκή Βίβλος, τη μείωση του μισθολογικού κέρδους, ελαφρύνοντας τους εργοδότες. 

'Οσον αφορά την "OLYMPIC CATERING", βεβαίως είναι μία επιχείρηση που πέρασε τεράστιες περιπέτειες και τις μεγαλύτερες είναι αλήθεια ότι τις πέρασε επί Νέας Δημοκρατίας. Δεν βλέπω εδώ τον κ. Σιούφα. 

Η Νέα Δημοκρατία παρέδωσε την "OLYMPIC CATERING" -μία επιχείρηση με εξαιρετικές προοπτικές ανάπτυξης, μία κερδοφόρα επιχείρηση- στους Λιβανέζους με κάποιο αντίτιμο συμβολικό -το οποίο και δεν κατέβαλαν- οι οποίοι τη διαχειρίστηκαν επί δύο-τρία χρόνια και απεκόμισαν δισεκατομμύρια δραχμές κέρδη. Και αρνήθηκε τότε η Νέα Δημοκρατία να τη δώσει στους εργαζόμενους έναντι τριπλάσιου τιμήματος. 

Υπέφερε κατά συνέπεια η "OLYMPIC CATERING", που είναι κατά τη γνώμη μας στρατηγικής σημασίας. Τα δεινά της ξεκίνησαν απο την εποχή της Νέας Δημοκρατίας και συνεχίζονται μέχρι σήμερα. 

Εμείς, κύριε Πρόεδρε, πιστεύουμε ότι αυτές οι διατάξεις πρέπει να αποσυρθούν. 

Σε ό,τι αφορά τους εργαζόμενους στον αμύαντο, καταννοούμε το πρόβλημά τους. Συμφωνούμε ότι πρέπει να υπάρξει κάποια ρύθμιση. Φοβόμαστε, όμως, πολύ ότι μέσα σε αυτές τις ρυθμίσεις βολεύονται κατά κύριο λόγο οι εργοδότες. Ωστόσο βλέπουμε ότι υπάρχει ένα υπαρκτό πρόβλημα ιδιαίτερα με την ιστορία που έχει γίνει γύρω από τη χρήση του αμύαντου και τις επιπτώσεις που έχει στην υγεία των εργαζομένων. 

ΠΡΟΕΔΡΟΣ (Απόστολος Κακλαμάνης): Ο κ. Κανελλόπουλος έχει το λόγο. 

ΛΑΜΠΡΟΣ ΚΑΝΕΛΛΟΠΟΥΛΟΣ: Ως εισηγητής του νομοσχεδίου θα ήθελα να κάνω δύο παρατηρήσεις στις τροπολογίες που συζητάμε. 

Σε ό,τι αφορά την τροπολογία για την "OLYMPIC CATERING" και τον αμίαντο, πιστεύω ότι πρέπει να συζητηθεί. Δεν πρέπει μία κρίσιμη πτυχή της επιχείρησης, που αφορά την εξυγίανσή της και την εισαγωγή της στο Χρηματιστήριο, να την αφήσουμε για το μέλλον. Εξάλλου δεν υπάρχει καμμία χαρισματική πράξη, καμμία επιλεκτική αντιμετώπιση ή μεταχείριση των προβλημάτων που αφορούν τους εργαζομένους στην "OLYMPIC CATERING". 

Κύριε Πρόεδρε, αξιολογώντας τις εκατόν ενενήντα οκτώ τροπολογίες, συμφωνώ με την κατανομή που έκανε ο κ. Παπαϊωάννου. 'Ομως θα ξέχασε ο κ. Παπαϊωάννου ότι υπάρχει μία τροπολογία, η οποία δεν συνδέεται με άλλα Υπουργεία, δεν έχει καμία σχέση με το Γενικό Λογιστήριο του Κράτους, δεν συνδέεται με συνταγματικά κωλύματα, αλλά έχει να κάνει με ένα καθαρά συνδικαλιστικό ζήτημα που αφορά την επιβίωση ενός συγκεκριμένου σωματείου. Αφορά δηλαδή την παρακράτηση μίας συνδικαλιστικής εισφοράς. 

Πιστεύω ότι ένα τέτοιο ζήτημα πρέπει να κλείσει τώρα μέσα από την υιοθέτηση αυτής της τροπολογίας. 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, σημειώστε το αυτό. 

Η κ. Δαμανάκη έχει το λόγο. 

ΜΑΡΙΑ ΔΑΜΑΝΑΚΗ: Κύριε Πρόεδρε, εκτός από τις κατηγορίες τροπολογιών στις οποίες αναφέρθηκε ο κύριος Υπουργός -τον οποίο θα ήθελα να με παρακολουθήσει, αλλά έχει αποχωρήσει- υπάρχουν και τροπολογίες που είναι αποκλειστικά στη δική του ευθύνη και για τις οποίες πρέπει επιτέλους να δώσει μία απάντηση. Για παράδειγμα υπάρχει μία τροπολογία δώδεκα γυναικών Βουλευτών από όλα τα κόμματα, η οποία θέτει για πολλοστή φορά... 

Με παρακολουθείτε, κύριε Πρόεδρε; Ελπίζω στα θέματα των γυναικών να δείξετε μία ευαισθησία. 

ΠΡΟΕΔΡΟΣ (Απόστολος Κακλαμάνης): Εγώ είμαι υπέρ της ισότητας όλων των πολιτών απέναντι στο νόμο. 

ΜΑΡΙΑ ΔΑΜΑΝΑΚΗ: Αυτό ακριβώς θα έλεγα τώρα. 

ΠΡΟΕΔΡΟΣ (Απόστολος Κακλαμάνης): Τα φεμινιστικά θεωρώ ότι είναι υπέρ της ανισότητας. Δεν βοηθούν καν τις γυναίκες. Διότι άλλη η γυναίκα του δικού σας πνευματικού, μορφωτικού και γενικότερου επιπέδου και άλλη η ταλαίπωρη γυναίκα, την οποία ξέρετε και της συμπαρίστασθε. 

ΜΑΡΙΑ ΔΑΜΑΝΑΚΗ: Ευχαριστώ πολύ, κύριε Πρόεδρε. Προσωπικά δεν πιστεύω ότι υπάρχουν πια ταλαίπωρες γυναίκες. 

ΠΡΟΕΔΡΟΣ (Απόστολος Κακλαμάνης): Η κοινωνία μας δεν αποτελείται από δύο κομμάτια, άνδρες και γυναίκες. 

ΜΑΡΙΑ ΔΑΜΑΝΑΚΗ: Ακριβώς αυτό θέλω να πω. 

ΠΡΟΕΔΡΟΣ (Απόστολος Κακλαμάνης): Υπάρχουν οριζόντιες ομάδες. 

ΜΑΡΙΑ ΔΑΜΑΝΑΚΗ: Κύριε Πρόεδρε, επειδή συμφωνώ μαζί σας θέλω να με προσέξετε λίγο. 

Λέω, λοιπόν, ότι δώδεκα γυναίκες Βουλευτές έχουμε καταθέσει μία τροπολογία που αφορά τα θέματα των συνταξιοδοτικών δικαιωμάτων μετά το διαζύγιο... 

ΠΡΟΕΔΡΟΣ (Απόστολος Κακλαμάνης): Τις δώδεκα γυναίκες εδώ τις προσέχω πολύ και το αξίζουν. Νόμιζα ότι μου λέγατε για τις άλλες γυναίκες. 

ΜΑΡΙΑ ΔΑΜΑΝΑΚΗ: Θα έρθω και στις άλλες αν μου επιτρέψετε. 

'Εχουμε καταθέσει δώδεκα γυναίκες Βουλευτές από όλα τα κόμματα μία τροπολογία, η οποία αφορά το θέμα των συνταξιοδοτικών δικαιωμάτων μετά το διαζύγιο. Αυτή η τροπολογία θέτει σε νέα βάση το θέμα, διότι δεν αφορά μονάχα τις γυναίκες, αλλά και τους άνδρες. 'Ερχεται σε πλήρη εναρμόνιση με όσα είπατε για την ισότητα των δικαιωμάτων ανδρών και γυναικών. Αφορά επίσης και τις γυναίκες, οι οποίες μετά το διαζύγιο παραμένουν ανασφάλιστες. 

Η τροπολογία αυτή έχει τεθεί επανειλημμένα στον κύριο Υπουργό. Κάθε φορά που τίθεται μας παραπέμπει στο μέλλον. Θυμάμαι εδώ πρόσφατη συζήτηση, είναι εδώ και η κ. Παπαδημητρίου, όπου μετά από σχετική παρέμβασή της μας είπε ο Υπουργός ότι στο επόμενο νομοσχέδιο θα το δούμε. 

Η τροπολογία είναι ασφαλιστική. Στηρίζεται σε αναλογιστική μελέτη και δεν προϋποθέτει δαπάνη. Κατά συνέπεια δεν υπάρχει δικαιολογία για την απόρριψή της. Παρακαλώ ή να τη δεχθεί ο κύριος Υπουργός ή να δεσμευθεί για ένα χρονικό διάστημα για το πότε θα συζητηθεί αυτό το ζήτημα. Είναι κάτι που απασχολεί εδώ και πολλά χρόνια και δεν υπάρχει καμία ανταπόκριση. 

Είναι, ανάγκη, κύριε Υπουργέ να υπάρξει μία τοποθέτηση και για τροπολογίες Βουλευτών, οι οποίες έτσι όπως πάει η διαδικασία δεν θα συζητηθούν καν. Υπάρχει ακόμα το θέμα των ανθρώπων που εργάζονται πολλά χρόνια στους ασφαλιστικούς οργανισμούς ως εισπράκτορες. Αυτά πότε θα τα συζητήσουμε; 

ΠΡΟΕΔΡΟΣ (Απόστολος Κακλαμάνης): Ο κ. Γερανίδης έχει το λόγο. 

ΒΑΣΙΛΕΙΟΣ ΓΕΡΑΝΙΔΗΣ: Κύριε Πρόεδρε, θα ήθελα να χαιρετίσω τη ρύθμιση που έρχεται για τους εργαζόμενους στον αμίαντο. 'Ηταν ένα θέμα και το θυμάται ο κ. Ιωαννίδης. Εδώ και τέσσερα χρόνια το παλεύουμε και γι'αυτό το λόγο θα ήθελα να το χαιρετίσω. 

'Ομως έχω να κάνω την εξής παρατήρηση: Αυτή η ρύθμιση έρχεται να γίνει γιατί και επιδημιολογικά έχουν γίνει αντιληπτές οι επιπτώσεις που έχει ο αμίαντος στους εργαζόμενους και μάλιστα στην αρχή, τότε που δεν υπήρχαν κώδικες και κανόνες προστασίας, οι άνθρωποι που εργάζονταν εκεί δεν υπερέβαιναν το εξηκοστό έτος της ηλικίας τους. Και το λέω σαν ειδικός, το πολύ να πήγαιναν στα εξήντα πέντε χρόνια. 

 

 

  

Σελίδα 2608 

Αργότερα ήλθαν οι νόρμες με τον αμίαντο, ξέραμε τις καρκινογόνες του ενέργειες και παρενέργειες και πάρθηκαν μέτρα. 

'Ομως, όπως διατυπώνεται η ρύθμιση, αφήνει απέξω την κατηγορία εκείνων των εργαζομένων που συμπλήρωσαν το όριο των τεσσεράμισι χιλιάδων και πλέον ημερομισθίων, αλλά για λόγους εσωτερικούς των εταιρειών τους απολύθηκαν στο μεταξύ διάστημα μέχρι να έλθει αυτή η ρύθμιση. 

Απ'όσα ξέρω -και επικοινώνησα μόλις πριν με τα τρία σωματεία- είναι ένα για το χώρο της Κοζάνης, έξι για το χώρο της Θεσσαλονίκης και κανένας για το χώρο των Πατρών. Και νομίζω ότι απαντάμε στρεβλά σε μία βασική αιτία για την οποία έρχεται η ρύθμιση. Ο φόβος ότι πιθανόν να είναι πολυάριθμοι και δημοσιονομικά θα υπάρχει κόστος, κατ'αρχήν δεν απαντάει στην ευαισθησία για την οποία κάνουμε αυτήν τη ρύθμιση. 'Ομως δεν είναι και υπαρκτός. 

Θα έλεγα να καταργηθεί το σκέλος που λέει "οι απασχολούμενοι κατά τη δημοσίευση του παρόντος" και να μείνουμε ως προϋπόθεση στις τεσσεράμισι χιλιάδες ημέρες εργασίας και έτσι εμφανιζόμαστε ενιαίοι στο σύνολο των εργαζομένων, στον κλάδο του αμιάντου. 

ΠΡΟΕΔΡΟΣ (Απόστολος Κακλαμάνης): Η κ. Καραγιάννη - Αράπη έχει το λόγο. 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Ευχαριστώ, κύριε Πρόδρε. 

ΠΡΟΕΔΡΟΣ (Απόστολος Κακλαμάνης): Θα έλεγα το εξής: Eπειδή όσα είπε η κ. Δαμανάκη, μετά την διευκρίνηση που έκανε ότι αφορούν το σύνολο του πληθυσμού, άνδρες και γυναίκες... 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Δεν είναι και πάρα πολλές, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Είπαμε και για τους άνδρες που μπορούν να μείνουν χήροι κλπ. Η κ. Αράπη, η κ. Παπαδημητρίου, η κ. Αρσένη και οι άλλες συναδέλφισσες που δεν είναι εδώ προφανώς υποστηρίζουν την τροπολογία αυτήν την οποία κατέθεσαν. 

Ορίστε, κυρία Αράπη. 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Θέλω ο κύριος Υπουργός να δεσμευθεί να μας πει πότε περίπου θα τη φέρει γιατί τον είχε επισκεφθεί όλη η ομάδα και μας είπε μέχρι να έλθει το ασφαλιστικό θα δούμε το θέμα και θα το ρυθμίσουμε. 

ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Η Γενική Γραμματέας Ισότητας ετοιμάζει ένα σχέδιο νόμου για όλο το ζήτημα. 

Υπάρχει και η Γενική Γραμματεία Ισότητος. H υπάρχουσα διάταξη έχει και νομοτεχνικές ατέλειες. Υπάρχει μία συμφωνία επί της ουσίας του ζητήματος που είναι μεγάλο. Θα υπάρξει νομοθετική πρωτοβουλία από την Γενική Γραμματεία Ισότητος μαζί με το Υπουργείο Κοινωνικών Ασφαλίσεων και θέλω να πιστεύω ότι σε σχετικά σύντομο χρονικό διάστημα θα αντιμετωπιστεί το ζήτημα. Είναι ανοιχτό. 

ΠΡΟΕΔΡΟΣ (Απόστολος Κακλαμάνης): Η κ. 'Ελσα Παπαδημητρίου έχει το λόγο. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Πρόεδρε, θα μου επιτρέψετε πρώτα να απαντήσω σε σας. Γνωρίζω την ευαισθησία σας για τα θέματα ισότητος των πολιτών, αλλά θα σας θυμίσω και κάτι που πιστεύει η Νέα Δημοκρατία, αλλά και η Ευρώπη ότι όταν ίσα υπηρετείς ανίσους, επιτείνεις και μόνο την ανισότητα. 

Στον κ. Παπαϊωάννου θέλω να πω ότι φαντάζομαι ότι απλώς παρακάμπτετε το σημερινό πρόβλημα και αισθανόμενος αμήχανα θέλετε πάλι να πάτε στις καλένδες το ζητούμενο. Διότι όταν είχαμε ξαναφέρει αυτήν την τροπολογία και με αίτημα μου είχε έλθει η κ. Κουτσιλαίου στην Επιτροπή Οικονομικών -γιατί είχαμε καταθέσει αυτήν την τροπολογία συνυπογραφής του Υπουργείου σας στο Υπουργείο Οικονομικών- την είχε αποδεχθεί την τροπολογία αυτή, την οποία δεν μπορώ να καταλάβω πώς σήμερα με τη βούλησή της ως κυβερνητικό στέλεχος, μεταφέρει στο μέλλον. 

Εν πάση περιπτώσει, δεσμευθείτε λίγο χρονικά εδώ μέσα, γιατί όντως έχουμε εκτεθεί ως Κοινοβούλιο. 

Ευχαριστώ. 

ΠΡΟΕΔΡΟΣ (Απόστολος Κακλαμάνης): Ο κ. Παρασκευόπουλος έχει το λόγο. 

ΠΑΡΑΣΚΕΥΑΣ ΠΑΡΑΣΚΕΥΟΠΟΥΛΟΣ: Κύριε Υπουργέ, θα ήθελα την προσοχή σας, γιατί θα εξαρτηθεί κυρίως από εσάς αν θα κάνετε δεκτή μία παρατήρηση για μία ανεπαίσθητη τροπολογία-διόρθωση. 

Είναι πολύ σωστό το ότι προχωρούμε στην αντιμετώπιση του προβλήματος που αντιμετωπίζουν οι εργαζόμενοι στο χώρο του αμίαντου. Δεν κάνουμε καμία χαριστική πράξη. Εναρμονιζόμαστε με τα ευρωπαϊκά εργασιακά στάνταρς και δεν κάνουμε τίποτα περισσότερο από αυτό που έκανε πριν από πέντε-έξι χρόνια η Κομισιόν όταν εκκένωσε το κεντρικό της κτίριο στις Βρυξέλλες, όχι γιατί εργάζονταν και γιατί ζύμωναν εκεί οι υπάλληλοι τον αμίαντο και τις καρκινογόνες ουσίες, αλλά γιατί υπήρχαν ορισμένα χωρίσματα αμιάντου. Και είναι καλή η ρύθμιση. 'Ομως, πρέπει να έχει και μία λογική. 

Δεν έχει σημασία αν είναι επτά ή οκτώ άτομα αυτά που δεν δουλεύουν τώρα στα τρία εργοστάσια, της Πάτρας, της Θεσσαλονίκης και της Κοζάνης. Ο άλλος έχει δουλέψει είκοσι και είκοσι πέντε χρόνια, θα έχει μέσα στο αίμα του, στο σώμα του και στην ψυχή του όσο θα ζήσει τις καρκινογόνες ουσίες και έχει έξι και επτά χιλιάδες ένσημα. Επειδή, λοιπόν, τώρα δεν δουλεύει και μπορεί να είναι πενήντα έξι, πενήντα επτά, πενήντα οκτώ χρονών, με τη ρύθμιση δεν αντιμετωπίζεται και γι'αυτούς το πρόβλημα; 

'Ετσι που διατυπώνεται δεν έχει λογική ολοκληρωμένη και δεν θα ήθελα να πικράνουμε ούτε έναν άνθρωπο. 

Αυτά σε σχέση με το πρώτο. Νομίζω, ότι εκεί που λέει "οι απασχολούμενοι σε χώρους εξόρυξης κλπ" να φύγει αυτό που λέει "κατά τη δημοσίευση του παρόντος". Επιμένω, είναι σημαντικό με την έννοια των συμβολισμών. 

'Ερχομαι τώρα στην τροπολογία με αριθμό 2296, στην παράγραφο 3, όπου θα θέλαμε περισσότερες εξηγήσεις. Γιατί δεν επαναπροσλήφθηκαν το 1994, αφού υπήρχε αυτή η δυνατότητα; Πόσοι είναι εν πάση περιπτώσει αυτοί που θα επανέλθουν, εάν επανέλθουν; Γιατί λέμε ότι για τον αμίαντο είναι επτά αυτοί που πρέπει να καλυφθούν. 

ΛΑΜΠΡΟΣ ΚΑΝΕΛΛΟΠΟΥΛΟΣ: Κύριε Πρόεδρε, σας παρακαλώ το λόγο. 

ΠΡΟΕΔΡΟΣ (Απόστολος Κακλαμάνης): Κύριε Κανελλόπουλε, μιλήσατε! 

ΛΑΜΠΡΟΣ ΚΑΝΕΛΛΟΠΟΥΛΟΣ: Κύριε Πρόεδρε, για τη συγκεκριμένη τροπολογία που σας προανέφερα στην αρχική μου τοποθέτηση, επειδή δεν αξιολογείται... 

ΠΡΟΕΔΡΟΣ (Απόστολος Κακλαμάνης): Ο κ. Υπουργός θα απαντήσει. 

Κύριε Υπουργέ, θα απαντήσετε επί της συγκεκριμένης τροπολογίας που ανέπτυξε ο κ. Κανελλόπουλος; 

ΜΙΛΤΙΑΔΗΣ ΠΑΠΑΪΩΑΝΝΟΥ (Υφυπουργός Εργασίας και Κοινωνικών Ασφαλίσεων): 'Ελειπα, κύριε Πρόεδρέ, την ώρα που παρουσιάστηκε. Θα ενημερωθώ από τον κ. Ιωαννίδη. 

Ρωτώ τον κ. Ιωαννίδη. Aν δεν ενημερωθώ, πώς να απαντήσω; 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, δείτε σας παρακαλώ αυτή την τροπολογία ο κ. Ιωαννίδης ή εσείς και αμέσως μετά θα σας ρωτήσω. 

ΝΙΚΟΛΑΟΣ ΠΑΠΑΦΙΛΙΠΠΟΥ: Μας έχετε ξεχάσει, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Δεν σας έχω ξεχάσει. Μην το λέτε αυτό, δεν κάνει. 

Ο κ. Καρασμάνης έχει το λόγο. 

ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, είναι γεγονός από έρευνες που έχουν γίνει ότι ο αμίαντος είναι καρκινογόνος ουσία. Είναι γεγονός ότι μέσα σε μια νύκτα αποκαθηλώθηκαν όλα τα κτίρια της Κομισιόν που ήταν καλυμμένα με αμίαντο. Σωστά, λοιπόν, αντιμετωπίζει το θέμα των εργαζομένων σε πετρώματα και σε επεξεργασία του αμιάντου, όμως υπάρχει ένα πρόβλημα. Υπάρχουν και εργαζόμενοι στον 

 

 

  

Σελίδα 2609 

αμίαντο οι οποίοι έχουν ξεπεράσει το πεντηκοστό έτος της ηλικίας τους, είναι πενήντα πέντε έως εξήντα ετών αλλά τα ένσημά τους είναι πολύ πιο κάτω από τις τεσσερισήμισι χιλιάδες. Είναι μεταξύ τρισήμισι και τεσσερισήμισι χιλιάδων. Νομίζω ότι πρέπει να δοθεί η δυνατότητα σ'αυτούς τους ανθρώπους της εξαγοράς των ενσήμων, δεν επιβαρύνεται ο Προϋπολογισμός, ούτως ώστε να θεμελιώσουν το δικαίωμα της σύνταξης. Αυτά, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Ο κ. Βλαχόπουλος έχει το λόγο. 

ΗΛΙΑΣ ΒΛΑΧΟΠΟΥΛΟΣ: Κύριε Πρόεδρε, είναι πολύ θετική η ρύθμιση που γίνεται από πλευράς του Υπουργείου Ανάπτυξης. 

(Θόρυβος στην Αίθουσα) 

ΠΡΟΕΔΡΟΣ (Απόστολος Κακλαμάνης): Καθίστε, παρακαλώ! Ας μη γίνονται συζητήσεις μεταξύ μας -είμαστε όλοι κουρασμένοι- για να μπορέσουμε να τελειώσουμε κανονικά. 

Συνεχίστε, κύριε Βλαχόπουλε. 

ΗΛΙΑΣ ΒΛΑΧΟΠΟΥΛΟΣ: 'Οπως είπα, κύριε Πρόεδρε, είναι πολύ θετική η ρύθμιση που γίνεται από πλευράς του Υπουργείου Ανάπτυξης και του Υπουργείου Εργασίας και δίνει τη δυνατότητα στους εργαζόμενους σε χώρους όπου εξορύσσεται ή επεξεργάζεται ο αμίαντος για να έχουν τη δυνατότητα να συνταξιοδοτηθούν όταν συμπληρώσουν το πεντηκοστό έτος της ηλικίας και φυσικά τεσσερισήμισι χιλιάδες ένσημα. 'Ομως, συμφωνώ και εγώ με τους προηγούμενους συναδέλφους οι οποίοι είπαν ότι αυτή η ρύθμιση επειδή εφαρμόζεται ή θα εφαρμοσθεί από τη δημοσίευση του παρόντος αδικεί κάποιους, οι οποίοι έχουν απολυθεί ή εργάζονταν πριν από μερικά χρόνια. Μπορεί να μην είναι μεγάλος ο αριθμός και στην Κοζάνη μπορεί να είναι ένας, αλλά είναι νομίζω μία αδικία αυτό. 

Σε σχέση με την άλλη τροπολογία, τη 2296 αυτή που σχολίασε ο κ. Σιούφας και η οποία μιλάει για την επαναπρόσληψη κάποιων, οι οποίοι δεν αξιοποίησαν τη ρύθμιση που έγινε το 1994 νομίζω ότι θα πρέπει να γνωρίζουμε, κύριε Υπουργέ, πόσοι είναι αυτοί. Εδώ θα προτείνω το εξής που το ξέρετε πολύ καλά γιατί έχουμε έρθει πολλές φορές στο γραφείο σας: Υπάρχει ένας αριθμός εργαζομένων στη Δ.Ε.Η. που απολύθηκαν μέχρι το 1993 -το ξέρει και η κυρία Υφυπουργός- οι οποίοι δεν επαναπροσλήφθηκαν. Να συμπεριληφθούν και αυτοί μέσα εφόσον περάσει αυτή η ρύθμιση. Εργαζόμενοι στη Δ.Ε.Η. με σύμβαση εποχιακή ή προσωρινή εργάζονταν για πολλούς μήνες για σαράντα μήνες και δεν έχουν επαναπροσληφθεί. Να συμπεριληφθούν στη διάταξη και αυτοί όσοι εργάζονταν δηλαδή στη Δ.Ε.Η. μέχρι το Σεπτέμβριο του 1993. 

Ευχαριστώ. 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, επειδή όπως βλέπετε αναφέρονται οι συνάδελφοι και στις δύο τροπολογίες εγώ για την οικονομία της συζητήσεως σας υπενθυμίζω ότι για μεν τη διάταξη που αφορά τον αμίαντο δεν υπάρχει κανένα πρόβλημα και οι συνάδελφοι εφόσον συμφωνούν δεν υπάρχει λόγος να μιλούν επ'αυτής. 

Η διάταξη που αφορά το Ι.Κ.Α. πείτε μας, κύριε Υπουργέ, εάν θα επιμείνετε ή όχι για να προχωρήσουμε εν συνεχεία στη συζήτηση που αφορά την "OLYMPIC CATERING" και να δούμε εκεί τι θα κάνετε με τα αιτήματα που εμφανίζονται για κατηγορίες όπως τους εισπράκτορες του ΤΕΒΕ κλπ. Είναι επίσης και η τροπολογία που σας ανέπτυξε ο κ. Κανελλόπουλος. 

Ορίστε, έχετε το λόγο. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): 'Οσον αφορά το ΙΚΑ, θα επαναλάβω για άλλη μια φορά με τον πλέον κατηγορηματικό τρόπο ότι δεν πρόκειται περί νέων προσλήψεων. Πάμε να διασφαλίσουμε το κύρος πράξεων πρόσληψης που είχαν γίνει παλιά. Υπήρχαν αμφισβητήσεις ως προς τη νομιμότητά τους από υπηρεσία του Ελεγκτικού Συνεδρίου τώρα, μετά από μερικά χρόνια, και αυτοί οι άνθρωποι από την ημέρα που βγήκε η απόφαση, δεν μπορούν να πληρωθούν. 

'Οσον αφορά τη διαδικαστική παρατήρηση ότι θα πρέπει να ενσωματωθεί στο νομοσχέδιο, ανέλαβα την ευθύνη της ενσωμάτωσης. Είναι φανερό ότι στο βαθμό που επιμένει το Σώμα και η Αξιωαματική Αντιπολίτευση ιδιαίτερα να μη συζητηθεί, θα τη φέρω σε ένα άλλο νομοσχέδιο και ας μη συζητηθεί. 

ΠΡΟΕΔΡΟΣ (Απόστολος Κακλαμάνης): Δεν επιμένει το Σώμα να μη συζητηθεί. Η Αξιωματική Αντιπολίτευση και άλλοι συνάδελφοι επισημαίνουν ότι άλλη είναι η παράγραφος 1 που μιλάει για τους ανθρώπους που πρέπει να πληρωθούν, άλλη η παράγραφος 3 στην οποία τίθενται θέματα... 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Είναι ενιαίο σύνολο και οι τρεις παράγραφοι. 

ΠΡΟΕΔΡΟΣ (Απόστολος Κακλαμάνης): Καλώς. Αυτό είναι δικό σας θέμα. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Από κει και πέρα, δεν θα επιμείνω άλλο. Είπα ότι την αποσύρω και θα τη φέρω σε ένα άλλο νομοσχέδιο. 

ΠΡΟΕΔΡΟΣ (Απόστολος Κακλαμάνης): Καλώς. Αποσύρεται, λοιπόν, η τροπολογία αυτή που αφορά το ΙΚΑ και προχωρούμε στις άλλες, κύριε Υπουργέ. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Πηγαίνω στην τροπολογία που συζητάμε μαζί τον αμίαντο και το Κέτερινγκ. Θα επαναλάβω ότι αυτό συνδέεται με τη μετοχοποίηση του Κέτερινγκ. 'Εχει να κάνει με ρύθμιση ασφαλιστικών ζητημάτων, για να αποχωρήσουν από το Κέτερινγκ ουσιαστικά με εκούσια διαδικασία -που είναι και η πιο σωστή- άνθρωποι οι οποίοι δεν είναι χρήσιμοι. Δεν είναι αυτό που είπαμε ότι είναι έμπειροι κλπ. για την παραπέρα αναβάθμιση του Κέτερινγκ, το οποίο είναι μία επιχείρηση που τα τελευταία χρόνια πηγαίνει πάρα πολύ καλά. Και επειδή υπάρχει και η διαδικασία της μετοχοποίησης και γενικότερα εντάσσεται στο όλο πρόβλημα εξυγίανσης της Ολυμπιακής Αεροπορίας, επιμένω, κύριε Πρόεδρε, ότι πρέπει να συζητηθούν μαζί. Αυτό, όσον αφορά το δεύτερο ζήτημα. 

Το τρίτο θέμα, για το οποίο θέλω να είμαι απολύτως συνεπής, έχει να κάνει με το θέμα που έθεσαν αρκετές συνάδελφοι γυναίκες. Εγώ θα μοιράσω και την επιστολή της Γενικής Γραμματείας, γιατί η κυρία Παπαδημητρίου αμφισβήτησε αυτά που είπα και με κατηγόρησε ότι το πάω στις καλένδες. Δεν το πάω σε καμία καλένδα. Είναι φανερό ότι, όπως είναι διατυπωμένη η διάταξη δεν μπορεί να περάσει, έχει πάρα πολλά προβλήματα. Πέραν του ότι χρειάζεται και έκθεση του Ελεγκτικού Συνεδρίου και του Γενικού Λογιστηρίου του Κράτους, δεν θα έχουμε μόνο γυναίκες που θα εποπτεύονται από τους φορείς κοινωνικής ασφάλισης, από το Υπουργείο Εργασίας, αλλά και του δημοσίου. Το εξήγησα από την αρχή. Αφού δεν γίνεται και αυτό κατανοητό, είμαι υποχρεωμένος να επανέλθω και να πω ότι το θέμα είναι ανοιχτό, θα το συζητήσουμε και το δυνατόν συντομότερο θα το φέρουμε ολοκληρωμένο στην Εθνική Αντιπροσωπεία και τίποτε άλλο. 

Υπάρχει ένα ζήτημα σε σχέση με μία τροπολογία που έχει καταθέσει ο κ. Κανελλόπουλος. Συμφωνώ επί του περιεχομένου της. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, η τροπολογία με γενικό αριθμό 2296 αποσύρεται. 

Η άλλη τροπολογία με αριθμό 2213, είναι αυτή την οποία έθεσε ο κ. Κανελλόπουλος. 

ΔΗΜΗΤΡΙΟΣ ΣΙΟΥΦΑΣ: Εμείς διαφωνούμε με αυτήν, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Ο κ. Κόρακας έχει το λόγο επ'αυτής. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, με την τροπολογία αυτή προτείνεται ουσιαστικά να κοπεί η επαφή των σωματείων με τους εργαζόμενους, με τα μέλη τους. Εμείς πιστεύουμε ότι ο κάθε εργαζόμενος, που θέλει να είναι μέλος ενός σωματείου, πρέπει να πληρώνει ο ίδιος τη συνδρομή του. Να πηγαίνει το σωματείο να τον βρίσκει, να εισπράττει τη συνδρομή του κλπ. 

Με την πρόταση που γίνεται θα εισπράττεται η συνδρομή 

 

 

  

Σελίδα 2610 

ουσιαστικά μέσα από το ταμείο και θα πηγαίνει το σωματείο στο ταμείο να πάρει τις συνδρομές του. Αυτά τα πράγματα, νομίζω ως μεθόδευση, δεν θα βοηθήσουν ούτε σ' αυτό που θέλουμε εμείς, τη μαζικοποίηση του σωματείου ούτε και τη δραστηριοποίησή του και το συνεχή έλεγχο, αν θέλετε, των εργαζομένων πάνω στις διοικήσεις που αναδείχνουν και εκλέγουν. Γι' αυτό δεν μπορούμε να την ψηφίσουμε. 

ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Πρόεδρε, θα θέλαμε για το θέμα του αμιάντου αν έχετε την καλοσύνη να μας δώσετε τη δυνατότητα να μιλήσουμε. 

ΠΡΟΕΔΡΟΣ (Απόστολος Κακλαμάνης): Σας παρακαλώ μισό λεπτό. 

Η ώρα κοντεύει 16.30' και στις 18.00 θα ξεκινήσει η συζήτηση του Προϋπολογισμού. Ειδικά εγώ -και ξέρω ότι με αγαπάτε όλοι- είμαι στην 'Εδρα από τις 12.00 η ώρα και εν συνεχεία πρέπει να είμαι στην 'Εδρα για τη συζήτηση του Προϋπολογισμού, τουλάχιστον στην αρχή, για τους εισηγητές. 

Τα πράγματα λοιπόν έχουν ως εξής: Η τροπολογία που αφορά το ΙΚΑ απεσύρθη και επίσης η τροπολογία που αφορά την "OLYMPIC CATERING" πλην της παραγράφου 2, την οποία θα θέσω σε ψηφοφορία. 

Για την άλλη θα παρακαλέσω τον κύριο Υπουργό να τη φέρει στο νομοσχέδιο του Υπουργείου Οικονομικών το οποίο θα έρθει αμέσως μετά τις γιορτές και έτσι θα δοθεί και ο χρόνος στην Κυβέρνηση να δει τα ζητήματα που τίθενται από όλην την Αίθουσα, για τους εισπράκτορες ΤΕΒΕ και όλα αυτά τα πράματα. 

Αφού ολοκληρώσει ο κ. Κόρακας την άποψή του επί της τροπολογίας εκείνης... 

ΣΤΡΑΤΗΣ ΚΟΡΑΚΑΣ: Κύριε Πρόεδρε, ό,τι αναφέρεται στο catering φεύγει και μένει από την τροπολογία μόνο η παράγραφος 2 που αναφέρεται στον αμίαντο. 

ΠΡΟΕΔΡΟΣ (Απόστολος Κακλαμάνης): Με την άποψή σας επί της τροπολογίας του κ. Κανελλόπουλου, νομίζω ότι μπορούμε να κλείσουμε αυτήν τη συνεδρίαση διότι δεν έχει νόημα η περαιτέρω συζήτηση. 

ΣΤΥΛΙΑΝΗ ΑΛΦΙΕΡΗ: Κύριε Πρόεδρε, θα ήθελα να μιλήσω και εγώ. 

ΠΡΟΕΔΡΟΣ (Απόστολος Κακλαμάνης): Ναι, κυρία Αλφιέρη, θα μιλήσετε και σεις. 

Κύριε Κόρακα, ολοκληρώσατε; 

ΣΤΡΑΤΗΣ ΚΟΡΑΚΑΣ: Ναι, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Ορίστε κυρία Αλφιέρη, έχετε το λόγο. 

ΣΤΥΛΙΑΝΗ ΑΛΦΙΕΡΗ: Κύριε Πρόεδρε, θέλω να σας πω κάτι επειδή πριν από λίγο έγινε ολόκληρη συζήτηση για τις τροπολογίες. Υπάρχουν δύο τροπολογίες... 

ΠΡΟΕΔΡΟΣ (Απόστολος Κακλαμάνης): Με συγχωρείτε, κυρία Αλφιέρη, μισό λεπτό. Πρώτα επί της τροπολογίας 2213. 'Εχετε να πείτε κάτι; 

ΣΤΥΛΙΑΝΗ ΑΛΦΙΕΡΗ: 'Οχι, κύριε Πρόεδρε. Θέλω να πω όμως... 

ΠΡΟΕΔΡΟΣ (Απόστολος Κακλαμάνης): Μια στιγμή κυρία Αλφιέρη, θα σας δώσω το λόγο μετά, μην ανησυχείτε. 

Κηρύσσεται περαιωμένη η συζήτηση επί της τροπολογίας με γενικό αριθμό 2213 και ειδικό 212. 

Ερωτάται το Σώμα: Γίνεται δεκτή η τροπολογία; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 2213 και ειδικό 212 έγινε δεκτή κατά πλειοψηφία. 

Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Κύριε Πρόεδρε, πριν δύο ώρες είχαμε πει ότι θα συζητηθούν και οι τροπολογίες των Βουλευτών. Θα μου επιτρέψετε να σας πω ότι αναιρείτε. 

Εγώ έχω δύο τροπολογίες. 'Οσον αφορά τη μία τροπολογία, για την οποία δεσμεύθηκε ο κύριος Υπουργός για το συνταξιοδοτικό των γυναικών, θα ήθελα τουλάχιστον να μας πει, αφού δεσμεύθηκε ενώπιόν μας, ποιος θα είναι ο χρόνος. Γιατί πάρα πολλές φορές όταν δεσμεύεται ο κύριος Υπουργός -και είχαμε ανάλογη εμπειρία- πέρασαν ένα, δύο χρόνια και δεν είχαμε την τύχη να δούμε τις δεσμεύσεις. 

ΠΡΟΕΔΡΟΣ (Απόστολος Κακλαμάνης): Κυρία Αλφιέρη, το θέμα αυτό συζητήθηκε ήδη. 

ΣΤΥΛΙΑΝΗ ΑΛΦΙΕΡΗ: Κύριε Πρόεδρε, έχω και την τροπολογία με γενικό αριθμό 2215 και ειδικό 214, δεν επιβαρύνει τον προϋπολογισμό και θα ήθελα να συζητηθεί. 

ΠΡΟΕΔΡΟΣ (Απόστολος Κακλαμάνης): Τι αφορά; 

ΣΤΥΛΙΑΝΗ ΑΛΦΙΕΡΗ: Τους εκτελωνιστές. 

Θα ήθελα να πω ότι και στο σύνολο των συναδέλφων είναι θετική για να συζητηθεί. Για να είμαστε τυπικοί, κύριε Πρόεδρε, στην υπόσχεση που έχουμε δώσει. 

ΠΡΟΕΔΡΟΣ (Απόστολος Κακλαμάνης): Καλώς. 

Κύριοι συνάδελφοι, να ολοκληρώσουμε τις τροπολογίες της Κυβερνήσεως. 

Κύριε Υπουργέ, θέλετε να πείτε κάτι για τον αμίαντο. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Να ακούσω τους συναδέλφους πρώτα, κύριε Πρόεδρε, και αμέσως μετά θα μιλήσω. 

ΠΡΟΕΔΡΟΣ (Απόστολος Κακλαμάνης): Ο κ. Παπαφιλίππου έχει το λόγο. 

ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Πρόεδρε, όπως είναι διατυπωμένη αυτή η τροπολογία για τον αμίαντο, εξαιρεί ορισμένους ανθρώπους, οι οποίοι δουλεύουν μέσα στο εργοστάσιο, αλλά δεν είναι έτσι όπως αναφέρεται εδώ, στους τρεις τομείς δηλαδή του εμπλουτισμού και κατεργασίας πετρωμάτων και στην παραγωγή. Αυτοί δουλεύουν σε ορισμένες αποθήκες, στη διακίνηση. 

Εξάλλου στην εισηγητική έκθεση που υπάρχει εδώ, που αιτιάται πλέον τις θέσεις της Ευρωπαϊκής 'Ενωσης κλπ., αναφέρουν και για τη διακίνηση του αμιάντου. Γιατί να εξαιρέσουμε αυτούς τους ανθρώπους, οι οποίοι είναι μέσα; 

Είναι και μια άλλη κατηγορία, κύριε Πρόεδρε, που είναι οι διπλωματούχοι μηχανικοί. 

Οι άνθρωποι αυτοί, όπως γνωρίζουμε όλοι, είναι οι πρωτεργάτες εκεί και τρέχουν. Τους εξαιρεί αυτή η ιστορία. 'Ετσι όπως είναι διατυπωμένη, δεν μπορούν να τύχουν αυτού του ευεργετήματος οι διπλωματούχοι μηχανικοί. 

ΠΡΟΕΔΡΟΣ (Απόστολος Κακλαμάνης): Ο κ. Ρεγκούζας έχει το λόγο. 

ΑΔΑΜ ΡΕΓΚΟΥΖΑΣ: Κύριε Πρόεδρε, δεν θα ήθελα να μου στερήσετε το δικαίωμα να πω κάτι για λόγους συναισθηματικούς. Από τα φοιτητικά μου χρόνια και επί επτάμισι χρόνια, έχω δουλέψει στο αμιαντοτσιμέντο. Γνωρίζω από κοντά πραγματικά τις επιπτώσεις στο πρόβλημα της υγείας. 

Εκείνο που θα ήθελα να πω, είναι πως είναι θετική η ρύθμιση που γίνεται, αλλά είναι ελλιπής. Ουσιαστικά διευκολύνει τη συνταξιοδότηση αυτών που υπηρετούν τώρα σ'αυτές τις επιχειρήσεις, επειδή ούτως ή άλλως είναι και προβληματικές. 

Πρέπει, λοιπόν, να κάνουμε κάτι πρώτον, γι'αυτούς που έχουν φύγει. Ξέρω περιπτώσεις που έφυγαν πριν λίγες μέρες με απόλυση. Αυτούς δεν θα τους βάλουμε μέσα; Υπάρχει και κάτι άλλο. Υπάρχουν άνθρωποι που είναι εξήντα πέντε ετών και έχουν τέσσερις χιλιάδες ένσημα. Γιατί δεν τους δίνουμε τη δυνατότητα να τα εξαγοράσουν και να βγουν στη σύνταξη στα εξήντα πέντε; 

Εν πάση περιπτώσει, εκείνο που πρέπει να γίνει, για να κάνετε κάτι ολοκληρωμένο, είναι τουλάχιστον να βάλετε ένα διάστημα προς τα πίσω, όχι να αναφερθείτε μόνο στο ποιοι υπηρετούν την ημέρα που ψηφίζουμε το νομοσχέδιο. Είναι πολύ λίγοι αυτοί. Αυτά ήθελα να πω. 

Ευχαριστώ. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Να βελτιώσουμε την παράγραφο 2. Να γίνει ως εξής: "Οι απασχολούμενοι κατά τη δημοσίευση του παρόντος ή οι απασχοληθέντες κατά το παρελθόν σε χώρους εξόρυξης, εμπλουτισμού και πετρωμάτων". 

ΝΙΚΟΛΑΟΣ ΠΑΠΑΦΙΛΙΠΠΟΥ: Σ'αυτές τις κατηγορίες, πρέπει να προστεθεί και η κατηγορία της διακίνησης. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, τίθεται, λοιπόν, η παράγραφος 2 αυτοτελώς. Η υπόλοιπη 

  


 

  

Σελίδα 2611 

αποσύρεται, για να έρθει αμέσως μετά τις γιορτές. 'Ετσι είπατε; 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Γιατί, κύριε Πρόεδρε; Δεν βλέπω το λόγο. Δηλαδή, αυτήν τη στιγμή θα μπλοκάρουμε μια διαδικασία εξυγίανσης μιας επιχείρησης, επειδή ο κ. Σιούφας θέλει να συνδέσει το θέμα με το ΤΕΒΕ και τους εισπράκτορες του ΤΕΒΕ; 

ΔΗΜΗΤΡΙΟΣ ΣΙΟΥΦΑΣ: 'Οχι, ζητώ συγγνώμη. Κάνετε λάθος. 

ΠΡΟΕΔΡΟΣ (Απόστολος Κακλαμάνης): Σας παρακαλώ. Ο κύριος Υπουργός έχει τεράστια κοινοβουλευτική πείρα και καταλαβαίνει. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριε Πρόεδρε, όταν ξεκινήσαμε αυτήν τη διαδικασία, υπήρχε μια συμφωνία και εγώ αυτή τη στιγμή δεν κατανοώ γιατί η Νέα Δημοκρατία, τη συμφωνία που έγινε αυτήν τη στιγμή δεν την τηρεί. Είπαμε ότι θα συζητηθούν και οι τροπολογίες... 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, με συγχωρείτε. Η δουλειά μου εμένα είναι άλλη. Δεν έχετε δίκιο σ'αυτό. Η Νέα Δημοκρατία δεν συμφώνησε σ'αυτό. Σας παρακαλώ. Δεν συμφώνησε ότι μέχρι την τελευταία στιγμή θα έρχονται συνέχεια τροπολογίες. 

Κύριε Υπουργέ, τροποποιήσατε τα περί αμιάντου. 'Ετσι δεν είναι; 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Επιμένω να συζητηθεί η τροπολογία παραπέρα, όσον αφορά το ζήτημα της "OLYMPIC CATERING". 

ΚΥΡΙΑΚΟΣ ΣΠΥΡΙΟΥΝΗΣ: Να το αλλάξετε. 

ΠΡΟΕΔΡΟΣ (Απόστολος Κακλαμάνης): Παρακαλώ μην παρεμβαίνετε. 

Κύριε Υπουργέ, πείτε μου πώς θα μας διευκολύνετε εδώ για να ολοκληρωθεί η συνεδρίαση. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Είπα να συνεχιστεί η συζήτηση. 'Αρχισε η συζήτηση επί της τροπολογίας; 

ΠΡΟΕΔΡΟΣ (Απόστολος Κακλαμάνης): Βεβαιότατα και τη διακόψαμε. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Επί του "OLYPMIC CATERING" άρχισε η συζήτηση; 

ΠΡΟΕΔΡΟΣ (Απόστολος Κακλαμάνης): Ναι, άρχισαν ορισμένοι συνάδελφοι και είπαμε εκεί και για τον αμίαντο και προχωρήσαμε. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Τα διαχωρίσατε, για να γίνει η συζήτηση χωριστά. Η συζήτηση επί του "OLYPMIC CATERING" έγινε επί της ουσίας; 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, σ'αυτό πρέπει να παραδεχτώ ότι έχετε δίκιο, ότι αρχίσαμε μια συζήτηση, την οποία διακόψαμε. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Δεν έγινε η συζήτηση και νομίζω ότι οι κύριοι συνάδελφοι δεν γνωρίζουν, γιατί άκουσα τον κ. Σπυριούνη να λέει ότι πρόκειται περί προσλήψεων, ενώ δεν πρόκειται περί προσλήψεων. 

ΠΡΟΕΔΡΟΣ (Απόστολος Κακλαμάνης):'Οχι, δεν είναι έτσι. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων):... όσον αφορά το "CATERING". 'Αρα, δεν μπορεί να μην υπάρχει μία σφαιρική εικόνα αυτήν τη στιγμή. 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, εσείς έχετε δίκιο στο εξής: Η τροπολογία αυτή, λόγω των διαφορετικών απόψεων και των αντιθέσεων -κομμάτων και συναδέλφων- που υπάρχουν, για να συζητηθεί θέλει πολύ χρόνο. Είναι τεσσερισήμισι η ώρα και εάν ανοίξω μία συζήτηση για την τροπολογία αυτή, δεν έχω το χρόνο. Είναι τεσσερισήμισι η ώρα και στις έξι η ώρα αρχίζει η συζήτηση του Προϋπολογισμού. 

Κατά συνέπεια, όχι διότι δεν έχετε δίκιο σε αυτά που υποστηρίζετε, αλλά δεν έχει γίνει καν η συζήτηση για να φανεί αυτό. 'Οταν μιλάμε για αμέσως μετά τις γιορτές μιλάμε για τις 12 Ιανουαρίου που έρχεται το νομοσχέδιο του Υπουργείου Οικονομικών, στο οποίο θα καταθέσετε αυτήν την τροπολογία και με όλη την άνεση θα μπορέσετε και εσείς να πείσετε το Σώμα και να μη δίδεται η εντύπωση ότι στα γρήγορα ψηφίζουμε. 

Αυτή είναι η παράκλησή μου και το τονίζω ότι έχετε δίκιο σε αυτό. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Στη βάση που το θέτετε, είναι αυτονόητο ότι σέβομαι την κόπωση του Σώματος και το γεγονός ότι το απόγευμα πρέπει να αρχίσουμε μία μεγάλη συζήτηση για τον Προϋπολογισμό. Σε αυτήν τη βάση το σέβομαι απόλυτα. 

ΠΡΟΕΔΡΟΣ (Απόστολος Κακλαμάνης): 'Ετσι, σας παρακαλώ. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Στη βάση όμως των εκβιαστικών διλημμάτων, που θέτει η Νέα Δημοκρατία... 

ΠΡΟΕΔΡΟΣ (Απόστολος Κακλαμάνης): 'Οχι, δεν τίθεται έτσι. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων):... αυτό δεν το δέχομαι. Πιστεύω ότι αυτό υποβαθμίζει το Σώμα και αυτό έκανε σήμερα η Νέα Δημοκρατία στην Εθνική Αντιπροσωπεία, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Καλώς. Δεν τίθεται έτσι το θέμα, κύριε Υπουργέ. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Και αμέσως μετά θα περάσει η τροπολογία ... 

ΑΘΑΝΑΣΙΟΣ ΝΑΚΟΣ: Η Νέα Δημοκρατία είναι εδώ μέχρι τις τεσσερισήμισι η ώρα ... 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, με συγχωρείτε, δεν άκουσα το τέλος της φράσης σας. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριε Πρόεδρε, είπα ότι σέβομαι τη δική σας θέση και των συναδέλφων σε σχέση με την κόπωση που έχει το Σώμα. Κατά συνέπεια, εξ αυτού του λόγου την αποσύρω ... 

ΠΡΟΕΔΡΟΣ (Απόστολος Κακλαμάνης): Καλώς, κύριε Υπουργέ. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων):... να μη συζητηθεί σήμερα. Δεν δέχομαι τον εκβιασμό. Οφείλω να το καταγγείλω. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, κηρύσσεται περαιωμένη η συζήτηση επί της τροπολογίας με γενικό αριθμό 2295 και ειδικό 290. 

Ερωτάται το Σώμα: Γίνεται δεκτή η τροπολογία με γενικό αριθμό 2295 και ειδικό 290, μετά την απόσυρση της παραγράφου 1; 

ΟΛΟΙ ΟΙ ΒΟΥΛΕΥΤΕΣ: Δεκτή, δεκτή. 

ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 2295 και ειδικό 290 έγινε δεκτή ομοφώνως, μετά την τροποποίηση. 

Τώρα, υπάρχει η τροπολογία στην οποία αναφέρεται η κ. Αλφιέρη που αφορά τους εκτελωνιστές και ερωτώ τον κύριο Υπουργό εάν συνεπάγεται δαπάνη. Αν συνεπάγεται δαπάνη, κύριε Υπουργέ, θα μας πείτε αν την δέχεστε ή όχι. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): 'Εχει δαπάνη. Δεν συνδέεται με το συγκεκριμένο σχέδιο νόμου ... 

ΠΡΟΕΔΡΟΣ (Απόστολος Κακλαμάνης): Κατά συνέπεια, δεν μπορεί να συζητηθεί. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων):... και κατά συνέπεια δεν μπορεί να συζητηθεί. 

ΣΤΥΛΙΑΝΗ ΑΛΦΙΕΡΗ: Κύριε Πρόεδρε, θέλω να τοποθετηθώ. 

ΠΡΟΕΔΡΟΣ (Απόστολος Κακλαμάνης): Ορίστε, κυρία Αλφιέρη. 

 

 

  

Σελίδα 2612 

ΣΤΥΛΙΑΝΗ ΑΛΦΙΕΡΗ: Κύριε Υπουργέ, αναφέρομαι στην τροπολογία με γενικό αριθμό 2215 και ειδικό 214. Δεν συνεπάγεται δαπάνη, απλώς ζητάμε να ρυθμιστεί ένα τυπικό και διαδικαστικό θέμα. Και άλλοι συνάδελφοι έχουν καταθέσει ανάλογη τροπολογία και θα θέλαμε να τη συζητήσουμε για να ακούσουμε την άποψη σας. Δεν επιβαρύνει τον Προϋπολογισμό. Επιμένω να το λέω αυτό. 

ΠΡΟΕΔΡΟΣ (Απόστολος Κακλαμάνης): Ο κύριος Υπουργός επικαλείται ότι η τροπολογία αυτή συνεπάγεται δαπάνη. 'Αλλωστε διαβάζοντάς την κανείς αντιλαμβάνεται ότι χρειάζεται τουλάχιστον να τη συνοδεύει κάποια έκθεση και επομένως δεν μπορούμε να τη συζητήσουμε. 

ΣΤΥΛΙΑΝΗ ΑΛΦΙΕΡΗ: Μπορούμε να τη συζητήσουμε, κύριε Πρόεδρε. Δεν επιβαρύνει τον Προϋπολογισμό. Και η έκθεση... 

ΠΡΟΕΔΡΟΣ (Απόστολος Κακλαμάνης): Κοιτάξτε, κατά τον Κανονισμό, τροπολογίες οι οποίες συνεπάγονται δαπάνη σε βάρος του κρατικού Προϋπολογισμού ή νομικών προσώπων δημοσίου δικαίου κλπ. ή αφορούν την οργάνωση της Δημόσιας Διοίκησης κλπ., δεν συζητιούνται αν προέρχονται... 

ΣΤΥΛΙΑΝΗ ΑΛΦΙΕΡΗ: Κύριε Πρόεδρε, πολύ σωστά όλα αυτά που λέτε, αλλά δεν συνεπάγεται δαπάνη με τίποτα. Να είμαστε ειλικρινείς. 

Κύριε Υπουργέ, παρακαλώ θέλω να ενημερωθείτε. Δεν συνεπάγεται δαπάνη. Αυτό λένε και οι άλλοι συνάδελφοι. Τουλάχιστον να ακουστεί αυτό στην Αίθουσα και να είμαστε ειλικρινείς. 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, τι έχετε να πείτε; 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Μα, έχω ήδη απαντήσει. Να απαντήσω πάλι; 'Εχει να κάνει με μία προνομιακή μεταχείριση. Δεν τη δέχομαι για πολλούς λόγους... 

ΑΝΑΣΤΑΣΙΟΣ ΝΕΡΑΝΤΖΗΣ: Δεν είναι προνομιακή. Αφορά τον τρόπο καταβολής ενσήμων. 

ΣΤΥΛΙΑΝΗ ΑΛΦΙΕΡΗ: Δεν είναι προνομιακή μεταχείριση, κύριε Υπουργέ. 

Κύριε Πρόεδρε, μπορώ να τοποθετηθώ; Δεν είναι προνομιακή αντιμετώπιση για έναν κλάδο που η ανεργία φθάνει το 70% και από τη μεριά της πολιτείας ... 

ΠΡΟΕΔΡΟΣ (Απόστολος Κακλαμάνης): Επιτρέψτε μου. Ζητάτε να συζητηθεί και να γίνει δεκτή. 

ΣΤΥΛΙΑΝΗ ΑΛΦΙΕΡΗ: Μάλιστα, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Το ίδιο ζητάει και ο κ. Κόρακας. 'Ετσι είναι, κύριε Κόρακα; 

ΣΤΡΑΤΗΣ ΚΟΡΑΚΑΣ: Εγώ θέλω να πω κάτι. 

ΠΡΟΕΔΡΟΣ (Απόστολος Κακλαμάνης): 'Οχι αγαπητέ, κύριε Κόρακα. 

ΣΤΡΑΤΗΣ ΚΟΡΑΚΑΣ: Είναι πολύ σημαντικό. Μια φράση μόνο. Με τη διάταξη που προτείνουμε ενισχύεται το ΤΕΒΕ. 'Οχι μόνο δεν προβλέπεται δαπάνη, αλλά προβλέπονται επιπλέον έσοδα του ΤΕΒΕ. 

ΠΡΟΕΔΡΟΣ (Απόστολος Κακλαμάνης): 'Αρα, υπερθεματίζετε. 

Και ο έτερος συνάδελφος κ. Νεράντζης επίσης συμφωνεί. 

ΔΗΜΗΤΡΙΟΣ ΣΙΟΥΦΑΣ: Είναι σωστή η τοποθέτηση, η οποία γίνεται γι' αυτήν τη διευκόλυνση. 

ΠΡΟΕΔΡΟΣ (Απόστολος Κακλαμάνης): Ο κύριος Υπουργός θα μας εξηγήσει για ποιο λόγο, εκτός αν θέλει να διασκεφθεί... 

( Θόρυβος στην Αίθουσα ) 

ΣΤΥΛΙΑΝΗ ΑΛΦΙΕΡΗ: Μα, δεν είναι ευκρινής ο λόγος που επικαλείται. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Είπα στο ξεκίνημα, ότι όλες αυτές τις τροπολογίες θα τις μελετήσω με παραπέρα ενδιαφέρον και θα τις δούμε σ'ένα άλλο νομοσχέδιο. Αυτό το είπα στην αρχή. Δεν θεωρώ χρήσιμο να το επαναλαμβάνω κάθε φορά. 

ΠΡΟΕΔΡΟΣ (Απόστολος Κακλαμάνης): Ερωτάται το Σώμα: Γίνεται δεκτή η τροπολογία με γενικό αριθμό 2215 και ειδικό 214; 

ΠΟΛΛΟΙ ΒΟΥΛΕΥΤΕΣ: 'Οχι, όχι. 

ΜΕΡΙΚΟΙ ΒΟΥΛΕΥΤΕΣ: Δεκτή, δεκτή. 

ΠΡΟΕΔΡΟΣ (Απόστολος Κακλαμάνης): Παρακαλώ, να σηκώσουν το χέρι όσοι αποδέχονται την τροπολογία. 

( Σηκώνουν το χέρι οι αποδεχόμενοι την τροπολογία ) 

Είναι έξι συνάδελφοι στο σύνολο των υπολοίπων. 

Συνεπώς, η τροπολογία με γενικό αριθμό 2215 και ειδικό 214 δεν γίνεται δεκτή. 

Ολοκληρώθηκε η συζήτηση επί των τροπολογιών και παρακαλώ για την ψήφιση του ακροτελεύτιου άρθρου... 

( Θόρυβος στην Αίθουσα ) 

ΣΤΡΑΤΗΣ ΚΟΡΑΚΑΣ: Μα, κύριε Πρόεδρε, έχουμε ένα σωρό άλλες τροπολογίες. 

ΧΡΗΣΤΟΣ ΡΟΚΟΦΥΛΛΟΣ: Κύριε Πρόεδρε, έχω ζητήσει το λόγο να μιλήσω για μια τροπολογία. 

ΠΡΟΕΔΡΟΣ (Απόστολος Κακλαμάνης): Παρακαλώ. Είχα την εντύπωση ότι ζητούσατε το λόγο επί της τροπολογίας που συζητούσαμε. Παρακαλώ, μη βιάζεστε. 'Ηρεμα. 

Οι τροπολογίες που αφορούν δαπάνη... 

ΧΡΗΣΤΟΣ ΡΟΚΟΦΥΛΛΟΣ: Μα, δεν αφορά δαπάνη. 

ΠΡΟΕΔΡΟΣ (Απόστολος Κακλαμάνης): Ορίστε κύριε Ροκόφυλλε, ποια είναι η τροπολογία και τι αφορά; 

ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, μου δώσατε το λόγο και τελικά δεν μίλησα. 

ΠΡΟΕΔΡΟΣ (Απόστολος Κακλαμάνης): Χρειάζεται κανείς μεγάλο στομάχι εδώ και το δικό μου αρχίζει να μικραίνει. 

ΧΡΗΣΤΟΣ ΡΟΚΟΦΥΛΛΟΣ: Κύριε Πρόεδρε, η τροπολογία στην οποία αναφέρομαι, είναι η με γενικό αριθμό 2246 και ειδικό 244 και λέει το εξής απλό πράγμα: 

Τεχνικές ελληνικές εταιρείες που εργάζονταν στη Λιβύη και έχουν λαμβάνειν βεβαιωμένα εργολαβικά ανταλλάγματα ύψους πολλών δισεκατομμυρίων, έχουν ένα πρόβλημα. Αυτό το πρόβλημα το έχουν από το 1992, από τότε που έγινε το ατύχημα του Λόκερμπι και ο ΟΗΕ επέβαλε στη Λιβύη ως κύρωση εμπάργκο σε όλα της τα διαθέσιμα, σε όλον τον κόσμο. 

ΠΡΟΕΔΡΟΣ (Απόστολος Κακλαμάνης): Τι προτείνετε; 

ΧΡΗΣΤΟΣ ΡΟΚΟΦΥΛΛΟΣ: Προτείνω να πάρουμε και για το ΙΚΑ την ίδια απόφαση που πήραμε με τρεις διαδοχικούς νόμους, με το ν. 2145/93, με τον ν.2166/93 και με το ν. 2403/96. 

Τι είπαμε δηλαδή; Είπαμε ότι μέχρις ότου αρθεί το εμπάργκο που επέβαλε ο ΟΗΕ στη Λιβύη, να αναστέλλονται τα καταδιωκτικά μέτρα εναντίον τους. Ανεστάλησαν, λοιπόν, για το δημόσιο... 

ΠΡΟΕΔΡΟΣ (Απόστολος Κακλαμάνης): Κύριε Ροκόφυλλε, με συγχωρείτε. Ζητάτε την αναστολή ποινικής δίωξης. 

ΧΡΗΣΤΟΣ ΡΟΚΟΦΥΛΛΟΣ: Ακριβώς. 

ΠΡΟΕΔΡΟΣ (Απόστολος Κακλαμάνης): Είναι προφανές -εγώ θα ρωτήσω το Σώμα- ότι η τροπολογία αυτή δεν είναι σχετική μ'ένα ασφαλιστικό νομοσχέδιο. 

ΧΡΗΣΤΟΣ ΡΟΚΟΦΥΛΛΟΣ: Μα, είναι για τα χρέη προς το ΙΚΑ. 

ΠΡΟΕΔΡΟΣ (Απόστολος Κακλαμάνης): Δεν έχει σημασία. 

ΧΡΗΣΤΟΣ ΡΟΚΟΦΥΛΛΟΣ: 'Ενα λεπτό, αν μου επιτρέπετε. 

Ο Υπουργός με διαβεβαίωσε -γιατί έχω φέρει αυτήν την τροπολογία και σε προηγούμενο νομοσχέδιο και με παρακάλεσε τότε να τη μελετήσει και να την φέρουμε τώρα- ότι έχει λυθεί το θέμα. 

ΠΡΟΕΔΡΟΣ (Απόστολος Κακλαμάνης): Αν είναι σε θέση ο Υπουργός να απαντήσει... 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Είμαι σε θέση, κύριε Πρόεδρε. 

ΧΡΗΣΤΟΣ ΡΟΚΟΦΥΛΛΟΣ: Τον διαβεβαίωσε το ΙΚΑ ότι έχει λυθεί το θέμα και δεν θα κινδυνεύσει κανένας απ'αυτούς. Στην πραγματικότητα όμως δεν είναι έτσι, διότι αυτοί έχουν δίκες, οι οποίες αναβάλλονται μέχρις ότου αποφανθεί η Βουλή επί της τροπολογίας. 

Παρακαλώ τον Υπουργό να μας πει, αν θα έχουμε συνέπεια ως έννομη τάξη. Αφού με τρία άλλα νομοσχέδια αναστείλαμε τις διώξεις, θα πρέπει λογικά να τις αναστείλουμε και στην περίπτωση αυτή. 

ΠΡΟΕΔΡΟΣ (Απόστολος Κακλαμάνης): Ορίστε, κύριε Υ-

 

 

  

Σελίδα 2613 

πουργέ, έχετε το λόγο. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Επί της ουσίας, έχει δίκιο ο κ. Ροκόφυλλος. 'Εχω δώσει εντολή στη διοίκηση του ΙΚΑ και από τη μια έχει αναστείλει κάθε ποινική δίωξη εναντίον αυτών των ανθρώπων και από την άλλη συναινεί στις οποιεσδήποτε αναβολές μέχρι να τακτοποιηθεί το θέμα. 

Ο Υφυπουργός Εξωτερικών κ. Κρανιδιώτης, έχει έλθει σε επαφή με την ελληνική Κυβέρνηση και τους ίδιους, οι οποίοι έχουν πει ότι μέσα στο Φεβρουάριο θα δώσουν οριστική απάντηση στο ζήτημα. Με διαβεβαιώνει λοιπόν, και η διοίκηση του ΙΚΑ και η υπηρεσία ότι δεν υπάρχει κανένα ζήτημα αυτήν τη στιγμή. 

ΧΡΗΣΤΟΣ ΡΟΚΟΦΥΛΛΟΣ: 'Οχι, όχι, δυστυχώς υπάρχει στην πράξη ζήτημα. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριε Ροκόφυλλε, συγχωρέστε με. Σας είπα ότι υπάρχει και ένα θέμα διακρατικών σχέσεων. Το ξέρετε καλύτερα από μένα, αλλά αυτήν τη στιγμή το ΙΚΑ δεν διώκει κανέναν απ'αυτούς. 

ΧΡΗΣΤΟΣ ΡΟΚΟΦΥΛΛΟΣ: Ε, τότε δεν θα χάσουμε τίποτα με την αναστολή των διώξεων αν αρθεί το εμπάργκο γρήγορα. Τόσο το καλύτερο. 

ΠΡΟΕΔΡΟΣ (Απόστολος Κακλαμάνης): Κύριε Ροκόφυλλε, σας παρακαλώ. 'Εχω να σας πω ότι σ'αυτό το στάδιο της συζητήσεως, δεν είναι δυνατόν να γίνει δεκτή οποιαδήποτε τροπολογία... 

ΧΡΗΣΤΟΣ ΡΟΚΟΦΥΛΛΟΣ: Λένε οι άνθρωποι ότι έχουν αναβληθεί δυο-τρεις φορές οι δίκες. 

ΠΡΟΕΔΡΟΣ (Απόστολος Κακλαμάνης): Παρακαλώ, γι'αυτό είμαι σ' αυτήν την καρέκλα. 

Δεν είναι δυνατόν να γίνει δεκτή οποιαδήποτε τροπολογία που δεν έχει την εικαζόμενη πλειοψηφία του Σώματος. 

Διότι πολλές φορές ψηφίζουμε με παρόντες λιγότερους από εβδομήντα πέντε Βουλευτές μέσα στην Αίθουσα, διότι είναι διατάξεις που εισηγείται η Κυβέρνηση και που δεν υπάρχει κάποια ένδειξη ότι η παρισταμένη πλειοψηφία την περασμένη εκείνη ώρα δεν θα την ψήφιζε. 

'Οταν, λοιπόν, ο Υπουργός δεν δέχεται αυτήν τη διάταξη, δεν είναι δυνατόν πέντε άνθρωποι να την ψηφίσουμε. Πώς να το κάνουμε! 

ΧΡΗΣΤΟΣ ΡΟΚΟΦΥΛΛΟΣ: Εάν δεν τη δέχεται ο κύριος Υπουργός, δεν επιμένω, αλλά απορώ γιατί δεν τη δέχεται; 

ΠΡΟΕΔΡΟΣ (Απόστολος Κακλαμάνης): Εξηγεί για ποιο λόγο δεν τη δέχεται. Λέει ότι έχει δώσει εντολή στο Ι.Κ.Α., το οποίο δεν κινεί διώξεις και δια της διπλωματικής οδού προσπαθεί να λύσει το ζήτημα. Κύριε, Υπουργέ, τη δέχεστε; 

ΧΡΗΣΤΟΣ ΡΟΚΟΦΥΛΛΟΣ: Μα, αφού είναι κατηγορούμενοι άνθρωποι. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριε Ροκόφυλλε, μίλησα με το Διοικητή του Ι.Κ.Α., μιλώ με τις υπηρεσίες μου και μου λένε δεν γίνεται καμία διαδικασία. Να επιφυλαχθώ, να το δω αν είναι έτσι, διότι είναι πολύ δύσκολο να έρχεσαι και να καταργείς ποινικές διαδικασίες με αυτόν τον τρόπο. Είναι κατανοητό ότι είναι πολύ δύσκολο. 

ΧΡΗΣΤΟΣ ΡΟΚΟΦΥΛΛΟΣ: Αρκεί η αναστολή της είσπραξης των χρεών προς το ΙΚΑ. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Και παρακαλώ, τον κ. Κρανιδιώτη εάν δεν λυθεί το θέμα μέσα από τη διαδικασία που έχει δρομολογηθεί σχετικά με ότι μου λένε αυτήν τη στιγμή ότι έχει κάνει το Ι.Κ.Α., αναλαμβάνω τη δέσμευση και απέναντί σας να λυθεί το ζήτημα. 

ΠΡΟΕΔΡΟΣ (Απόστολος Κακλαμάνης): Ο κ. Τσιτουρίδης έχει το λόγο. 

ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, η τροπολογία μου είναι η με γενικό αριθμό 2152 και ειδικό 159. Θα σας παρακαλούσα να δείξετε ενδιαφέρον για την ιδιαιτερότητα του θέματος. 

Υπάρχει ένας νόμος -γιατί υπάρχει προθεσμία και αν πάμε το Γενάρη θα είναι περασμένο ήδη το θέμα- ο 2640 του 1998 ο οποίος δίδει τη δυνατότητα εγγραφής καθ' υπέρβαση των εισακτέων σε ΑΕΙ κάποιων ασθενών, κάποιων περιπτώσεων και αναφέρεται σε μία περίπτωση ασθενών παιδιών που έχουν υποβληθεί σε εγχείρηση του κερατοειδούς, διότι είχε πρόβλημα ο κερατοειδής. Υπάρχει μία περίπτωση στην Ελλάδα, όπως αναφέρεται και στα επιστημονικά περιοδικά παιδιού, το οποίο εγεννήθη χωρίς κερατοειδή, δηλαδή είναι δυσμενέστερη περίπτωση απ' αυτήν την οποία προβλέπει ο νόμος. Αν δηλαδή, γεννήθηκες με ελαττωματικό κερατοειδή, κάνεις εγχείρηση και βελτιωθεί, είσαι στην κατηγορία του νόμου. Υπάρχει μία περίπτωση παιδιού που γεννήθηκε χωρίς κερατοειδή. 

ΠΡΟΕΔΡΟΣ (Απόστολος Κακλαμάνης): Κύριε Τσιτουρίδη, ακούστε. Εγώ και εσείς και όλοι μας κατανοούμε ένα πρόβλημα, το οποίο αρχίζει να αναπτύσσεται. Αλλά είναι προφανές ότι ούτε ο Υπουργός είναι σε θέση -δεν ξέρω, αν είναι σε θέση να μας το πει- να το αποδεχθεί. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Δεν είμαι. 

ΠΡΟΕΔΡΟΣ (Απόστολος Κακλαμάνης): Δεύτερον, είναι παντελώς άσχετη με το νομοσχέδιο. Είναι θέμα του Υπουργείου Παιδείας και του Υπουργείου Υγείας και Πρόνοιας. 

ΣΑΒΒΑΣ ΤΣΙΤΟΥΡΙΔΗΣ: Επειδή το Υπουργείο είναι Υγείας και Πρόνοιας και Κοινωνικών Ασφαλίσεων... 

ΠΡΟΕΔΡΟΣ (Απόστολος Κακλαμάνης): 'Οχι, δεν είναι Υγείας και Πρόνοιας, είναι Εργασίας και Κοινωνικών Ασφαλίσεων. 

ΣΑΒΒΑΣ ΤΣΙΤΟΥΡΙΔΗΣ: Ναι, Εργασίας και Κοινωνικών Ασφαλίσεων. 

ΠΡΟΕΔΡΟΣ (Απόστολος Κακλαμάνης): 'Ετερον, εκάτερον. 

ΣΑΒΒΑΣ ΤΣΙΤΟΥΡΙΔΗΣ: Υπάρχει θέμα κοινωνικής ευαισθησίας, γι' αυτό το θέτω. Το Γενάρη θα είναι αργά όμως. 

ΠΡΟΕΔΡΟΣ (Απόστολος Κακλαμάνης): Εγώ λυπάμαι πάρα πολύ. 

Ο κ. Παπαγεωργόπουλος έχει το λόγο. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Πρόεδρε, θα είμαι σύντομος. Η τροπολογία που έχει γενικό αριθμό 2201 και ειδικό 200 και υπογράφεται από τον κ. Παρασκευόπουλο, τον κ. Παπανικολάου, εμένα και λοιπούς συναδέλφους, προτείνει να γίνει τροποποίηση στο άρθρο 27, δηλαδή το άρθρο που αφορούσε τα ταμεία της Αστυνομίας και της Χωροφυλακής. 

Είναι γνωστό ότι με τέτοια ενοποίηση των δύο Σωμάτων Ασφαλείας Χωροφυλακής και Αστυνομίας, έχουμε το εξής παράδοξο και άνισο. Της Αστυνομίας να παίρνουν διπλό εφάπαξ από της Χωροφυλακής, ενώ έχουν τις ίδιες συνολικά κρατήσεις. 

Προτείνεται λοιπόν από 1 Ιανουαρίου 1999 να ασφαλίζονται υποχρεωτικώς στο Ταμείο Προνοίας Δημοσίων Υπαλλήλων, το προσωπικό όλης της Ελληνικής Αστυνομίας, το οποίο προσλήφθηκε για πρώτη φορά από 1.1.93 και εφεξής. Να φύγει αυτή η ανισότητα, δεν έχει νόημα να τροφοδοτούμε, έχετε και εσείς συμφωνήσει. 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, επ' αυτού υπάρχει απάντηση; 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Στα ζητήματα που είχαν απάντηση, το έκανα με προσθήκη μετά από παρέμβαση κλπ. 

ΣΤΡΑΤΗΣ ΚΟΡΑΚΑΣ: Συμφωνώ. 

ΠΡΟΕΔΡΟΣ (Απόστολος Κακλαμάνης): Συμφωνεί και ο κ. Κόρακας. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Τα άλλα πρέπει να τα δω με τον κ. Πετσάλνικο. Δημιουργούνται πολλά ζητήματα και πρέπει να τα δούμε. 

ΠΡΟΕΔΡΟΣ (Απόστολος Κακλαμάνης): Ο κ. Βλασσόπουλος έχει το λόγο. 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Ζητώ το λόγο για να παρακαλέσω τον κύριο Υπουργό να μου πει εάν θα συζητηθούν κάποιες τροπολογίες, οι οποίες δεν εμπεριέχονται σ' αυτές 

  


 

  

Σελίδα 2614 

τις τρεις ομάδες που ενέταξε ο κ. Υπουργός τις τροπολογίες. 

ΠΡΟΕΔΡΟΣ (Απόστολος Κακλαμάνης): Ποια είναι η τροπολογία που έχετε; 

ΕΥΑΓΓΕΛΟΣ ΒΛΑΣΣΟΠΟΥΛΟΣ: 'Εχω δύο τροπολογίες, οι οποίες είναι εκτός των τριών ομάδων του κ. Υπουργού. Τη μία την ανέπτυξε η κ. Αλφιέρη και έχει σχέση με τους εκτελωνιστές και έχω και εγώ τη γνώμη ότι η ψήφισή της δεν θα επιβαρύνει τον προϋπολογισμό, γιατί πρόκειται για θέμα διαδικαστικό. 

Και είναι και μια άλλη τροπολογία, η οποία έχει σχέση με τις γυναίκες υγειονομικούς, οι οποίες, ενώ έχουν είκοσι πέντε χρόνια πραγματικής υπηρεσίας και επομένως έχουν από την άποψη αυτή θεμελιώσει δικαίωμα συνταξιοδοτήσεως και έχουν υπερβεί το πεντηκοστό έτος της ηλικίας τους, δεν έχουν την ηλικία των πενήντα οκτώ ετών, όπως προβλέπει ο νόμος για να συνταξιοδοτηθούν. Οι γυναίκες όμως αυτές έχουν παιδιά ειδικών κατηγοριών, παιδιά με ειδικές ανάγκες, με αναπηρία πάνω από 67% και γι' αυτό, ζήτησα το λόγο. 

Πρέπει να πω ότι το Διοικητικό Συμβούλιο του ΤΣΑΥ έχει συνταχθεί με την άποψη της πρόωρης συνταξιοδοτήσεως αυτών των γυναικών. Πρέπει επίσης να θυμίσω ότι οι γυναίκες υγειονομικοί, οι οποίοι θα υπαχθούν σ' αυτήν την κατηγορία είναι λίγες και η επιβάρυνση που θα υπάρξει στα οικονομικά του ΤΣΑΥ θα είναι ελαχίστη. Υπάρχει ένας επιπρόσθετος λόγος του οποίου δικαιούμαι να επικαλεσθώ, ότι δηλαδή οι γυναίκες υγειονομικοί εγκαταλείπουν την εργασία τους σε μεγάλη ηλικία. Υπάρχει τέλος το προηγούμενο άλλων ασφαλιστικών οργανισμών και ταμείων, που τους δίνουν αυτήν τη δυνατότητα και αυτό το δικαίωμα, από της ηλικίας των πενήντα ετών. 

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Είναι ένα θέμα γενικού ενδιαφέροντος, έχει να κάνει με τα όρια ηλικίας. Υπάρχουν στρεβλώσεις από ταμεία σε ταμεία, αλλά ξέρετε ότι αυτό θα είναι το μεγάλο αντικείμενο ενός δεύτερου κοινωνικού διαλόγου που θα αρχίσουμε και που θα περιλαμβάνει και αυτά τα ζητήματα. Δεν μπορώ μεμονωμένα και αποσπασματικά να κάνω ρυθμίσεις για τα όρια ηλικίας. Λυπάμαι αλλά δεν γίνεται. 

ΠΡΟΕΔΡΟΣ (Απόστολος Κακλαμάνης): Ο κ. Κουρουμπλής έχει το λόγο. 

ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, είχα καταθέσει μία τροπολογία μαζί με άλλους συναδέλφους που αφορά τους νεφροπαθείς. 'Εκανε μία δήλωση ο Υπουργός. Δεν νομίζω όμως ότι συνδέεται με την ασφαλιστική κατάσταση όσων εργάζονται στο δημόσιο. 'Οσες διατάξεις έχουν γίνει μέχρι σήμερα για τις ευπαθείς ομάδες του πληθυσμού, για τους τυφλούς ... 

ΠΡΟΕΔΡΟΣ (Απόστολος Κακλαμάνης): Κύριε Κουρουμπλή, το θέμα των νεφροπαθών συζητήθηκε και πρέπει να πω ότι και εγώ από της 'Εδρας και πολλοί άλλοι συνάδελφοι συνηγορούμε γι' αυτό. 'Εχει συζητηθεί το θέμα αυτό. 

ΠΑΝΑΓΙΩΤΗΣ ΚΟΥΡΟΥΜΠΛΗΣ: Να υπάρξει όμως, κύριε Πρόεδρε, μία δέσμευση κάποιου χρονικού ορίζοντα. Γενικώς τώρα ότι θα γίνει αυτή η ρύθμιση δεν νομίζω ότι ικανοποιεί τους ανθρώπους αυτούς. 

ΠΡΟΕΔΡΟΣ (Απόστολος Κακλαμάνης): Καλώς. Αν ο Υπουργός είναι σε θέση να το πει, ας το πει. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Θα απαντήσω, κύριε Πρόεδρε, επειδή είναι πολύ λεπτό το θέμα. Υπέβαλα την τροπολογία και επεστράφη από το Γενικό Λογιστήριο και πιστεύω δικαιολογημένα. Εγώ είχα το άδικο διότι δεν μπορεί να γίνει μία ρύθμιση μόνο και να μην περιλάβει και τους νεφροπαθείς του δημοσίου. 'Εχω αφήσει ανοικτό το θέμα με τον κ. Παπαντωνίου σε ένα προσεχές νομοσχέδιο να αρχίσουμε τον κύκλο των συζητήσεων. 

ΠΡΟΕΔΡΟΣ (Απόστολος Κακλαμάνης): Ο κ. Καρασμάνης έχει το λόγο. 

ΓΕΩΡΓΙΟΣ ΚΑΡΑΣΜΑΝΗΣ: Αναφέρομαι στην τροπολογία με γενικό αριθμό 2221 και ειδικό 220. Την υπογράφει ο κ. Αργύρης, ο κ. Χατζηϊωαννίδης και ο υποφαινόμενος. Είναι υπερκομματική. Η τροπολογία αυτή αναφέρεται στους συνεταιριστικούς υπαλλήλους και ζητάμε να επανέλθει το άρθρο 40 του Ταμείου Σύνταξης Επικουρικής Ασφάλισης, διότι υπάρχουν πάρα πολλοί συνεταιριστικοί υπάλληλοι, οι οποίοι επικαλούνται ότι δεν γνώριζαν ότι η υπηρεσία τους δεν τους είχε ασφαλίσει και όταν το αντελήφθησαν, υπέβαλαν αίτηση στο ασφαλιστικό τους ταμείο. 

Οι γεωργικές ενώσεις δέχονται να πληρώσουν την εργοδοτική εισφορά, επομένως δεν υπάρχει καμία επιβάρυνση. 

Με δεδομένο ότι κινδυνεύει να παραγραφεί το ασφαλιστικό τους δικαίωμα, θα παρακαλούσα πάρα πολύ, κύριε Υπουργέ, να το δείτε αυτό το πράγμα. 

ΠΡΟΕΔΡΟΣ (Απόστολος Κακλαμάνης): Επ' αυτού, έχετε να πείτε κάτι, κύριε Υπουργέ; 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Θα το μελετήσω, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Ο κ. Κόρακας έχει το λόγο. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, θα ήθελα κατ' αρχήν μία απάντηση για την τροπολογία που έθεσε ο κ. Παπαγεωργόπουλος με την οποία συμφωνούμε. Είναι πάρα πολύ απλό και καθαρά ανθρωπιστικό. 

Στο άρθρο 34 παράγραφος 2 του συζητούμενου νομοσχεδίου προβλέπονται εξαιρέσεις από τη συμμετοχή στις δαπάνες για φάρμακα. Επίσης είναι γνωστό ότι με το ν. 1902/90 προβλέπεται εξαίρεση για συμμετοχή για χρόνιες παθήσεις. 'Ομως δεν προβλέπεται για τη δρεπανοκυτταρική ή την μικροδρεπανοκυτταρική αναιμία και τις επιπτώσεις της. Με την τροπολογία με γενικό αριθμό 2219 και ειδικό 218, προτείνουμε στο άρθρο 34 να συμπεριληφθεί μία μικρή παράγραφος που θα προβλέπει την απαλλαγή γι' αυτήν τη σοβαρή ασθένεια γιατί είναι πραγματικά μια αδικία σε βάρος αυτών των ανθρώπων. 

ΠΡΟΕΔΡΟΣ (Απόστολος Κακλαμάνης): Ο κ. Στάϊκος έχει το λόγο. 

ΕΥΑΓΓΕΛΟΣ ΣΤΑΪΚΟΣ: Κύριε Πρόεδρε, πρόκειται για την τροπολογία με γενικό αριθμό 2158 και ειδικό 162 που αναφέρεται στις ορφανές αδελφές πατρός και μητρός ή των οποίων ένας εκ των γονέων να έχει αναπηρία άνω των 67%, οι οποίες βάρυναν τον ασφαλισμένο θανόντα αδελφό, έχουν ηλικία πάνω από σαράντα πέντε χρόνων. Και έχει δε γίνει σε ανύποπτο χρόνο κοινωνική έρευνα και πράγματι είναι άπορες. Ουσιαστικά πένονται. Μιλάμε, δηλαδή, για μία συνταξιοδότηση της τάξεως του 20% των αποδοχών του θανόντος αδελφού, δηλαδή για ποσό περίπου 30.000 μηνιαίως. 

Για την άρση αυτών των ανισοτήτων που υπάρχουν μεταξύ αδελφών ύστερα από την κατάργηση των προστατευτικών συνταξιοδοτικών διατάξεων πρέπει να γίνει δεκτή η τροπολογία για να θεραπευθεί έτσι και αυτή η περίπτωση. 

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Δεν μπορώ να εκτιμήσω το μέγεθος της οικονομικής επιβάρυνσης και της έκτασης του θέματος. Ακούγεται καλά, αλλά θα πρέπει να το δω. 

ΠΡΟΕΔΡΟΣ (Απόστολος Κακλαμάνης): Κύριε συνάδελφε, είναι φανερό ότι ο κύριος Υπουργός δεν είναι σε θέση αυτήν τη στιγμή να δεχθεί τροπολογίες. 

ΕΥΑΓΓΕΛΟΣ ΣΤΑΪΚΟΣ: Κύριε Πρόεδρε, αυτή η τροπολογία υπάρχει από τις 30 Νοεμβρίου. Τι άλλο έπρεπε να κάνω; Διότι πάντοτε είναι στερεότυπη η απάντηση των Υπουργών ότι δεν υπάρχει έκθεση του Γενικού Λογιστηρίου. 

ΠΡΟΕΔΡΟΣ (Απόστολος Κακλαμάνης): Εσείς κάνετε αυτό που έπρεπε να κάνετε. 

Κύριοι συνάδελφοι, ολοκληρώθηκε η συζήτηση επί των τροπολογιών και τίθεται υπόψη σας το ακροτελεύτιο άρθρο 83, σε ό,τι αφορά την έναρξη ισχύος που ορίζει το νομοσχέδιο, μετά από τη συζήτησή του στη Διαρκή Επιτροπή, με αναφορά στο τέλος εκείνων των περιπτώσεων που ενδιαμέσως έχουμε 



 

  

Σελίδα 2615 

πει ότι θα έχουν ισχύ προγενέστερη. 

Αυτή είναι η διάταξη που αφορά τη SOFTEX, που μας ζήτησε η κυρία Υπουργός να έχει αναδρομική ισχύ από 15.12.98, είναι η διάταξη που αφορά τις ρυθμίσεις του Υπουργείου Οικονομικών με την υπ' αριθμόν 2298/293/16.10.98 τροπολογία και είναι και η με αριθμό 2307/302 τροπολογία. Αυτές είναι οι περιπτώσεις που θα υπάρχει διαφορετική έναρξη ισχύος απ' ό,τι ορίζει το ακροτελεύτιο άρθρο. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριε Πρόεδρε, το ακροτελεύτιο άρθρο το έχουμε αναδιατυπώσει και εμείς. 

ΠΡΟΕΔΡΟΣ (Απόστολος Κακλαμάνης): Αυτό το είπα. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): 'Οπως το δώσαμε χθες. 

ΠΡΟΕΔΡΟΣ (Απόστολος Κακλαμάνης): Ναι, κύριε Υπουργέ. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Και θα παρακαλέσω γι' αυτό να μην υπάρξει καμία αντίρρηση. Μετά να γίνει η προσαρμογή, για να μην έχουμε προβλήματα. 

ΠΡΟΕΔΡΟΣ (Απόστολος Κακλαμάνης): Βεβαιότατα. 

Κύριε Υπουργέ, λέτε: "Η ισχύς του νόμου αυτού αρχίζει από τη δημοσίευσή του στο φύλλο της Κυβερνήσεως, εκτός αν ορίζουν διαφορετικά οι επιμέρους διατάξεις". 

Για λόγους καθαρά νομοτεχνικούς, εμείς δεν θα γράψουμε "εκτός αν ορίζουν διαφορετικά οι επιμέρους διατάξεις", αλλά θα πούμε "εκτός της διατάξεως τάδε που αρχίζει από τότε" κλπ. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Είναι και άλλες διατάξεις όμως μέσα στο σχέδιο νόμου. Υπάρχουν άρθρα που ψηφίσαμε στις προηγούμενες ημέρες. 

ΠΡΟΕΔΡΟΣ (Απόστολος Κακλαμάνης): Μάλιστα. Θα μπούν μέσα. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): 'Αρα, λοιπόν, θα πρέπει να συνεργασθούν οι υπηρεσίες της Βουλής με τις υπηρεσίες μας πάνω σ' αυτό το θέμα προκειμένου να μην υπάρξει κανένα πρόβλημα. 

ΠΡΟΕΔΡΟΣ (Απόστολος Κακλαμάνης): Βεβαίως. 

Το ακροτελεύτιο άρθρο προς άρση πάσης παρεξηγήσεως τίθεται υπόψη του Σώματος ως εξής: 'Οπως είχε διατυπωθεί αρχικώς, όπως διαμορφώθηκε στη Διαρκή Επιτροπή, όπως προτάθηκε από τον κύριο Υπουργό και όπως προκύπτει από συγκεκριμένες διατάξεις του νομοσχεδίου ή των τροπολογιών που ψηφίστηκαν που αφορούν διαφορετικό χρόνο έναρξης ισχύος του νομοσχεδίου αυτού. Αυτό θα το διατυπώσει η υπηρεσία αφού δει όλο το νομοσχέδιο, όποιες αλλαγές έγιναν κατά τη συζήτησή του και σήμερα κατά τη συζήτηση των τροπολογιών, ώστε να μην υπάρξει οποιαδήποτε αβλεψία. Και βεβαίως κατά τη συζήτηση στο σύνολο θα γίνει αναδιάταξη, όπως ορίζει ο Κανονισμός της Βουλής, άλλωστε και άρθρων και παραγράφων κλπ. 

Γίνεται δεκτό, λοιπόν, το ακροτελεύτιο άρθρο 83, κύριοι συνάδελφοι, όπως σας το διετύπωσα; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΣΤΡΑΤΗΣ ΚΟΡΑΚΑΣ: Κατά πλειοψηφία. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κατά πλειοψηφία. 

ΠΡΟΕΔΡΟΣ(Απόστολος Κακλαμάνης): Το ακροτελεύτιο άρθρο 83 έγινε δεκτό κατά πλειοψηφία. 

Συνεπώς το νομοσχέδιο του Υπουργείου Εργασίας και Κοινωνικών Ασφαλίσεων: "Οργανωτική και λειτουργική αναδιάρθρωση των φορέων κοινωνικής ασφάλισης και άλλες διατάξεις" έγινε δεκτό επί της αρχής και επί των άρθρων. 

Η ψήφισή του στο σύνολο αναβάλλεται για άλλη συνεδρίαση. 

Κύριοι συνάδελφοι, δέχεσθε να λύσουμε στο σημείο αυτό τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 16.57', λύεται η συνεδρίαση για σήμερα το απόγευμα ημέρα Πέμπτη 17 Δεκεμβρίου 1998 και ώρα 18.00', με αντικείμενο εργασιών του Σώματος, νομοθετική εργασία: 

Μόνη συζήτηση επι των σχεδίων νόμων του Υπουργείου Οικονομικών: 

α) Κύρωση του Γενικού Προϋπολογισμού του Κράτους και των Προϋπολογισμών ορισμένων Ειδικών Ταμείων και Υπηρεσιών για το οικονομικό έτος 1999. 

β) Κύρωση του Απολογισμού του Κράτους οικονομικού έτους 1997 

γ) Κύρωση του Ισολογισμού του Κράτους οικονομικού έτους 1997. 

O ΠΡΟΕΔΡΟΣ                                                                                       ΟΙ ΓΡΑΜΜΑΤΕΙΣ 
