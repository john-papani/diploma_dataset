
ΣΥΝΕΔΡΙΑΣΗ ΝΑ' 
Παρασκευή 10 Νοεμβρίου 2000 
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών,
2. 'Αδεια απουσίας των Βουλευτών Χ. Μαγκούφη και Σ. Σπηλιωτόπουλου,
3. Απόφαση της Βουλής για απογευματινή ειδική συνεδρίαση την Τετάρτη 15 Νοεμβρίου 2000 προς τιμή των Παραολυμπιονικών,
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών,
2. Απαντήσεις Υπουργών σε ερωτήσεις Βουλευτών,
3. Ανακοίνωση του δελτίου επικαίρων ερωτήσεων της Δευτέρας 13
Νοεμβρίου 2000,
4. Συζήτηση επικαίρων ερωτήσεων:
α) Προς τον Υπουργό Εθνικής 'Αμυνας, σχετικά με την επικείμενη υπογραφή της σύμβασης για την αγορά εξήντα αεροσκαφών Eurofighter κλπ.,
β) Προς τον Υπουργό Περιβάλλοντος, Χωροταξίας και Δημοσίων 'Εργων,
σχετικά με τα αντιπλημμυρικά έργα στην Αττική κλπ.,
5) Συζήτηση επερώτησης προς τον Υπουργό Ανάπτυξης, σχετικά με την
ενεργειακή πολιτική της Κυβέρνησης,
ΟΜΙΛΗΤΕΣ
Α. Επί των επικαίρων ερωτήσεων:
ΑΛΕΥΡΑΣ Α.,
ΚΟΡΚΟΛΟΠΟΥΛΟΣ Β.,
ΣΠΗΛΙΩΤΟΠΟΥΛΟΣ Σ.,
ΤΣΟΧΑΤΖΟΠΟΥΛΟΣ Α.,
Β. Επί της επερώτησης:
ΒΟΥΛΓΑΡΑΚΗΣ Γ.,
ΒΥΖΑΣ Β.,
ΚΑΣΣΙΜΗΣ Θ.,
ΚΟΡΤΣΑΡΗΣ Ν.,
ΛΑΦΑΖΑΝΗΣ Π.,
ΜΑΚΡΗ Ζ.,
ΜΗΤΣΟΤΑΚΗΣ Κ.,
ΣΚΥΛΛΑΚΟΣ Α.,
ΣΠΥΡΟΠΟΥΛΟΣ Ρ.,
ΧΡΙΣΤΟΔΟΥΛΑΚΗΣ Ν.,
ΨΩΜΙΑΔΗΣ Π.

ΠΡΑΚΤΙΚΑ ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΝΑ'
Παρασκευή 10 Νοεμβρίου 2000
-----

Αθήνα, σήμερα στις 10 Νοεμβρίου 2000, ημέρα Παρασκευή και ώρα 10.55' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι,
αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Το κείμενο των ανακοινώσεων υπάρχει στο τεύχος των Πρακτικών της
Βουλής).
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να
ενημερώσω το Σώμα ότι την Τετάρτη 15 Νοεμβρίου 2000 και ώρα 18.30' θα
πραγματοποιηθεί ειδική συνεδρίαση της Ολομέλειας της Βουλής προς τιμή των Παραολυμπιονικών. Παρακαλώ να συμφωνήσετε η πρωινή συνεδρίαση της Τετάρτης να διεξαχθεί το απόγευμα.
Συμφωνεί το Σώμα;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς το Σώμα συμφώνησε ομοφώνως. Κυρίες και κύριοι συνάδελφοι, έχω την τιμή να ανακοινώσω στο Σώμα το
δελτίο των επικαίρων ερωτήσεων της Δευτέρας 13 Νοεμβρίου 2000.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 4 Καν. Βουλής) 
1. Η με αριθμό 246/7.11.2000 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Παναγιώτη Κουρουμπλή προς τον Υπουργό Δημόσιας Τάξης, σχετικώς με τη στελέχωση των αστυνομικών τμημάτων με κοινωνικούς λειτουργούς και ψυχολόγους κλπ.
2. Η με αριθμό 257/8.11.2000 επίκαιρη ερώτηση του Βουλευτή της Νέας
Δημοκρατίας κ. Ελευθέριου Παπανικολάου προς τον Υπουργό Περιβάλλοντος, Χωροταξίας και Δημοσίων 'Εργων, σχετικώς με την καθυστέρηση ολοκλήρωσης του εθνικού δρόμου Τριπόλεως-Καλαμάτας.
3. Η με αριθμό 261/8.11.2000 επίκαιρη ερώτηση του Βουλευτή του
Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εργασίας και Κοινωνικών Ασφαλίσεων, σχετικώς με την επαναπρόσληψη των απολυμένων στην επιχείρηση "ΜΠIANΚΑ" στην Καβάλα.
4. Η με αριθμό 249/7.11.2000 επίκαιρη ερώτηση του Βουλευτή του
Συνασπισμού της Αριστεράς και της Προόδου κ. Φώτη Κουβέλη προς τον Υπουργό Υγείας και Πρόνοιας, σχετικώς με τις προθέσεις της Κυβέρνησης ως προς τις προϋποθέσεις που θα απαιτούνται για την απόκτηση της άδειας άσκησης του επαγγέλματος του ιατρού.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 4 Καν. Βουλής) 
1. Η με αριθμό 250/7.11.2000 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Παναγιώτη Αντωνακόπουλου προς τους Υπουργούς Μεταφορών και Επικοινωνιών, Εθνικής Οικονομίας, σχετικώς με τη δημιουργία πολιτικού αεροδρομίου στη δυτική Ελλάδα, την αναβάθμιση του αεροδρομίου Αράξου κλπ.
2. Η με αριθμό 251/7.11.2000 επίκαιρη ερώτηση του Βουλευτή της Νέας Δημοκρατίας κ. Παναγιώτη Καμμένου προς τον Υπουργό Μεταφορών και Επικοινωνιών, σχετικώς με την αποκατάσταση των δικαιούχων τριών πολυκατοικιών στη Μεταμόρφωση, που κατέρρευσαν από το σεισμό της 7ης Σεπτεμβρίου 1999.
3. Η με αριθμό 260/8.11.2000 επίκαιρη ερώτηση του Βουλευτή του
Κομμουνιστικού Κόμματος Ελλάδας κ. Ιωάννη Πατάκη προς τους Υπουργούς Γεωργίας, Εθνικής Οικονομίας, σχετικώς με τις προθέσεις της Κυβέρνησης να συμπεριληφθούν και οι αγρότες στους δικαιούχους του επιδόματος θέρμανσης. 
4. Η με αριθμό 255/8.11.2000 επίκαιρη ερώτηση του Βουλευτή του
Συνασπισμού της Αριστεράς και της Προόδου κ. Γεωργίου Αμπατζόγλου προς τον Υπουργό Περιβάλλοντος, Χωροταξίας και Δημοσίων 'Εργων, σχετικώς με τη δικακίνηση και διάθεση επικίνδυνων βιομηχανικών αποβλήτων στη χωματερή των 'Ανω Λιοσίων.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Eπίκαιρες ερωτήσεις πρώτου κύκλου
Η πρώτη με αριθμό 248/7.11.2000 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος και Γ' Αντιπροέδρου της Βουλής κ. Κωνσταντίνου Βρεττού προς τον Υπουργό Δημόσιας Τάξης, σχετικώς με τη λήψη μέτρων κατά της εγκληματικότητας και της διακίνησης ναρκωτικών στους Δήμους Αχαρνών και Ζεφυρίου Αττικής, διαγράφεται λόγω κωλύματος του κυρίου Υπουργού, ο οποίος απουσιάζει εκτός Αθηνών.
Ακολουθεί η δεύτερη με αριθμό 253/8-11-2000 επίκαιρη ερώτηση του
Βουλευτή της Νέας Δημοκρατίας κ. Σπήλιου Σπηλιωτόπουλου προς τον Υπουργό Εθνικής 'Αμυνας, σχετικώς με την επικείμενη υπογραφή της σύμβασης για την αγορά εξήντα αεροσκαφών Γιουρωφαϊτερ (Εurofighter) κλπ.
Η επίκαιρη ερώτηση του κυρίου συναδέλφου έχει ως εξής:
"Εν όψει της υπογραφής της Σύμβασης μεταξύ ΥΕΘΑ και της κοινοπραξίας "EYROFIGHTER" εγείρονται ερωτήματα σχετικά με τη νομιμότητα της διαδικασίας που ακολούθησε η Κυβέρνηση.
Συγκεκριμένα:
1. Δεν ετηρήθησαν οι προϋποθέσεις της πρόσκλησης, που έστειλε η ΓΔΕ
στις εταιρείες, περί απόρριψης των προσφορών σε περίπτωση που δεν υπάρχει γραμμή παραγωγής του αεροσκάφους, δεν είναι πιστοποιημένο από την επίσημη υπηρεσία της χώρας κατασκευής και δεν χρησιμοποιείται από άλλα κράτη.
2. Συμφωνείται μεγάλη προκαταβολή 50%, που συνιστά κατ'ουσίαν
χρηματοδότηση.
3. Η πρόσκληση ενός μόνο αεροσκάφους τέταρτης γενιάς σε συνδυασμό με τη μη συμμετοχή της Ελλάδας με ίσους όρους στη ΝΕΤΜΑ δεν είναι σύννομος με το π.δ. 284/89 (άρθρα 72 και 73), εφόσον κατ'ουσίαν συνιστά ανάθεση της προμήθειας.
4. Από όλα τα στοιχεία προκύπτει ότι χωρίς να υπάρχει επείγουσα
ανάγκη η Κυβέρνηση αγνόησε το διεθνή ανταγωνισμό.
Ερωτάται ο κύριος Υπουργός:
A. Γιατί δεν τηρήθηκαν οι προϋποθέσεις της σχετικής πρόσκλησης προς
τις εταιρείες;
Β. Γιατί το ποσοστό προκαταβολής είναι τόσο υψηλό;
Γ. Γιατί δεν ετηρήθησαν τα σχετικά άρθρα του π.δ. 284/89;
Δ. Γιατί η Κυβέρνηση απέφυγε να απευθυνθεί στη διεθνή αγορά;"
Ο Υπουργός Εθνικής 'Αμυνας κ. Τσοχατζόπουλος έχει το λόγο. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας):
Ευχαριστώ, κύριε Πρόεδρε.
Κατ'αρχήν θα ήθελα να πω ότι η διαπραγμάτευση για τη σύμβαση του "Eurofighter" είναι σε εξέλιξη, όπως αναφέρατε και εσείς. Βρισκόμαστε στο τελικό στάδιο. Ελπίζω στις επόμενες δύο εβδομάδες να μπορέσουμε να καταλήξουμε.
Με δεδομένη, λοιπόν, αυτήν την κατάσταση, επιτρέψτε μου να σας
απαντήσω στα ερωτήματα, τα οποία θέτετε.
Πρώτον, συγχέετε το πρώτο ερώτημά σας για την επιλογή του "Euro-
fighter" με τη διαδικασία, η οποία πραγματοποιήθηκε το 1998 για την προμήθεια του νέου μαχητικού αεροπλάνου, στην οποία με βάση τους όρους στους οποίους αναφέρεστε έγινε η επιλογή του F16 Block 50+.
'Αρα, λοιπόν, η διαδικασία εκείνη στους όρους στους οποίους αναφέρεστε είχε ως σκοπό να εξασφαλίσει την προώθηση, την αγορά του μαχητικού αεροπλάνου Block 50 F16. Σε εκείνη την πρόταση στη Short List είχε περιληφθεί το "Eurofighter". 'Ετσι, λοιπόν, μας δόθηκε η δυνατότητα να εκτιμήσουμε τα στοιχεία του, όλα τα χαρακτηριστικά του, παράλληλα με τα άλλα αεροπλάνα, τα οποία ήταν βέβαια τρίτης γενιάς, ενώ το "Eurofighter", όπως ξέρετε, είναι το μόνο μαχητικό αεροπλάνο τέταρτης γενιάς που υπήρχε τότε και ως εκ τούτου η αξιολόγηση που έγινε μας βοήθησε εν συνεχεία να λάβουμε δεύτερη απόφαση. Διότι το πρόγραμμα του "Eurofighter" για το οποίο αναφέρεστε στο δεύτερο στοιχείο της πρώτης σας ερώτησης, έχει σχέση με μία ξεχωριστή πολιτική απόφαση του ΚΥΣΕΑ, η οποία ελήφθη κατ' αρχήν στις 15-12-98 και σ' άλλες μετέπειτα αποφάσεις του, και στηρίζεται στην επιλογή της Κυβέρνησης να αξιοποιήσουμε τη δυνατότητα παραγωγής αεροπλάνου τέταρτης γενιάς από τέσσερις χώρες, Μεγάλη Βρετανία - Ιταλία - Ισπανία - Γερμανία, με εξασφαλισμένη αγορά εξακοσίων είκοσι μαχητικών αεροπλάνων, με εξασφαλισμένο πρόγραμμα υλοποίησης. Επομένως αποφασίστηκε να συμμετέχει η Ελλάδα, ως ισότιμο μέλος, στην Κοινοπραξία των κρατών (NEFMO και με βιομηχανική συνεργασία με το νέο consorcium για την παραγωγή των εξήντα τελικά αεροπλάνων Eurofighter συν OPTION άλλα τριάντα.
'Αρα, λοιπόν, εδώ έχουμε μία απόφαση που εντάσσεται σε μία στρατηγική για την παραγωγή των αεροπλάνων μας της τέταρτης γενιάς και τα οποία θα παραλάβουμε από την αρχή του 2006. Πρόκειται και για μία συνολική προσπάθεια ευρωπαϊκών χωρών, σε μια κοινή αμυντική βιομηχανική παραγωγή και αυτό καταλαβαίνετε ότι εξασφαλίζει πλεονεκτήματα, διότι συμμετέχουμε στην κατασκευή των δικών μας αεροπλάνων με τον καλύτερο τρόπο και συγχρόνως συμμετέχουμε και στα προγράμματα υλοποίησης που αφορούν τα υπόλοιπα αεροπλάνα των χωρών της Κοινοπραξίας και τις μελλοντικές πωλήσεις τρίτων χωρών.

'Οσον αφορά την προκαταβολή, λέτε ότι το 50% είναι ένα υψηλό ποσοστό. Καθόλου. Προβλέπεται η δυνατότητα με το π.δ. 284/89, η προκαταβολή για μείζονα προγράμματα να φθάνει μέχρι 50%. Αυτή έχει και συμφωνηθεί και
αυτό το σημείο είναι λυμένο.
Εξάλλου...
ΠΡΟΕΔΡΟΣ (Απόστολος Κακλαμάνης): Κύριε Υπουργέ, επισπεύστε, τις

απαντήσεις σας, άλλως να δευτερολογήσετε.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας):
Τελειώνω, κύριε Πρόεδρε.
Απαντώ στο δεύτερο και να κλείσω. Εξάλλου το ίδιο ποσοστό είχατε συμφωνήσει και εσείς ως Υφυπουργός όταν η κυβέρνηση παρήγγειλε τα αεροπλάνα τα F16 το 1992 και τα οποία παραλάβαμε το 1997. Μέχρι το 1997 πληρώθηκε το 50%.
Τα υπόλοιπα, κύριε Πρόεδρε, ίσως τα πω στη δευτερολογία μου εκτός
και αν μου δίνετε ένα λεπτό για να απαντήσω πολύ γρήγορα.
ΣΠΗΛΙΟΣ ΣΠΗΛΙΩΤΟΠΟΥΛΟΣ: Να του δοθεί μια ευχέρεια χρόνου, κύριε
Πρόεδρε.
ΠΡΟΕΔΡΟΣ (Απόστολος Κακλαμάνης): 'Ομως έτσι παραβιάζουμε τον Κανονισμό, για τον οποίο μετά ο Πρόεδρος δεν είναι εύκολο να τηρεί άλλους κανόνες σε άλλες περιπτώσεις.
ΓΕΩΡΓΙΟΣ ΒΟΥΛΓΑΡΑΚΗΣ: Ευρεία ερμηνεία, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): 'Οχι, κύριε Βουλγαράκη.
Ολοκληρώστε, κύριε Υπουργέ.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Μισό
λεπτό, κύριε Πρόεδρε.
Στα υπόλοιπα δύο ερωτήματα που βάζετε έχω ουσιαστικά απαντήσει. Τα πλεονεκτήματα, τα οποία προκύπτουν από την επιλογή μας αυτή είναι ότι συμμετέχουμε πλήρως σε όλη τη συμπαραγωγή και των υπολοίπων αεροπλάνων που θα παραγγείλουν οι υπόλοιπες τέσσερις χώρες με τη συμμετοχή μας σε αυτό το πρόγραμμα.
Δεύτερον, έχουμε το καλύτερο σε παραγωγή πλέον αεροπλάνο τέταρτης γενιάς. 'Οπως ξέρετε, το αντίστοιχο αμερικανικό πρόκειται να βγει από το 2010 και μετά. Και νομίζω ότι με την επιλογή αυτή ικανοποιούμε στρατηγικά συμφέροντα της Ελλάδος για την ισχύ και την αμυντική βιομηχανία της χώρας μας, αλλά και την εξοπλιστική μας επάρκεια και ανάγκη.
ΠΡΟΕΔΡΟΣ (Απόστολος Κακλαμάνης): Ο κ. Σπηλιωτόπουλος έχει το λόγο. ΣΠΗΛΙΟΣ ΣΠΗΛΙΩΤΟΠΟΥΛΟΣ: Εμείς, κύριε Υπουργέ, έχουμε διαφορετική

άποψη. Η επιλογή του τύπου του αεροσκάφους είναι ασφαλώς δική σας ευθύνη. 'Ομως δική μας ευθύνη είναι η άσκηση ελέγχου για την μη τήρηση των
νόμιμων διαδικασιών γιατί πιστεύουμε ότι το Eurofighter παραγγέλθηκε κατ' ανάθεση εκτός των προϋποθέσεων του προεδρικού διατάγματος περί προμηθειών των Ενόπλων Δυνάμεων.
Συγκεκριμένα στην πρόσκληση της ΓΔΕ μαζί με τέσσερα αεροσκάφη τρίτης γενιάς για κάλυψη άμεσων αναγκών εκλήθη ένα μόνο υπό κατασκευή αεροσκάφος τέταρτης γενιάς χωρίς οι ανάγκες της Πολεμικής Αεροπορίας να δικαιολογούν την ανεξήγητα μεγάλη σπουδή της Κυβέρνησης, απεμπολώντας έτσι το διαπραγματευτικό πλεονέκτημα του υπάρχοντος σκληρού διεθνούς ανταγωνισμού Γάλλων, Σουηδών, Αμερικών, μέσω του οποίου θα επιτυγχάνοντο οικονομικοί επιχειρησιακοί όροι σαφώς συμφερότεροι των μονοπωλιακών.
Το θεαματικά για μας ευνοϊκό αποτέλεσμα του σκληρότατου ανταγωνισμού για τους κινητήρες F16, έπρεπε να μας είχε παραδειγματίσει. Επιπλέον παραβιάσατε και το παραπάνω έγγραφο της ΓΔΕ αποδεχόμενοι την προσφορά του Eurofighter εκτός των τεθέντων προδιαγραφών. Και εσείς βέβαια ισχυρίζεσθε ότι δεν πρόκειται για ανάθεση. Δεσμευθείτε, λοιπόν, κύριε Υπουργέ, ότι θα καταθέσετε σχετική γνωμοδότηση του Νομικού Συμβουλίου του Κράτους.

Και βέβαια, κύριε Πρόεδρε, δεν θα μπορούσε ποτέ να λείπει και η
απαραίτητη ισχυρή δόση διαπλοκής από την υπόθεση αυτή και μάλιστα με ονοματεπώνυμο, αφού η εταιρεία "REMACO", μεγαλομέτοχος της οποίας είναι ο κ. Γεώργιος Κανδαλέπας, πρώην Ειδικός Γραμματέας του ΥΠΕΘΟ και 
κουμπάρος του Υπουργού Εθνικής Οικονομίας και η οποία "REMACO" αξιολόγησε το επιχειρησιακό πρόγραμμα της ΕΑΒ, είναι -προσέξτε- σύμβουλος του ΥΠΕΘΟ, που διαθέτει τα χρήματα για την αγορά του Eurofighter και πωλεί την ΕΑΒ και ταυτόχρονα είναι και σύμβουλος της "Daimler Chrysler Aerospace AG", δηλαδή του πωλητή του Eurofighter και υποψήφιου αγοραστή της ΕΑΒ.
Εάν αυτό δεν είναι διαπλοκή, τότε ποιoς είναι ο ορισμός της;
Παρ' όλα τα παραπάνω εσείς, κύριε Υπουργέ, προβαίνετε σε μια βεβιασμένη κατ' ανάθεσην προμήθεια, κατά παράβαση των νόμων του κράτους, των υπηρεσιακών διαταγών και της δεοντολογίας σε βάρος των εθνικών μας συμφερόντων. Θα καταθέσω στα Πρακτικά, κύριε Υπουργέ, τα σχετικά έγγραφα. 
Ευχαριστώ.
(Στο σημείο αυτό ο Βουλευτής κ. Σπήλιος Σπηλιωτόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του

Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΟΣ (Απόστολος Κακλαμάνης): Ο κύριος Υπουργός Εθνικής Αμύνης έχει το λόγο.
ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Διαμαρτύρομαι για την ασυναρτησία η οποία υπάρχει στα τελευταία σας 
λεγόμενα. Καμία σχέση δεν υπάρχει ούτε ξέρουμε καμία εταιρεία "REMACO". Δεν έχει καμία σχέση με την προμήθεια του Eurofighter. Εμείς

διαπραγματευόμαστε μόνο με τους κατασκευαστές του Eurofighter.
ΣΠΗΛΙΟΣ ΣΠΗΛΙΩΤΟΠΟΥΛΟΣ: Kατέθεσα τα σχετικά έγγραφα στα Πρακτικά. ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Σας
παρακαλώ. Θα παρακαλέσω να είσαστε πάρα πολύ προσεκτικός. Δεν έχει σχέση με το Eurofighter καμία εταιρεία. Το τι γίνεται στην ΕΑΒ είναι άλλο θέμα. Εμείς μιλάμε για Eurofighter αυτήν τη στιγμή. Θα σας παρακαλέσω να είσαστε πολύ προσεκτικός σχετικά με τις εντυπώσεις περί διαπλοκών.
ΣΠΗΛΙΟΣ ΣΠΗΛΙΩΤΟΠΟΥΛΟΣ: Μα σας κατέθεσα έγγραφα.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Σας παρακαλώ. Είναι ασυναρτησία. Δεν έχει καμία σχέση με τη διαδικασία.

'Οσον αφορά τη διαδικασία την οποία ακολουθήσαμε, είναι σαφώς μέσα
στο π.δ. 284/89, κύριε συνάδελφε. 'Επρεπε να το γνωρίζετε αυτό εσείς. ΣΠΗΛΙΟΣ ΣΠΗΛΙΩΤΟΠΟΥΛΟΣ: Είναι κατ' ανάθεση, κύριε Υπουργέ. ΠΡΟΕΔΡΟΣ(Απόστολος Κακλαμάνης): Μη διακόπτετε, κύριε συνάδελφε. ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας):
'Επρεπε να το γνωρίζετε. Διότι έχουμε το δικαίωμα, όταν υπάρχει διεθνής συμπαραγωγή, να πάρουμε απόφαση ανάθεσης. Είναι το π.δ. 284/89.
ΣΠΗΛΙΟΣ ΣΠΗΛΙΩΤΟΠΟΥΛΟΣ: Κύριε Υπουργέ...
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Ακούστε. Αν εσείς δεν θέλετε να αντιληφθείτε περί τίνος πρόκειται και θέλετε να δημιουργείτε εντυπώσεις εδώ μέσα, είναι δικό σας θέμα. Θα με αφήσετε να συνεχίσω και θα ακούσετε αυτά που σας λέω.
'Αρα λοιπόν εδώ υπήρξε μία επιλογή, ικανοποιώντας άριστα τα συμφέροντα του ελληνικού δημοσίου, η οποία μας έδωσε τη δυνατότητα να ενταχθούμε ισότιμα σε ένα κονσόρτσιουμ τεσσάρων ευρωπαϊκών χωρών που παράγουν για πρώτη φορά τετάρτης γενιάς μαχητικό αεροπλάνο. Δεν υπάρχει ανταγωνιστική προσφορά σ'αυτό, κύριε συνάφελφε, το ξέρετε πολύ καλά. 
'Αρα λοιπόν ό,τι καλύτερο μπορούσε να γίνει, έγινε. Από κει και πέρα
οι όροι, όπως σας είπα, για την υλοποίηση αυτής της σύμβασης είναι υπό διαπραγμάτευση αυτήν τη στιγμή και σας υποστηρίζω: Πρώτον, ότι η τιμή είναι πράγματι επαρκώς ικανοποιητική -θα σας δώσω λεπτομέρειες μόλις τελειώσουν οι διαπραγματεύσεις- και πιστεύουμε και εκτιμούμε ότι θα 
έχουμε την καλύτερη δυνατή τιμή. Δεύτερον, οι όροι της προκαταβολής -όπως σας είπα προηγουμένως- είναι δεδομένοι.
Επίσης μας λέτε: "Γιατί δεν κάνατε διαγωνισμό για να πάρετε οποιονδήποτε τύπο υπήρξε στην αγορά". Μα, κύριε συνάδελφε, αν κάναμε διαγωνισμό για τέταρτης γενιάς αεροπλάνο, θα ήμασταν δεσμευμένοι όποιον τύπο έβγαινε να χρησιμοποιήσουμε τελικά και να συμμετέχουμε στα offset μόνο αυτού του τύπου, ενώ με την επιλογή που κάνουμε να γίνουμε συνεταίρος σε ένα ολόκληρο παραγωγικό συγκρότημα τεσσάρων χωρών για επτακόσια αεροπλάνα συμμετέχουμε όχι μόνο για τα δικά μας αεροπλάνα, αλλά και για το έργο το οποίο θα προκύψει για την υπόλοιπη αγορά.
Είναι λοιπόν η μέρα με τη νύχτα η σύγκριση. Ως εκ τούτου δεν
επιτρέπεται εσείς και ως πρώην Υφυπουργός Εθνικής 'Αμυνας να λέτε τέτοια πράγματα. Γι'αυτό λοιπόν, κύριε συνάδελφε, θα ήθελα να σας παρακαλέσω να περιμένετε και τις τελικές ανακοινώσεις για τη διαπραγμάτευση, η οποία θα ολοκληρωθεί τις επόμενες δέκα ημέρες, δύο εβδομάδες το πολύ, όπως υπολογίζω, οπότε θα έχετε πλήρη εικόνα και θα πεισθείτε ότι πραγματοποιήσαμε την καλύτερη δυνατή διαπραγμάτευση και πετύχαμε τα μέγιστα για το εθνικό συμφέρον και το ελληνικό δημόσιο.
Ευχαριστώ, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Τρίτη είναι η με αριθμό 258/8.11.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αντωνίου Σκυλλάκου προς τον Υπουργό Εμπορικής Ναυτιλίας, σχετικώς με τη λήψη μέτρων επίλυσης συνταξιοδοτικών αιτημάτων των ναυτεργατών κλπ., η οποία διαγράφεται λόγω κωλύματος του κυρίου Υπουργού. 
Τέταρτη είναι η με αριθμό 254/8.11.2000 επίκαιρη ερώτηση της
Βουλευτού του Συνασπισμού της Αριστεράς και της Προόδου κ. Μαρίας
Δαμανάκη προς τον Υπουργό Περιβάλλοντος, Χωροταξίας και Δημοσίων 'Εργων, σχετικώς με την εκποίηση οικοπέδου ιδιοκτησίας της Εθνικής Τράπεζας στην περιοχή του Ελαιώνα, η οποία επίσης διαγράφεται λόγω ασθενείας του κυρίου Υπουργού.
Επίκαιρες ερωτήσεις δεύτερου κύκλου:
Πρώτη είναι η με αριθμό 252/7.11.2000 επίκαιρη ερώτηση του Βουλευτή
του Πανελλήνιου Σοσιαλιστικού Κινήματος κ. Πέτρου Κατσιλιέρη προς τον Υπουργό Ανάπτυξης, σχετικώς με την καθυστέρηση της διαδικασίας οριοθέτησης της "Περιοχής Ολοκληρωμένης Τουριστικής Ανάπτυξης" στο Νομό Μεσσηνίας, η οποία διαγράφεται λόγω κωλύματος του ερωτώντος Βουλευτού, συνεπεία αυτοκινητιστικού ατυχήματος όπως μας ειδοποίησε μόλις πριν από λίγο.
Δεύτερη είναι η με αριθμό 256/8.11.2000 επίκαιρη ερώτηση του Βουλευτή της Νέας Δημοκρατίας κ. Βασιλείου Κορκολόπουλου προς τον Υπουργό Περιβάλλοντος, Χωροταξίας και Δημοσίων 'Εργων, σχετικώς με τα αντιπλημμυρικά έργα στην Αττική κλπ.
Η επίκαιρη ερώτηση του κ. Κορκολόπουλου έχει ως εξής:
"Η μη έγκαιρη κινητοποίηση του κρατικού μηχανισμού και στις πρόσφατες πλημμύρες έδειξε ότι πολύ εύκολα μπορεί να προκληθεί το χάος στην Αττική, αφού η ΕΥΔΑΠ κατά κύριο λόγο όσο και οι δήμοι δεν είχαν φροντίσει να καθαρίσουν τα φρεάτια των πόλεων.
Αποτέλεσμα αυτής της κατάστασης ήταν δύο νεροποντές, χρονικής διάρκειας μισής ώρας έκαστη, να πλημμυρίσουν την Αττική. Μ' αυτήν την εικόνα που αποτυπώνεται σε άρθρα των αθηναϊκών εφημερίδων με τίτλους "Ανύπαρκτα τα έργα", "Με ρυθμό χελώνας οι αναδασώσεις", "Με την πρώτη βροχή κινδυνεύουμε με καταστροφές", ο κύριος Υπουργός ΠΕ.ΧΩ.Δ.Ε. ερωτάται:
1. Τι κονδύλια έχει ζητήσει ο Πρόεδρος της Κοινότητας Πεντέλης για
αντιπλημμυρικά έργα;
2. Τι διάσταση απόψεων υφίσταται μεταξύ δήμων και ΕΥΔΑΠ;"

Ο Υφυπουργός Περιβάλλοντος, Χωροταξίας και Δημοσίων 'Εργων κ. Αθανάσιος Αλευράς έχει το λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων
'Εργων): Κύριε Πρόεδρε, απαντώντας στην ερώτηση του συναδέλφου
κ. Κορκολόπουλου πρέπει να τονίσουμε ότι για δεκαετίες το λεκανοπέδιο της Αττικής και η περιοχή της πρωτεύουσας είχε τα χαρακτηριστικά μιας
ανοχύρωτης πόλης. Μιας πόλης η οποία αναπτύχθηκε άναρχα, χωρίς υποδομές, χωρίς σχέδιο και χωρίς πρόβλεψη.
Από το 1950 και μετά ο κύριος συνάδελφος γνωρίζει πολύ καλά ότι η
ευρύτερη πολεοδομική περιοχή του Λεκανοπεδίου αναπτύχθηκε χωρίς σχέδιο, χωρίς πρόβλεψη: Ρέματα και χείμαρροι μήκους πεντακοσίων χιλιομέτρων και

άνω τσιμεντοποιήθηκαν, μπαζώθηκαν, οικοπεδοποιήθηκαν.
Από το 1994 και μετά το Υ.ΠΕ.ΧΩ.Δ.Ε. και το Τεχνικό Επιμελητήριο
Ελλάδος σε κοινή δράση εκτίμησαν ότι θα πρέπει αυτό το μεγάλο έλλειμμα στην αντιπλημμυρική θωράκιση της χώρας να αντιμετωπιστεί με έργα για τα οποία θα απαιτηθούν πάνω από τριακόσια δισεκατομμύρια (300.000.000.000) δραχμές.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Το Υπουργείο προχώρησε το 1995 στη σύναψη ενός δανείου εβδομήντα πέντε δισεκατομμυρίων δραχμών, το οποίο μαζί με εθνικούς πόρους δεκαπέντε δισεκατομμυρίων αποτέλεσε το πρώτο πακέτο μιας γενναίας πολιτικής αντιπλημμυρικής προστασίας. Με βάση αυτό το πακέτο έχει εκτελεστεί σειρά από αντιπλημμυρικά έργα, τα οποία έχουν σχέση με την αντιπλημμυρική θωράκιση ολόκληρης της χώρας αλλά και της ευρύτερης περιοχής της Αττικής. Ειδικότερα στην περιοχή της Αττικής έχουν εκτελεστεί μέχρι σήμερα
ενενήντα επτά έργα συνολικού προϋπολογισμού 44,8 δισεκατομμυρίων δραχμών. Την ίδια περίοδο θα πρέπει να τονίσουμε ότι έχουν γίνει μικρές και
μεγάλες παρεμβάσεις, προκειμένου το δίκτυο απορροής των ομβρίων υδάτων να ενισχυθεί, να επεκταθεί και να μπορέσει να καλύψει τις πολλές, μεγάλες
και επιτακτικές ανάγκες διαφόρων περιοχών του λεκανοπεδίου. Στην περιοχή της Πεντέλης το ΥΠΕΧΩΔΕ -μέσα από την ΕΥΔΑΠ- αμέσως μετά τις

καταστροφικές πυρκαγιές του 1995, έκανε έργα αξίας εννιακοσίων εκατομμυρίων δραχμών, προκειμένου να διαμορφωθούν φράγματα ανάσχεσης και να γίνουν και οι αναγκαίες παρεμβάσεις για να αποφευχθούν οι πλημμύρες στην περιοχή.
Επίσης πρόσφατα, θέλω να τονίσω, ότι η Νομαρχία Αθηνών μέσα από χρηματοδότηση της ΕΥΔΑΠ προχώρησε σε σχετική εργολαβία ύψους ενενήντα εκατομμυρίων δραχμών για την κατασκευή αγωγών ομβρίων υδάτων στην περιοχή της Πεντέλης.
Θέλω να τονίσω ότι ασφαλώς κανένας δεν μπορεί να ισχυριστεί ότι τα πράγματα είναι τέλεια. Γνωρίζει πολύ καλά ο κύριος συνάδελφος ότι πολλές φορές αυτή την ώρα οι μελέτες για τα αντιπλημμυρικά έργα απαιτούν πολλές προσπάθειες και σκληρό έργο, προκειμένου να ολοκληρωθούν, και πιστεύουμε ότι σύντομα θα είμαστε σε θέση να προχωρήσουμε και σε νέες προτάσεις και σε νέα έργα για την προστασία όλων των περιοχών της Αττικής.
ΠΡΟΕΔΡΕΥΩΝ (Κωνσταντίνος Βρεττός): Ο κ. Κορκολόπουλος έχει το λόγο. ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Κύριε Πρόεδρε, με λύπη μου βλέπω ότι ο
αγαπητός συνάδελφος δεν απήντησε στα ελάχιστα ερωτήματα που έθεσα για ένα τόσο μεγάλο θέμα όπως είναι η μη προστασία στην περιοχή της Αττικής στις πλημμύρες. Και αναφέρεται μεν στην περίοδο '94 και εντεύθεν, αλλά υπάρχει και μια άλλη περίοδος πιο πίσω, που η κυβέρνηση του ΠΑΣΟΚ επίσης δεν εφρόντισε να λάβει τα κατάλληλα μέτρα.
Σήμερα μετά από μία εικοσαετία ερχόμαστε και ρωτάμε για δύο απλά
θέματα. Ο κοινοτάρχης της Πεντέλης από το 1997 ζητάει διακόσια εκατομμύρια και δεν του τα δίνετε. Επίσης καταγγέλλει ότι οι αναδασώσεις δεν έχουν πετύχει. Και για τις αναδασώσεις λέει ότι από οκτώ χιλιάδες δενδρύλλια που δεν ποτίστηκαν, τα έξι χιλιάδες μαράθηκαν, τα έξι χιλιάδες δεν μπόρεσαν να αναπτυχθούν, διότι το κράτος δεν φρόντισε να ποτιστούν. 
Θέλω να πω, κύριε Πρόεδρε, ότι αυτά είναι έλλειψη προγραμματισμού,
που ίσως βαρύνει όλους μας, τον καθένα με το μερίδιό του. Δεν μπορεί να βάζουμε οκτώ χιλιάδες δέντρα, ένα αστείο ποσό για τη δενδροφύτευση για τις πυρκαγιές του '95 και από αυτά να μαραίνονται τα έξι χιλιάδες. Δεν μπορεί να έχουμε κάνει προστασία η οποία δεν έχει τύχει καμίας επισκευής και καμίας παρακολούθησης κατά το διάστημα αυτό, ούτως ώστε να μπορέσει να επιζήσει για λίγα χρόνια μέχρι να αναπτυχθούν οι αναδασώσεις και ταυτόχρονα να λέμε ότι στερούμεθα ακόμα μελετών.
Τελειώνοντας, κύριε Πρόεδρε, σκεφτείτε να έρθουν οι Ολυμπιακοί του
2004.
Ξέρετε καλύτερα από μένα ότι τέτοιες πλημμύρες με τέτοια φαινόμενα
έρχονται τον Αύγουστο, στα μπουρίνια που πιάνουν και στην Αττική. Θα γίνονται οι Ολυμπιακοί και θα πλημμυρίσει η Αθήνα.
Δεύτερον, ο κύριος Υπουργός δεν μου απάντησε στο βασικότερο ζήτημα που του θέτω: Τι πρόβλημα υπάρχει μεταξύ ΕΥΔΑΠ και δήμων; Αφορά και εσάς, κύριε Πρόεδρε, διότι δεν είναι δυνατόν η ΕΥΔΑΠ να βρίσκεται σε τέτοια ευθεία σύγκρουση με του δήμους και να μην μπορεί η Κυβέρνηση να επιβάλει, είτε με τον προφορικό λόγο είτε με την οποιαδήποτε απόφαση το τι πρέπει να γίνει.
Εγώ θα έλεγα -και το επαναλαμβάνω για τελευταία φορά- ότι η έλλειψη
συντονισμού, η έλλειψη προγραμματισμού, είναι αιτία του κάθε κακού. Ευχαριστώ πολύ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο. ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων
'Εργων): Κύριε Πρόεδρε, ασφαλώς δεν πρόλαβα να απαντήσω στο δεύτερο ερώτημα του κυρίου συναδέλφου και θα το κάνω τώρα.
Θέλω να τονίσω, όμως, ότι, όπως εξήγησα, η άναρχη ανάπτυξη του Λεκανοπεδίου ήταν αυτή η οποία οδήγησε σε πολλά και σοβαρά προβλήματα στον αντιπλημμυρικό σχεδιασμό. Τα γνωρίζει ίσως καλύτερα από εμένα ο κύριος συνάδελφος, επειδή είναι και μηχανικός. Και βεβαίως γνωρίζει πόσο δύσκολο είναι σήμερα να προσφέρουμε ολοκληρωμένη αντιπλημμυρική προστασία σε αρκετές περιοχές της Αττικής, ακριβώς λόγω της δόμησής τους και της δυσχέρειας που υπάρχει πλέον ώστε να γίνουν οι αναγκαίες παρεμβάσεις ή, ακόμη, λόγω της αύξησης του κόστους των αναγκαίων αντιπλημμυρικών έργων. 
Είπα προηγουμένως ότι ο πρόεδρος της κοινότητας έχει ζητήσει κάποια
χρήματα. Η νομαρχία εκτελεί έργα ύψους ενενήντα εκατομμυρίων

(90.000.000) δραχμών με χρηματοδότηση της ΕΥΔΑΠ. Και υπάρχει μία συνεργασία ανάμεσα στο Υπουργείο και στη νομαρχία προκειμένου να γίνουν αυτά τα οποία τουλάχιστον είναι απολύτως αναγκαία να γίνουν.
Το ζήτημα των αναδασώσεων στην περιοχή το είδα κι εγώ στα έγγραφα και θα το διαβιβάσω στο Υπουργείο Γεωργίας με την παράκληση βεβαίως να υπάρξει μία συνεργασία με την κοινότητα, ώστε να αντιμετωπισθεί το

πρόβλημα εάν υπάρχει, γιατί είναι κάτι το οποίο δεν το γνωρίζω.
'Οσον αφορά δε, το θέμα της διάστασης ανάμεσα σε δήμους και ΕΥΔΑΠ, θέλω να τονίσω ότι η ΕΥΔΑΠ έχει την ευθύνη του καθαρισμού των αγωγών ομβρίων υδάτων στο εσωτερικό τους. Από εκεί και πέρα με την έναρξη του φθινοπώρου η ΕΥΔΑΠ όπως όφειλε, έστειλε μία επιστολή σε όλους τους δημάρχους του Λεκανοπεδίου ζητώντας και παρακαλώντας να υπάρξει και μία αντίστοιχη μέριμνα από την πλευρά τους, προκειμένου οι σχάρες των φρεατίων να μη φράζουν από απορρίμματα τα οποία δεν συλλέγονται κανονικά ή από εγκαταλελειμμένα αυτοκίνητα ή από διάφορες άλλες ύλες οι οποίες φράζουν τους αγωγούς και εμποδίζουν να λειτουργήσει το αντιπλημμυρικό σύστημα. Αυτό ήταν το ένα ζήτημα.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Υφυπουργού)
Τελειώνω, κύριε Πρόεδρε.
Το δεύτερο είναι ότι η ΕΥΔΑΠ κάλεσε τους δήμους να τους χρηματοδοτήσει με ένα ποσό -με σύναψη προγραμματικών συμβάσεωνπροκειμένου να κάνουν εργασίες σε δευτερεύοντα φρεάτια του δικτύου της περιοχής τους. 'Αλλοι δήμοι ανταποκρίθηκαν, άλλοι δεν ανταποκρίθηκαν. Η ΕΥΔΑΠ πάντως με τις εργολαβίες τις οποίες έχει συστήσει -μία για κάθε τομέα αποχέτευσης της περιοχής του Λεκανοπεδίου- προχωράει κανονικά και ολοκληρώνει το έργο της, όπως έχει υποχρέωση με βάση τη σύμβαση που υπάρχει με το Υ.ΠΕ.ΧΩ.Δ.Ε.
ΠΡΟΕΔΡΕΥΩΝ (Κωνσταντίνος Βρεττός): Η τρίτη με αριθμό 259/8.11.2000
επίκαιρη ερώτηση της Βουλευτού του Κομμουνιστικού Κόμματος Ελλάδος κ. Λιάνας Κανέλλη προς τον Υπουργό Εθνικής Παιδείας και Θρησκευμάτων, σχετικώς με την αποκατάσταση των ζημιών στα κτίρια των Τεχνολογικών Εκπαιδευτικών Ιδρυμάτων της Αθήνας, που προκλήθηκαν από τον περσινό σεισμό, διαγράφεται λόγω κωλύματος του αρμοδίου Υπουργού.

Επίσης, η τέταρτη με αριθμό 245/7.11.2000 επίκαιρη ερώτηση του
Ανεξάρτητου Βουλευτή κ. Γεωργίου Καρατζαφέρη προς τους Υπουργούς Εσωτερικών, Δημόσιας Διοίκησης και Αποκέντρωσης, Δημόσιας Τάξης, σχετικώς με τις δυσμενείς προοπτικές από την έντονη παρουσία του αλβανικού στοιχείου στην Ελλάδα κλπ., ομοίως διαγράφεται λόγω κωλύματος του αρμοδίου Υπουργού.
Κυρίες και κύριοι συνάδελφοι, ολοκληρώθηκε η συζήτηση των επικαίρων
ερωτήσεων.
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, εισερχόμαστε
στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η υπ'αριθμόν 19/25.10.2000 επερώτηση των Βουλευτών της
Νέας Δημοκρατίας κυρίων Θεόδωρου Κασσίμη, Βασιλείου Βύζα, Ζέτας Μακρή-Θεοφίλου, Νικολάου Τσιαρτσιώνη, Παναγιώτη Ψωμιάδη, Μιχάλη Παπαδόπουλου, Νικολάου Κορτσάρη, Ελευθέριου Παπαγεωργόπουλου, Δημητρίου Κωστόπουλου, Πέτρου Τατούλη και Γεωργίου Βουλγαράκη προς τον Υπουργό Ανάπτυξης, σχετικά με την ενεργειακή πολιτική της Κυβέρνησης.
Ο κ. Θεόδωρος Κασσίμης έχει το λόγο.
ΘΕΟΔΩΡΟΣ ΚΑΣΣΙΜΗΣ: Πριν λίγες μέρες, κύριοι συνάδελφοι, ο διοικητής της Τράπεζας της Ελλάδος εξέφρασε έντονη ανησυχία για την αύξηση του δομικού πληθωρισμού τον Οκτώβριο και επεσήμανε ότι πρόκειται για μία εξέλιξη, η οποία σηματοδοτεί τη διάχυση των ανατιμήσεων του πετρελαίου και σε άλλες περιοχές.
Ταυτόχρονα οι εκτιμήσεις της Κεντρικής Τράπεζας για τον επόμενο χρόνο είναι ότι ενώ μέχρι τέλος του χρόνου θα πάμε στο 4%, ο μέσος όρος του χρόνου θα είναι 3% με 3,5%.
Θα μου πείτε γιατί τα λέω αυτά. Διότι αυτή η επικίνδυνη εξέλιξη δεν οφείλεται απλά και μόνο σε μία πετρελαϊκή κρίση. Οφείλεται κατά βάση στην κοντόφθαλμη πολιτική της σημερινής Κυβέρνησης, η οποία ασχολείται με την καθημερινή διαχείριση, η οποία ντύνει και ονοματίζει ψευδεπίγραφα διάφορες πολιτικές, αλλά με πολύ βραχυχρόνιους στόχους.
Θέλω να υπενθυμίσω ότι στις 23 Μαϊου, έξι μήνες πριν από τώρα, είχα καταθέσει μια ερώτηση προς το Υπουργείο Ανάπτυξης και το Υπουργείο Εθνικής Οικονομίας. Και επειδή προεβλέπετο ότι θα διαρκέσει η κρίση του πετρελαίου, ζήταγα να είναι σε εγρήγορση η Κυβέρνηση, να μελετήσει και να πάρει μέτρα για να αποφύγουμε τυχόν καταστροφικά αποτελέσματα στην οικονομία, τα οποία θα φανούν μετά από έξι μήνες, από τις αλυσιδωτές
επιπτώσεις από μια μακροχρόνια πετρελαϊκή κρίση.
Ενώ το Υπουργείο Ανάπτυξης έδειξε μια σοβαρότητα όσον αφορά τον προβληματισμό για τις επιπτώσεις στην παραγωγή, φυσικά η απάντηση ότι προσπαθούμε να συμπιέσουμε τα κέρδη στη διακίνηση, για να μειώσουμε το κόστος, ήταν αστεία. Το δε Υπουργείο Οικονομικών μου απήντησε ικανοποιημένο ότι "μείωση φορολογίας δεν πρόκειται να κάνουμε" και εκεί τελείωσε ο προβληματισμός.
Σήμερα, όμως, έχουμε τις επιπτώσεις και θέλω να ξαναπώ ότι δεν έχουμε δει τίποτα ακόμη. Οι επιπτώσεις στην ανταγωνιστικότητα της ελληνικής οικονομίας θα αρχίσουν να φαίνονται από τα τέλη του χειμώνα, μετά το Μάρτη.
Δυστυχώς η Κυβέρνηση στον τομέα της ενέργειας δεν έχει καμία πολιτική. Στα υγρά καύσιμα, στο αέριο, στην εθνική ενέργεια, δεν έχει κάνει απολύτως τίποτα. Θυμίζω ότι την περίοδο '90-'93, τότε που απελευθερώσαμε την αγορά των υγρών καυσίμων, προχωρήσαμε την υπόθεση του φυσικού αερίου και επιχειρήσαμε να προχωρήσουμε στην απελευθέρωση της παραγωγής ηλεκτρικής ενέργειας, η πολιτική μας πολεμήθηκε λυσσαλέα από την τότε Αξιωματική Αντιπολίτευση.
'Ηρθε τώρα η περίοδος 1994-2000, που δικαιώθηκε η πολιτική Μητσοτάκη, που υιοθετήθηκε θεωρητικά αυτή η προσπάθεια εκσυγχρονισμού της οικονομίας και απελευθερώσεώς της. Και τι έχει κάνει η Κυβέρνηση; Απολύτως τίποτα. 'Εχουν σπαταληθεί τεράστια ποσά τα τελευταία επτά χρόνια, έχουν χαθεί επτά πολύτιμα χρόνια, με αποτέλεσμα στην πρώτη κρίση η Ελλάδα να
φαίνεται γυμνή ενεργειακά, σε μια πραγματικά πάρα πολύ κρίσιμη στιγμή για το μέλλον της εθνικής μας οικονομίας, τουλάχιστον τα επόμενα είκοσι χρόνια.
Στο θέμα των πετρελαίων οι έρευνες στο εσωτερικό ακολούθησαν μια
αστεία έως ύποπτη πορεία.
H εξασφάλιση ετοίμων προϊόντων για άντληση στο εξωτερικό έμεινε απλώς σε επανειλημμένες διακηρύξεις κυβερνητικών παραγόντων.
Στο εσωτερικό έχουν γίνει σκάνδαλα. Εμένα δεν μου αρέσει να χρησιμοποιώ βαριές εκφράσεις. Θα σας πω τρεις χαρακτηριστικές περιπτώσεις. Τρία χρόνια μετά από την πτώση της κυβέρνησης της Νέας Δημοκρατίας αποφάσισε ευτυχώς η κυβέρνηση Σημίτη να υιοθετήσει το σύγχρονο νομοθετικό πλαίσιο για την απελευθέρωση των ερευνών στη χώρα και να προχωρήσει μετά από άλλα δύο χρόνια στην ανάθεση ερευνών σε δύο κοινοπραξίες. Η μια απ' αυτές ήταν η εταιρεία "ΤΡΙΤΩΝ" στην περιοχή της Αιτωλοακαρνανίας, σε συνεργασία με τα "ΕΛ.ΠΕ".
Στις 4 Μαρτίου 2000, ένα μήνα και πέντε μέρες πριν από τις εκλογές ο 
τότε Υπουργός Ανάπτυξης κ. Βενιζέλος και ο τότε Υφυπουργός ΠΕ.ΧΩ.Δ.Ε. κ. Βερελής, υποψήφιος και στην Αιτωλοακαρνανία, ανακοίνωσαν σε τηλεοπτική συνέντευξη με δηλώσεις τους "βρέθηκε πολύ πετρέλαιο στην Αιτωλοακαρνανία, τριάντα χιλιάδες βαρέλια την ημέρα θα είναι η άντληση". Εκατοντάδες

θέσεις εργασίας υποσχέθηκε ο κ. Βερελής. Και ο κ. Τζέλας ο Πρόεδρος των "ΕΛ.ΠΕ." σιγοντάριζε και πανηγύριζε μαζί του.
'Εχουν περάσει από τότε οκτώ μήνες. Τι έγινε μέχρι σήμερα; Το ΠΑ.ΣΟ.Κ. έγινε Κυβέρνηση, ο κ. Βερελής εξελέγη Βουλευτής, ο κ. Τζέλας παραμένει στα "ΕΛ.ΠΕ." και οι άνεργοι της Αιτωλοακαρνανίας παραμένουν άνεργοι. Επρόκειτο περί απάτης, διότι λίγες μέρες πριν οι εργαζόμενοι στον κλάδο με ανακοίνωσή τους είχαν επισημάνει ότι η εταιρεία "ΤΡΙΤΩΝ" μεθοδεύει ήδη την αποχώρησή της από την έρευνα και την απαγκίστρωσή της από τις συμβατικές υποχρεώσεις. Παρ' όλα αυτά, η Κυβέρνηση έλεγε "τριάντα χιλιάδες βαρέλια" και πράγματι λίγο μετά σταμάτησαν οι έρευνες, έφυγε η εταιρεία.
Πάμε τώρα στη δυτική Ελλάδα, στην Πελοπόννησο. Η εταιρεία "ENTERPRISE OIL" έχει αναλάβει τις έρευνες εκεί. Ακούσαμε προ μηνός κάποια δήλωση από κυβερνητικό στέλεχος η οποία δημοσιεύθηκε, ακούστηκε στα ραδιόφωνα "ευρέθη πετρέλαιο". Τι πετρέλαιο ευρέθη; Η εταιρεία "ΕNTERPRISE OIL"... 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Πότε το είπε αυτό η
Κυβέρνηση;
ΘΕΟΔΩΡΟΣ ΚΑΣΣΙΜΗΣ: Προ μηνός σε ανακοινώσεις στα μέσα.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κάνετε λάθος. Η Κυβέρνηση δεν έχει κάνει τέτοια ανακοίνωση. Ούτε εταιρεία ανακοίνωσε. 
ΘΕΟΔΩΡΟΣ ΚΑΣΣΙΜΗΣ: Χαίρομαι που δεν ήταν κυβερνητική ανακοίνωση. Θα
σας πω πού το είδα δημοσιευμένο, όχι όμως ως δήλωση Υπουργού.
Ξέρετε γιατί η εταιρεία "ΕNTERPRISE" πήρε την άδεια για την περιοχή;
Επειδή, σε αντίθεση με άλλους ενδιαφερόμενους, προσέφερε βαθιά γεώτρηση στα πεντέμισι χιλιάδες μέτρα. Η βαθιά γεώτρηση κοστίζει περίπου 20 με 25 εκατομμύρια δολάρια, σε αντίθεση με τη μεσαία γεώτρηση που κοστίζει γύρω στα 6 με 7 εκατομμύρια δολάρια.
Στις 20.4.99, αφού προηγουμένως έχει ρωτήσει -πριν από ένα μήνα- ο
συνάδελφος κ. Σαλαγκούδης την Κυβέρνηση, αν αληθεύουν οι πληροφορίες ότι η εταιρεία "ENTERPRISE OIL" ζητάει να αφαιρεθεί ο όρος για τα πέντε χιλιάδες τριακόσια μέτρα και να αντικατασταθεί με δύο μικρές γεωτρήσεις στα δυόμισι χιλιάδες μέτρα -προσέξτε- ο τότε Υπουργός Ανάπτυξης απαντά στον κ. Σαλαγκούδη. Διαβάζω επί λέξει: "Τα "ΕΛ.ΠΕ." δεν αποδέχθηκαν το αίτημα της εταιρείας". Πιο κάτω: "Τα συμφέροντα του δημοσίου διασφαλίζονται πλήρως, δεδομένου ότι από τη σύμβαση η εταιρεία είναι υποχρεωμένη να δαπανήσει τα ποσά που έχουν συμφωνηθεί".
Και καταλήγει με το εξής εκπληκτικό: "Ενδεχόμενη αποδοχή της πρότασης της εταιρείας πράγματι αποδυναμώνει τη δυνατότητα συλλογής πετρελαιογεωλογικών πληροφοριών από τους βαθείς σχηματισμούς στην περιοχή". Ο κύριος Υπουργός Ανάπτυξης εξαπατούσε το ελληνικό Κοινοβούλιο την ώρα εκείνη, διότι λίγο μετά τα "ΕΛ.ΠΕ." απεδέχθησαν τις προτάσεις της "ENTERPRISE OIL" να μη γίνει γεώτρηση στα πεντέμισι χιλιάδες μέτρα και να αντικατασταθεί από δύο μεσαίου βάθους γεωτρήσεις έναντι 8% ποσοστού, το οποίο προσετέθη στο 12% που είχαν τα "Ελληνικά Πετρέλαια". Είναι ένα ποσοστό άχρηστο, διότι από την ώρα που δεν έχουμε ανακάλυψη πετρελαίου ή 8% ή 18% ή 28% και αν έπαιρναν τα "ΕΛ.ΠΕ.", καμία αξία δεν θα είχε. Θυμίζω ότι τότε οι τιμές του πετρελαίου ήταν κάτω από τα είκοσι (20) δολάρια το βαρέλι.
Η εταιρεία, λοιπόν, έφερε το γεωτρύπανό της και έκανε γεωτρήσεις στα 
δύο χιλιάδες τριακόσια μέτρα, όπου και βρήκε μικρά ίχνη πετρελαίου. Τελείωσε και η σύμβασή της και σηκώθηκε και έφυγε. Το ερώτημα είναι το
εξής: Γιατί επροκρίθη; Επειδή θα έκανε τη βαθιά γεώτρηση; Γιατί ο
Υπουργός έλεγε ότι δεν πρόκειται να δεχθεί αλλαγή της σύμβασης, διότι
πρέπει τα βαθιά κοιτάσματα να ερευνηθούν;
Με τίνος την έγκριση τα "ΕΛ.ΠΕ." προχώρησαν σε μία τέτοια διαδικασία,
που αποστερεί το ελληνικό δημόσιο από το να ερευνήσει σε πραγματικό βάθος κοιλότητες οι οποίες θεωρητικά μπορεί να έχουν εκμεταλλεύσιμα κοιτάσματα; 
Επίσης, χαρίζει στην εταιρεία μειωμένο κόστος δεκαπέντε εκατομμύρια
δολάρια. Γιατί;
Δεν μπορώ σε όλα αυτά να πω ότι είναι ερασιτεχνισμός. Δεν θέλω εγώ να κρίνω τι ακριβώς ήταν. Αλλά δεν είναι δυνατόν να υπάρχει ερασιτεχνισμός. Και θα σας πω πιο κάτω πόσο ερασιτέχνες είναι οι τοποθετούμενοι στο χώρο

των πετρελαίων από την Κυβέρνηση και πόσο επαγγελματίες γίνονται όταν φύγουν από εκεί.
Ας πάρουμε τον Πρίνο τώρα, το τρίτο αριστούργημα αυτής της Κυβερνήσεως. Η κοινοπραξία που εκμεταλλευόταν τα κοιτάσματα του Πρίνου στις 31.12.1998 κατήγγειλε τη σύμβαση και πραγματικά αποχώρησε στις 19.3.1999. Το δημόσιο έπρεπε ή να δεχθεί την καταγγελία και να προχωρήσει μαζί με την κοινοπραξία σε αποκατάσταση του περιβάλλοντος -ένα κόστος γύρω στα είκοσι πέντε εκατομμύρια δολάρια για την κοινοπραξία- ή να συνεχίσει την εκμετάλλευση. Το δημόσιο αποφάσισε να συνεχίσει την εκμετάλλευση. Εκεί είχε τις εξής επιλογές:
Η μία επιλογή ήταν να αναθέσει στα "ΕΛ.ΠΕ.", που ήδη ήταν μέτοχοι της κοινοπραξίας, είχαν και εμπειρία, να συνεχίσουν την εκμετάλλευση. Η δεύτερη επιλογή ήταν να κάνει διεθνή διαγωνισμό και η τρίτη επιλογή ήταν να κάνει απευθείας ανάθεση, η οποία είναι και κατά παράβαση της σχετικής κοινοτικής οδηγίας.
Κάνει λοιπόν την ανάθεση σε μία εταιρεία "ΕΥΡΩΤΕΧΝΙΚΗ ΚΑΒΑΛΑΣ" με το λαϊκίστικο σκεπτικό ή αυτό που προέβαλε ότι το 67% θα έχει η εταιρεία και το 33% οι εργαζόμενοι, για να μη χάσουν τη δουλειά τους. Κατ'αρχάς μπορούσαν να κάνουν άντληση τα "ΕΛ.ΠΕ." μέχρι να υλοποιηθεί ο διεθνής διαγωνισμός.
Ο συνάδελφος κ. Σαλαγκούδης τα έχει φέρει αυτά εδώ στη Βουλή, οι δε απαντήσεις είναι αριστούργημα που έχουν δοθεί από την Κυβέρνηση και είναι απαντήσεις που αποδεικνύουν πόσο εξαπατά η Κυβέρνηση κατά συρροήν και το Κοινοβούλιο και τον ελληνικό λαό. Η περίφημη δε "ΕΥΡΩΤΕΧΝΙΚΗ" δεν είχε λεφτά φαίνεται.
Πήρε πέντε εκατομμύρια (5.000.000) δολάρια προκαταβολή από τα
"ΕΛ.ΠΕ." έναντι μελλοντικών παραδόσεων ποσοτήτων πετρελαίου και έδωσε την
αξιόλογη εγγυητική επιστολή των διακοσίων εκατομμυρίων (200.000.000) δραχμών. Δώστε μου εμένα πέντε εκατομμύρια (5.000.000) δολάρια να σας φέρω τρία εκατομμύρια (3.000.000) δολάρια εγγυητική επιστολή και όχι διακόσια εκατομμύρια (200.000.000), όχι λιγότερο δηλαδή από ένα εκατομμύριο (1.000.000) δολάρια εγγυητική επιστολή.
Και ερωτώ: Γιατί αυτή η προκαταβολή; Για να χρηματοδοτηθεί η εταιρεία στην οποία ανατέθηκε. Αυτή η εταιρεία χωρίς κανένα οικονομικό ρίσκο -λεφτά δεν έβαλε, προκαταβολή πήρε- σε βεβαιωμένα κοιτάσματα θα πρέπει να εισπράξει εκατό με διακόσια δισεκατομμύρια μέσα στα επόμενα τρία χρόνια, με ένα κέρδος που υπολογίζεται grosso modo γύρω στα τριάντα δισεκατομμύρια.
Και ερωτώ: Γιατί τα "Ελληνικά Πετρέλαια" απεμπόλισαν αυτήν τη δραστηριότητα; Ποιο είναι το όφελος του ελληνικού δημοσίου από αυτής της μορφής την παραχώρηση; Τι θα γίνει με την περιβαλλοντική αποκατάσταση, όταν τελειώσει η εκμετάλλευση από την "ΕΥΡΩΤΕΧΝΙΚΗ"; Ποιος θα έχει την ευθύνη για ένα ποσό άλλων είκοσι πέντε με τριάντα εκατομμυρίων δολαρίων; Δεν θα προχωρήσω παραπέρα. Υπάρχουν πολλά τέτοια παραδείγματα του τρόπου διαχείρισης στο εξωτερικό. Θα πω εν συντομία ότι στην Αλβανία τα "Ελληνικά Πετρέλαια" αγόρασαν το 70% της "GLOBAL" έναντι 4,8 εκατομμυρίων δολαρίων με κάποιες εγκαταστάσεις προσωρινές στο Δυρράχιο με την υποχρέωση να επενδύσουν τέσσερα εκατομμύρια (4.000.000) δολάρια για να κάνουν μόνιμες εγκαταστάσεις εκεί και μετά από την επένδυση να πάρουν μία άδεια εμπορίας.
Ξεκίνησαν, έκαναν επενδύσεις δύο εκατομμυρίων (2.000.000) δολαρίων και ξαφνικά η αλβανική κυβέρνηση τους λέει: "Α, εδώ δεν γίνεται. Εδώ η Διεθνής Τράπεζα έχει αναλάβει την ανάπτυξη του Δυρραχίου και δεν επιτρέπονται εγκαταστάσεις πετρελαιοειδών. Σηκωθείτε να φύγετε." Υπόψιν ότι αυτό το ήξερε η Κυβέρνηση, διότι σε απάντηση ερώτησης του κ. Σαλαγκούδη αναφέρεται ότι είμαστε μία από δύο εταιρείες που θα μείνουμε σε αυτόν το χώρο, διότι θα τον αναπτύξουμε το χώρο αυτόν.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος
της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Τότε είπαν ότι είμαστε οι μόνοι που έχουμε άδεια εμπορίας πετρελαιοειδών στην Αλβανία. Ψέματα! Σήμερα, λοιπόν η επένδυση έχει
γίνει με δύο εκατομμύρια (2.000.000) δολάρια. Η εταιρεία είναι στον αέρα. Δεν της λέει κανείς που θα μεταφερθεί και πάνω από όλα, αφού δεν έχει
κάνει τις εγκαταστάσεις, δεν έχει άδεια εμπορίας πετρελαιοειδών στην Αλβανία.
Θέλω να σας πω συμπτωματικά ότι ο κ. Δασκαλάκης -πρώην διευθυντικό
στέλεχος στη "Δ.Ε.Π." και από τα ιστορικά στελέχη του ΠΑ.ΣΟ.Κ.- σε συνεργασία με τον επιχειρηματία κ. Βρυώνη την ίδια εποχή αγοράζουν την "AL PETROL" στην Αλβανία με εγκαταστάσεις στο λιμάνι Σεντζίν και με δεκαετή άδεια εμπορίας με τίμημα επτά εκατομμύρια (7.000.000) δολάρια. 
Κύριε Υπουργέ, θέλω να πω αυτό που μου κάνει εντύπωση: 'Οσο τα

στελέχη σας διευθύνουν τις κρατικές επιχειρήσεις, όλο "φάλτσα" κάνουν. Λίγο ανίκανοι είναι, λίγο επιπόλαιοι είναι, αλλά μόλις φύγουν από κει και κάνουν παρόμοιες επιχειρήσεις, κάνουν εκπληκτικές συμφωνίες. Αυτό πρέπει
να αναλυθεί μάλλον ψυχολογικά.
Δεν θα προχωρήσω στα Σκόπια. Θα πω μονάχα δύο λόγια, όσον αφορά στο φυσικό αέριο. Στο φυσικό αέριο εγκληματίσατε. Τεράστιες καθυστερήσεις, υπέρμετρη επιβάρυνση του αγωγού, υπερτιμολογήσεις, απευθείας αναθέσεις, έφτασαν το κόστος του έργου σήμερα να είναι κάτι παραπάνω από επτακόσια δισεκατομμύρια δραχμές. Καθυστερήσατε εγκληματικά τους διαγωνισμούς για τα δίκτυα διανομής. Τώρα σε επαναληπτικό διαγωνισμό δόθηκε η Αττική. Μη 
μου πείτε ότι πήρατε πολλά χρήματα, ότι ήταν επιτυχημένοι οι διαγωνισμοί. Δεν πήρατε. Ξέρετε γιατί; Δεν υπήρχε ανταγωνισμός.
Κύριοι συνάδελφοι, ήταν τόσο ασαφείς οι διακηρύξεις για Θεσσαλία, Θεσσαλονίκη και Αττική, με αποτέλεσμα από δέκα, που προεπιλέγησαν, να λάβουν μόνο τρεις στο διαγωνισμό για τη βόρειο Ελλάδα και από πέντε μόνο δύο.
Και αυτό γιατί ήταν πολύ μπερδεμένοι και ασαφείς οι όροι. Το
αποτέλεσμα ήταν οι προσφορές, οι οποίες ενεκρίθησαν να έχουν διπλάσιο περίπου τίμημα από το δεύτερο. Αυτό σημαίνει ότι ο δεύτερος κάτι δεν

ήξερε. Ξέρουμε πολύ καλά ότι αυτό το τίμημα δεν είναι μόνο για τη διανομή του φυσικού αερίου. Θα τοποθετηθούν δέκα χιλιάδες χιλιόμετρα οπτικές ίνες. Θα είναι ο δεύτερος διανομέας τηλεφωνικών υπηρεσιών στην Ελλάδα
μετά τον Ο.Τ.Ε. Και μάλιστα θα έχει πιο σύγχρονη υποδομή από τον Ο.Τ.Ε. Βεβαίως, αυτό κοστολογείται.
Το τρομερό είναι ότι με τις σπατάλες, με τις υπερτιμολογήσεις και τις καθυστερήσεις το κόστος του φυσικού αερίου, το οποίο θα πληρώσει ο καταναλωτής, είναι απαγορευτικό. Η Δ.Ε.Η., που έχει ειδική ρήτρα ευνοουμένου, πελάτου παίρνει το φυσικό αέριο, το οποίο έπρεπε από το 1996 να είναι στην αγορά, σε τιμές ασύμφορες. Αυτό γιατί οι αποσβέσεις είναι τεράστιες. Το κόστος του αγωγού έχει γίνει υπερδιπλάσιο. Το 30% έως 40% της τελικής τιμής οφείλεται στο κόστος μεταφοράς.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
ΠΡΟΕΔΡΕΥΩΝ (Παναγιώτης Σγουρίδης): Κύριε Κασσίμη, έχει ήδη λήξει ο
χρόνος σας.
ΘΕΟΔΩΡΟΣ ΚΑΣΣΙΜΗΣ: Κύριε Πρόεδρε, αφαιρέστε δύο λεπτά από τη
δευτερολογία μου.
Κύριε Υπουργέ, στο θέμα των αποσβέσεων η Κυβέρνηση πρέπει να δείξει θάρρος. Αυτό που λέω δεν αφαιρεί τις οικονομικές και πολιτικές ευθύνες της Κυβέρνησης για το κόστος του αγωγού. Περάστε το σε εθνική υποδομή. Πάψτε να ζητάτε αποσβέσεις από την τιμή του φυσικού αερίου, διότι θα είναι άχρηστο ένα πολύ μεγάλο έργο που έχει γίνει. Δεν θα προσφέρει τίποτα ούτε στη βιομηχανία ούτε στην παραγωγή ηλεκτρικής ενέργειας ούτε στον καταναλωτή. Να πείτε τουλάχιστον ότι τα κάνατε θάλασσα. Τόσα και τόσα πληρώνει ο ελληνικός λαός. Ας πληρώσουμε και αυτό. Ας πάει στον προϋπολογισμό για να πάψει να επιβαρύνει το φυσικό αέριο με τόσο υπέρμετρες αποσβέσεις.
Για την ηλεκτρική ενέργεια δεν θα πω τίποτα. Πρέπει να τα συζητήσουμε όλοι. Θέλω μόνο να θυμίσω πως όταν η κυβέρνηση Μητσοτάκη προσεπάθησε, βλέποντας με προοπτική, να απελευθερώσει σταδιακά την αγορά, ξεκινώντας από την παραγωγή της ηλεκτρικής ενέργειας, κατηγορηθήκαμε ως εγκληματίες ότι ξεπουλάμε τα πάντα. Το ΠΑ.ΣΟ.Κ. τότε είχε ξεσηκώσει την Ελλάδα. Είχαμε και άλλες φωνές από άλλους χώρους, που έμεναν προσηλωμένοι στην καθεστηκυία λογική.
Σήμερα, κύριε Υπουργέ, έχουμε φθάσει, παρά το γεγονός ότι έχουμε πάρει παράταση δύο χρόνια από την Ευρωπαϊκή 'Ενωση, υποχρεωτικά στις 19 Φεβρουαρίου στην απελευθέρωση της αγοράς ηλεκτρικής ενέργειας. Εμείς έχουμε μόνο μία ρυθμιστική αρχή, η οποία δεν έχει καμία τεχνική και ανθρώπινη υποδομή. Δεν έχουμε καν τους κανονισμούς, οι οποίοι πρέπει να 
διέπουν την απελευθερωμένη αγορά. Λένε ότι είναι έτοιμοι, αλλά κρύβονται. Δεν ξέρω γιατί.
Πάνω απ' όλα στις 19 Φεβρουαρίου θα έχουμε ένα χάος, αν το σύστημα
που θα εφαρμοστεί δεν δοκιμαστεί πάνω σε μονάδες της Δ.Ε.Η. Με τη λογική αυτού του πειράματος είναι ανεξάρτητη παραγωγή επί ένα εξάμηνο. Ποια

αγορά θα μπορέσει να εξυπηρετήσει; Θα έχουμε κομφούζιο στην αγορά της ηλεκτρικής ενέργειας.
Το σημαντικό είναι ότι δεν υπάρχει ενεργειακή πολιτική της Κυβέρνησης. Δεν υπάρχει καμία μελέτη για την επιλογή ενός μείγματος καυσίμων για τις ενεργειακές ανάγκες της χώρας, το οποίο θα μας δίνει το χαμηλότερο δυνατό κόστος, τη χαμηλότερη δυνατή επιβάρυνση του περιβάλλοντος και πάνω απ' όλα ένα μείγμα, που θα μας δίνει μια ασφάλεια καλύψεως των ενεργειακών αναγκών κάτω από οποιεσδήποτε συνθήκες.

Φοβάμαι ότι κρατάτε κατακερματισμένο τον τομέα της ενέργειας απλά και μόνο για να μπορούν να υπηρετούνται κάποια παιχνίδια και κάποιες σκοπιμότητες, αλλά εγκληματείτε σε βάρος της εθνικής οικονομίας. Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Πρόεδρος του Συνασπισμού της Αριστεράς και της Προόδου κ. Νίκος Κωνσταντόπουλος με επιστολή του ορίζει Κοινοβουλευτικό Εκπρόσωπο για τη συζήτηση της επερώτησης αυτής τον κ. Παναγιώτη Λαφαζάνη.
Από τη Νέα Δημοκρατία, με επιστολή προς το Προεδρείο, ορίζεται ως
Κοινοβουλευτικός Εκπρόσωπος για την επερώτηση αυτή ο κ. Γεώργιος Βουλγαράκης.
Επίσης ο κ. Χρήστος Μαγκούφης, Βουλευτής Τρικάλων, ζητεί ολιγοήμερη
άδεια απουσίας του στο εξωτερικό.
Εγκρίνει η Βουλή;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε.
Ο κ. Βύζας έχει το λόγο.
ΒΑΣΙΛΕΙΟΣ ΒΥΖΑΣ: Κύριε Πρόεδρε, κυρίες και κύριοι συνάδελφοι, η τελευταία πετρελαϊκή κρίση απέδειξε για μία ακόμα φορά τις μεγάλες αδυναμίες της Κυβέρνησης. Αδυναμίες που δεν δικαιολογούνται ύστερα από τόσο μακρά θητεία στην Κυβέρνηση. Αντίθετα φανερώνουν πόσο επιπόλαια αντιμετωπίζετε τις κρίσεις, τις οποιεσδήποτε κρίσεις, χωρίς πρόνοια, χωρίς προγραμματισμό, κακές πολιτικές επιλογές στις επιχειρούμενες προβλέψεις σας, επιπόλαιες και ασυγχώρητες παραλείψεις στην επιλογή των διεθνών σας σχέσεων. Αλλά και στις συμβάσεις με πετρελαιοπαραγωγές χώρες ή με καρτέλ εταιρειών έρευνας πετρελαίου στη χώρα δεν δείξατε καμία άνεση ή εμπειρία.
Η τελευταία πετρελαϊκή κρίση, επέφερε δραματικές επιπτώσεις σε
όλους τους τομείς της οικονομίας μας, δραματικότερες όμως επέφερε στους οικογενειακούς προϋπολογισμούς -και είμαστε ακόμα στο φθινόπωρο- στις μικρομεσαίες επιχειρήσεις, στην αγροτική ανάπτυξη και στο κόστος του αγροτικού προϊόντος.
Και σήμερα, που εγκαλείστε κοινοβουλευτικά, κύριε Υπουργέ, η πολιτική σας για το πετρέλαιο χαρακτηρίζεται από έλλειψη σύγχρονης, μικροπρόθεσμης ή μακροπρόθεσμης πολιτικής. Εδώ και πολλά χρόνια αγνοείτε τις κοινοτικές οδηγίες ή τις εφαρμόζετε καθυστερημένα και στρεβλά. 'Ομως η πρωτογενής αυτή ύλη ενέργειας, το πετρέλαιο, που είναι τόσο απαραίτητο για τη χώρα μας, χρειάζεται αντιμετώπιση με τόλμη, με στρατηγικούς σχεδιασμούς και σύγχρονη ευρωπαϊκή νομοθεσία, σε ό,τι αφορά την αναζήτηση και έρευνα, την επεξεργασία και διυλιση, τη διάθεση και εμπορία.
Οι τρεις παραπάνω παράμετροι είναι απαραίτητες και για τη δική μας
ΕΛΠΕ, προκειμένου αυτή να καταστεί, αν μπορέσει, σύγχρονη και προσομοιάζουσα προς τις μεγάλες διεθνείς καθετοποιημένες εταιρείες.
Οι μέχρι τώρα πολιτικές σας, χαρακτηρίζονται δυστυχώς αποτυχημένες
και στις τρεις αυτές προϋποθέσεις. Χαρακτηριστική η αποτυχία της ΕΛΠΕ στην προσπάθειά της να δημιουργήσει αποθέματα στις βαλκανικές χώρες, ιδιαίτερα στην Αλβανία, αλλά και πιο απόμακρα, στην Δημοκρατία της Γεωργίας, στο Ιράν, στο Ιράκ και Λιβύη.
Αλλά και ο τομέας της έρευνας που ήταν αντικείμενο της πρώην ΔΕΠ ΕΚΥ -που υποβαθμίστηκε τελικά αυτή η εταιρεία- έχει να επιδείξει μόνο αποτυχίες και ύποπτες συναλλαγές. Οι δύο τελευταίες χαρακτηριστικές έρευνες για αναζήτηση πετρελαίου στη βορειοδυτική Πελοπόννησο και στην Αιτωλοακαρνανία που αναλύθηκαν από τον προηγούμενο ομιλητή, νομίζω ότι είναι χαρακτηριστικές περιπτώσεις διαπλοκής και αδιαφάνειας. Δεν είναι δυνατόν να συμφωνούμε με μία εταιρεία, να κάνει μία πρωτόγνωρη για τη χώρα μας και σε περιοχή ύποπτη για πετρελαϊκά αποθέματα γεώτρηση των πεντέμιση χιλιάδων μέτρων και ξαφνικά να αλλάζουν οι συμφωνίες να φτιάχνουμε δύο γεωτρήσεις των δυόμισι χιλιάδων μέτρων, οι οποίες παρ' όλα αυτά έδιναν αισιόδοξα γεωτρυπανικά δείγματα, ύπαρξης αποθέματος πετρελαίου. Ας πηγαίναμε στα τριάμισι χιλιάδες μέτρα ή στα τεσσεράμισι χιλιάδες μέτρα. Κάτι ανάλογο συνέβη με την "ΤΡΙΤΟΝ", τόσο στον Εύηνο όσο και στο Τρύφο δυστυχώς. Αυτές τις γεωτρήσεις τις εκμεταλλεύθηκε το ΠΑΣΟΚ και μάλιστα σε προεκλογική περίοδο. 'Ετσι έδωσαν, περισσότερο πολιτικό κέρδος, παρά έρευνα για πετρέλαιο. Πετράνθρακες ο θησαυρός.
Ο Πρίνος της Καβάλας είναι ένα δείγμα της πολιτικής σας για τα πετρέλαια, αλλά και αυτά που καταγγέλλουμε καθημερινά για διαπλοκή και αδιαφάνεια. Ο Πρίνος παραχωρήθηκε στην "Καβάλα 'Οιλ" με εξαιρετικά ζημιογόνους όρους για το δημόσιο. Δεν θα μιλήσω, τα ανέλυσε ο κ. Κασσίμης. Είμαι όμως υποχρεωμένος, ως προς την εμπορία και διάθεση του πετρελαίου που είναι συνδεδεμένη με τη δέσμευση να διαθέτει αποθέματα τουλάχιστον ενενήντα ημερών, αλλά και με τα πρατήρια διάθεσης διαφόρου μορφής και μεγέθους και που δημιουργούν φανταστικό πλαίσιο λαθρεμπορίας, νοθείας και παρανόμων κερδών από την κοστολόγηση.
Σεις, κύριε Υπουργέ, δυστυχώς δεν μπορείτε να παρέμβετε στα αποθέματα των εταιρειών, παρά μόνο σε έκτακτες ανάγκες. Διερωτώμαι όμως μπορείτε και στις έκτακτες ανάγκες με την παρούσα νομοθεσία; 'Ετσι δεν γνωρίζετε ούτε το μέγεθος των αποθεμάτων ούτε το κόστος της αποθήκευσης, αλλά και ούτε την ποιότητα, όσον αφορά τη σύνθεση των υγρών καυσίμων, φυσικά ούτε
και τα κέρδη από τη διάθεσή τους. Πολλοί συζητούν για συμπαιγνία εταιρειών-διυλιστηρίων-πρατηριούχων και όλα αυτά γιατί δεν σας το επιτρέπει η σημερινή νομοθεσία.
Αποφασίστε και κάντε πολιτική απελευθέρωσης της αγοράς των υγρών καυσίμων. Πραγματική απελευθέρωση. Δημιουργήστε την ανεξάρτητη αρχή της διαχείρισης των αποθεμάτων, όπως προτείνει ο πρόεδρος της Ρυθμιστικής Αρχής Ενέργειας. Πιστεύουμε ότι θα παταχθούν τα φαινόμενα νόθευσης. Δεν συμφωνεί ο πρόεδρος της ΕΛΠΕ και λέει ότι το σημερινό καθεστώς προστατεύει καλύτερα τον καταναλωτή. Φροντίστε, λοιπόν, να μας ενημερώσετε πώς αντιλαμβάνεστε και πώς προτίθεστε να αντιμετωπίσετε το πρόβλημα.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Η κ. Ζωή Μακρή έχει το λόγο.
ΖΕΤΑ ΜΑΚΡΗ: Κύριε Υπουργέ, εγώ θα περιοριστώ μόνο στο φυσικό αέριο. 'Οπως πολύ σωστά και εύστοχα επεσήμανε ο εισηγητής μας, η Κυβέρνηση δεν δικαιούται να επαίρεται για την τύχη των διαγωνισμών και αυτό γιατί υπήρξε μεγάλη καθυστέρηση, πάνω από τέσσερα χρόνια, και ξέρουμε όλοι ότι το αέριο είναι διαθέσιμο στη χώρα από το 1996 και παρ' όλα αυτά δεν έχει διατεθεί στην οικιακή οικονομία. Ξέρουμε πολύ καλά ότι και στην πρώτη και στην δεύτερη φάση των διαγωνισμών υπήρξε μειωμένη συμμετοχή και η πρώτη από τη δεύτερη προσφορά είχε μεγάλη απόκλιση, που γεννά εύλογα ερωτηματικά. Αυτά, βέβαια δεν είναι έκπληξη για τη Νέα Δημοκρατία που, έγκαιρα, είχε επισημάνει πως όλη αυτή η κακή εξέλιξη οφείλεται στους ασαφείς όρους που είχε η διακήρυξη για τη διοίκηση των ΕΠΑ. Εκείνο που πρέπει να σημειώσουμε είναι ότι υπήρξε απροθυμία συμμετοχής παρ' ότι υπάρχει η δυνατότητα εκτός από τα δίκτυα διανομής, με ελάχιστο κόστος, να κατασκευαστούν και τηλεπικοινωνιακά δίκτυα. Αυτό σημαίνει ότι μπορεί να είναι οι ΕΠΑ ο υπ'αριθμ. 2 παροχέας τηλεπικοινωνιακών υπηρεσιών και πιθανότατα με καλύτερη ποιότητα υπηρεσιών απ' ό,τι ο ΟΤΕ.
'Ενας άλλος κίνδυνος, που διαφαίνεται, είναι να αποτελέσουν οι ΕΠΑ ένα μέρος ενός ολιγοπωλίου και να μη συντελέσουν στην απελευθέρωση και τον ανταγωνισμό στις τηλεπικοινωνίες. Οι φόβοι αυτοί και οι υπόνοιες φαίνονται εξαιρετικά βάσιμοι δεδομένου ότι η Κυβέρνηση ακολουθεί μία προστατευτική πολιτική, που προστατεύει το μονοπώλιο του ΟΤΕ και υποχρέωσε την ΔΕΠΑ να εκχωρήσει στον ΟΤΕ την κυριότητα και την εκμετάλλευση των δικτύων επικοινωνιών υψηλής τεχνολογίας. Ανάλογη προστατευτική πολιτική ακολουθεί και για τη ΔΕΗ, η οποία επιθυμεί να δραστηριοποιηθεί στον τομέα αυτόν.
Οι επιπτώσεις όμως στην εθνική οικονομία είναι τεράστιες και δεν υπάρχει δυνατότητα τεχνολογικής αναβάθμισης ούτε και μείωσης των τιμών ούτε και δυνατότητα η Ελλάδα να παρακολουθήσει τις εξελίξεις που υπάρχουν στον τομέα αυτόν διεθνώς.
Γνωρίζουμε επίσης πολύ καλά ότι στο πρόγραμμα ανταγωνισμού του Γ' Κοινοτικού Πλαισίου Στήριξης υπάρχουν πάρα πολλά κονδύλια για το φυσικό αέριο. Μέχρι τώρα όμως δεν έχουμε δει να γίνεται καμία προσπάθεια απορρόφησης των κονδυλίων αυτών. Χαρακτηριστικό παράδειγμα αποτελεί η υπόγεια αποθήκη φυσικού αερίου στη νότια Καβάλα.
Καμία πρόοδος επίσης και καμία εξέλιξη δεν υπάρχει ούτε στην ίδρυση μηχανισμού εκτέλεσης και παρακολούθησης των έργων. Διαπιστώνουμε ότι η μονάδα οργάνωσης της διαχείρισης του Γ' Κοινοτικού Πλαισίου Στήριξης, που έχει ιδρυθεί με κοινοτική χρηματοδότηση, έχει παραγκωνισθεί και υπάρχει διάθεση να γίνεται η εκτέλεση των έργων με τους ρυθμούς και με τις διαδικασίες της Δημόσιας Διοίκησης. Αυτό βεβαίως σημαίνει ότι υπάρχουν σοβαρές πιθανότητες πολλά κοινοτικά κονδύλια να μην απορροφηθούν. Και γνωρίζουμε πολύ καλά πόσο δύσκολη είναι πια η μεταφορά των κοινοτικών κονδυλίων, που δεν απορροφώνται σε άλλα έργα.
Κατά την άποψή μας, ένα από τα σημαντικότερα προβλήματα στον τομέα
του φυσικού αερίου είναι και η τιμολογιακή πολιτική, που ακολουθεί η ΔΕΠΑ στον τομέα της ηλεκτροπαραγωγής, αλλά και της συμπαραγωγής ηλεκτρισμού και θερμότητας.
Γνωρίζουμε ότι το κόστος ηλεκτροπαραγωγής από το φυσικό αέριο είναι αρκετά υψηλό και ότι με μία σειρά από κυβερνητικές παρεμβάσεις υπάρχει η διάθεση να προστατεύεται η ΔΕΗ από τον ανταγωνισμό. Αυτό όμως είναι σε βάρος της απελευθέρωσης της αγοράς ηλεκτρικής ενέργειας.
Υψηλό επίσης είναι και το κόστος μεταφοράς του φυσικού αερίου, το

οποίο επηρεάζεται από το υψηλό κόστος του έργου του φυσικού αερίου, λόγω των υπερτιμολογήσεων και των απευθείας αναθέσεων που υπάρχουν. Κίνδυνος μεγάλος υπάρχει να αυξηθεί και το κόστος εισαγωγής του φυσικού αερίου από τη Ρωσία, γιατί ακόμα βρισκόμαστε σε διαπραγματεύσεις και διαδικασία διαιτησίας.
Η υψηλή, λοιπόν, τιμή του φυσικού αερίου έχει οδηγήσει σε ακύρωση
πολλών έργων συμπαραγωγής, έχουν χαθεί αντίστοιχες κοινοτικές επιδοτήσεις και από το Β' Κοινοτικό Πλαίσιο και κινδυνεύουν να χαθούν και άλλες από
το Γ' Κοινοτικό Πλαίσιο Στήριξης.
Το πρόβλημα αυτό ήταν γνωστό στην Κυβέρνηση εδώ και δύο χρόνια και δεν έπραξε απολύτως τίποτε. Κατά τη δική μας άποψη, η μόνη σωστή διέξοδος θα ήταν να υπάρχει μια πολιτική μερικής απελευθέρωσης στον τομέα του φυσικού αερίου συγχρόνως με τον ηλεκτρισμό, αλλά και ορισμένες παρεμβάσεις στον τρόπο τιμολόγησης της μεταφοράς του φυσικού αερίου από τη ΔΕΠΑ.
Ευχαριστώ.
(Χειροκροτήματα απο την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Ψωμιάδης έχει το λόγο.
ΠΑΝΑΓΙΩΤΗΣ ΨΩΜΙΑΔΗΣ: Ο κατ' εξοχήν τομέας στον οποίο αντικατοπτρίζονται οι τάσεις που διαμορφώνονται στην παγκόσμια οικονομία είναι αυτός της ενέργειας, παράλληλα όμως η ενεργειακή πολιτική αποτελεί σημαντική παράμετρο της εξωτερικής πολιτικής και της ασφάλειας όλων των κρατών.
Η πρόσφατη πετρελαϊκή κρίση φυσικά το αποδεικνύει, της οποίας οι
επιπτώσεις σε όλους τους οικονομικούς δείκτες της χώρας μας είναι

εμφανείς κα βεβαίως στην τσέπη του κάθε 'Ελληνα πολίτη. Αυτό πρέπει σήμερα να μας προβληματίσει και να μας κάνει να ανησυχούμε.
Το όλο πρόβλημα κατέδειξε την ανάγκη σχεδιασμού μιας αξιόπιστης ενεργειακής πολιτικής. Το απαιτούμενο ενεργειακό περιβάλλον της χώρας μας σήμερα όμως όχι μόνο δεν είναι αυτό που θα έπρεπε, αλλά είναι σχεδόν ανύπαρκτο και οι ενεργειακοί δείκτες απέχουν μακράν ακόμα και από αυτούς της Ευρωπαϊκής 'Ενωσης.
Τα βήματα και οι ενέργειες της Κυβέρνησης, σ' αυτό που λέγεται
ενεργειακή πολιτική, είναι σπασμωδικές, ανεπαρκείς, αναποτελεσματικές. Επτά χρόνια, κύριε Υπουργέ, αποδείξατε ότι δεν είστε ικανοί να διαμορφώσετε μια γενικότερη αναπτυξιακή πολιτική, αλλά και να ανταπεξέλθετε σε δύσκολες περιστάσεις.
Η Κυβέρνηση αντί από την πρώτη στιγμή της ανόδου του πετρελαίου να κηρύξει συναγερμό για την εφαρμογή μιας πολιτικής πετρελαϊκών αποθεμάτων για να ανακουφίσει την ελληνική οικονομία και τους 'Ελληνες καταναλωτές, επιδόθηκε αποκλειστικά στο θέμα του πληθωρισμού.
Αξιόπιστη και σοβαρή πολιτική, σε ό,τι αφορά την έρευνα και την εξασφάλιση πετρελαϊκών αποθεμάτων, δεν υπάρχει. Οι περιπλανήσεις σε διάφορες χώρες, Σκόπια, Αλβανία, Ρωσία, Γεωργία και τα αποτελέσματα των ελληνικών πετρελαίων είναι χαρακτηριστική περίπτωση ερασιτεχνισμού, έλλειψης στρατηγικής και διαπλοκής. Οι έρευνες στον ελλαδικό χώρο και αυτές είναι άκαρπες, ζημιογόνες μετά την τροποίηση αρχικών συμβάσεων υπέρ των εργολάβων. 'Εχουμε απώλειες χρημάτων, τερτίπια προεκλογικά.
Σας θυμίζω την περίπτωση του Εύηνου, της βορειοδυτικής Πελοποννήσου, του Πρίνου. Ακόμη το κενό που υπάρχει στην πετρελαϊκή πολιτική επιτρέπει να εισχωρούν, όσο και όπως θέλουν, οι γνωστές λαθρεμπορικές δραστηριότητες στο πετρέλαιο και στη βενζίνη. Μηχανισμοί ελέγχου, νοθείας και λαθρεμπορίας δεν υπάρχουν. Γίνονται, κύριε Υπουργέ, αρπαχτές κάτω από τη μύτη της πολιτείας. Και θέλω να πιστεύω ότι δεν εμπλέκονται στο όλο θέμα και στελέχη του κυβερνώντος Κόμματος. Αποτέλεσμα το κράτος να ζημιώνεται με εκατοντάδες δισεκατομμύρια -ακούγεται, διαβάζουμε ότι το κράτος έχασε πεντακόσια δισεκατομμύρια (500.000.000.000) το χρόνο- συν τους όποιους κινδύνους, που εγκυμονεί η κατάσταση αυτή για τη ζωή και την περιουσία των πολιτών. Θα πάρετε μέτρα και ποια; Είστε ικανοί ή καρκινοβατείτε και σ' αυτό το θέμα;
Για το φυσικό αέριο. Βήματα χελώνας -το ακούσατε προηγουμένως-
χρόνιες καθυστερήσεις, ζημιογόνες καταστάσεις. Ενώ είναι διαθέσιμο από το 1996, είναι ανύπαρκτο για την οικιακή κατανάλωση. Οι διαγωνισμοί της πρώτης, εννοώ Θεσσαλονίκη, Θεσσαλία και της δεύτερης, που αφορά την Αθήνα, γεννούν πολλά ερωτηματικά. Τι θα γίνει με τα δίκτυα διανομής και τα τηλεπικοινωνιακά, που θα κατασκευάσουν οι ΕΠΑ; Τι γίνεται με το πρόγραμμα ανταγωνιστικότητας στο Γ' Κοινοτικό Πλαίσιο Στήριξης, στο οποίο
έχουν προβλεφθεί μεγάλα ποσά για έργα για το φυσικό αέριο; Ο πρώτος χρόνος από το Γ' Κοινοτικό Πλαίσιο Στήριξης πέρασε και κανένα απ' αυτά τα έργα δεν έχει ξεκινήσει. Ποια θα είναι η τιμολογιακή πολιτική όσον αφορά το φυσικό αέριο, μετά και το μεγάλο κόστος που καλείται να αποσβεστεί και στο οποίο συνέβαλαν πολλά, όπως απευθείας αναθέσεις, υπερτιμολογήσεις; Θα υπάρξει μερική απελευθέρωση του φυσικού αερίου, συγχρόνως με τον ηλεκτρισμό και συγκεκριμένα για τις ποσότητες αερίου που προορίζονται για ηλεκτροπαραγωγή ή συμπαραγωγή σε συνδυασμό με παρεμβάσεις στον τρόπο τιμολόγησης της μεταφοράς φυσικού αερίου από τις ΔΕΠΑ;
Επίσης πολλά έργα συμπαραγωγής έχουν ακυρωθεί. Αποτέλεσμα ήταν να χαθεί η αντίστοιχη κοινοτική χρηματοδότηση από το Β' Κοινοτικό Πλαίσιο Στήριξης. Τι γίνεται με το αντίστοιχο πρόγραμμα του Γ' Κοινοτικού Πλαισίου Στήριξης;
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Κύριε Πρόεδρε, δώστε μου και το χρόνο της δευτερολογίας.
ΠΡΟΕΔΡΕΥΩΝ (Παναγιώτης Σγουρίδης): Εντάξει, θα πάρετε και το χρόνο
της δευτερολογίας σας.
ΠΑΝΑΓΙΩΤΗΣ ΨΩΜΙΑΔΗΣ: Τέλος, για την απελευθέρωση της ηλεκτρικής
ενέργειας και τη Δ.Ε.Η.
Τρεις μήνες, κύριε Υπουργέ, απομένουν μόνο από την απελευθέρωση της αγοράς ηλεκτρικής ενέργειας. Το γεγονός ότι η Ευρωπαϊκή Επιτροπή απείλησε τη Γαλλία με παραπομπή στο Ευρωπαϊκό Δικαστήριο για το θέμα αυτό, δείχνει ότι τα περιθώρια για πειραματισμούς δεν υπάρχουν. Από το 1997, που τέθηκε σε εφαρμογή η κοινοτική οδηγία, σπαταλήθηκαν τριάμισι χρόνια. Ο νόμος ψηφίσθηκε, αλλά ισχύει κάποτε και κάποτε δεν ισχύει, αφού προεδρικά διατάγματα, υπουργικές αποφάσεις δεν έχουν ακόμα εκδοθεί. Θα γίνει ουσιαστική απελευθέρωση της ηλεκτρικής ενέργειας ή θα είναι κατ' επίφαση, όπως και σε άλλους τομείς της οικονομίας;
Επίσης, ποια είναι η θέση της Κυβέρνησης για τη συμμετοχή ή όχι της Δ.Ε.Η. στις τηλεπικοινωνίες, μετά και τη δημόσια διαμάχη των Υπουργών Ανάπτυξης, Μεταφορών και Επικοινωνιών και Εθνικής Οικονομίας και τα σχόλια που προκάλεσε εντός και εκτός της χώρας μας;
Ποιος ο αριθμός των εταιρειών συμβούλων, που έχει προσλάβει η Δ.Ε.Η. και ποια η αμοιβή τους;
Κύριε Υπουργέ, δεν μπορείτε να αντιμάχεσθε το φιλελεύθερο καθεστώς στον τομέα της έρευνας της Νέας Δημοκρατίας και να το χαρακτηρίζετε -και το έχετε χαρακτηρίσει τα χρόνια που κυβερνούσαμε- ως ξεπούλημα και να έρχεσθε μετά να το υιοθετείτε, και καλά κάνετε, αλλά με στρεβλό, με λάθος τρόπο.
Κύριε Υπουργέ, οφείλετε και πρέπει να δώσετε απαντήσεις σε όλα όσα έχουν σχέση με τον τομέα της ενέργειας στη χώρα μας και στην πολιτική σας στο χώρο αυτό, γιατί μέχρι σήμερα οι όποιες και όπου υπήρξαν στην καλύτερη των περιπτώσεων, δεν ήταν πειστικές. Τριάντα χρόνια πέρασαν, κύριε Υπουργέ, από την πρώτη πετρελαϊκή κρίση και ακόμη δεν έχετε σχεδιάσει -τα είκοσι τελευταία χρόνια- που κυβερνάτε μια αξιόπιστη ενεργειακή πολιτική.
Θα μας πείτε "τι διαμαρτύρεστε, κύριε Ψωμιάδη, τι διαμαρτύρεστε, κύριοι συνάδελφοι; Αυτή είναι η Ελλάδα". Το επιβεβαίωσε πριν από ένα
μήνα περίπου και ο κύριος Πρωθυπουργός: Αυτά μπορούμε και αυτά κάνουμε. Γι' αυτήν την Ελλάδα δεν ευθυνόμαστε εμείς, δεν ευθύνεται η Νέα Δημοκρατία αλλά εσείς, ο κ. Σημίτης, η Κυβέρνησή σας. Φθάνει πια να κοροϊδεύετε και να εξαπατάτε τον ελληνικό λαό. Φθάνει πια να μην έχετε πολιτικές, για τα βασικά προβλήματα που απασχολούν τον ελληνικό λαό. Πέστε μια φορά στον ελληνικό λαό "ναι, καθυστερούμε επικίνδυνα". Πέστε μία φορά "ναι, είμαστε ανύπαρκτοι στην ενεργειακή πολιτική". 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Νικόλαος Κορτσάρης έχει το λόγο.
ΝΙΚΟΛΑΟΣ ΚΟΡΤΣΑΡΗΣ: Ευχαριστώ, κύριε Πρόεδρε.
Κύριε Υπουργέ, κυρίες και κύριοι συνάδελφοι, θα αναφερθώ κυρίως στις καθυστερήσεις στην προετοιμασία για την απελευθέρωση της αγοράς ηλεκτρισμού και στην προετοιμασία της ΔΕΗ ή θα έλεγα καλύτερα στη μη προετοιμασία της ΔΕΗ.
Ως γνωστόν, η κοινοτική οδηγία δίδει προθεσμία στην Ελλάδα για την εφαρμογή των υποχρεώσεών της για το μερικό άνοιγμα της ηλεκτροενεργειακής

αγοράς στον ελεύθερο ανταγωνισμό μέχρι τη 19η Φεβρουαρίου του 2001. Δίκαια, επομένως, θεωρήθηκε η ημερομηνία αυτή ορόσημο για την απελευθέρωση της ελληνικής αγοράς.
Τι σημαίνει όμως στην πράξη η απελευθέρωση της αγοράς; Τι πρέπει να
περιμένουν οι 'Ελληνες καταναλωτές ότι θα συμβεί το 2001, δηλαδή μόλις εκατό μέρες από σήμερα; Τη 19η Φεβρουαρίου 2001 ο πρώτος ιδιώτης παραγωγός θα έπρεπε να είναι σε θέση να πουλήσει στον πρώτο επιλέγοντα πελάτη την πρώτη κιλοβατώρα παραγωγής του.
Tέτοια, όμως, προοπτική για ένα μεγάλο διάστημα ύστερα από την
ημερομηνία ορόσημο δεν διαφαίνεται. Αυτή είναι η αναντίρρητη πραγματικότητα, η οποία όμως σκόπιμα υποβαθμίστηκε μέχρι σήμερα και εξακολουθεί να παραμένει υποβαθμισμένη.
Δεν ωφελεί σε τίποτα το να αναφερθώ σε ευθύνες. Σας είναι γνωστές, γιατί είναι αποκλειστικά δικές σας. Εξάλλου με ευθυνολογίες δεν άνοιξε καμία κοινοτική αγορά. Και θα ήταν φυσικά παράλογο να περιμένουμε ότι μέσα σε εκατό ημέρες θα έχουν ολοκληρωθεί όλες εκείνες οι προϋποθέσεις που απαιτούνται για το άνοιγμα της αγοράς.
Δεν μπορεί όμως σε καμία περίπτωση να συνεχίζεται μία κατάσταση
απόκρυψης της πραγματικότητας και αλλοίωσης των δεδομένων του προβλήματος. Γιατί σαφώς διαφαίνονται στον ορίζοντα καταστάσεις, που μπορεί να αποβούν πάρα πολύ δυσμενείς.
Ο πρώτος, κατά χρονολογική σειρά, παράγων που απαιτείται για την απελευθέρωση της ηλεκτροενεργειακής αγοράς είναι η ύπαρξη ολοκληρωμένου νομοθετικού πλαισίου, δηλαδή Ρ.Α.Ι., ΔΕΣΜΗΕΣ, Κώδικας Συναλλαγών Ηλεκτρικής Ενέργειας, Κώδικας Διαχείρισης του δικτύου κλπ. Μέχρι σήμερα έχουν απλά διατυπωθεί και ανακοινωθεί μερικές βασικές αρχές, που θα διέπουν τα κανονιστικά κείμενα. Είναι αδύνατον να ολοκληρωθεί ένα τόσο εκτεταμένο νομοθετικό πλαίσιο μέσα σε εκατό ημέρες.
Το νομοθετικό πλαίσιο, όμως, παρά τη θεμελιώδη σημασία του για τη λειτουργία της αγοράς και του ανταγωνισμού, δεν χρειάζεται μόνο για το άνοιγμα της αγοράς. Πολύ περισσότερο επιβάλλεται για να καθοριστούν έγκαιρα οι κανόνες του ανταγωνισμού και της μη διακριτικής μεταχείρισης των παικτών της αγοράς. Δεν είναι δυνατόν να αναπτύξουν ανταγωνιστική δραστηριότητα οι ιδιώτες επενδυτές, όταν η ΔΕΗ δεν διαμορφώνει την τιμολογιακή της πολιτική με διαφάνεια. Και το άλλο: Για ποιο άνοιγμα της ηλεκτροενεργειακής αγοράς έχει προετοιμαστεί μέχρι σήμερα η ΔΕΗ;

Είναι, λοιπόν, πασιφανές ότι έχουν διαμορφωθεί σημαντικοί λόγοι που
αποτελούν ανασταλτικούς παράγοντες για το άνοιγμα της ηλεκτροενεργειακής αγοράς. Είναι αδύνατον να πιστέψει κανείς ότι όλες αυτές οι εκκρεμότητες θα ρυθμιστούν μέσα σε εκατό ημέρες.
Μπορεί βέβαια να τεθεί το ερώτημα: Και αν ακόμα είχαν ρυθμιστεί όλα
τα παραπάνω που χαρακτηρίζω ανασταλτικούς παράγοντες, με ποια εργοστάσια θα παρήγαγαν οι ιδιώτες επενδυτές ηλεκτρική ενέργεια;
'Οπως έχει, λοιπόν, διαμορφωθεί η κατάσταση, είναι αδύνατον να τηρηθεί η κοινοτική απαίτηση για ένα ελάχιστο ποσοστό ανοίγματος της αγοράς στον ελεύθερο ανταγωνισμό.
Το περίεργο είναι ότι για την κατάσταση αυτή η ΔΕΗ είναι ευχαριστημένη, αφού διακηρύσσει ότι έτσι θα αργήσει η έκθεσή της στον ανταγωνισμό.
Η Κυβέρνηση όμως φαίνεται να μη λαμβάνει υπόψη της ότι σε περίπτωση
μη εφαρμογής της οδηγίας 96/1992 είναι αποκλειστικά εκείνη που υποχρεούται να παράσχει εξηγήσεις στην Κοινότητα, αλλά και στον ελληνικό λαό και να αντιμετωπίσει τις συνέπειες.
Η παρέμβαση της Κοινότητας πρέπει να θεωρείται σίγουρη και επειδή οι επιπτώσεις μιας τέτοιας κοινοτικής εμπλοκής θα βαρύνει το σύνολο της εθνικής οικονομίας, ας είναι έτοιμη η Κυβέρνηση, αλλά δυστυχώς και ο ελληνικός λαός, να υποστούν τις θλιβερές συνέπειες αυτής της αβελτηρίας και της δραματικής ολιγωρίας.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για τριάντα λεπτά.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κυρίες και κύριοι συνάδελφοι, θα ήθελα κατ'αρχήν να ευχαριστήσω τη Νέα Δημοκρατία για την πρωτοβουλία που πήρε να φέρει στο Σώμα τη συζήτηση για την πετρελαϊκή κρίση και γενικότερα θέματα ενεργειακής πολιτικής, γιατί πιστεύω ότι αυτό
δίνει μια μεγάλη ευκαιρία στην Κυβέρνηση να ξεδιπλώσει τις πτυχές τις οποίες έχει σε κρίσιμα θέματα αυτού του τομέα, του τομέα της ενέργειας και δίνει σε όλους μας μια μεγάλη ευκαιρία να ενημερώσουμε υπεύθυνα τους 'Ελληνες πολίτες, τις ελληνικές επιχειρήσεις, τους εργαζόμενους για το τι σημαίνει πετρελαϊκή κρίση, για το ποιες είναι οι πρωτοβουλίες της Κυβέρνησης, ποιες είναι οι δυνατότητες και οι προοπτικές της ελληνικής οικονομίας.
Γνωρίζουμε βέβαια όλοι ότι η συζήτηση αυτή γίνεται στον απόηχο της πετρελαϊκής κρίσης, εξαιτίας της επιταχυνόμενης και μεγάλης ανόδου της τιμής του πετρελαίου διεθνώς, πράγμα το οποίο άλλαξε αρκετά χαρακτηριστικά αρκετών οικονομιών.
Είναι γεγονός, κυρίες και κύριοι, ότι η συνεχιζόμενη άνοδος της τιμής του πετρελαίου και η μη ταχέως διαφαινόμενη αποκλιμάκωσή του σε σημαντικά επίπεδα, θα πρέπει να ληφθεί σοβαρά υπόψη και για το σχεδιασμό μιας πιο επιθετικής και αποτελεσματικής ενεργειακής πολιτικής, αλλά και για την κατάλληλη προσαρμογή της οικονομίας, έτσι ώστε με την ανάπτυξη της παραγωγικότητας και της ανταγωνιστικότητας, να μπορέσει να αντισταθμίσει και να ξεπεράσει τις όποιες αρνητικές συνέπειες -και υπάρχουν τέτοιεςτης πετρελαϊκής κρίσης. Μιας πετρελαϊκής κρίσης βέβαια η οποία διαφέρει από τις προηγούμενες και κατά τον τρόπο εκδήλωσης και κατά τη φύση της και ελπίζω ότι θα διαφέρει και κατά τον τρόπο αντιμετώπισης της πολιτικής. Διότι οι περισσότερες οικονομίες στις κρίσεις του 1970, του 1973 και του 1978 αργότερα, αντέδρασαν με ένα τρόπο ο οποίος επιδείνωσε τα προβλήματα, αντέδρασαν με ένα τρόπο ο οποίος προσπάθησε να αντιμετωπίσει βραχυχρόνια μερικές αρνητικές καταστάσεις, αλλά οδήγησε ταχύτατα σε μια έκρηξη του πληθωρισμού και σε μια στασιμότητα της ανάπτυξης, σε συνδυασμό με την έναρξη υπερχρέωσης και μεγάλων ελλειμμάτων.
Πιστεύω ότι το 2000 οι οικονομίες και οπωσδήποτε η ελληνική οικονομία, είναι πλέον εξοπλισμένη και με άλλα δεδομένα πολύ καλύτερα και με άλλες δυνατότητες και προοπτικές, αλλά κυρίως και με μια άλλη αντίληψη πολιτικής, η οποία προσβλέπει σταθερά και μόνιμα στην τόνωση της ανταγωνιστικότητας σαν τον κύριο εκείνο παράγοντα, που μπορεί να αντιμετωπίζει τις όποιες αρνητικές συνέπειες, που συνεπάγεται η άνοδος των πρώτων υλών.
Κυρίες και κύριοι, το πρόβλημα των καυσίμων στη χώρα μας αντιμετωπίζεται με ένα συστηματικό τρόπο, ο οποίος και αποτελέσματα έχει και συνέχεια θα έχει και οδηγεί στην ανάληψη μειζόνων πρωτοβουλιών, που θα επηρεάσουν σημαντικά τον ενεργειακό τομέα της χώρας μας.
Κατ'αρχήν από την πρώτη στιγμή που άρχισαν να εκδηλώνονται οι έντονες ανοδικές πιέσεις στις τιμές των καυσίμων, το Υπουργείο Ανάπτυξης άρχισε να πραγματοποιεί μια σειρά διαβουλεύσεων με όλο το σύστημα των καυσίμων, διυλιστήρια, εταιρείες πετρελαιοειδών και πρατήρια, με τι στόχο; Πρώτον, με στόχο να διευκολύνει όσο το δυνατόν την κατάσταση, να μην υπάρξει κανένα πρόβλημα παροχής, αλλά και επίσης για να προσπαθήσει να απορροφήσει -ελευθέρα βούληση φυσικά και με συμφωνία- τις υπερβολικές αυξήσεις τιμών.
Αυτές οι διαβουλεύσεις επέτυχαν και επέτρεψαν στη χώρα μας να μην αντιμετωπίσει ούτε έκρυθμες οικονομικές και κοινωνικές εκδηλώσεις όπως παρουσιάστηκαν ακόμη και στις πιο ανεπτυγμένες ευρωπαϊκές χώρες και να αποσείσει, όσο ήταν αυτό δυνατόν, τις σημαντικές οικονομικές επιβαρύνσεις που θα υπήρχαν διαφορετικά και στην παραγωγικότητα και στον πληθωρισμό. 
Ταυτόχρονα, επίσης, απέφυγε την εφαρμογή πολιτικών, όπως είναι
διοικητικές επιβολές τιμών ή οτιδήποτε άλλο, οι οποίες μπορεί να είναι χρήσιμες καμιά φορά βραχυχρόνια, δημιουργούν όμως πολύ μεγάλες στρεβλώσεις, οι οποίες συνήθως παραμένουν για μεγάλο διάστημα.
Το δεύτερο το οποίο επεδίωξε από την πρώτη στιγμή η Κυβέρνηση είναι
να διερευνήσει εάν η ευελιξία και ο ανταγωνισμός επικρατούν σε επαρκή βαθμό στο σύστημα των καυσίμων και έχει παραγγείλει την αναλυτική εξέταση του θέματος στην Επιτροπή Ανταγωνισμού, ενώ ταυτόχρονα σε διάλογο με τους ενδιαφερόμενους φορείς, διυλιστήρια, εταιρείες εμπορίας και πρατήρια καταστρώνει αυτές τις μέρες ένα νέο πλαίσιο για το ενεργειακό σύστημα της χώρας, για τη διακίνηση ιδιαίτερα των καυσίμων, το οποίο θα προσδώσει πολύ μεγαλύτερη ευελιξία, ανταγωνισμό και φυσικά θα σημαίνει καλύτερες
τιμές για τους καταναλωτές.
Οι πρωτοβουλίες τις οποίες σκοπεύει να αναλάβει η Κυβέρνηση βασίζονται κατ'αρχήν στη διεύρυνση της καθετοποίησης στην αγορά καυσίμων κατ'αναλογία με αυτά τα οποία ισχύουν και σε άλλες χώρες της Ευρωπαϊκής 'Ενωσης και στη μεγαλύτερη ευελιξία στη διαμόρφωση των τιμών. Διότι, το σημερινό σύστημα της εβδομαδιαίας τιμολόγησης έχει δημιουργήσει αρκετές αγκυλώσεις και αρκετά προβλήματα και θα πρέπει να βρούμε άλλους πολύ πιο ευέλικτους τρόπους, πιο συχνής ανατιμολόγησης, έτσι ώστε να μπορεί ο καταναλωτής να επωφελείται και από τις ραγδαίες μειώσεις, όποτε αυτές γίνονται, αλλά και από τον ανταγωνισμό μεταξύ των διαφόρων πρατηρίων που διαθέτουν τα καύσιμα.
Υπήρξαν επίσης σημαντικές αποφάσεις στρατηγικού χαρακτήρα. Τα
αποθέματα της χώρας αυξήθηκαν και έχουν απολύτως εναρμονισθεί πλέον με τα δεδομένα της Ευρωπαϊκής 'Ενωσης, ενώ τον έλεγχο τον έχει η κρατική αρχή διά του Υπουργείου Ανάπτυξης σε απόλυτη εναρμόνιση με τα ισχύοντα στην Ευρωπαϊκή 'Ενωση.
Αναφέρθηκε το πρόβλημα της λαθρεμπορίας. Υπάρχει λαθρεμπορία στη χώρα μας, η οποία οφείλεται σε πολλές πλευρές και σε πολλούς παράγοντες, είναι μεγάλη και θα πρέπει να προσπαθήσουμε με κάθε τρόπο να τη μειώσουμε.
Η λαθρεμπορία οφείλεται σε διάφορους λόγους. Οφείλεται στην αλλαγή
χρώματος του πετρελαίου, οφείλεται στο λαθρεμπόριο των ναυτιλιακών καυσίμων, οφείλεται στη μείξη σούπερ και αμόλυβδης, οφείλεται επίσης στη χρήση πετρελαίου θέρμανσης αντί κίνησης. Αυτά είναι υπαρκτά φαινόμενα, τα οποία όλοι τα γνωρίζουμε.
Η Κυβέρνηση ακολουθεί μια διπλή προσέγγιση για να μειώσει το
φαινόμενο.
Πρώτον, έκανε ήδη ένα πρώτο βήμα για να μειώσει τις διαφορές στο φόρο μεταξύ αμόλυβδης και σούπερ, έτσι ώστε να μειώσει το οικονομικό κίνητρο για τη νόθευση.
Επίσης, έχει εντατικοποιήσει πάρα πολύ τους ελέγχους που κάνει. 
Ξεκίνησαν εδώ και δύο μήνες τα συνεργεία ελέγχου του Υπουργείου Ανάπτυξης, τα οποία μέχρι σήμερα μόνο έχουν κάνει σαράντα έναν ελέγχους και έχουν εντοπίσει, στο 75% αυτών των ελέγχων, σημαντικά προβλήματα είτε παρανομίας είτε κακής λειτουργίας είτε λαθρεμπορίας και έχουν αρχίσει να επιβάλλονται οι πρώτες κυρώσεις.
Στο νομοσχέδιο, το οποίο θα έχω την ευκαιρία να φέρω σε λίγες
εβδομάδες ενώπιον της Εθνικής Αντιπροσωπείας θα δείτε μια πολύ μεγαλύτερη αυστηροποίηση αυτού του πλαισίου, έτσι ώστε να μπορέσουμε να αντιμετωπίσουμε δραστικά τα φαινόμενα λαθρεμπορίας καυσίμων, τα οποία πλήττουν και την ποιότητα της παραγωγικής λειτουργίας, διοτι προκαλούν σοβαρά λειτουργικά προβλήματα και στα οικονομικά του κράτους, αλλά και γενικότερα στην ευνομία της χώρα μας.
Η άλλη πρωτοβουλία εν όψει της πετρελαϊκής κρίσης αφορά την εντατικοποίηση άλλων πρωτοβουλιών στο χώρο της ενέργειας, όπως είναι για παράδειγμα η ενίσχυση των ανανεώσιμων πηγών ή πηγών γενικότερα, που δεν εξαρτώνται από το πετρέλαιο.
Στο πλαίσιο αυτό θα πραγματοποιήσουμε ένα πολύ σημαντικό πρόγραμμα χρηματοδότησης ανανεώσιμων πηγών, ιδιαίτερα αιολικών πάρκων και μονάδων συμπαραγωγής. Πρέπει να ξέρετε -και είμαι σίγουρος ότι το γνωρίζετε- ότι οι ανανεώσιμες πηγές στη χώρα μας έχουν μια πρόσφατη ιστορία, αν εξαιρέσει κανείς τα παλιά μεγάλα υδροηλεκτικά έργα.
Η ουσιαστική πολιτική για τις ανανεώσιμες πηγές έχει μια ιστορία
δέκα, δεκαπέντε ετών. Κωδικοποιούνται όμως και γίνονται κεντρική επιλογή, όταν ο σημερινός Πρωθυπουργός βρισκόταν στο Υπουργείο Βιομηχανίας και έκανε το βασικό νόμο για τις ανανεώσιμες πηγές. Από τότε μέχρι σήμερα, έχει τριπλασιαστεί η ισχύς των ανανεώσιμων πηγών στο ηλεκτρικό σύστημα της χώρας, αλλά βέβαια πολλά μένουν να γίνουν ακόμα.
Εμείς έχουμε ήδη διακηρύξει αυτήν την περίοδο ένα πρόγραμμα εντατικής χρηματοδότησης και πραγματοποίησης έργων ανανεώσιμων πηγών, με στόχο να τριπλασιάσουμε τα επόμενα λίγα χρόνια την εγκατεστημένη ισχύ ανανεώσιμων πηγών. Σήμερα είναι περίπου γύρω στα διακόσια μεγαβάτ η εγκατεστημένη ισχύς, του χρόνου θα έχουν αυξηθεί λίγο περισσότερο.
Σήμερα όμως, έτσι όπως είναι τα πράγματα, αποτελούν οι ανανεώσιμες
πηγές, εξαιρουμένων των μεγάλων υδροηλεκτρικών, λαμβανομένων υπόψη δηλαδή των αιολικών πάρκων, της βιομάζας, των φωτοβολταϊκών και των μικρών υδροηλεκτρικών, μόνο το 1% της εγκατεστημένης ισχύος, τη στιγμή που η
Ευρωπαϊκή 'Ενωση έχει βάλει σαν στόχο να φτάσουμε το 10% και 15% έπειτα από μια δεκαετία.
Πρέπει να τρέξουμε πολύ γρήγορα στη διάδοση και εγκατάσταση ανανεώσιμων πηγών ενέργειας. Και αυτήν ακριβώς την υψηλή προτεραιότητα αντικατοπτρίζει η πολιτική του Υπουργείου Ανάπτυξης με τις πολύ μεγάλες επενδυτικές χρηματοδοτήσεις, τις οποίες ήδη έχει ανακοινώσει και έχουμε ξεκινήσει.
Επιτρέψτε μου εδώ να κάνω μια παρέμβαση, να πω ότι εξαίρεση απ'αυτήν τη χαμηλή ένταση χρήσης ανανεώσιμων πηγών αποτελεί η Κρήτη, η οποία έχει περίπου το 10% της εγκατεστημένης ισχύος, δηλαδή ένα ποσοστό που πλησιάζει πολύ τα ευρωπαϊκά επίπεδα σε ανανεώσιμες πηγές.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Εχει όμως έλλειψη ενέργειας τραγική. ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Αυτό είναι ένα άλλο
θέμα, κύριε Πρόεδρε. Είναι παλαιό το πρόβλημα. Είμαι βέβαιος ότι το γνωρίζετε, όπως γνωρίζετε επίσης και τις εντατικές προσπάθειες, τις οποίες κάνει η Κυβέρνηση για να το επιλύσει.
Γι'αυτό ξεκίνησε ο Αθερινόλακκος έπειτα από πολλά χρόνια καθυστέρηση, γι'αυτό πραγματοποιείται για πρώτη φορά μια συνολική ενεργειακή μελέτη του προβλήματος της Κρήτης και γι'αυτό βρισκόμαστε σε ένα διάλογο και συνεννόηση με όλους τους φορείς, έτσι ώστε να ενισχυθεί η παραγωγική ισχύς του νησιού και να μπορέσει να αντιμετωπίσει τη διαρκώς αυξανόμενη ζήτηση.
Η Κρήτη έχει ένα ρυθμό αύξησης ενέργειας πολύ μεγαλύτερο από τον εθνικό μέσο όρο, τρέχει πάνω από 8% και αυτό, εάν το αφήσουμε στην τύχη του, θα δημιουργήσει σοβαρά προβλήματα ενεργειακής έλλειψης και αναγκαστικών διακοπών τα επόμενα χρόνια.
Γι'αυτό ακριβώς η Κυβέρνηση έχει πάρει όλες τις πρωτοβουλίες, ώστε να τρέξει και να προλάβει όλες αυτές τις ελλείψεις. Σας είπα ότι κάνουμε το διάλογο για να εγκατασταθούν οι νέες και περιβαλλοντικά σύγχρονες μονάδες στα Λινοπεράματα, ξεκίνησε ο Αθερινόλακκος, ο οποίος θα αρχίσει να παράγει το 2003 και επίσης έχει αρχίσει διάλογος για εγκατάσταση μονάδας στο Νομό Ρεθύμνου. Είμαι βέβαιος ότι σας ενδιαφέρουν αυτές οι πληροφορίες και τις επικροτείτε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Εστω με καθυστέρηση.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Αντιλαμβάνομαι ότι
συμφωνείτε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κάλλιο αργά, παρά ποτέ.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κυρίες και κύριοι, έρχομαι στο θέμα του φυσικού αερίου, το οποίο απασχόλησε πολύ τους ομιλητές της Αντιπολιτεύσεως.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Είναι αλήθεια, κυρίες και κύριοι, ότι η Ελλάδα είναι πίσω ακόμη στη χρήση φυσικού αερίου. Η χρήση του φυσικού αερίου καλύπτει μόλις το 6% των ενεργειακών αναγκών της χώρας μας, τη στιγμή που ο μέσος ευρωπαϊκός όρος είναι 22%, ενώ ορισμένες χώρες έχουν φθάσει και έχουν ξεπεράσει το 30%. 
'Ολες οι ενδείξεις δείχνουν και διεθνώς, αλλά και στη χώρα μας, ότι
το φυσικό αέριο θα αναπτυχθεί πολύ περισσότερο τα επόμενα χρόνια. Και εμείς το έχουμε ανακηρύξει στρατηγικό καύσιμο της δεκαετίας και βασικό στοιχείο της ενεργειακής πολιτικής, την οποία σχεδιάζουμε και ασκούμε. Πώς το αποδεικνύουμε αυτό που λέμε όμως;
Το αποδεικνύουμε με συγκεκριμένους στόχους και πράξεις. Τους τελευταίους τέσσερις μήνες έληξαν με ιδιαίτερα ικανοποιητικό τρόπο οι τρεις μεγάλοι διαγωνισμοί για την παροχή φυσικού αερίου σε οικιακές καταναλώσεις και σε μικρές επιχειρήσεις. Μόνο τους τελευταίους τέσσερις μήνες, κυρίες και κύριοι, μπήκαν στη χώρα μας ξένα επενδυτικά κεφάλαια εκατόν είκοσι πέντε δισεκατομμυρίων (125.000.000.000) δραχμών από ξένες εταιρείες, προκειμένου να αναλάβουν το έργο της παροχής φυσικού αερίου στην οικιακή κατανάλωση.'Εχουν ήδη αρχίσει να εργάζονται προς την κατεύθυνση αυτή, σε λίγους μήνες θα διανέμεται φυσικό αέριο στη Θεσσαλονίκη, στη Λάρισα και στο Βόλο και σε λίγο περισσότερους μήνες θα αρχίσει να αναπτύσσεται θεαματικά η διανομή φυσικού αερίου στην Αθήνα και οι υπολογισμοί μας είναι ότι το 2005 τετρακόσιες χιλιάδες νοικοκυριά σε όλη τη χώρα θα συνδέονται πλέον με φυσικό αέριο.
Με τον τρόπο αυτό πιστεύουμε ότι μέσα στη δεκαετία θα έχει τριπλασιαστεί, σε σχέση με τα σημερινά επίπεδα, η χρήση φυσικού αερίου,
θα έχει βελτιωθεί σημαντικά το περιβάλλον λόγω της κατά πολύ ηπιότερης επίπτωσης που έχει το φυσικό αέριο στο περιβάλλον, ενώ ταυτόχρονα θα έχει δημιουργηθεί μια πολύ σημαντική βιομηχανία, πολλές επιχειρήσεις, οι οποίες θα παρέχουν ενεργειακές συμβουλές και τα νοικοκυριά και οι επιχειρήσεις θα μπορούν να χρησιμοποιούν ένα σύγχρονο καύσιμο με μια σύγχρονη τεχνολογία.
Αυτά πιστεύω, κυρίες και κύριοι, ότι αποδεικνύουν με έναν πάρα πολύ απλό και σαφή τρόπο την μεγάλη πρόοδο, που έχει γίνει στον τομέα αυτό. Βεβαίως υπάρχουν ακόμη ζητήματα, όπως είναι το ζήτημα της διαιτησίας σχετικά με την τιμή του φυσικού αερίου, ένα ζήτημα το οποίο δεν απασχολεί βέβαια μόνο τη χώρα μας, αλλά και ολόκληρη την Ευρωπαϊκή 'Ενωση. Είναι γνωστό ότι η απόλυτη σύνδεση της τιμής του φυσικού αερίου με την τιμή του πετρελαίου, σε μια εποχή εκρηκτικής ανόδου των τιμών του πετρελαίου, δημιουργεί προβλήματα ανταγωνιστικής χρήσης του και γι' αυτό γίνονται συζητήσεις, ιδιαίτερα μεταξύ των ρωσικών εταιρειών και της Ευρωπαϊκής 'Ενωσης, για να αλλάξει αυτή η φόρμουλα υπολογισμού, η οποία επιβαρύνει ιδιαιτέρως και τη χώρα μας λόγω της απόλυτης σύνδεσής της στην εξέλιξη των τιμών του πετρελαίου.
Ελπίζω όμως ότι θα βρεθεί μια λύση και στο ακανθώδες αυτό ζήτημα και θα μπορέσει έτσι ακώλυτα να προχωρήσει η πολιτική ραγδαίας επέκτασης της χρήσης του φυσικού αερίου στη χώρα μας. 'Ηδη η ΔΕΠΑ απεφάσισε τη σύσταση δύο νέων εταιρειών παροχής φυσικού αερίου, μιας η οποία θα καλύπτει τις οικιακές και μικροβιομηχανικές χρήσεις στην περιφέρεια ανατολικής Μακεδονίας-Θράκης και μιας άλλης, η οποία θα καλύπτει τις αντίστοιχες χρήσεις στην περιφέρεια σνατολικής Στερεάς και Εύβοιας. Με τον τρόπο αυτό θα πολλαπλασιαστούν ακόμα περισσότερο οι χρήσεις του φυσικού αερίου, ενώ η θετική εξέλιξη της σύζευξης Ιταλίας- Ελλάδος με τον αγωγό του φυσικού αερίου θα δημιουργήσει νέα ενεργειακά δεδομένα για τη χώρα μας και για ολόκληρη την περιοχή.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τι προοπτική έχει αυτός ο αγωγός;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Η προοπτική, κύριε
Πρόεδρε, είναι αρκετά καλή. 'Ηδη έχει ολοκληρωθεί η προμελέτη σκοπιμότητος, η οποία εμφανίζει πολύ ενδιαφέροντα οικονομικά στοιχεία και το Μάρτιο θα υποβληθεί η ολοκληρωμένη μελέτη σκοπιμότητος. Το έργο θα επιχειρηθεί να χρηματοδοτηθεί και από κοινοτικούς πόρους, οι οποίοι θα διατεθούν τόσο στην Ιταλία όσο και στη δική μας χώρα, ενώ οι υπόλοιποι πόροι θα καλυφθούν και με επιχειρηματικές συμμετοχές, καθώς το έργο θα λάβει τα χαρακτηριστικά ενός διεθνούς επενδυτικού έργου και θα υπάρξει διεθνής πρόσκληση ιδιωτικών επενδυτικών κεφαλαίων να συμμετάσχουν.
Με τον τρόπο αυτό πιστεύω ότι θα αλλάξει όλος ο ενεργειακός χάρτης και η χώρα μας από εκεί που είναι μια χώρα μικρής κατανάλωσης σε φυσικό αέριο, θα μπορέσει να αναπτύξει πολλές καταναλώσεις, με πολλαπλές πηγές τροφοδοσίας, αυξάνοντας και αυτήν την οποία έχει σήμερα, αλλά ενδεχομένως και από την άλλη πλευρά θα μπορέσει να διασυνδεθεί έτσι με έναν πολύ πιο αποτελεσματικό τρόπο με τα δίκτυα φυσικού αερίου, τα οποία αναπτύσσονται και στις χώρες της Νοτιοανατολικής Ευρώπης αλλά και ανατολικότερα από αυτήν, όπως επίσης θα έχει και μια άμεση πρόσβαση με τα δίκτυα της Δυτικής Ευρώπης.
Αναφέρθηκαν -και δεν το κατανόησα- από τον πρώτο ομιλητή της Νέας Δημοκρατίας ορισμένες αιτιάσεις σχετικά με τα έργα. Κύριε Κασσίμη,
πρέπει να γνωρίζετε ότι όλα τα έργα της ΔΕΠΑ έχουν ανατεθεί με διαγωνισμούς, πλην εκείνων, φυσικά, τα οποία ανατέθηκαν μέσω της διακρατικής συμφωνίας, την οποία εψήφισε η Βουλή την περίοδο 1991-1993. Κατά συνέπεια όλες οι αναθέσεις έχουν γίνει απολύτως σύννομα και προχωρούν κανονικά.
Αν έχετε κάτι συγκεκριμένο, να το αναφέρετε. Σας λέω όμως ρητά ότι οι διαδικασίες που έχουν ακολουθηθεί είναι απολύτως σύννομες.
ΘΕΟΔΩΡΟΣ ΚΑΣΣΙΜΗΣ: Ο αρχικός προϋπολογισμός ...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Το βασικό πάντως, που θέλω να πω για το φυσικό αέριο είναι ότι θεωρείται από την ενεργειακή πολιτική της Κυβέρνησης ως το κρίσιμο μέτωπο ενεργειακής ανάπτυξης της χώρας. Πράγμα το οποίο δεν θα αφορά μόνο τη δική μας χώρα, αλλά θα αφορά ενδεχομένως και την ευρύτερη περιοχή, μέσα από τις δυνατότητες συνεργασιών, ίδρυσης εργοστασίου συμπαραγωγής για την ενεργειακή
τροφοδοσία όλου του συστήματος της Νοτιοανατολικής Ευρώπης κλπ. Το φυσικό αέριο θα αποτελέσει την έμφαση της ενεργειακής πολιτικής τα επόμενα χρόνια.
'Ερχομαι στον τομέα των πετρελαίων και των ΕΛΠΕ. Τα ΕΛΠΕ είναι μια ραγδαία εξελισσόμενη και άκρως επιτυχής και κερδοφόρα επιχείρηση. Μια επιχείρηση, η οποία σε ένα χρονικό διάστημα, το οποίο της επέτρεπε να αναπτυχθεί, μπήκε στις αγορές, σημείωσε μεγάλη επιτυχία και αρχίζει και προετοιμάζεται τώρα για τις νέες προκλήσεις και δυνατότητες που δημιουργεί η ενιαία ευρωπαϊκή αγορά και η διαμόρφωση νέων δεδομένων και ευκαιριών στην ευρύτερη βαλκανική αγορά.
Για το λόγο αυτό, κυρίες και κύριοι συνάδελφοι, η Κυβέρνηση δεν θα
σταματήσει στις μετοχοποιήσεις που έχουν γίνει μέχρι τώρα για την επιχείρηση, αλλά ήδη βρίσκεται σε αναζήτηση ενός στρατηγικού συμμάχου με τον οποίο θα μπορέσει να δημιουργήσει μια ισχυρή επιχειρηματική ομάδα και να προβεί εγκαίρως σε εκείνες τις ενέργειες, τις επενδύσεις που θα καταστήσουν ισχυρή την παρουσία των ΕΛΠΕ στην ευρύτερη ευρωπαϊκή και βαλκανική αγορά.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δηλαδή θα δώσετε το μάνατζμεντ στον
στρατηγικό επενδυτή;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Νομίζω ότι ήμουν πάρα πολύ σαφής. Γίνεται τη στιγμή αυτή μια αναζήτηση στρατηγικών συμμαχιών και όποτε υπάρχουν συγκεκριμένα αποτελέσματα θα είμαι σε θέση να σας ενημερώσω κύριε Πρόεδρε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μα δεν ήταν σαφές αυτό, γι' αυτό ερωτώ.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Τη στιγμή αυτή σας λέω πάντως ότι το ενδιαφέρον το οποίο επιδεικνύεται είναι σημαντικό και πιστεύω ότι πολύ σύντομα θα έχουμε θετικά αποτελέσματα.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δηλαδή, δεν απαντάτε.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Τα ΕΛΠΕ αναπτύσσουν επίσης μια σημαντική δραστηριότητα στις γειτονικές χώρες, ενώ ταυτόχρονα συνεχίζουν την αναζήτηση κοιτασμάτων, τα οποία ενδεχομένως υπάρχουν στη χώρα μας.
'Εγιναν εκτενείς αναφορές γύρω από το θέμα των γεωτρήσεων και θέλω κυρίες και κύριοι συνάδελφοι, να σας κάνω μια σαφή ενημέρωση για το τι σημαίνουν και πού βρίσκονται.
Τις προηγούμενες ημέρες, υπήρξε μια δημοσιότητα για την ανεύρεση εκμεταλλεύσιμων υδρογονανθράκων στην περιοχή της Αχαϊας. Αυτό δεν είναι ακριβές. Είχε γίνει μια γεώτρηση στην περιοχή Μιχόη της Αχαϊας η οποία -είναι αλήθεια- έχει εντοπίσει ορισμένα κοιτάσματα ασφαλτικού κυρίως πετρελαίου, δεν εντοπίστηκαν όμως ούτε ρευστοί υδρογονάνθρακες ούτε κοιτάσματα τα οποία είναι εκμεταλλεύσιμα. Ενώ αντιθετα η φύση του εδάφους εκεί, τα πετροφυσικά όπως λέγονται χαρακτηριστικά είναι πολύ αρνητικά για μια εύκολη εξόρυξη ακόμα και αν ενδεχομένως εξευρίσκοντο κοιτάσματα στην περιοχή αυτή.
Είναι αλήθεια ότι η βαθεία γεώτρηση, η οποία είχε αρχικώς επιλεγεί στα πέντε χιλιάδες πεντακοσία μέτρα, αναθεωρήθηκε και έγιναν δυο ρηχές γεωτρήσεις. Γιατί έγινε αυτό όμως; Διότι υπήρχαν βάσιμες ενδείξεις, οι οποίες επαληθεύθηκαν εκ των υστέρων ότι μεγάλο πρόβλημα θα ήταν και το γεγονός της ενδεχόμενης μη ύπαρξης εκμεταλλεύσιμων κοιτασμάτων, αλλά επίσης και η αδυναμία εξόρυξής του λόγω της φύσης των υπερκείμενων πετρωμάτων. Γι' αυτό, λοιπόν, έγιναν δυο γεωτρήσεις. Η μια ολοκληρώθηκε με άγονο αποτέλεσμα και πιστοποίησε αυτές τις αρχικές εκτιμήσεις. Η επόμενη γεώτρηση ετοιμάζεται σε μια παραπλήσια περιοχή δυτικότερα του αρχικού σημείου και αν υπάρξουν θετικά νεότερα, να είστε βέβαιος ότι θα γνωστοποιηθούν έγκυρα και έγκαιρα. Προσωπικά πιστεύω ότι όταν γίνονται γεωτρήσεις καθένας θα πρέπει να περιμένει την επιστημονικώς πιστοποιημένη περάτωση των γεωτρήσεων και μετά να δει πως μπορεί αυτό να είναι εκμεταλλεύσιμο ή να μην είναι εκμεταλλεύσιμο.
Ταυτόχρονα σας ενημερώνω ότι επίκειται να γίνει και νέα γεώτρηση έξω από την Καβάλα, στη Νέα Πέραμο από την Εταιρεία "ΚΑΒΑΛΑ ΟIL", αλλά θα πρέπει να περιμένουμε αυτά τα πειράματα γεωτρήσεων να ολοκληρωθούν, πριν μπορέσουμε να διαμορφώσουμε μία συνολική, ακριβή και έγκυρη άποψη για το τι πραγματικά διαθέτει η χώρα μας.
'Ενα άλλο θέμα το οποίο αναφέρθηκε είναι οι επενδύσεις των "ΕΛΠΕ" στην Αλβανία. Εκεί πράγματι υπάρχουν δυσκολίες, λόγω των γνωστών λόγων που επηρέασαν αρνητικά και μία σειρά από άλλα πράγματα στη γείτονα χώρα,
παρά τις αρχικές δεσμεύσεις και συμφωνίες που είχαν γίνει με την αλβανική κυβέρνηση και τα αρμόδια όργανα.
Εμείς από την πρώτη στιγμή εντοπίσαμε αυτό το θέμα και θέσαμε προ των ευθυνών τις αρμόδιες αλβανικές αρχές, ότι δεν μπορεί να αμφισβητείται εκ των υστέρων η σκοπιμότητα και η δυνατότητα πραγματοποίησης μιας επένδυσης. Γι' αυτό έχουμε περάσει σε ένα πλαίσιο συζητήσεων, όπου η μετεγκατάσταση της επένδυσης μεν δεν αποκλείεται, υπό την προϋπόθεση βεβαίως ότι θα γίνεται, αφού έχει ολοκληρώσει τη διάρκεια ζωής της η μη πραγματοποιούμενη επένδυση και αφού υπάρξουν τα κατάλληλα αντισταθμιστικά.
Πιστεύω ότι η βελτίωση των σχέσεων και των διαθέσεων της αλβανικής πλευράς το τελευταίο διάστημα, το οποίο ελπίζω να συνεχιστεί, θα δώσει λύση σε αυτό το πρόβλημα. Η Ελλάδα θα προασπίσει τα επιχειρηματικά συμφέροντα τα οποία αναπτύσσονται στην Αλβανία εν πλήρει γνώσει και ελπίζω αυτό να είναι εν πλήρη γνώσει και της αλβανικής πλευράς, ότι αυτά υποβοηθούν και τη συνολικότερη οικονομική ανάπτυξη της περιοχής, αλλά και τις προοπτικές της οικονομικής ανάπτυξης και ευημερίας της γείτονος χώρας.
Είμαι βέβαιος ότι μέσα σε αυτό το πνεύμα θα βρεθεί η κατάλληλη λύση, ενώ ταυτόχρονα εξετάζεται και η συνεργασία των δύο χωρών σε άλλους τομείς, όπως για παράδειγμα, η ηλεκτρική τροφοδοσία της Αλβανίας, ιδιαίτερα τώρα που την έχει πολύ μεγάλη ανάγκη.
Κυρίες και κύριοι συνάδελφοι, αυτό μου δίνει την ευκαιρία να αναφερθώ στις μεγάλες αλλαγές που συντελούνται στο χώρο της λεγόμενης ενεργειακής διπλωματίας. Πριν από μερικά χρόνια η Ελλάδα ήταν μία χώρα ελλειμματική στην ενέργεια. Και σε εκείνον τον τομέα και στον τομέα της ενέργειας, η Ελλάδα ήταν ουραγός και περίμενε να δανειστεί από τις γειτονικές χώρες για να τα βγάλει πέρα στην ενεργειακή ζήτηση.
Με ένα ταχύρυθμο πρόγραμμα επενδύσεων, το οποίο ακολούθησε η Δ.Ε.Η., σήμερα η Ελλάδα δεν έχει μόνο εξασφαλίσει την ενεργειακή της επάρκεια, αλλά έχει αναπτυχθεί και σε ένα κορυφαίο πρωταγωνιστή και από ποσοτική άποψη και από ποιοτική άποψη στο όλο τοπίο της ενέργειας σε ολόκληρη την περιοχή.
Η Ελλάδα σήμερα είναι σε θέση να διαμορφώσει μία νέα γεωπολιτική ενέργειας στη Νοτιοανατολική Ευρώπη, μέσα από τα δίκτυα τροφοδοσίας, είτε αυτά είναι πετρελαίου είτε αυτά είναι ηλεκτρισμού είτε αργότερα θα είναι φυσικού αερίου, να παίξει καθοριστικό ρόλο σε αυτές τις εξελίξεις, να αποτελέσει τη σπονδυλική στήλη ανάπτυξης της Νοτιοανατολικής Ευρώπης. 
Ποια είναι τα συγκεκριμένα μέτρα τα οποία γίνονται προς την
κατεύθυνση αυτή; Στα Σκόπια κατ' αρχήν η εξαγορά των ΟΚΤΑ από τα Ελληνικά Πετρέλαια, παρά τις όποιες διαφορετικές φωνές είχαν ακουστεί, είναι αναμφισβήτητη επιτυχία. Αυτό αναγνωρίζεται από όλες τις πλευρές και δεν υπάρχει κανένα πρόβλημα, σχετικά με το μέλλον της επένδυσης στη γειτονική χώρα.
Σε πρόσφατες επαφές τις οποίες είχα με τον Πρόεδρο, τον Πρωθυπουργό, αλλά και τον Αρχηγό της Αξιωματικής Αντιπολίτευσης στη γειτονική χώρα, οι διαβεβαιώσεις ήταν πολύ θετικές και για τη σκοπιμότητα και θετικότητα του έργου και για την εγγύηση του μέλλοντος της μεγάλης αυτής ελληνικής επένδυσης.
'Οσον αφορά τον αγωγό που θα διασυνδέσει το διυλιστήριο των "ΕΛΠΕ" με το διυλιστήριο των ΟΚΤΑ, προχωρεί ταχύτατα στην πλευρά των Σκοπίων, ενώ ξεμπλοκάρισε το θέμα της δημιουργίας του αγωγού με την τροπολογία την οποία ψηφίσαμε τον Ιούνιο σε αυτήν την Αίθουσα και η κατασκευή του αγωγού της ελληνικής πλευράς.
Ο σχεδιασμός είναι ότι το πολύ έως τον Ιούνιο ...
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Υπουργού)
Θέλω δύο τρία λεπτά ακόμα, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Συνεχίστε, αλλά έχετε και
δευτερολογία.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Το πολύ έως τον Ιούνιο του 2001 θα έχει ολοκληρωθεί ο ελληνικός αγωγός και θα μπορέσει να γίνει η σύζευξη, πράγμα το οποίο εκτός από τον ουσιαστικό θα έχει και έναν αρκετά συμβολικό χαρακτήρα για τη συνεργασία σε θέματα οικονομικής ανάπτυξης των δύο χωρών.
Στη Βουλγαρία πραγματοποιείται ενεργειακή συνεργασία, ενώ έχει
επιταχυνθεί το σχέδιο για τον αγωγό Μπουργκάς- Αλεξανδρούπολης.'Ηδη έχουν πυκνώσει πολύ οι επαφές, το Δεκέμβριο αναμένουμε την ολοκλήρωση της μελέτης σκοπιμότητας και αμέσως μετά θα γίνει η σύσταση της εταιρείας στην οποία συμμετέχουν οι τρείς χώρες Ρωσία, Βουλγαρία, Ελλάδα, όπως επίσης και αρκετές ιδιωτικές εταιρείες.
Στη Σερβία είναι το νέο πεδίο το οποίο δημιουργεί πολύ σημαντικές προοπτικές ενεργειακής παρουσίας και συνεργασίας. Στον τομέα ηλεκτρισμού, στον τομέα του πετρελαίου πραγματοποιούνται σημαντικές συναλλαγές εμπορικές, ενώ εξετάζονται και σημαντικές επενδυτικές ευκαιρίες σε αυτήν τη χώρα.
Με τον τρόπο αυτό, κυρίες και κύριοι, η Ελλάδα είναι παρούσα στην ενέργεια, παίζει έναν πρωταγωνιστικό ρόλο στα ενεργειακά δίκτυα της περιοχής, ενώ ταυτόχρονα δημιουργεί και εκείνους τους θεσμούς, όπως
είναι η περιθωριακή αγορά ενέργειας, με την οποία ολόκληρη η περιοχή θα μπορεί να συμμετάσχει ακώλυτα και αποτελεσματικά στη νέα μεγάλη ευρωπαϊκή αγορά ενέργειας.
'Ερχομαι τέλος στο θέμα της ΔΕΗ και της απελευθέρωσης της αγοράς ηλεκτρισμού, η οποία έχει δρομολογηθεί, κυρίες και κύριοι, όπως γνωρίζετε για τις 19 Φεβρουαρίου του 2001, ενώ η αντίστοιχη απελευθέρωση της αγοράς φυσικού αερίου θα γίνει το 2006.
Για να το κάνουμε αυτό έχουμε προχωρήσει ταχύτατα σε όλη τη θεσμική προπαρασκευή. 'Ηδη υπάρχουν τα σχέδια των κωδίκων και των κανονισμών με βάση τους οποίους θα μπορούν να εισέρχονται οι ιδιωτικές επιχειρήσεις στο χώρο της ενέργειας, έχουν γίνει αρκετές δημόσιες παρουσιάσεις αυτού του πλαισίου με έντονη συμμετοχή Ελλήνων και ξένων επενδυτών, εκδηλώνεται ήδη ένα σημαντικό ενδιαφέρον για το χτίσιμο εργοστασίου παραγωγής ηλεκτρικής ενέργειας και πιστεύω ότι η απελευθέρωση της ηλεκτρικής ενέργειας θα αποτελέσει μία σημαντική ευκαιρία προσέλκυσης ξένων επενδύσεων, δημιουργίας νέων επιχειρήσεων, νέων θέσεων απασχόλησης και νέων επαγγελμάτων στον ενεργειακό τομέα.
Η απελευθέρωση της αγοράς ενέργειας θα αποτελέσει έναν από τους
μεγάλους μοχλούς ανάπτυξης και απασχόλησης στη χώρα μας τα επόμενα χρόνια. Σε αυτήν τη διαδικασία πρέπει βεβαίως και η ΔΕΗ να είναι παρούσα. 
Η ΔΕΗ, κυρίες και κύριοι, η μεγαλύτερη ελληνική εταιρεία που υπάρχει
σήμερα θα πρέπει να αναβαθμιστεί, να εκσυγχρονιστεί, έτσι ώστε να συνεχίσει να είναι ο πρωταγωνιστής της παραγωγής ηλεκτρισμού στη χώρα μας.
Σε αυτήν τη λογική, σε αυτήν την προοπτική προχωρεί ταχύτερα,
ταχύτατα και πολύ πιο γρήγορα από τους αρχικούς σχεδιασμούς ο εκσυγχρονισμός της ΔΕΗ. 'Ηδη έχει εγκριθεί το προεδρικό διάταγμα, το οποίο την κάνει πολυμετοχική εταιρεία από δημόσια υπηρεσία που είναι σήμερα.
'Εχει εγκριθεί το διάταγμα με το οποίο ιδρύεται ο διαχειριστής του
συστήματος ο οποίος θα αποφασίζει πώς θα γίνεται η σύζευξη των
ηλεκτρικών φορτίων από τη ΔΕΗ και τους ιδιώτες παραγωγούς, ενώ το μεγάλο βήμα υπήρξε -η ολοκλήρωση του σχετικού πλαισίου του προεδρικού διατάγματος- για τη σύσταση του ταμείου ασφάλισης προσωπικού της ΔΕΗ, επιλύοντας έτσι ένα χρόνιο θέμα αβεβαιότητας σχετικά με το μέλλον των εργαζομένων και τη συνταξιοδότησή τους, το οποίο υπήρχε επί πολλές δεκαετίες στην επιχείρηση.
Το επιχειρησιακό σχέδιο της επιχείρησης είναι ήδη έτοιμο πολύ
νωρίτερα απ'ότι αρχικα είχε υπολογιστεί και προβλέπει μία θετική ανάκαμψη της κερδοφορίας της επιχείρησης τα επόμενα χρόνια, λαμβάνοντας φυσικά μία σειρά από μέτρα τα οποία κατατείνουν στη μείωση του λειτουργικού κόστους, στη μείωση του κόστους παραγωγής, στη μείωση του κόστους αποθεμάτων, στην εισαγωγή νέων συστημάτων προμηθειών, όπως επίσης και στο διαχωρισμό των επιχειρηματικών δραστηριοτήτων της επιχείρησης, το λεγόμενο unbudling, πράγμα το οποίο θα ξεκινήσει με τη μέθοδο της στατικής λογιστικής -σας αναφέρω τον ακριβή όρο- από τον Ιανουάριο του 2001.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Με την ιδιωτικοποίηση δεν μας λέτε τι έγινε. ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): 'Ολα αυτά τα οποία
λεγαμε, κυρίες και κύριοι, ότι θα γίνουν αργότερα, γίνονται πολύ νωρίτερα, πράγμα το οποίο θα επιτρέψει στη ΔΕΗ να ξεκινήσει την παρουσίαση της επιχείρησης στους εγχώριους και διεθνείς επενδυτές τον Ιανουάριο του 2001 με προοπτική να έχει ολοκληρώσει τη μετοχοποίησή της το πρώτο εξάμηνο του έτους αυτού.
'Ολα αυτά, κυρίες και κύριοι Βουλευτές, θα δώσουν μια νέα δυναμική
στην επιχείρηση η οποία ταυτόχρονα θα αξιοποιήσει και τις επιχειρηματικές δυνατότητες που διανοίγονται σε άλλους τομείς. Με το συγκεκριμένο επιχειρηματικό σχέδιο, με τη συγκεκριμένη χάραξη στρατηγικής που έχει, πιστεύω, ότι η ΔΕΗ θα αποτελέσει τον μεγάλο μοχλό της ανάπτυξης τα επόμενα χρόνια. Και με τον τρόπο αυτό θα βοηθήσει στην απελευθέρωση της αγοράς ενέργειας και συνολικά στην αύξηση της παραγωγικότητας της ελληνικής οικονομίας, θα αναβαθμίσει τη θέση των εργαζομένων στην επιχείρηση και φυσικά θα δημιουργήσει καλύτερες υπηρεσίες στους καταναλωτές.
Αυτά κυρίες και κύριοι Βουλευτές είναι τα διάφορα μέρη της
ενεργειακής πολιτικής τα οποία ακολουθεί η Κυβέρνηση μιας ενεργειακής πολιτικής η οποία λύνει τα προβλήματα του σήμερα και σχεδιάζει το πως θα ανταπεξέλθει τις ανάγκες του αύριο.
ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος της Νέας Δημοκρατίας κ. Γεώργιος Βουλγαράκης έχει το λόγο.
ΓΕΩΡΓΙΟΣ ΒΟΥΛΓΑΡΑΚΗΣ: Κυρίες και κύριοι συνάδελφοι, σε μια διαδικασία κοινοβουλευτικού ελέγχου το λογικό είναι, να υπάρξει κάποια στιγμή ένας ελάχιστος κοινός παρανομαστής ανάμεσα στα επιχειρήματα τα οποία ακούγονται κάθε φορά από την Κυβέρνηση και από την Αντιπολίτευση. Να δεχθώ δηλαδή εγώ ότι η Αντιπολίτευση συνήθως κάνει μια ρητορική υπερβολή λέγοντας ότι δεν κάνετε τίποτα, να δεχθώ επίσης ότι η Κυβέρνηση κάνει, ως εκ του καθήκοντός της μια ανάλογη ρητορική υπερβολή ότι έχουμε κάνει τα πάντα και η ισορροπία στο πολιτικό σύστημα βρίσκεται κάπου ενδιάμεσα και όλοι καταλαβαίνουμε περίπου που είναι αυτό κάθε φορά ανάλογα με το θέμα.
Εδώ όμως, κύριε Υπουργέ, υπάρχει μια πολύ σημαντική διαφορά ανάμεσα
σε μας και σε σας. Και η διαφορά έγκειται στον τρόπο αντίληψης και προσδιορισμού ορισμένων κρισίμων ζητημάτων. Δηλαδή η βασική διαφορά είναι ότι για σας τα πάντα ξεκινάνε και θα ολοκληρωθούν σε λίγο, ενώ για μας θα έπρεπε τα περισσότερα να είχαν ήδη ολοκληρωθεί και σήμερα να μιλούσαμε για ένα διαφορετικό επιπεδο ειδικά στον τομέα της ενέργειας. Και λέμε ειδικά στον τομέα της ενέργειας γιατί γνωρίζει η Εθνική Αντιπροσωπεία και εσείς προσωπικά ότι είναι ένας από τους κρισιμότερους τομείς σε παγκόσμιο επίπεδο και το νέο πεδίο αναμέτρησης των διεθνών οικονομικών δυνάμεων. Είναι άλλωστε γνωστό στην Εθνική Αντιπροσωπεία ότι η νέα τάση στο επίπεδο της οικονομικής επιστήμης προσεγγίζει την οικονομία των δικτύων διότι μέσω αυτής της διαδικασίας πλέον περνάμε στις φάσεις της νέας οικονομίας για την οποία τόσο πολύς λόγος γίνεται τελευταία.
Υπάρχει, λοιπόν, μια μεγάλη διαφορά αντίληψης. Και υπάρχει διαφορά
αντίληψης στην συγκρότηση αλλά και στην εκπόνηση της ενεργειακής πολιτικής. Εάν με ρωτούσατε να πω δυό τρία χαρακτηριστικά αυτής της πολιτικής για την Ελλάδα, θα έλεγα ότι πρώτον δεν υπάρχει ενεργειακή πολιτική σαφής και καθορισμένη -υπάρχουν διάφοροι αυτοσχεδιασμοί και εξαγγελίες μέτρων τα οποία κατά καιρούς απασχολούν την κοινή γνώμη ανάλογα με την ένταση που αυτή, η κοινή γνώμη εννοώ, τα αναδεικνύει- και δεύτερον το σύνολο της αγοράς χαρακτηρίζεται από μια ολιγοπωλιακή στη καλύτερη περίπτωση, για να μην πω μονοπωλιακή ουσιαστικά δομή.
Ποιον τομέα θέλετε να πάρω. Τον τομέα του πετρελαίου; Μιλάμε για ολιγοπώλιο. Τον τομέα της ενέργειας; Μιλάμε για το απόλυτο μονοπώλιο. Τον τομέα του φυσικού αερίου; Το ίδιο . Οι ανανεώσιμες πηγές ή οι εναλλακτικές πηγές ενέργειας όπως λέτε; Νομίζω ότι είναι ένα πάρα πολύ μικρό ποσοστό για να μπορεί κανείς να το συζητήσει. Αλλά και το μείγμα της πολιτικής αυτής δεν είναι τέτοιο που να εξασφαλίζει στη χώρα τη δυνατότητα να συμμετέχει με αυτάρκεια σε ένα νέο ανταγωνιστικό πεδιο το οποίο κάθε μέρα μεταβάλλεται.
Από πού τεκμαίρεται θα μου πείτε αυτό; Τεκμαίρεται κατ αρχήν απο τον προσφάτως κατατεθέντα προϋπολογισμό της χώρας.
Δηλαδή μέχρι τώρα η οικονομική πολιτική σχεδιαζόταν με το δεδομένο, ότι το διεθνές οικονομικό περιβάλλον παραμένει σταθερό. Και τι σημαίνει, κυρίες και κύριοι, διεθνές οικονομικό περιβάλλον; Σημαίνει κατά κανόνα η τιμή του πετρελαίου, η οποία αποτιμάται σε δολάρια και ως εκ τούτου μια αντίστοιχη νομισματική ισορροπία, της οποίας συνέπεια είναι σε πολύ μεγάλο βαθμό και το συνολικό χρέος της χώρας αφού ένα πολύ μεγάλο κομμάτι
του είναι ως γνωστόν σε δολάρια και γεν.
Τούτων εχόντων εθεωρείτο η κατάσταση σταθερή. Βλέπετε όμως ότι μία
μικρή ανατροπή στο διεθνές περιβάλλον όχι βέβαια με τα χαρακτηριστικά των δύο προαναφερθέντων κρίσεων της δεκαετίας του '70, τις οποίες οι τότε κυβερνήσεις της Νέας Δημοκρατίας αναγκάστηκαν να αντιμετωπίσουν εγώ πιστεύω με επιτυχία, μία μικρή ανατροπή του ενεργειακού περιβάλλοντος είχε σαν συνέπεια να κινδυνεύει ανά πάσα στιγμή να τιναχθεί στον αέρα η οικονομία.
Να τιναχθεί στον αέρα όσον αφορά στο ισοζύγιο πληρωμών, να τιναχθεί στον αέρα όσον αφορά στον πληθωρισμό και συνεπώς στους εισοδηματικούς προϋπολογισμούς του καθενός μας, να τιναχθεί στον αέρα με βάση ένα πληθωριστικό σπιράλ που ήδη έχει αρχίσει να διαφαίνεται -και φοβούμεθα ότι σε λίγο θα κάνει την παρουσία του ακόμη πιο αισθητή- και βέβαια με το χρέος, το οποίον αντιλαμβάνεσθε ότι έχει πλέον επιβαρυνθεί με ένα δυσανάλογα μεγάλο ποσοστό.
Θεωρείτε εσείς ότι εάν υπήρχε μια καθορισμένη ενεργειακή πολιτική σχεδιασμένη με βραχυχρόνιο, μεσοχρόνιο και μακροπρόθεσμο ορίζοντα, με
μία λελογισμένη χρήση εναλλακτικών πηγών ενέργειας, θα είχαμε ποτέ τέτοιου είδους απειλές; Θα είχαμε στο μέτρο που θα μας αναλογούσαν και πάντως όχι πέραν εκείνου του επιπέδου που θα απειλούσε την οικονομία με ανατροπή.
Υπάρχει όμως και κάτι άλλο που κάνει εμφανές ότι δεν υπάρχει μία συγκροτημένη ενεργειακή πολιτική και γενικώς κατά τη γνώμη μου μία πολιτική, όπως φαίνεται τελευταία στις μέρες μας: Το θέμα το οποίο έχει ανακύψει παραδείγματος χάριν για το αν η ΔΕΗ θα συμμετέχει ή δεν θα συμμετέχει στη νέα διαδικασία των τηλεπικοινωνιών. Υπάρχουν δηλώσεις του παρισταμένου κυρίου Υπουργού, οι οποίες συνηγορούν υπέρ του να συμμετέχει η ΔΕΗ σ'αυτήν τη διαδικασία.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το είπε εμμέσως και σήμερα.
ΓΕΩΡΓΙΟΣ ΒΟΥΛΓΑΡΑΚΗΣ: 'Ετσι είναι όπως ακριβώς το είπατε, κύριε
Πρόεδρε.
Υπάρχουν δηλώσεις συναδέλφων του Υπουργού σε άλλο Υπουργείο, στο Υπουργείο Μεταφορών, που σε πολύ υψηλούς τόνους λένε ότι αυτό θα είναι πάρα πολύ μεγάλο λάθος. Υπάρχει εμπλοκή του Υπουργείου Εθνικής Οικονομίας, το οποίο προσπαθεί να κλίνει μάλλον υπέρ της άποψης του Υπουργού Μεταφορών. Και υπάρχει μια ανυπαρξία του Πρωθυπουργού, ο οποίος πρέπει κάποια στιγμή να αποσαφηνίσει τι είναι αυτό το οποίο η Κυβέρνησή του αντιλαμβάνεται ότι πρέπει να γίνει.
Αυτό κατά τη γνώμη σας, κυρίες και κύριοι συνάδελφοι, συνθέτει ξεκάθαρη πολιτική; Θα μου πείτε ότι μπορεί να είναι ένα από τα ζητήματα που απασχολούν. Ξέρετε ότι η ΔΕΗ έχει στηρίξει ένα πολύ μεγάλο κομμάτι της εξυγίανσής της στην επέκταση στο χώρο της τηλεφωνίας. Υπήρξε δυνατότητα σε όσους συμμετείχαν στη Διαρκή Επιτροπή, η οποία εξέτασε το νέο Πρόεδρο της ΔΕΗ, να πάρουμε απαντήσεις, οι οποίες μας έπεισαν ότι ένα μεγάλο κομμάτι του νέου business plan της ΔΕΗ αναφέρεται ακριβώς και σ'αυτήν τη δραστηριότητα.
Κατόπιν τούτου, λοιπόν, τίθεται ευλόγως το ερώτημα: Δηλαδή τι γίνεται; Αυτή η διαδικασία πάει πίσω; Η ΔΕΗ δεν μπορεί πλέον να εξυγιανθεί με βάση αυτά τα δεδομένα; Εάν δεχθούμε ότι η ΔΕΗ δεν θα μπει σ'αυτήν τη νέα αγορά, τότε το επιπλέον κόστος το οποίο έχει υπάρξει ποιος θα το πληρώσει; Γιατί εδώ έχει εγκατασταθεί ένα ολόκληρο δίκτυο, το οποίο 
προφανώς δεν το εγκατέστησε κάποιος τζάμπα. Κάποιοι έβαλαν λεφτά γι'αυτό. Είτε δηλαδή στη μία είτε στην άλλη περίπτωση η Κυβέρνηση φαίνεται ότι δεν είναι σε θέση να ξεκαθαρίσει τι είναι αυτό που θα επιθυμούσε. Είτε δηλαδή το ένα Υπουργείο δεν ερωτά για την πολιτική του άλλου Υπουργείου για την Eπιτροπή Tηλεπικοινωνιών και συνεπώς σχεδιάζει με βάση τα δικά του δεδομένα είτε το άλλο Υπουργείο αδιαφορεί για τις μελέτες και τις

κινήσεις του ενός Υπουργείου και κατόπιν τούτου πολιτεύεται ως αυτό πιστεύει. Και πάντως θυμίζει δύο διαφορετικές Κυβερνήσεις.
Η άποψη της Νέας Δημοκρατίας είναι σαφής. Εμείς εκτιμούμε ότι η ΔΕΗ
δεν είχε κανέναν λόγο να μπει σ'αυτήν τη διαδικασία.
Από την ώρα όμως που μπήκε σ'αυτήν τη διαδικασία και έχει χαλάσει λεφτά, δεν μπορεί το δίκτυο αυτό να παραμείνει στον αέρα. Κάπως πρέπει να το χρησιμοποιήσει και να αποσβέσει το δίκτυο αυτό, είτε με ενοικίαση είτε με άλλον τροπο. Αλλά πάντως δεν είναι δυνατόν να δίδονται λεφτά τα οποία είναι στον αέρα.
Σε κάθε περιπτωση, κυρίες και κύριοι συνάδελφοι, νομίζω είναι ένα τυπικό δείγμα, είναι ένα τυπικό παράδειγμα του πώς σχεδιάζεται και πώς υλοποιείται μια πολιτική. Φυσικά δεν είναι το μόνο. Στις μέρες μας βιώνουμε και άλλα περιστατικά, όπως παραδείγματος χάριν τις κόντρες οι οποίες υπάρχουν ανάμεσα στον κ. Παπαδήμο και στον κ. Παπαντωνίου, ανάμεσα στον κ. Γιαννίτση και τους υπολοίπους Υπουργούς κλπ. Η Κυβέρνηση δεν έχει ρυθμό. Και το ότι δεν έχει ρυθμό φαίνεται σε πολλές εκφάνσεις της πολιτικής, ιδιαίτερα φαίνεται στον τομέα της ενεργειακής πολιτικής και κατ'επέκταση σ'αυτά τα οποία σας είπα προηγουμένως.
Είναι γνωστό εξάλλου ότι στον τομέα της ηλεκτρικής ενέργειας θα έπρεπε εδώ και πάρα πολυ καιρό, η αγορά να έχει απελευθερωθεί. Θα έπρεπε όλα αυτά τα οποία ο κύριος Υπουργός εδώ ανέλυσε υπό μορφήν δυνητικών γεγονότων, να είχαν προ πολλού χρόνου πραγματοποιηθεί. Θυμίζω ότι για το θέμα αυτό είχατε ζητήσει και έχετε πάρει παράταση. Τι την κάνατε, λοιπόν, αυτή την παράταση; Πώς τη χρησιμοποιήσατε; Πιστεύετε ότι στις 19 Φεβρουαρίου θα είναι έτοιμη η ελληνική αγορά ενέργειας, δηλαδή θα είναι απελευθερωμένη;
Ξέρετε, κύριε Υπουργέ, όταν μιλάμε για απελευθερωμένη αγορά εννοούμε για ουσία απελευθερωμένη αγορά. Δηλαδή θα έπρεπε εκείνη την ημερομηνία ένα ποσοστό να υπάρχει και στον ιδιωτικό τομέα. Ερωτώ: Θα υπάρχει; Είναι προφανώς ότι δεν θα υπάρχει. Διότι ακόμα και αν όλη αυτή η διαδικασία την οποία περιγράψατε, ήταν τελειωμένη, για να πραγματοποιηθεί μια επένδυση, οποιαδήποτε επένδυση -αφήστε τώρα ένα εργοστάσιο τύπου ΔΕΗ, πάρτε να φτιάξετε ένα σπίτι- μόνο οι άδειες που χρειάζεται κανένας για να το χτίσει θέλουν πάνω από έξι-επτά μήνες. Και λέτε εσείς ότι τους επόμενους δύο μήνες θα έχουμε πραγματικά απελευθερωμένη αγορά, δηλαδή θα έχουμε άλλους παίκτες μέσα στη αγορά της ηλεκτρικής ενέργειας; Αυτά έχουν μόνο, επιτρέψτε μου να πω, θεωρητικό ενδιαφέρον και σε καμία περίπτωση δεν μπορούν να απηχούν ή να αντικατοπτρίσουν τη πραγματικότητα. Και νομίζω, εξηγήθηκε πάρα πολύ καλά από τους ομιλητές της Νέας Δημοκρατίας, πώς και ποιο ακριβώς είναι το πρόβλημα.
Στο θέμα των πετρελαίων νομίζω ότι η πρόσφατη κρίση απέδειξε με
σαφήνεια, ότι μέχρι τώρα δεν υπήρχε κανενός είδους συγκεκριμένη πολιτική που να αφορά στο πετρέλαιο. Δεν υπήρξε δηλαδή πολιτική αποθεμάτων, δεν υπήρξε πολιτική ανευρέσεως πιθανών κοιτασμάτων συγκεκριμένων -και θα εξηγήσω τι εννοώ- και δεν υπήρξε και πρόνοια για το τι μπορεί να συμβεί εάν κάποια στιγμή για κάποιο λόγο βρισκόμαστε σαν χώρα μπροστά σε μια νέα ενεργειακή κρίση.
Η πολιτική κατ'αρχήν των αποθεμάτων. Πέρυσι όλοι οι διεθνείς οργανισμοί μιλούσαν για το πότε το βαρέλι θα πέσει κάτω από τα δέκα δολάρια. Δυστυχώς δεν έγινε έτσι. Θα είχατε όμως τότε τη δυνατότητα εάν είχατε πράγματι μια πολιτική συγκροτημένη να απευθυνθείτε σε πετρελαιοπιθανές περιοχές στο εξωτερικό και να δεσμεύσετε με βάση τους νέους απελευθερωμένους κανόνες της αγοράς, κοιτάσματα επί τόπου σε άλλες χώρες ούτως ώστε σε μια πιθανή κρίση να είχατε ένα αμορτισέρ να απορροφήσει τους κραδασμούς και όχι να φάμε ολόκληρη την ενεργειακή κρίση μέσα από τους μακροοικονομικους δείκτες, που σε λίγο θα καταστήσουν σαφή την εμφάνισή τους και στην πραγματική οικονομία. Το κάνατε; Δεν το κάνατε. Αυτό, όμως, θα εσήμαινε μια πραγματικά ενεργειακή πολιτική στο θέμα του πετρελαίου, στο θέμα του προσδιορισμού των κοιτασμάτων στην Ελλάδα. Δεν χρειάζεται να κάνουμε λογοπαίγνια. Γνωρίζετε ότι μια γεώτρηση βάθους πέντε χιλιάδων μέτρων έχει πολυ διαφορετικά κοστολόγια και πιθανούς κινδύνους από μια γεώτρηση δυόμισι χιλιάδων μέτρων. Γνωρίζετε επίσης ότι ένας επιφανειακός έλεγχος δεν είναι σε θέση να προσδιορίσει με ακρίβεια τι είναι αυτό που ενδεχομένως θα συναντήσει ο ερευνητής σ' ένα βάθος διπλάσιο του ερευνωμένου. Το γνωρίζετε ναι ή όχι;
Γιατί, λοιπόν, συμφωνήσατε σε δύο τμηματικές γεωτρήσεις των δυόμισι χιλιάδων μέτρων; 'Εχετε την αίσθηση ότι στη γεωλογία δυόμισι και δυόμισι κάνει πέντε; Επιτρέψτε μου να πω ότι αυτό το επιχείρημα είναι όχι απλούστευση αλλά πολύ απλοϊκό και πάντως δεν δίδει πειστική απάντηση σε αυτά τα οποία οι συνάδελφοί μου σας ρώτησαν.
Εξηγήθηκε το θέμα του Πρίνου. Θεωρώ ότι το θέμα του Πρίνου μπορεί να χαρακτηρισθεί από δύο μόνο επίθετα. 'Η εγκληματική αμέλεια ή σκαστό

σκάνδαλο. Κατά τη γνώμη μου κινείται και στα δύο.
Υπήρξε κοινοβουλευτικός έλεγχος την προηγούμενη περίοδο στη Βουλή. Και έχω εδώ τα πλήρη κείμενα των απαντήσεων και των ερωτήσεων τα οποία οι προκάτοχοί σας Υπουργοί είχαν διαβιβάσει στη Βουλή, ως απαντήσεις σε 
παρισταμένους συναδέλφους της Νέας Δημοκρατίας, από τα οποία φαίνεται και η έμμεση τρόπον τινά χαριστική συμπεριφορά τους σε ορισμένους επιχειρηματίες.
Η Νέα Δημοκρατία, κύριε Υπουργέ -για να εξηγούμεθα- δεν είναι κατά των επιχειρηματιών. Αντιθέτως, είναι υπέρ του ελεύθερου, του ιδιωτικού τομέα της ελεύθερης αγοράς. Αυτό, όμως, πρέπει να γίνεται με όρους, με προϋποθέσεις, με διαφάνεια και πάνω από όλα για το συμφέρον της χώρας. Διότι έτσι εννοείται ότι μπορεί κανείς να εξυπηρετήσει και τα εθνικά συμφέροντα.
Είναι, λοιπόν, νομίζω σαφές ότι μέσα σε αυτήν τη διαδικασία πρέπει κανείς να δει και το θέμα των περίφημων γεωτρήσεων την προεκλογική περίοδο στον Εύηνο.
'Εχω στη διάθεσή σας τα αποκόμματα των εφημερίδων όπου συνάδελφός σας, Υπουργός περιόδευε το Νομό Αιτωλοακαρνανίας υποσχόμενος χιλιάδες θέσεις εργασίας λέγοντας μάλιστα, ότι τριάντα χιλιάδες βαρέλια πετρελαίου θα έχουμε τη δυνατότητα ημερησίως να αντλούμε και ότι θα μπορέσει με αυτόν τον τρόπο η ανάπτυξη όλης της δυτικής Ελλάδος να πάρει νέα διάσταση. Να θυμίσω εδώ ότι έγιναν ημερίδες για το θέμα αυτό, ότι ο Πρωθυπουργός ο ίδιος επισκεπτόμενος την Αιτωλοακαρνανία έκανε δηλώσεις τις οποίες εάν μου ζητηθεί θα σας τις διαβάσω. Και εκ των υστέρων τι συνέβη; Εδώ ισχύει αυτό που λέμε "άνθρακας ο θησαυρός". Είναι κυριολεκτικό το σχήμα του "άνθρακας ο θησαυρός".
ΠΡΟΕΔΡΕΥΩΝ (Κωνσταντίνος Γείτονας): Κύριε Βουλγαράκη, το παράδειγμα, η ρήση, δεν ταιριάζει... γιατί το πετρέλαιο έχει σχέση με τον άνθρακα... 
ΓΕΩΡΓΙΟΣ ΒΟΥΛΓΑΡΑΚΗΣ: Υδρογονάνθρακας.
Είναι, λοιπόν, σαφές ότι μέσα σε αυτήν τη διαδικασία το να συζητήσει κανείς για μία σχεδιασμένη πολιτική με αρχή, μέση και τέλος αγγίζει τα όρια του κωμικού.
Βεβαίως, αναφερθήκατε εκτενώς -και οι συνάδελφοί μου αναφέρθηκαν εκτενώς και επιτυχημένα όπως εγώ πιστεύω- στη διεθνή δραστηριότητα "επενδυτική" της Ελληνικής Εταιρείας Πετρελαίων. 'Εχετε δηλαδή την αίσθηση -ειλικρινά σας ρωτάω- ότι αυτή η διαδικασία υπήρξε επιτυχής; Οι κινήσεις δηλαδή τις οποίες έκαναν τα Ελληνικά Πετρέλαια είτε στη Γεωργία είτε στην Αλβανία είτε στα Σκόπια είτε στη Βουλγαρία είτε αλλού, ήταν επιτυχείς;
Φοβάμαι ότι οι απαντήσεις του προκατόχου σας Υπουργού θα σας διαψεύσουν διότι υπάρχουν απαντήσεις που ομολογούν, ότι στο θέμα της Γεωργίας, για παράδειγμα, υπήρξε μία παταγώδης αποτυχία, στο θέμα των Σκοπίων καταφέραμε να καταστήσουμε εσωτερικό ζήτημα του πολιτικού προεκλογικού τους ανταγωνισμού ανάμεσα στην Κυβέρνηση και την Αντιπολίτευση το εάν η επένδυση της Ελλάδος ήταν έτσι όπως έπρεπε να είναι ή όχι και παραλίγο να διαταράξει και τις σχέσεις της Ελλάδος με τα Σκόπια αυτή η διαδικασία. Λέτε τώρα εσείς ότι οι νέοι αγωγοί θα προχωρήσουν. 'Ετσι έλεγε και ο προκάτοχός σας Υπουργός σε αντίστοιχες ερωτήσεις και επερωτήσεις στο παρελθόν.
Συνεπώς, λέτε δεν λέτε αυτά κρίνονται εκ του αποτελέσματος, κύριε Υπουργέ. Δεν έχει πρακτικό νόημα το να λέμε εδώ ότι "θα γίνουν", "θα απελευθερωθούν", θα "απεγκλωβιστούν". Τέρμα το "θα". Είκοσι χρόνια το χορτάσαμε. Δεν νομίζω ότι έχετε τη δυνατότητα, ανεξάρτητα από το αν εσείς είστε νέος Υπουργός στο Υπουργείο σας, να μηδενίσετε το κοντέρ και να ξεκινήσετε από την αρχή.
Αναφερθήκατε όμως και στην Αλβανία, στο θέμα του Δυρραχίου και είπατε ότι η ελληνική Κυβέρνηση θα προστατεύσει τις επενδύσεις κλπ. και μάλιστα είπατε ότι ήταν νέα δεδομένα τα οποία δεν ξέραμε και διάφορα τέτοια. 
Πρώτα απ'όλα να πω ότι το θέμα του Δυρραχίου και της Αλβανίας δεν
αφορά μόνο τα "ΕΛΠΕ αλλά αφορά και άλλες δύο, τρεις ελληνικές εταιρείες οι οποίες είναι εγκατεστημένες στην περιοχή και οι οποίες απειλούνται εξαιτίας της δραστηριότητας της Παγκόσμιας Τράπεζας.
Υπάρχει όμως απάντηση σε ερώτηση συναδέλφου, του κ. Σαλαγκούδη, η οποία είχε δοθεί στη Βουλή με αφορμή αυτήν την τακτική των "ΕΛΠΕ" στις 10.2.2000, προσφάτως δηλαδή, που το Υπουργείο ομολογεί ότι γνωρίζει τι συμβαίνει στην περιοχή του Δυρραχίου, γνωρίζει τη δραστηριότητα της
Παγκόσμιας Τράπεζας και παρόλα αυτά πιστεύει ότι αν και το γνωρίζει, θα καταφέρει τελικά να το ξεπεράσει. Δηλαδή, λέει το Υπουργείο ότι εγώ κάνω μία επένδυση η οποία κοστίζει κάποια εκατομμύρια δολάρια -περίπου εκατόν πενήντα εκατομμύρια το πρατήριο πληρώσαμε ενώ μία αντίστοιχη ιδιωτική εταιρεία η οποία δραστηριοποιήθηκε προσφάτως στην περιοχή πλήρωσε το πρατήριο περίπου επτά με οκτώ εκατομμύρια δραχμές- και παρόλα ταύτα δεν παίρνουμε κανονική άδεια λειτουργίας, αλλά παίρνουμε μία άδεια λειτουργίας προσωρινή, της οποίας μάλιστα η οριστικοποίηση συναρτάται με επιπλέον επενδύσεις, οι οποίες έγιναν και παρόλα ταύτα, λόγω της δραστηριότητας στην Παγκόσμια Τράπεζα μας λένε "Μαζέψτε τα και φύγετε". Τώρα, τι ισχυρή Ελλάδα, τι περήφανη εξωτερική πολιτική, τι διασφαλίσεις των επενδύσεων της Ελλάδος στο εξωτερικό, επισκέψεις κλπ., αυτά επιτρέψτε μου να πω ότι έχουν πολύ λίγο περιεχόμενο και πολύ λιγότερο βάθος φυσικά, διότι όλα στην πολιτική όπως καλά γνωρίζετε, κρίνονται από το αποτέλεσμα. 
Δεν θέλω τώρα να μπω σε άλλες επιμέρους δραστηριότητες των "ΕΛΠΕ", οι
οποίες επιτρέψτε μου να πω αγγίζουν τα όρια του σκανδάλου. Αλλά, πάντως, η δραστηριότητα των "ΕΛΠΕ" δεν είναι επιτυχής. Και το γεγονός σε τελική ανάλυση ότι δεν είναι επιτυχής, φαίνεται και από κάτι άλλο πάρα πολύ απλό, κύριε Υπουργέ. Η κρίση του πετρελαίου, ο τριπλασιασμός των τιμών, ο κύκλος των εργασιών, έχει ουσιαστικά εκτινάξει παγκοσμίως τις αποτιμήσεις των μετοχών των εταιρειών των πετρελαιοειδών παγκοσμίως.
Δεν υπάρχει εταιρεία που να ασχολείται με τα πετρελαιοειδή παγκοσμίως, σε οποιοδήποτε χρηματιστήριο του κόσμου που η τιμή της να μην έχει τουλάχιστον τετραπλασιαστεί, στη χειρότερη περίπτωση. Τα στοιχεία υπάρχουν. Ποια είναι η τιμή των "ΕΛΠΕ", κύριε Υπουργέ; Πού ήταν; Πού είναι;
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το χρηματιστήριο δεν ξεγελιέται.

ΓΕΩΡΓΙΟΣ ΒΟΥΛΓΑΡΑΚΗΣ: Και παρά το γεγονός ότι η ΔΕΚΑ κατέβαλε
φιλότιμες προσπάθειες...
ΠΡΟΕΔΡΕΥΩΝ (Κωνσταντίνος Γείτονας): Κύριε Βουλγαράκη, εάν θέλετε να συνεχίσετε, να σας δώσω χρόνο από τη δευτερολογία σας, όπως έδωσα και στον κύριο Υπουργό για να έχετε άνεση χρόνου. Αλλιώς θα πρέπει να σταματήσετε.
ΓΕΩΡΓΙΟΣ ΒΟΥΛΓΑΡΑΚΗΣ: Δεν χρειάζεται.
ΠΡΟΕΔΡΕΥΩΝ (Κωνσταντίνος Γείτονας): Πείτε μου τι θέλετε γιατί
υπερβήκατε το χρόνο σας.
ΓΕΩΡΓΙΟΣ ΒΟΥΛΓΑΡΑΚΗΣ: Είναι ουσιώδης η κουβέντα αυτή.
ΠΡΟΕΔΡΕΥΩΝ (Κωνσταντίνος Γείτονας): Εντάξει, θα σας δώσω νέο χρόνο
μετρούμενο εξ υπαρχής, για να είμαι δίκαιος.
ΓΕΩΡΓΙΟΣ ΒΟΥΛΓΑΡΑΚΗΣ: Τελειώνω, κύριε Πρόεδρε.
Πού είναι λοιπόν η τιμή των "ΕΛΠΕ"; Και ξέρετε πάρα πολύ καλά ότι το ταμπλό του Χρηματιστηρίου Αξιών Αθηνών μπορεί να αξιολογήσει επενδυτικά σχέδια, επενδυτικά προγράμματα, φερεγγυότητα εταιρειών, μάνατζμεντ και πάνω απ'όλα, αποτέλεσμα. Πού είναι, λοιπόν, αυτά στην πράξη;
Δεν είχα τη δυνατότητα να αναφερθώ στο φυσικό αέριο, στις εναλλακτικές πηγές ενέργειας, και φαντάζομαι ότι κατά τη διάρκεια της δευτερολογίας μου θα μου δοθεί η δυνατότητα να αναφερθώ σ'αυτές.

Κυρίες και κύριοι συνάδελφοι, αυτό που χρειάζεται κατεπειγόντως η
χώρα -επιτρέψτε μου να πω ότι εμείς καταθέτουμε πρώτα την πολιτική μας αντίληψη, αλλά νομίζω ότι αυτή είναι υπερκείμενη των οποιωνδήποτε πολιτικών αντιθέσεων, γιατί εδώ μιλάμε τώρα για την οικονομική αυτοδυναμία της χώρας τα επόμενα χρόνια- αυτό που πρέπει κατεπειγόντως να γίνει, είναι να συγκροτηθεί μία ενεργειακή πολιτική, η οποία να είναι σπονδυλωτή, η οποία να έχει αρχή, μέση και τέλος, η οποία να εξασφαλίζει την αυτάρκεια της χώρας, να παίρνει ως δεδομένα τα κρατούντα στην Ευρωπαϊκή 'Ενωση, να αξιολογεί τις δυνατότητες που έχει η χώρα και να σέβεται το περιβάλλον.
Η Νέα Δημοκρατία έχει καταθέσει προτάσεις γι'αυτά. Να προαναγγείλω στη Βουλή ότι θα κάνουμε επιμέρους επερωτήσεις στα επιμέρους ενεργειακά θέματα και θα παρακολουθούμε με πολύ μεγάλη προσοχή τις κινήσεις σας. 
Αυτό πάντως που θέλω να πω -και κλείνω με αυτό- είναι ότι σήμερα οι
νέες τεχνολογίες έχουν επιφέρει αναδιατάξεις στο σύνολο της παγκόσμιας τεχνολογίας. Αυτές οι αναδιατάξεις ανάμεσα στα άλλα έχουν αναγκάσει όλες τις χώρες να εκλαμβάνουν πάρα πολύ σοβαρά τις κινήσεις σε διεθνές επίπεδο με τα δεδομένα της δικής τους πραγματικής οικονομίας.
Αυτό που πρέπει να γίνει κατανοητό είναι ότι δεν έχουμε τη δυνατότητα
σαν χώρα, να αγνοούμε γεγονότα και καταστάσεις, θεωρώντας ότι αυτά εξαργυρώνονται σε πεντάλεπτες ομιλίες σε προεκλογικά μπαλκόνια. Θα είναι έγκλημα κατά της χώρας. Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Εμείς θεωρούμε ότι υπάρχει ενεργειακή πολιτική από την Κυβέρνηση και βρίσκεται στην ίδια κατεύθυνση με αυτήν της Νέας Δημοκρατίας.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Εκανε προσπάθειες σίγουρα.
ΑΝΤΩΝΗΣ ΣΚΥΛΛΑΚΟΣ: Εννοώ σαν γενική κατεύθυνση, σαν γενική πολιτική. Με ποια έννοια το λέω αυτό; Κινείται στη λογική της απελευθέρωσης της αγοράς ενέργειας, στη μετοχοποίηση ή ιδιωτικοποίηση της ΔΕΗ. Στην ίδια κατεύθυνση κινείται και η Νέα Δημοκρατία.
Πού βρίσκεται η διαφορά; Στους ρυθμούς. Η κριτική που άσκησε η Νέα Δημοκρατία είναι "γιατί δεν τα κάνετε πιο γρήγορα"; Δεύτερον, στο εάν ορισμένες συμβάσεις ή αναθέσεις στο ιδιωτικό κεφάλαιο ανταποκρίνονται στη χρηστή και έντιμη διαχείριση ή αποτελούν σκάνδαλο.
Εμείς βλέπουμε με εντελώς διαφορετικό τρόπο την ενεργειακή πολιτική και τα συμφέροντα της χώρας. Κατ' αρχήν, η απελευθέρωση της αγοράς και η όλη εξέλιξη στη ΔΕΗ ευνούν τα μεγάλα ιδιωτικά συμφέροντα. Αυτή η πολιτική εφαρμόστηκε πριν από αρκετά χρόνια. Φέρνω ως παράδειγμα τη Μεγάλη Βρετανία. Σε λίγο χρονικό διάστημα τα τιμολόγια του ρεύματος αυξήθηκαν κατά 300%. Τα πλήρωσε ο λαός της Μεγάλης Βρετανίας; Τα πλήρωσε.
Η απελευθέρωση της αγοράς θα βλάψει, λοιπόν, τον ελληνικό λαό, τους εργαζόμενους στον τομέα της ενέργειας και θα βάλει σε όλο και μεγαλύτερη αμφισβήτηση την ασφάλεια της χώρας, διότι η ενέργεια είναι στενά συνδεδεμένη με την ασφάλεια της χώρας μας και την προστασία των κυριαρχικών μας δικαιωμάτων.
Απέτυχε ο κρατικός τομέας όπου εφαρμόστηκε; Απέτυχε στη Βουλγαρία ο κρατικός τομέας και στα Βαλκάνια; Για να μην πάω στη Σοβιετική 'Ενωση. 'Οταν ήταν κρατικός τομέας και όταν ήταν σοσιαλισμός παίρναμε ενέργεια από εκεί. Τώρα μας παρακαλάνε να πάμε για να ξεπουλήσουν οι κυβερνήσεις που είναι ανάλογες με τις δικές μας τον ορυκτό τους πλούτο και τις πλουτοπαραγωγικές πηγές. Λένε "ελάτε να επενδύσετε". 'Αλλαξε η κατάσταση γιατί υπάρχει καπιταλισμός εκεί, όχι ότι απέτυχε ο κρατικός τομέας.
Θα αναφερθώ τώρα στο θέμα που αφορά τις εγχώριες πηγές ενέργειας. Η
λογική του ΠΑΣΟΚ είναι να παραχωρούνται όλες αυτές οι πηγές στους ιδιώτες. Ξένες εταιρείες και για την έρευνα και για την εκμετάλλευση και όπου παρεμβαίνει το κράτος, όπως έγινε στον Πρίνο, έγινε εν όψει των εκλογών και με τέτοιες ρυθμίσεις που θα είναι τελικά σε βάρος του συνόλου.
Ακούστηκαν αρκετά εδώ, δεν θέλω να μακρηγορήσω. Είναι ένα ολόκληρο θέμα τι είδους συμφωνία έγινε εκεί και τι συνέπειες θα υπάρξουν για την περιοχή. Η "ΔΕΠ" που ανήκε πρώτα στην παλιά "ΔΕΠ" και σήμερα ανήκει στα Ελληνικά Πετρέλαια -θα μπορούσε να κάνει έρευνα και εκμετάλλευση γιατί υπήρχαν δυνατότητες, μέσω αυτών ή και άλλων σχημάτων να γίνει από το κράτος- έχει περιοριστεί μόνο στην επίβλεψη και ουσιαστικά έχει αδρανοποιηθεί.
'Ενα άλλο ζήτημα είναι το φυσικό αέριο. Εδώ υπάρχουν τεράστιες
ευθύνες για τις καθυστερήσεις και για τις αναπροσαρμογές που έγιναν στις συμβάσεις -σκανδαλώδεις αναπροσαρμογές- και από τη Νέα Δημοκρατία στα χρόνια 1990-1993 που κυβέρνησε και μετά επί ΠΑΣΟΚ και με Πρωθυπουργό τον κ. Μητσοτάκη και με Υπουργό Βιομηχανίας τότε τον κ. Σημίτη.
Ας μιλήσουμε όμως και για τα δικτυα, τη διανομή. Υπήρξε μεγάλη καθυστέρηση με ευθύνες πρώτα και κύρια του κ. Μάνου και κατόπιν του ΠΑΣΟΚ, γιατί υπήρχε διαμάχη μεταξύ των εταιρειών για το ποιοι θα πάρουν τελικά "το ψητό", πως "θα μοιραστεί η πίτα" στα δίκτυα αυτά.
Τα δίκτυα δεν θα μπορούσαν να είναι κρατικά; Δεν έχουμε αυτήν τη
δυνατότητα σαν κράτος;
Εμείς λέμε ότι έχουμε τη δυνατότητα. Δεν πρέπει να τα λιμαίνονται με το αζημίωτο οι ιδιώτες.
Μεγάλο τμήμα του φυσικού αερίου θα χρησιμοποιείται για την παραγωγή
ηλεκτρικής ενέργειας από τη ΔΕΗ. Αυτό είναι ασύμφορο, είναι έγκλημα. Εντάξει το φυσικό αέριο για τις κατοικίες και για τις βιομηχανίες, με την έννοια ότι κατ' ευθείαν να δημιουργείται θερμική ενέργεια. Αλλά το να
δημιουργούμε ηλεκτρική ενέργεια με το φυσικό αέριο που κοστίζει δυο και δυόμισι φορές περισσότερο απ' ό,τι η χρησιμοποιήση του λιγνίτη είναι απαράδεκτο, είναι σε βάρος των συμφερόντων της χώρας. Υπάρχει και κατεύθυνση από την Ευρωπαϊκή 'Ενωση, υπάρχει σχετικός νόμος που βάζει όρια, που περιορίζει, στη χρησιμοποίηση του λιγνίτη για να πάμε υποχρεωτικά στο φυσικό αέριο. Να πως υπερασπίζεται η Κυβέρνηση και η Νέα Δημοκρατία τα συμφέροντα της χώρας.
Εναλλακτικές πηγές ενέργειας. Ξεκινήσαμε καλά. 'Εριξε λεφτά η ΔΕΗ, το κράτος. 'Εγιναν πολλές προσπάθειες και μετά τα δώσαμε στους ιδιώτες, οι οποίοι πουλάνε στη ΔΕΗ με διπλάσια τιμή την όποια ενέργεια. Τα αιολικά πάρκα έμειναν στάσιμα.Ούτε αυτό δεν μπορούμε να αναλάβουμε σαν κράτος, σαν ΔΕΗ; 'Ολα στους ιδιώτες θα τα δώσουμε, στο κεφάλαιο;
'Οσον αφορά το ζήτημα που μας καίει το τελευταίο διάστημα, το
πετρελαϊκό. Μήπως κερδίζουν οι χώρες που παράγουν πετρέλαιο; Αν και είναι οι αδικημένες στην όλη υπόθεση.
Μεγάλη εκμετάλλευση γίνεται. Μόνο το 15% από τα όποια έσοδα υπάρχουν από το πετρέλαιο πηγαίνει σ' αυτές τις χώρες. Κερδοσκοπούν δυο κατηγορίες: Οι πέντε αδελφές -ήταν επτά και έγιναν πέντε- μεγάλες εταιρείες πετρελαίου και τα κράτη της Ευρωπαϊκής 'Ενωσης. Διότι έχουν πολύ υψηλές φορολογίες και αυξάνουν τα έσοδα του κρατικού προϋπολογισμού με έμμεση φορολογία.
Τι ζήτησε το ΚΚΕ; Το ΚΚΕ λέει να καταργηθεί ο ειδικός φόρος, να μειωθεί η έμμεση φορολογία. Και αντί γι' αυτό έρχεστε και δίνετε ένα επίδομα το οποίο δεν φθάνει με τίποτα στους προϋπολογισμούς των λαϊκών στρωμάτων. 'Ενα μέρος θα καλύψει της ζημιάς που παθαίνουν. Ο εργαζόμενος δεν έχει μόνο τη θέρμανση, αλλά και το αυτοκίνητο που πρέπει να κινηθεί καθώς και άλλες ανάγκες. Ξεχωριστά ο πληθωρισμός που φθάνει στα ύψη και δεν αναθεωρείται η εισοδηματική πολιτική. Δεν θα δοθούν αυτές οι απώλειες.
'Ο,τι και να πιάσουμε είτε έρευνα και εκμετάλλευση είτε εναλλακτικές μορφές ενέργειας είτε τι γίνεται με το φυσικό αέριο και τα δίκτυα σε σχέση και με το λιγνίτη είτε ο,τιδήποτε αφορά την απελευθέρωση της αγοράς, είναι σε βάρος του ελληνικού λαού, είναι σε βάρος της προοπτικής ανάπτυξης της χώρας μας. Τελικά θα το πληρώσουν οι εργαζόμενοι στο χώρο αυτό.
Μια ακόμη παρατήρηση σε σχέση με το λαθρεμπόριο. Μήπως δεν ξέρει η Κυβέρνηση, οι μηχανισμοί του Υπουργείου πως γίνεται αυτό το λαθρεμπόριο; Γιατί σηκώνεται τα χέρια ψηλά; Πεντακόσια δισεκατομμύρια χάνει το ελληνικό δημόσιο σε φόρους λόγω του λαθρεμπορίου. Η ΔΕΗ επειδή είναι κρατική ή ο τομέας ήταν κρατικός και δεν έγιναν γρήγορα βήματα στην απελευθέρωση είναι αυτή που φταίει που δεν αντιμετωπίζεται το λαθρεμπόριο; 'Η σε άλλες χώρες που έχει προχωρήσει η απελευθέρωση της αγοράς ενέργειας δεν υπάρχει λαθρεμπόριο; Μα τα ίδια συμφέροντα είναι. Αυτά τα συμφέροντα που μπαίνουν στον τομέα ενέργειας είναι παραπλήσια με τα συμφέροντα που κάνουν και λαθρεμπόριο. Αυτή είναι η ουσία. 'Ενα κύκλωμα είναι όλα αυτά τα συμφέροντα.
Εμείς ως Κομμουνιστικό Κόμμα Ελλάδας απαιτούμε τη μείωση της έμμεσης φορολογίας στα καύσιμα, την κατάργηση του ειδικού φόρου, τη φορολόγηση των μεγάλων εταιρειών του πετρελαίου.
Είμαστε κατά της απελευθέρωσης. Η ΔΕΗ να μην προχωρήσει σε μετοχοποίηση. Βεβαίως και χρειάζονται συνεργασίες.
Να συμμετέχουμε και σε διεθνείς κοινοπραξίες, εφόσον κερδίζει το ελληνικό δημόσιο και οικονομικά και σε τεχνολογία και βεβαίως να υπάρχει και έλεγχος της διαχείρισης.
Αυτά που ακούσαμε σήμερα για τα "Ελληνικά Πετρέλαια", δηλαδή ότι
ψάχνουν για στρατηγικό επενδυτή ή για συνεργάτη, καθώς και η ερώτηση του κ. Μητσοτάκη εάν θα δώσουν στον στρατηγικό επενδυτή το μάνατζμεντ είναι είδηση. Είναι είδηση ότι δεν απάντησε ο κύριος Υπουργός, άρα το σκέφτεται 
να δώσει το μάνατζμεντ των "Ελληνικών Πετρελαίων" σε στρατηγικό επενδυτή. Δεν ξέρω και τι θα γίνει και με την πλειοψηφία των μετοχών.
Τέλος, η δική μας άποψη είναι ότι πέρα από κοινοπραξίες, βεβαίως ένας
κρατικός τομέας και στην έρευνα και στο φυσικό αέριο και σε όλα τα
επίπεδα της ενέργειας θα μπορούσε να προχωρήσει και σε συνεργασίες και σε συμφωνίες περιφερειακές πολυμερείς με άλλα κράτη στη βάση του αμοιβαίου οφέλους.
Αυτές είναι οι δικές μας προτάσεις σε αντίποδα με τις πολιτικές που

εφαρμόζονται.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Βουλευτής Αχαϊας, κ. Σπήλιος Σπηλιωτόπουλος, ζητεί την άδεια του Σώματος για ολιγοήμερη απουσία του στο εξωτερικό.
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε.
Το λόγο έχει ο Κοινοβουλευτικός Εκπρόσωπος του Συνασπισμού της
Αριστεράς και της Προόδου ο κ. Λαφαζάνης.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, κυρίες και κύριοι συνάδελφοι, είναι φανερό ότι η ραγδαία άνοδος των διεθνών τιμών πετρελαίου το τελευταίο διάστημα, έφερε στην επιφάνεια το συνολικότερο ενεργειακό πρόβλημα που αντιμετωπίζει η χώρα. Νομίζω ότι με σαφήνεια απέδειξε τη "γύμνια" του ενεργειακού σχεδιασμού, τουλάχιστον σε όλη τη διάρκεια της δεκαετίας του '90, "γύμνια" τόσο από την πλευρά της κυβέρνησης της Νέας Δημοκρατίας στα τρία πρώτα χρόνια της δεκαετίας μας, όσο και μετέπειτα από τις κυβερνήσεις του ΠΑ.ΣΟ.Κ. Είχαν επαναπαυθεί οι κυβερνήσεις στη λογική του φτηνού πετρελαίου που υπήρχε μετά τη μεγάλη πετρελαϊκή κρίση της δεκαετίας του '70 και είχαν εγκαταλείψει πλήρως κάθε ενεργειακό σχεδιασμό, κάθε μακρόπνοη αναδιάρθρωση των ενεργειακών πόρων και προγραμμάτων της χώρας μας.
'Ετσι, φτάσαμε στο σημείο σε αυτήν τη ραγδαία άνοδο των τιμών του πετρελαίου η Ελλάδα να είναι πρώτη χώρα σε εξάρτηση από πετρέλαιο σε όλη την Ευρωπαϊκή 'Ενωση. Αυτό είναι τραγικό το οποίο το πληρώνουμε τώρα. Το πληρώνει η οικονομία αυτής της χώρας, το πληρώνουν κυρίως οι εργαζόμενοι. 
Δεν έγινε απολύτως τίποτε -το επιβεβαίωσε και με την ομιλία του ο
κύριος Υπουργός- για τις ανανεώσιμες πηγές ενέργειας. Απολύτως τίποτε! 'Οταν μιλάει για ένα ποσοστό που προέρχεται από το ενεργειακό ισοζύγιο της χώρας της τάξης του 6% από ανανεώσιμες πηγές ενέργειας, νομίζω ότι μιλάμε για ένα ασήμαντο ποσοστό, όταν έχει τεράστιες φυσικές δυνατότητες με τον ήλιο και τον αέρα η χώρα μας να είχε μια...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εγώ άκουσα για 1%, εάν δεν κάνω λάθος.
ΠΑΝΑΓΙΩΤΗΣ ΛΑΦΑΖΑΝΗΣ: Ακόμα χειρότερα. Πάντως, είναι ευτελές, είναι
ασήμαντο το ποσοστό.
ΒΑΣΙΛΕΙΟΣ ΒΥΖΑΣ: Ο στόχος είναι 15%.
ΠΑΝΑΓΙΩΤΗΣ ΛΑΦΑΖΑΝΗΣ: Είναι ασήμαντο, λοιπόν, το ποσοστό, όταν έχουμε δυνατότητες για να είχαμε μία ραγδαία ανάπτυξη σε αυτόν τον τομέα. 
Επίσης, έχουμε μία τρομακτική, εγκληματική καθυστέρηση στο φυσικό
αέριο σε όλη αυτή τη δεκαετία και αυτό το φυσικό αέριο που έρχεται είναι πανάκριβο. Δυσθεώρητα πανάκριβο. Είναι σχεδόν διπλάσια η τιμή του από όλη την Ευρωπαϊκή 'Ενωση. Απαράδεκτες τιμές, ασύμφορες τιμές για να μπορέσουμε να αξιοποιήσουμε αυτό το φυσικό αέριο για την ενεργειακή πολιτική της χώρας μας.
Αυτό οφείλεται σε "αμαρτωλές" συμβάσεις, σε τεράστιες καθυστερήσεις, σε εμπλοκή ιδιωτών σε αυτό το κύκλωμα, όπως του κ. Κοπελούζου, για να αναφέρω μόνο την "αμαρτωλή" σύμβαση της Φλώρινας, η οποία εξετάζεται από τον εισαγγελέα.
'Ετσι, χάσαμε τη δυνατότητα και την ευκαιρία που είχαμε να έχουμε ένα μεγάλο ποσοστό από τις ενεργειακές ανάγκες της χώρας μας από φθηνό φυσικό αέριο.
Και πολύ φοβάμαι ότι απ' όσα ακούσαμε με τα "θα" του κυρίου Υπουργού, δεν υπάρχει μέλλον για το φθηνό τουλάχιστον φυσικό αέριο που χρειαζόμαστε. Δεν θα επεκταθώ περισσότερο στον ενεργειακό σχεδιασμό, γιατί νομίζω ότι τα πράγματα εκεί είναι ολοφάνερα. Δεν βλέπω προοπτική. 
Θα ήθελα να σταθώ για λίγο στο θέμα του πετρελαίου. Φαίνεται ότι
κάποιοι δεν θέλουν να ακούσουν κάποια πράγματα ή είναι τόσο ισχυρά τα συμφέροντα, που τους εμποδίζουν να δράσουν στο θέμα του κυκλώματος του πετρελαίου στη χώρα μας.
Κύριοι της Νέας Δημοκρατίας -επιτρέψτε μου να αναφερθώ και σε σαςγίνεται μεγάλος θόρυβος για να προχωρήσουμε σε απελευθέρωση της αγοράς, να μπουν ιδιωτικοί όμιλοι στο χώρο της ενέργειας, διότι λέγεται ότι αυτό θα φέρει ανταγωνισμό, ότι θα βελτιώσει την κατάσταση, τις τιμές κ.ο.κ. 'Εχουμε όμως το παράδειγμα ενός τομέα που απελευθέρωσε η Νέα Δημοκρατία, δηλαδή τον τομέα των πετρελαιοειδών. 'Εχουμε μείωση των τιμών; 'Εχουμε βελτίωση της κατάστασης; 'Εχουμε καλύτερες αποδόσεις συνολικότερα για τον
ελληνικό λαό και για την ελληνική οικονομία;
Κυρίες και κύριοι, στο χώρο των διυλιστηρίων υπάρχει ένα καρτέλ που το γνωρίζετε όλοι. Είναι τρία διυλιστήρια με τη συνεργασία των κρατικών διυλιστηρίων. Είναι τα ΕΛΠΕ, η MOTOR OIL του κ. Βαρδινογιάννη, στην οποία συμμετέχει και η ARAMCO, εταιρεία η οποία διαθέτει δικά της κοιτάσματα πετρελαίου και τα διυλιστήρια του κ. Λάτση. Αυτά τα τρία διυλιστήρια ελέγχουν όλη την ελληνική αγορά. Προσφέρουν όμως τις ίδιες τιμές κάθε εβδομάδα. Ακολουθούν εναρμονισμένη πρακτική τιμών. Δεν υπάρχει κανένας ανταγωνισμός μεταξύ τους. Πώς είναι δυνατόν τρία διυλιστήρια να προσφέρουν μία και μόνη τιμή, που την οδηγούν τα κρατικά ΕΛΠΕ; 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δημιουργούν τα κρατικά διυλιστήρια περιθώρια
κέρδους στα ιδιωτικά, αλλά το λάθος είναι των κρατικών διυλιστηρίων. ΠΑΝΑΓΙΩΤΗΣ ΛΑΦΑΖΑΝΗΣ: Ο νόμος για την απελευθέρωση της αγοράς των
πετρελαιοειδών είναι του 1992. Τον έκανε ο κ. Ανδριανόπουλος. 'Ομως δεν υπήρξε έλεγχος στα διυλιστήρια από τότε κανένας απολύτως. Τι κάνει η Επιτροπή Ανταγωνισμού; Είπε ο κύριος Υπουργός ότι έδωσε εντολή στην Επιτροπή Ανταγωνισμού να κινηθεί στο χώρο των διυλιστηρίων. Δεν ξέρω πια αν κινείται η Επιτροπή Ανταγωνισμού και ποια είναι τα πορίσματά της. Κάποτε όμως θα θέλαμε μία υπεύθυνη απάντηση και από την Επιτροπή Ανταγωνισμού αλλά και από το Υπουργείο που έδωσε τη σχετική εντολή.
Και δεν είναι μόνον το ότι δίνουν τις ίδιες τιμές. 'Εχουν καταμερίσει και την αγορά. Η αγορά είναι γεωγραφικά προσδιορισμένη για το πού πουλάει το κάθε διυλιστήριο. Κι εδώ πρέπει να πούμε ότι τα κέρδη των διυλιστηρίων έχουν εκτιναχθεί τα τελευταία χρόνια στα ύψη. Το 1999 είχαν κέρδη αυξημένα κατά 100%. Το 2000 θα εκτιναχθούν πιο ψηλά. Πώς δικαιολογείται να ανεβαίνουν οι διεθνείς τιμές, να λέει ο κύριος Υπουργός ότι κάνει συμφωνίες για περιορισμούς των τιμών και τα κέρδη και των τριών διυλιστηρίων να καλπάζουν; Το διυλιστήριο του κ. Βαρδινογιάννη έχει εμφανίσει τριάντα πέντε φορές υψηλότερα κέρδη το 1999 σε σχέση με το 1998 μόνο και μόνο για να μπει στο χρηματιστήριο. Τι κάνουν η Κυβέρνηση και η Επιτροπή Ανταγωνισμού; Δεν πρέπει να τα αποδίδουμε όλα στην αύξηση των διεθνών τιμών. Παίζουν βασικότατο ρόλο βέβαια και υπάρχουν εδώ ολιγοπωλιακές καταστάσεις, οι οποίες εμποδίζουν τον υγιή ανταγωνισμό και τη δυνατότητα ελέγχου και κοστολόγησης σ' αυτόν το χώρο.
Ακόμη, τι γίνεται με τις εταιρείες εμπορίας πετρελαίου;
Tρεις όμιλοι ελέγχουν πάλι γύρω στο 70% της αγοράς, BP, Mobil, Shell TEXACO και ΕΚΟ, ΕΛΔΑ Μαμιδάκης.
Παρατηρείστε τις τιμές τις οποίες δίνουν. Ακολουθούνται και εδώ πρακτικές, οι οποίες είναι κάτω από συνεννόηση. Για να δούμε τα κέρδη αυτών των εταιρειών. Πώς είναι δυνατόν να θησαυρίζουν μόνο από την εμπορία και να πετάνε τα κέρδη τους στα ύψη, σε στιγμές που υπάρχει αυτή η διεθνής κρίση πετρελαίου; Ποιoς ελέγχει αυτά τα κυκλώματα; Τι γίνεται; Και φυσικά έρχεται ύστερα το κράτος και λέει, ότι εν πάση περιπτώσει δίνουμε και κάτι για τους χαμηλόμισθους. Το κάτι αυτό που δίνει, είναι ελάχιστο.
Να μας πει ο κύριος Υπουργός, τι έσοδα επιπλέον εξασφάλισε το κράτος από το ΦΠΑ, που είναι της τάξης του 18% το 2000 -υπερβολικός ΦΠΑ- και πόσα προτίθεται να εξασφαλίσει από το 2001 ο προϋπολογισμός; Και τα επιπλέον γιατί δεν τα δίνει για να κάνει κοινωνική πολιτική, αλλά δίνει ψίχουλα; Ξέρουμε τι επιπτώσεις θα έχει στη μέση οικογένεια η αύξηση των τιμών του πετρελαίου θέρμανσης.
Κοιτάξτε να δείτε τι θα γίνει, θα προτιμάται η ΔΕΗ για τη θέρμανση τώρα το χειμώνα από το πετρέλαιο θέρμανσης, διότι η ΔΕΗ είναι πιο φθηνή. Τι κινδύνους διαγράφει αυτό για τη ΔΕΗ στους χειμερινούς μήνες; Το έχετε αντιληφθεί;
Τελειώνω με αυτό που ξεκίνησα, ότι εδώ δεν είναι πανάκεια η απελευθέρωση. Και μία ιδεοληψία που υπάρχει γύρω από τις ιδιωτικοποιήσεις, ότι δήθεν αυτές εξασφαλίζονταν από τον ανταγωνισμό, δεν επιβεβαιώνεται από τη ζωή και από τις εξελίξεις. Δεν επιβεβαιώνεται και ούτε θα επιβεβαιωθεί ότι η είσοδος ιδιωτικών εταιρειών στο χώρο της ηλεκτροπαραγωγής θα φέρει καλύτερες τιμές για τον απλό καταναλωτή. Κι αν δεν μπαίνουν τώρα και δεν υπάρχει δυνατότητα να μπουν στο χώρο της ηλεκτροπαραγωγής ιδιώτες, δεν είναι γιατί η Κυβέρνηση δεν έχει προχωρήσει στο θεσμικό πλαίσιο. Δεν είναι δυνατόν να ανταγωνιστούν ακόμα οι ιδιώτες τη ΔΕΗ, όπως είναι η ΔΕΗ. Δεν μπαίνουν. Για να μπουν οι ιδιώτες στο χώρο
της ηλεκτροπαραγωγής, χρειάζεται ένα πράγμα, η ΔΕΗ να αυξήσει δραστικά τις τιμές του ρεύματος. Αυτό είναι που ζητείται.
ΠΡΟΕΔΡΕΥΩΝ (Κωνσταντίνος Γείτονας): Κύριε Πρόεδρε, μου ζητήσατε το
λόγο. Παρακαλώ τον έχετε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, δεν είχα πρόθεση και δεν έχω να μιλήσω για το μεγάλο θέμα της ενέργειας, που είναι ασφαλώς το πιο σημαντικό πρόβλημα που συνδέεται άμεσα με την ανάπτυξη της χώρας. Μετά όμως από την παρατήρηση του συναδέλφου, κ. Λαφαζάνη, θέλω να πω δύο πράγματα για την πετρελαϊκή πολιτική.
Δεν υπάρχει καμία αμφιβολία, κύριε Πρόεδρε, ότι η πολιτική κρατικού
διυλιστηρίου είχε και έχει ένα και μόνο λόγο. Εμείς δεν τη δεχόμαστε πλέον και εσείς και η Κυβέρνηση δεν τη δέχεται. 'Εχουμε πάει στην ελεύθερη οικονομία. Αλλά όταν απεφασίσθη να γίνει το κρατικό διυλιστήριο, έγινε για ένα λόγο. Για να ελέγχει και να επηρεάζει την αγορά του πετρελαίου προς όφελος του συνόλου.
Στην πραγματικότητα τι συμβαίνει σήμερα; Το κρατικό διυλιστήριο δημιουργεί τεράστια περιθώρια για τα ιδιωτικά διυλιστήρια, τα οποία βεβαίως ευλόγως επωφελούνται, νομίμως επωφελούνται. Το ίδιο που συνέβαινε και συμβαίνει ακόμα μερικώς στον τραπεζικό τομέα, που το υψηλό κόστος των κρατικών τραπεζών διευκόλυνε τις ιδιωτικές τράπεζες, που λειτουργούσαν πιο ορθολογιστικά, να κερδίσουν τεράστια ποσά.
Γι'αυτό συνέστησα από παλαιότερα στην Κυβέρνηση και συνιστώ και τώρα, να προσέξει το κόστος των διυλιστηρίων, του κρατικού πρώτα, διότι πάνω σε αυτό θα σταθεί ο ανταγωνισμός.
Πρέπει να επισημάνω ότι το διύλιστρο κατά τόνο στην Ελλάδα και κατά συνέπεια η τιμή exfactory υπερβαίνει τουλάχιστον κατά 15 δολάρια ή εν πάση περιπτώσει κατά 10, αυτό που διεθνώς είναι αναγνωρισμένο. Είναι ένα μεγάλο πρόβλημα το οποίο νομίζω ότι η Κυβέρνηση έχει χρέος να εξετάσει, διότι αντί να κοιτάζει να βγάλει από τη μύγα ξίγκι κυνηγώντας τον πρατηριούχο, ας κοιτάξει την πηγή που είναι το διυλιστήριο.
Και το δεύτερο που θέλω να τονίσω, κύριε Πρόεδρε, πάλι επισημαίνοντας απλώς, χωρίς να κάνω ούτε αντιπολίτευση ούτε προτάσεις, είναι ότι είναι παντελώς απαράδεκτο ακόμη και τώρα -δέκα χρόνια μιλάμε για το λαθρεμπόριο που γίνεται ασύστολα με τα υγρά καύσιμα, μιλούν για 500 δισεκατομμύρια και ασφαλώς δεν ξέρει κανένας πόσα είναι, αλλά είναι εκατοντάδες δισεκατομμύρια η ζημιά του κράτους πέραν της ηθικής ζημιάς που υφίσταται ένα κράτος που δεν μπορεί στοιχειωδώς να ελέγξει το λαθρεμπόριο.
Νομίζω ότι είναι χρέος τιμής για την Κυβέρνηση να ελέγξει το λαθρεμπόριο. Είναι ανάγκη να ελεγχθεί το λαθρεμπόριο, είναι ένα θέμα το οποίο θα συζητήσουμε και κατά τη διάρκεια του προϋπολογισμού, είναι όμως θέμα μέγα.
Κατά τα λοιπά ως γενική παρατήρηση στον απουσιάζονα κ. Χριστοδουλάκη ήθελα να πω ότι αναντιρρήτως δέχομαι ότι ο ίδιος κάνει μια προσπάθεια
να μαζέψει τα ασυμάζευτα στον τομέα της ενέργειας, αλλά βρίσκεται
πολύ πολύ μακριά από το να μπορεί να καυχηθεί ότι κάτι το θετικό επέτυχε. (Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος του ΠΑΣΟΚ κ. Σπυρόπουλος έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, και αυτή η διαδικασία του κοινοβουλευτικού ελέγχου και ειδικότερα με το θέμα που πραγματεύεται, σαφώς είναι μια ωφέλιμη διαδικασία, μια διαδικασία που αναδεικνύει και τη θεσμική δυνατότητα της Αξιωματικής Αντιπολίτευσης να επικαιροποιεί θέματα μείζονος ενδιαφέροντος. Αυτό είμαι υποχρεωμένος και να το ομολογήσω και να το αναγνωρίσω.
Θαρρώ ότι σήμερα στη διαδικασία του κοινοβουλευτικού ελέγχου η Αντιπολίτευση ελέγχει την Κυβέρνηση σε τρία βασικά σημεία. Στο πρώτο σημείο που αφορά την ενεργειακή πολιτική που ακολουθεί η χώρα, στο δεύτερο σημείο που αφορά τον τρόπο αντιμετώπισης της πρόσφατης αλλά μη ακόμη ολοκληρωθείσης ενεργειακής κρίσης και στο τρίτο σημείο αφορά συνολικά του τομέα της πολιτικής των αναδιαρθρώσεων, προκειμένου να διαμορφωθούν ανταγωνιστικές συνθήκες, συνθήκες δηλαδή που θα διαμορφώσουν ενιαίους κανόνες λειτουργίας της πετρελαϊκής και της ενεργειακής αγοράς με τις υπόλοιπες χώρες της Ευρωπαϊκής 'Ενωσης και τις ανταγωνιστικές οικονομίες. Τρία κρίσιμα ερωτήματα παρότι ο διάλογος είχε τα χαρακτηριστικά που ενετόπισε και ο κ. Βουλγαράκης παρ'όλο ότι μπορώ να
αξιοποιήσω το σημείο που ενετόπισε προσδιορίζοντας ότι το κόμμα της Αξιωματικής Αντιπολίτευσης θαρρώ ότι δεν άκουσε την ανάλυση που έγινε στην πρωτολογία του κυρίου Υπουργού σε σχέση με την ακολουθούμενη ενεργειακή πολιτική.
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος
της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
Υπήρχαν πτυχές της κριτικής αποτύπωσης των απόψεων του Κοινοβουλευτικού Εκπροσώπου που ήταν σαν να μην άκουσε τον Υπουργό. Υπήρχαν πτυχές της κριτικής του αντιπαράθεσης στο κομμάτι των αναδιαρθρώσεων που και εκεί ήταν σαν να μην άκουσε τον Υπουργό. Και βέβαια αυτές οι διαδικασίες είναι γόνιμες όταν μπορούμε να ακούμε ο ένας τον άλλο και εν πάση περιπτώσει να μπορούμε μέσα από αυτήν τη διαλεκτική της δημοκρατίας μας να λέμε ότι ίσως να έχουμε κάνει λάθος και οι μεν και οι δε και ίσως θα πρέπει να βελτιώσουμε κάποια πράγματα. Αν τέτοιες προσεγγίσεις δεν κάνουμε, νομίζω ότι δεν αξιοποιούμε όσο θα έπρεπε αυτές τις διαδικασίες.
Και θα έρθω σε ένα σημείο μόνο σε σχέση με το θέμα των αναδιαρθρώσεων.
Πιστεύω, ότι είναι το πλέον πολιτικό αλλά και το πλέον ωφέλιμο. Εκεί είναι το θέμα. Συμφωνώ απόλυτα και με τον αξιότιμο επίτιμο Πρόεδρο της Νέας Δημοκρατίας ότι αν δεν εγκαθιδρύσουμε κανόνες υγιούς ανταγωνισμού σε όλο το κομμάτι και το πλέγμα που επηρεάζει την ενεργειακή πολιτική, την αγορά της ενέργειας συνολικά, δεν θα μπορέσουμε να οικοδομήσουμε όρους και προϋποθέσεις, ώστε το βασικό αγαθό της ενέργειας, που είναι η πηγή της ανάπτυξης της οικονομίας, να μην το έχουμε σε ανταγωνιστικές τιμές στην Ελλάδα. Νομίζω όμως ότι προς αυτόν το στόχο παλεύει η Κυβέρνηση και βέβαια το Υπουργείο Ανάπτυξης.
Αρκετές φορές στην ύπαρξη του ανταγωνισμού καλούνται δημόσιοι οργανισμοί ή οργανισμοί που αλλάσσουν το ιδιοκτησιακό τους καθεστώς, έχουν όμως ένα παρελθόν δημοσίου και ενδεχομένως για ένα μεγάλο χρονικό διάστημα, ίσως για πάντα, θα είναι μετοχικά σχήματα, όπου το δημόσιο θα έχει συμμετοχή.
Τίθεται εδώ ένα μεγάλο ερώτημα, που πιστεύω ότι η Κυβέρνηση, το
Υπουργείο Ανάπτυξης και τα άλλα Υπουργεία που έχουν τέτοιους οργανισμούς στην εποπτεία τους, το εντοπίζουν σωστά. Και νομίζω ότι το εντοπίζουν σωστά και οι εργαζόμενοι.
Θαρρώ, λοιπόν, ότι το μεγάλο θέμα της εποχής μας, της επόμενης δεκαετίας, των επόμενων ετών, είναι το πώς αυτοί οι μεγάλοι δημόσιοι οργανισμοί στη διαδικασία του μετασχηματισμού τους σε συμμετοχικές εταιρείες, που θα δουλέψουν σε ένα ανοιχτό ανταγωνιστικό περιβάλλον, από την ίδια την Κυβέρνηση, το διευθυντικό τους προσωπικό και τους εργαζόμενους εκεί γρήγορα θα συνειδητοποιήσουν ότι υπάρχει πια μπροστά τους ένας άλλος τρόπος δράσης και προσαρμογής.
Είναι δύσκολο το εγχείρημα και διαφωνώ με την Αντιπολίτευση, όταν επιχειρεί να μηδενίσει αυτό το κοπιαστικό, το επίπονο και αρκετές φορές -ας το ομολογήσουμε- πολιτικά δύσκολο εγχείρημα της Κυβέρνησης. Αυτή η Κυβέρνηση και αυτός ο Πρωθυπουργός από το 1996 και μετά επιχειρεί να ακολουθήσει ένα δρόμο σημαντικών αναδιαρθρώσεων. Τις ξέρετε.
Θα σας πω όμως μία σημαντική, την πλέον ορατή αναδιάρθρωση της
ένταξης όλων των λεγόμενων προβληματικών επιχειρήσεων στο φυσικό τους χώρο, είτε ναυπηγεία είναι αυτά είτε μία σειρά άλλες εταιρείες. Την αναδιάρθρωση της προσαρμογής των μεγάλων δημόσιων οργανισμών σε μία νέα πραγματικότητα.
Αυτό το εγχείρημα επιτυχώς ολοκληρώθηκε από την Κυβέρνηση και από τους δύο προηγούμενους Υπουργούς Ανάπτυξης σε σχέση με τη Δ.Ε.Η. Δεν ήταν σημαντικό το εγχείρημα της οικοδόμησης των προϋποθέσεων ανταγωνιστικής παρουσίας της ΔΕΗ, της οικοδόμησης των όρων μετασχηματισμού της ΔΕΗ; 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τι εξυγίανση έχουμε;
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ξεχώρισαν τις ασφαλιστικές υποχρεώσεις και
τις έρριξαν στις πλάτες του 'Ελληνα φορολογούμενου.
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόδρε, θαρρώ ότι ξέρετε πάρα πολύ καλά
ότι η μεταρρύθμιση του ασφαλιστικού συστήματος και η απεμπλοκή... ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τις έρριξαν στους ώμους του 'Ελληνα
φορολογούμενου. Κατόρθωμα είναι αυτό;
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, ...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αν μου πείτε ότι μείωσε το κόστος, το
καταλαβαίνω.
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, δεν θέλω να κάνω αντιπαράθεση με την περίοδο 1990-1993, αλλά με προκαλείτε. Η μεγάλη αναδιάρθρωση της Νέας Δημοκρατίας ήταν στην Ε.Α.Σ. Γιατί δεν μπήκε στις προβληματικές επιχειρήσεις; Γιατί δεν προχώρησε; Γιατί δεν προετοίμασε το έδαφος; Νομίζω ότι δεν μπορούσατε ή δεν ξέρατε ή δεν το τολμήσατε. Δεν είχα, όμως, καμία πρόθεση να πάω σε εκείνη την εποχή.
ΓΕΩΡΓΙΟΣ ΒΟΥΛΓΑΡΑΚΗΣ: 'Αλλη Ελλάδα θα ήταν σήμερα.
ΡΟΒΕΡΤΟΣ ΣΠΥΡΟΠΟΥΛΟΣ: Εν πάση περιπτώσει, θέλω να ολοκληρώσω. Πιστεύω, ότι τα πράγματα δεν είναι εύκολα για κανένα. Θεωρώ ότι η Κυβέρνηση, όχι αφηρημένα, μέσα από ένα συγκεκριμένο δρόμο, μπορεί να μιλάει για έργο. Και το ίδιο το έργο της δίνει τις προοπτικές, τις δυνατότητες και την αξιοπιστία να μιλήσει και για την εξέλιξη και για τα μελλούμενα βήματά της.
Συμφωνώ απολύτως, ότι το μείζον θέμα για να διαμορφώσουμε όρους ανάπτυξης μιας ενεργειακής πολιτικής, η οποία θα βοηθήσει την οικονομία, θα βοηθήσει και τα λαϊκά στρώματα, είναι η ανάπτυξη μιας σειράς πολιτικών αναδιαρθρώσεων, που θα εγκαθιδρύσουν υγιείς κανόνες ανταγωνισμού σε όλα τα επίπεδα που αφορούν την ενέργεια και ιδιαίτερα το πετρέλαιο και τα πετρελαιοειδή.
Και συμφωνώ απολύτως ότι το πρώτο σημείο αναφοράς είναι το κρατικό διυλιστήριο και είναι να πιέζει τον ανταγωνισμό προς τα κάτω και όχι να επιβάλει και να συμπαρασύρει. Και συμφωνώ απολύτως με τον κ. Μητσοτάκη σ'αυτό. Κάτι τέτοιο αντίστοιχα, αν θέλετε, υπάρχει σε έναν άλλο χώρο όπου ανταγωνίζονται δύο μεγάλοι ιδιωτικοί κολοσσοί και μια ισχυρή εταιρεία που είναι κρατική. Εκεί αυτή η εταιρεία με σωστούς κανόνες ωθεί τον ανταγωνισμό σε τέτοια κατεύθυνση προς όφελος των καταναλωτών. Κάτι τέτοιο πρέπει να γίνει και προς αυτήν την κατεύθυνση. Θεωρώ ότι συνολικά αυτή η διαδικασία ήταν ωφέλιμη, το Υπουργείο Ανάπτυξης είναι στη σωστή τροχιά, το έργο βέβαια είναι δύσκολο, αλλά είναι βέβαιο ότι η επιμονή πάνω στους στόχους θα φέρει τα θετικά της αποτελέσματα. Ευχαριστώ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριοι συνάδελφοι, εισερχόμεθα στο στάδιο των δευτερολογιών.

Το λόγο έχει ο κ. Κασσίμης.
ΘΕΟΔΩΡΟΣ ΚΑΣΣΙΜΗΣ: Κυρία Πρόεδρε, λυπάμαι που δεν είναι εδώ ο κύριος Υπουργός. Θα μου πείτε βέβαια ότι η Κυβέρνηση είναι ενιαία -δεν εννοώ βέβαια την κ. Αποστολάκη, αλλά μιλάω για τα άλλα μέλη της Κυβερνήσεωςόμως τα ίδια λένε και για το ΠΑ.ΣΟ.Κ., αλλά είναι λίγο χλωμό. Και αυτό γιατί επτά χρόνια Κυβέρνηση είναι τώρα το ΠΑ.ΣΟ.Κ. και ο κάθε Υπουργός θέλει να μας πείσει ότι η ιστορία αρχίζει από την ημέρα που ανέλαβε αυτός. Δεν έχω καμία αμφιβολία για τις καλές προθέσεις του κυρίου Υπουργού Ανάπτυξης, αλλά νισάφι πια. 'Εχουμε πληρώσει αυτήν την απογοήτευση στον ισολογισμό των προθέσεων τόσες και τόσες φορές.!

Μας είπε ότι αισθάνεται πολύ καλά η Κυβέρνηση, γιατί προ τεσσάρων
μηνών έγιναν οι διαγωνισμοί για τα δίκτυα. Να πούμε μπράβο, δηλαδή, στο ΠΑ.ΣΟ.Κ. γιατί έκανε κάτι που έπρεπε να το είχε κάνει πριν από τεσσεράμισι χρόνια. Ε, αυτό δεν το καταλαβαίνω.
Επίσης, δεν καταλαβαίνω και κάτι άλλο. Πολύ ωραία και με πολύ λεπτό τρόπο είπε ο κ. Χριστοδουλάκης ότι δεν πρέπει να βιάζεται κανείς να ανακοινώνει κάτι όταν δεν έχει την επιστημονική τεκμηρίωση. Αυτό όμως δεν αναιρεί ότι μοιράστηκαν τριακόσιες χιλιάδες βαρέλια την ημέρα στην Αιτωλοακαρνανία από την Κυβέρνηση.
Επίσης και αυτό που μας είπε για το θέμα του πετρώματος στην Αχαϊα που δεν επιτρέπει -όπως λέει- στα πεντέμισι χιλιάδες μέτρα να είναι αξιοποιήσιμα τα τυχόν κοιτάσματα και γι'αυτό ακριβώς έγινε δεκτά τα διόμισι χιλιάδες μέτρα. Μα, ο κ. Βενιζέλος όταν απαντούσε ό,τι απαντούσε, λίγες εβδομάδες πριν τα ΕΛ-ΠΕ κάνουν δεκτή την πρόταση της εταιρείας Εντερπράϊζ Οϊλ δεν τα είχε αυτά υπόψη του; Δηλαδή, εγώ δέχομαι τη δύσκολη θέση του κυρίου Υπουργού, αλλά αυτό δεν αναιρεί τις ευθύνες της Κυβέρνησης του κ. Σημίτη. Αυτά δε διαγράφονται με κάθε αλλαγή Υπουργού. 
Παράλληλα, ως προς αυτήν η ιστορία με τα ΕΛ-ΠΕ, κύριε Υπουργέ. Δεν
ξέρω αν πράγματι εσείς ως προϊστάμενος Υπουργός τα ελέγχετε ή δεν τα ελέγχετε, αλλά αυτό που είπατε για τη μεγάλη δραστηριότητα έχει κοστίσει εκατομμύρια δολλάρια στο ελληνικό κράτος και έχει κοστίσει ο κ. Τζέλας και όλοι όσοι είναι περί αυτόν. Το εκατομμύριο δολάρια που δώσαμε στη
Γεωργία για να πάρουμε έρευνα, που μετά ολιγωρήσαμε και δεν την πήραμε, το πληρώνει ο ελληνικός λαός, κύριε Υπουργέ. Τα λεφτά που χάθηκαν στον Πρίνο, τα πληρώνει ο ελληνικός λαός. Την ανευθυνότητα στην Αλβανία, την πληρώνει ο ελληνικός λαός. Και το θέμα των Σκοπίων το πληρώνει η Ελλάς γενικότερα γιατί λύσατε προ τεσσάρων μηνών νομοθετικά την εμπλοκή για τον αγωγό, αλλά όταν υπέγραφε ο κ. Τζέλας δεν την ήξερε την εμπλοκή; 'Ομως τον είχε πάρει ο κ. Αρφάνης στα Σκόπια.
Να μην προχωρήσω, λοιπόν, γιατί δεν μου αρέσει αυτού του είδους η
λογική, αλλά βάλτε λίγο φρένο σ'αυτήν τη ζημιογόνα επιχειρηματική δραστηριότητα των ΕΛ-ΠΕ την οποία πληρώνουμε εσείς, εγώ και ο ελληνικός λαός.
Επιτέλους τα ΕΛ.ΠΕ. ας δείξουν κάποια σοβαρή συμπεριφορά, όχι στην καθημερινή δουλειά της εμπορίας -εκεί φυσικά πολύ καλά πάνε, κερδοφόρα είναι- αλλά στις δράσεις που είναι εθνικής σημασίας. 'Οχι να σπαταλάμε εκατομμύρια δολάρια.
Μας είπατε, για να πούμε "μπράβο", ότι καταφέρατε να αυξηθούν τα αποθέματα στα όρια που μας θέτει η Ευρωπαϊκή 'Ενωση. Μα, καθυστερήσατε και αλίμονο αν και εκεί ακόμα δεν έπρεπε να είσαστε συνεπείς στις υποχρεώσεις σας.
'Ερχομαι τώρα στο φυσικό αέριο. Εγώ άκουσα με χαρά τις προβλέψεις ότι το 2005 τετρακόσιες χιλιάδες νοικοκυριά θα έχουν φυσικό αέριο, θα γίνουν επενδύσεις και συνεργασίες. Δεν ρωτώ πάλι γιατί αργήσαμε, ρωτώ άλλο πράγμα: Με τις τιμές του φυσικού αερίου πιστεύετε ότι όλα αυτά θα υλοποιηθούν;
Δεν θα πιάσω μέτρο- μέτρο, γιατί σας λέω δεν μ'αρέσει -αν θέλετε
μπορώ να έρθω μια μέρα με τα στοιχεία- και να ρωτάω γιατί, παραδείγματος χάρη, από τριακόσια ογδόντα δισεκατομμύρια ο αγωγός έφθασε τα επτακόσια τριάντα δισεκατομμύρια, αλλά ούτως ή άλλως έφθασε εκεί.
Το θέμα είναι: Θα το φορτωθεί η εθνική οικονομία; Αποκτήστε το θάρρος να πείτε ότι έγινε ένα λάθος. Θα μπει που θα μπει στην πλάτη του ελληνικού λαού, μηδενίστε το κόστος του αγωγού από την τιμή του αερίου να μπορέσει πράγματι να συμβάλει και στην ενεργειακή πολιτική, να μπορέσει να συμβάλει και σε φθηνή ενέργεια.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πρέπει να το κάνει.
ΘΕΟΔΩΡΟΣ ΚΑΣΣΙΜΗΣ: Κύριε Υπουργέ, είστε λίγο καιρό στον τομέα αυτό και θα ήθελα να ελπίζω ότι πράγματι θα αποκτήσουμε ενεργειακή πολιτική, αλλά ενεργειακή πολιτική ενιαία. 'Οχι αποσπασματικές δράσεις είτε κυβερνητικών είτε κρατικών λειτουργών που τελικά ή δεν φέρνουν αποτέλεσμα παρά τις προθέσεις ή φέρνουν αποτελέσματα αλλά εκτός του ελληνικού λαού.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΟΥΣΑ (Αννα Μπενάκη-Ψαρούδα): Το λόγο έχει ο κ. Βύζας. ΒΑΣΙΛΕΙΟΣ ΒΥΖΑΣ: Ευχαριστώ, κυρία Πρόεδρε.
Κύριε Υπουργέ, θα σας απασχολήσω για λίγο, ελάχιστα. 'Εχετε σκοπό να κάνετε την Ανεξάρτητη Αρχή Διαχείρισης υγρών καυσίμων και αν αυτή εξυπηρετεί τον καταναλωτή σε τελική ουσία;
Ο έλεγχος της λαθρεμπορίας, κατά τη γνώμη μου, είναι κάτι το εξαιρετικό, διότι αυτά τα οποία πληροφορούμαστε και διαβάζουμε στον οικονομικό τύπο, είναι πάρα πολύ άσχημα και για την Κυβέρνησή σας και για οποιεσδήποτε άλλες κυβερνήσεις υπήρξαν στο παρελθόν.

Η ελεύθερη αγορά στα υγρά καύσιμα, νομίζω πως θα βοηθήσει σε αυτό. Υπάρχουν, όμως, δυο αντικρουόμενες θέσεις. Από τη μια μεριά του προέδρου
της ρυθμιστικής αρχής ενέργειας και από την άλλη μεριά του προέδρου της ΕΛΠΕ. Ο μεν πρόεδρος της ΕΛΠΕ δηλώνει ότι η μέχρι σήμερα πολιτική των υγρών καυσίμων είναι καλή για τον τελικό καταναλωτή, ο πρόεδρος όμως της ρυθμιστικής αρχής ενέργειας, δηλώνει ότι χρειάζονται ριζικές αλλαγές στη νομοθεσία και ριζικές αλλαγές στο να μπορείτε και εσείς κύριε Υπουργέ, να έχετε σε καθημερινή βάση τον έλεγχο των αποθεμάτων. Και θα πρέπει κυρίως η πολιτική σας στα υγρά καύσιμα να εστιαστεί στην πολιτική των αποθεμάτων για να μπορούμε να αντιμετωπίζουμε τις οποιεσδήποτε αιφνιδιαστικές κρίσεις...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Το ανέφερα.

ΒΑΣΙΛΕΙΟΣ ΒΥΖΑΣ: Το άκουσα, κύριε Υπουργέ, το επαναλαμβάνω.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Συμφωνείτε δηλαδή; ΒΑΣΙΛΕΙΟΣ ΒΥΖΑΣ: Θα πρέπει όμως, να εστιαστεί και στην έρευνα, διότι

αυτά τα οποία εξηγήσατε, σε ό,τι αφορά τις τελευταίες γεωτρήσεις, δε νομίζω πως ικανοποίησαν τουλάχιστον το ακροατήριο, από αυτά που εμείς έχουμε ελεγμένα.
Τέλος, κύριε Υπουργέ, δεν θέλω να αναφερθώ στις άλλες μορφές
ενέργειας ή στις ήπιες εναλλακτικές μορφές ενέργειας, θέλω όμως να τονίσω τη μεγάλη σας προσοχή σε ό,τι αφορά τις πολιτικές σας στο φυσικό αέριο και σε ό,τι αφορά τις πολιτικές των ΔΕΠΑ.
Θα πρέπει επιτέλους να κατανοήσετε ότι το καλό αυτό προϊόν από πλευράς ρύπανσης του περιβάλλοντος πρέπει σε όσο το δυνατό μεγαλύτερο ποσοστό να γίνει ένα προϊόν πρωτογενούς ύλης ενέργειας, που χρησιμοποιείται από το πιο χαμηλό νοικοκυριό μέχρι την υψηλότερη βιομηχανία.
Ευχαριστώ, κύριε Πρόεδρε.
(Χειροκροτήματα από την πτέρυγα της Νέας Δημοκρατίας). ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Η κ. Μακρή έχει το λόγο.
ΖΕΤΤΑ ΜΑΚΡΗ: Κύριε Υπουργέ, εγώ πραγματικά με ευχάριστη έκπληξη σας
άκουσα με αφοπλιστική πολιτική ειλικρίνεια να παραδέχεστε ότι στο θέμα του φυσικού αερίου υπάρχουν σημαντικές καθυστερήσεις και παραλείψεις. Στην τοποθέτησή σας, σε μερικά θέματα αναφερθήκατε γενικά και σε άλλα καθόλου.
Τα ερωτήματα τα οποία παραμένουν σε εμάς είναι, εάν πραγματικά θα
απελευθερωθεί η αγορά του ηλεκτρισμού μετά το Φεβρουάριο του 2001, δηλαδή, ανταγωνιστικά ή εάν θα γίνει κατ' επίφαση όπως έγινε σε άλλους τομείς της οικονομίας, αν θα είναι το φυσικό αέριο ανταγωνιστικό για την παραγωγή ηλεκτρικής ενέργειας, τι θα γίνει με τις τιμές της ηλεκτρικής ενέργειας για τους οικιακούς καταναλωτές, αν θα αυξηθούν ή θα παραμείνουν στα σημερινά επίπεδα, αν θα ευνοηθεί η ηλεκτροπαραγωγή από το φυσικό αέριο για περιβαλλοντικούς λόγους, όπως επίσης και αν έργα της τροφοδοσίας του φυσικού αερίου θα προωθηθούν.
Τελικά, θα ήθελα επίσης να μάθω αν η πολιτική διοίκησης και χρηματοδότησης της κρατικής ΔΕΠΑ θα ακολουθήσει την τετριμμένη μέθοδο της μετοχοποίησης, η οποία έχει και αμφίβολα αποτελέσματα.
Θεωρώ, λοιπόν, ότι όταν δεν υπάρχει μία συγκροτημένη πολιτική, το αποτέλεσμα είναι να χάνεται χρόνος, επενδύσεις και κοινοτικά κονδύλια. Πιστεύω ότι οι απλές διαπιστώσεις και οι συγκυριακές και ευκαιριακές παρεμβάσεις δεν έχουν κανένα θετικό αποτέλεσμα.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ. Κορτσάρης έχει το λόγο. ΝΙΚΟΛΑΟΣ ΚΟΡΤΣΑΡΗΣ: Κυρία Πρόεδρε, κύριε Υπουργέ, εγώ δεν θα πω το ίδιο πράγμα που είπε η κ. Μακρή. Θα σας πω ότι, όταν διεξήλθατε το
θέμα για την απελευθέρωση της αγοράς ηλεκτρισμού, χρονομέτρησα την απάντησή σας. Μου απαντήσατε ένα λεπτό και τριάντα δευτερόλεπτα. Αυτό σημαίνει ότι δεν έχετε...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Είμαστε πολύ σαφείς και μπορούμε να τα λέμε σύντομα.
ΝΙΚΟΛΑΟΣ ΚΟΡΤΣΑΡΗΣ: Νομίζω ότι δεν ήσασταν και θα σας πω γιατί. Διεξήλθατε, λοιπόν, ακροθιγώς το θέμα και επομένως θα σας ξανακάνω την πρώτη μου και καίρια ερώτηση. Στις 19 Φεβρουαρίου 2001 ο πρώτος ιδιώτης παραγωγός θα είναι σε θέση να πουλήσει στον πρώτο επιλέγοντα πελάτη την πρώτη κιλοβατώρα παραγωγής του;
'Υστερα, θα κάνω ορισμένες παρατηρήσεις, όχι για την ιστορική
σημασία τους, αλλά γιατί φοβούμαι ότι θα έχουν δραματικές επιπτώσεις στην οικονομία της πατρίδας μας. Η μελέτη του συμβούλου της ΔΕΗ Κούπερς και Λίμπραντ, η οποία υπεβλήθη το Σεπτέμβριο του 1997, προέβλεπε ένα χρονοδιάγραμμα για την αναδιοργάνωση της ΔΕΗ, που συνοπτικά προέβλεπε τα εξής: 1998-1999 ολοκλήρωση όλων των οργανικών αλλαγών, 2000 απαραίτητη δοκιμαστική λειτουργία για ένα έτος με το νέο σχήμα, αρχές του 2001 έναρξη λειτουργίας υπό το νέο καθεστώς, κατά την οδηγία.
Η ομάδα εργασίας της ΔΕΗ που σχολίασε τη συγκεκριμένη μελέτη, όχι
μόνο συμφώνησε με το περιεχόμενό της, αλλά και πλειοδότησε όσον αφορά το θέμα της δοκιμαστικής λειτουργίας για ένα έτος, αναφέροντας ότι σε καμία περίπτωση δεν θα έπρεπε να αναλωθεί σε αναπλήρωση καθυστερήσεων επί μέρους ενεργειών.
Σήμερα, παρά το ότι όλοι συμφωνούσαν για την αναγκαιότητα της δοκιμαστικής λειτουργίας για ένα έτος, δεν έχει ολοκληρωθεί καν η
περίφημη αναδιοργάνωση της ΔΕΗ με αποτέλεσμα τα εξής: Λόγω της μη εφαρμογής του υποχρεωτικού από την οδηγία λογιστικού διαχωρισμού, ακόμη και σήμερα δεν είναι γνωστό το πραγματικό κόστος για κάθε μία από τις δραστηριότητες της ΔΕΗ, δηλαδή, ορυχεία, παραγωγή, μεταφορά και διανομή. 
Είναι, λοιπόν, απορίας άξιον πώς θα προσδιοριστούν οι διάφορες
επιβαρύνσεις που θα πρέπει να επιβληθούν στην ίδια, αλλά και στους διάφορους ιδιώτες που θα δραστηριοποιηθούν στην αγορά, κόμιστρα, αποζημίωση για υπηρεσίες κοινής ωφέλειας κλπ., αλλά και πώς θα διαμορφωθούν αντικειμενικά τα τιμολόγιά της μετά την απελευθέρωση της αγοράς.
Επομένως, είναι στρουθοκαμηλισμός να λέει η ΔΕΗ ότι δεν φοβάται τον ανταγωνισμό, πριν να ελέγξει καν τα κοστολόγιά της και τον επιμερισμό των δαπανών και των εσόδων της στις διάφορες δραστηριότητες.
Δεύτερον, ελλείψει οργανώσεως και στρατηγικού προσανατολισμού η ΔΕΗ δεν έχει προβεί σε απολύτως καμία ενέργεια όσον αφορά το μέλλον της μετά το 2001, στρατηγικές συμμαχίες, επέκταση σε νέες αγορές και δραστηριότητες, με αποτέλεσμα να είναι δεδομένη η πτωτική της πορεία από το σημείο αυτό και μετά και μάλιστα άγνωστο με πόσο γρήγορο ρυθμό. 
Τρίτον: Οι εργαζόμενοι της ΔΕΗ βλέποντας για μια τριετία αυτό το
τέλμα και βιώνοντας την καθημερινή αβεβαιότητα σχετικά με το πού πρόκειται να βρεθούν μετά την περιβόητη αναδιοργάνωσή της, έχουν αποσπασθεί από τη σωστή εκτέλεση των καθηκόντων τους, τα οποία περιλαμβάνουν όχι μόνο διεκπεραίωση καθημερινών υποθέσεων αλλά και μακροχρόνιο προγραμματισμό. 'Ετσι, δεν είναι υπερβολή να πούμε ότι αυτή τη στιγμή η ΔΕΗ βρίσκεται ακόμα σε αυτόματο πιλότο, γι'αυτό και λειτουργεί. 'Οταν όμως θα έρθει η κρίσιμη ώρα, οι φόβοι για ανώμαλη προσγείωσή της,με όλα τα αρνητικά αποτελέσματα που συνεπάγονται, είναι κάτι παραπάνω από δικαιολογημένοι. Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο κύριος Υπουργός. ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Σας ευχαριστώ πολύ,
κυρία Πρόεδρε.
Θα ήθελα να απαντήσω σε ορισμένα θέματα, τα οποία ετέθησαν κατά τη
δεύτερη σειρά ομιλιών.
'Ερχομαι κατ'αρχήν στο φυσικό αέριο. Επαναλαμβάνω και πάλι ότι το φυσικό αέριο βρίσκεται σε μία τροχιά σημαντικής ανάπτυξης και για μας, παρά το γεγονός ότι, σε σύγκριση με άλλες χώρες, ξεκίνησε πιο αργά η εισαγωγή του και η χρήση του. Θα αποτελέσει σε κεντρικό σημείο σχεδιασμού της ενεργειακής πολιτικής. Μιας ενεργειακής πολιτικής η οποία έχει στόχους συγκεκριμένους, μετρήσιμους και στο χρόνο. Μιας ενεργειακής πολιτικής, η οποία προσδιορίζεται από τρεις παράγοντες: Προσδιορίζεται από τις υποχρεώσεις που έχει να συγκλίνει θεσμικά -και από την άποψη λειτουργίας των αγορών- με αυτά που ισχύουν στις άλλες χώρες της Ευρωπαϊκής 'Ενωσης, μιας ενεργειακής πολιτικής η οποία λαμβάνει υπόψη της την ανασύνθεση που διεθνώς παρατηρείται στην εξάρτηση από ορισμένες πρώτες ύλες και κυρίως το πετρέλαιο, που είναι τώρα εξαιρετικά επίκαιρο, όπως επίσης και από τον υψηλό στόχο να αυξήσει την ανταγωνιστικότητα της ελληνικής παραγωγής.
Αυτή η ενεργειακή πολιτική εξελίσσεται, αλλά δεν είναι χθεσινή. Σας
θυμίζω, αγαπητοί συνάδελφοι της Αντιπολιτεύσεως, ότι πριν από αρκετά χρόνια η τότε Υπουργός Ανάπτυξης, η κ. Παπανδρέου, είχε δώσει σε όλα τα μέλη του Κοινοβουλίου τις βασικές κατευθύνσεις της ενεργειακής πολιτικής, για να γίνει διάλογος. Δεν έλαβε απαντήσεις. 'Εχω ακόμα το κείμενο, το οποίο περιέχει αρκετές χρήσιμες επισημάνσεις και κατευθύνσεις και το οποίο δεν συζητήθηκε.
Η Κυβέρνηση είναι εκείνη η οποία προετοιμάζει αυτό το σχεδιασμό της ενεργειακής πολιτικής και επαναλαμβάνω για άλλη μια φορά ότι χαιρετίζω την πρωτοβουλία της Αντιπολίτευσης να συζητήσουμε σήμερα με μία σχετική άνεση αυτές τις κατευθύνσεις.
Θέλω όμως να σας απαντήσω και συγκεκριμένα για τους στόχους που βάζουμε. Είπα για το φυσικό αέριο, και θεωρείται πολύ μεγάλη πρόοδος σε σχέση με αυτό που είναι σήμερα, ότι θα εξυπηρετούνται τετρακόσιες χιλιάδες νοικοκυριά το 2005, επτακόσιες χιλιάδες και πλέον νοικοκυριά στο τέλος της δεκαετίας.
'Οσον αφορά το θέμα της ενεργειακής εξάρτησης, θέλω να γνωρίζετε, κυρίες και κύριοι, ότι μόνο με τα έργα ανανεώσιμων πηγών ενέργειας που
πραγματοποίησε η Κυβέρνηση από το 1994 μέχρι σήμερα έχει καταφέρει, με την ολοκλήρωση των έργων που θα γίνουν το 2001, να μειώσει την ενεργειακή εξάρτηση του πετρελαίου κατά 2%. Με τα έργα τα οποία αρχίζουν να χρηματοδοτούνται τώρα από το Γ' Κοινοτικό Πλαίσιο Στήριξης και τα οποία προβλέπεται να ολοκληρωθούν μέσα στην εξαετία 2000 - 2006, η Ελλάδα θα έχει μειώσει την εξάρτησή της από το πετρέλαιο κάτω από το 50%, ευθυγραμμιζόμενη έτσι με το μέσο όρο εξάρτησης που επικρατεί στην Ευρωπαϊκή 'Ενωση. Αυτό λέγεται συγκεκριμένος και αποτελεσματικός ενεργειακός σχεδιασμός, με συγκεκριμένα έργα, με συγκεκριμένες ημερομηνίες για την επίτευξη των στόχων και αυτό ισχύει και στα άλλα πεδία.
Μιλήσατε για την απελευθέρωση της αγοράς ηλεκτρισμού. Η ημερομηνία απελευθέρωσης είναι αμετακίνητη. Θα ισχύσει, θα ξεκινήσει 20 Φεβρουαρίου του 2001 και η αγορά θα δίνει τη δυνατότητα επιλογής, όπως γίνεται βέβαια και σε άλλες χώρες.
Τι σημαίνει όμως αυτό πρακτικά, για να μη δημιουργούμε πεπλανημένες
εντυπώσεις είτε υπερβολικές προσδοκίες. Αυτό σημαίνει πρακτικά δύο πράγματα: Σημαίνει ότι θα υπάρχουν πελάτες που μπορεί να επιλέγουν την τροφοδοσία τους από κάποια άλλη πηγή, αν υφίσταται και στο βαθμό που υφίσταται, χωρίς να υποχρεώνονται...
ΝΙΚΟΛΑΟΣ ΚΟΡΤΣΑΡΗΣ: Πώς θα υφίσταται;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Υπάρχει δυνατότητα. 'Οπως επίσης θα μπορούν να οικοδομούν και ιδιωτικά εργοστάσια για το
ηλεκτρικό ρεύμα. Αυτά τα δύο πράγματα συμβαίνουν. Και θα ακολουθήσει μετά την πορεία την οποία ακολούθησε και σε άλλες ευρωπαϊκές χώρες.
Σε καμία ευρωπαϊκή χώρα, όταν ξεκίνησε η απελευθέρωση, δεν εμφανίστηκαν αυτομάτως ιδιωτικά εργοστάσια. Αυτό παίρνει κάποιο χρόνο. Γι' αυτό σας λέω ότι έχουμε επιταχύνει όσο μπορούμε όλη την προετοιμασία του θεσμικού πλαισίου, η οποία έχει ολοκληρωθεί.
'Εχουμε το διαχειριστή συστήματος -υπάρχει σήμερα- έχουμε τους
κώδικες και τους κανονισμούς για το πώς οι ιδιώτες θα μπαίνουν στην αγορά ηλεκτρικής ενέργειας. Αυτά έχουν ολοκληρωθεί νωρίτερα απ' ό,τι αρχικά προεβλέπετο, ακριβώς για να επιταχύνουμε όσο γίνεται την απελευθέρωση της αγοράς ηλεκτρισμού.
Και το τρίτο βασικό και θεμελιώδες είναι ότι προχωρούμε ταχύτατα τον εκσυγχρονισμό της ΔΕΗ. 'Ολα αυτά τα οποία αναφέρατε, έχουν γίνει ήδη.
Ο λογιστικός διαχωρισμός που είπατε, θα ξεκινήσει...
ΝΙΚΟΛΑΟΣ ΚΟΡΤΣΑΡΗΣ: Θα προσλάβετε τους υπαλλήλους που προβλέπεται ... ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Βεβαίως, έχουμε
προσλάβει τους αντίστοιχους συμβούλους και γίνεται η κατάρτιση.
Ο λογιστικός διαχωρισμός όμως πρέπει να γίνει από την αρχή του έτους και γι' αυτό θα ξεκινήσει τον Ιανουάριο του 2001.
'Εχουν ολοκληρωθεί τα βήματα εκσυγχρονισμού πολύ νωρίτερα και τη στιγμή αυτή που μιλάμε έχει ολοκληρωθεί το πρώτο επιχειρηματικό σχέδιο της επιχείρησης πολύ ταχύτερα, με ρεαλιστικές παραδοχές και με διατύπωση μιας πολύ καλής πορείας.
Η ΔΕΗ έχει θέσει υψηλούς στόχους ανάπτυξης. Θα ακολουθήσει τα επιχειρηματικά πρότυπα ανάπτυξης που έχουν και οι ηλεκτρικές εταιρείες των άλλων ανεπτυγμένων χωρών αξιοποιώντας όλες τις δυνατότητες που έχει σε υποδομές, σε προσωπικό και σε επιχειρηματικές δυνατότητες, οι οποίες ανοίγονται και σε άλλους τομείς, όπως έχουν κάνει και οι ηλεκτρικές εταιρείες και στην Ευρώπη και στην Αμερική.
Η ΔΕΗ θα είναι μια ισχυρή επιχείρηση, πράγμα το οποίο αποτελεί και
τον ακρογωνιαίο λίθο για την επιτυχία της απελευθέρωσης της αγοράς.
Εμείς πιστεύουμε, κυρίες και κύριοι συνάδελφοι, ότι η απελευθέρωση των αγορών δεν γίνεται με το να μαραζώσουν οι κρατικές επιχειρήσεις, ιδιαίτερα μάλιστα όταν αυτές καταφεύγουν στις διεθνείς αγορές για άντληση επενδυτικών κεφαλαίων, όπως θα γίνει με την επικείμενη έναρξη της διαδικασίας μετοχοποίησης από τον Ιανουάριο του 2001, που σας ανέπτυξα. Αλλά προσβλέπουμε στην ισχυροποποίηση των επιχειρήσεων αυτών, πράγμα το οποίο θα διευκολύνει και τις άλλες επιχειρήσεις να συμμετάσχουν, διότι σημαίνει ότι και οι άλλες ιδιωτικές επιχειρήσεις που θα μπουν, αναγκαστικά θα είναι και αυτές ισχυρές, θα έχουν σύγχρονη τεχνολογία, καταρτισμένο στελεχειακό δυναμικό και έτσι όλος ο τομέας της ενέργειας θα βελτιωθεί για το καλό της εθνικής οικονομίας. Αυτή είναι η απολύτως συγκεκριμένη πολιτική, την οποία έχουμε.
'Οσον αφορά το κόστος και τον επιμερισμό του στον οποίο αναφερθήκατε, σας πληροφορώ ότι η ΔΕΗ έχει ολοκληρώσει τη μελέτη επιμερισμού του παρελθόντος κόστους, το οποίο έχει αναλάβει εξαιτίας των επενδυτικών της υποχρεώσεων.
Σημειώνω εδώ ότι οι αντίστοιχες δημόσιες ηλεκτρικές εταιρείες μεγάλων χωρών δεν το έχουν κάνει ακόμα. Μια, δύο το έχουν κάνει και έχουν αρχίσει να εξετάζονται από την Ευρωπαϊκή 'Ενωση.
Εμείς την ολοκληρώνουμε και περιμένουμε να υποβληθεί αυτό στην Ευρωπαϊκή 'Ενωση, πράγμα το οποίο θα ενισχύσει ακόμα περισσότερο τις επιχειρηματικές προοπτικές και τις προοπτικές κερδοφορίας της επιχείρησης.
'Οσον αφορά αυτό στο οποίο ανεφέρθη ο επίτιμος Πρόεδρος της Νέας
Δημοκρατίας κ. Μητσοτάκης, αλλά και εσείς το θίξατε, με την ανταγωνιστικότητα του συστήματος πετρελαίων, εκεί πρέπει να σας πω το εξής.
Κατ' αρχήν, η Ρυθμιστική Αρχή Ενέργειας έχει λόγο, απόψεις και πραγματοποιεί αναλύσεις και για το σύστημα των καυσίμων. Δεν υπάρχει, κατά συνέπεια, πιστεύω ανάγκη για τη δημιουργία μιας νέας ανεξάρτητης αρχής ειδικά για τα καύσιμα. Αυτό περιλαμβάνεται από την άποψη της ανάλυσης και της αξιολόγησης πολιτικής, στη Ρυθμιστική Αρχή Ενέργειας. 
Αυτά που αναφέρατε ότι παρουσιάζει τις θέσεις της κλπ., αυτά ισχύουν
και θα συνεχίσει να ενημερώνει τον καταναλωτή και να ελέγχει ζητήματα ανταγωνισμού και ζητήματα κόστους. Αυτό για μας αποτελεί μια σωστή λειτουργία. Βεβαίως οι επιχειρήσεις θα έχουν τις απόψεις τους και βεβαίως θα απαντούν με επιχειρήματα.
Και γίνεται αυτό το οποίο ανέφερε ο επίτιμος Πρόεδρος της Νέας Δημοκρατίας, η μελέτη του κοστολογίου για να δούμε πως αυτό -αν είναι δυνατόν- μπορεί να συμπιεστεί, διότι τελικά μας ενδιαφέρουν δύο πράγματα: Και η ανταγωνιστικότητα των επιχειρήσεων και οι τιμές στις οποίες προμηθεύεται την καταναλισκόμενη ενέργεια. Ο τελικός καταναλωτής.
Το άλλο θέμα το οποίο ετέθη σε σχέση με τις γεωτρήσεις, όπως επίσης
και για την αναλήψεις άλλων επιχειρηματικών δραστηριοτήτων από τα ΕΛΠΕ, πρέπει να γνωρίζετε -και είμαι βέβαιος ότι γνωρίζετε- ότι ενέχουν και επιχειρηματικά ρίσκα. 'Οταν κάνεις μια γεώτρηση, δεν είναι βέβαιο ότι θα βρεις. Αν υπάρχει τέτοια μέθοδος διαθέσιμη, παρακαλώ να μας την υποδείξετε, για να ξέρουμε και εμείς πού να κάνουμε τις γεωτρήσεις. 
ΘΕΟΔΩΡΟΣ ΚΑΣΣΙΜΗΣ: Ναι, αλλά δεν την κάνουμε καθόλου.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Οι γεωτρήσεις είναι μια επιχειρηματική δραστηριότητα, συνυφασμένη με ένα ρίσκο. Επειδή η Ελλάδα έχει μια εξαιρετική στενότητα, ανυπαρξία στην πραγματικότητα,ή εν πάση περιπτώσει πολύ λίγους και μάλλον μη εκμεταλλεύσιμους πετρελαϊκούς πόρους, πρέπει να αναλαμβάνει αυτό το ρίσκο σε κάποιο μεγαλύτερο βαθμό. Αυτό είναι απόλυτα φυσιολογικό.
Αυτό συμβαίνει και σε άλλες περιπτώσεις και σε άλλες χώρες και όχι μόνο στην Ελλάδα. Υπήρχε το παράδειγμα της Γεωργίας, όπου τα ΕΛΠΕ είχαν επιδιώξει να αποκτήσουν το δικαίωμα γεώτρησης σε ορισμένα κοιτάσματα, είχαν καταβάλει την πρώτη δόση του ενός εκατομμυρίου δολαρίων και μετά η κυβέρνηση της Γεωργίας ανέτρεψε όλο αυτόν τον επιχειρηματικό σχεδιασμό. 
Αυτές οι πρωτοβουλίες διεξάγονται σε συνθήκες όχι μόνο γεωλογικής
αβεβαιότητος για το τι θα βρεις αλλά καμιά φορά διεξάγονται και σε συνθήκες γεωπολιτικής αβεβαιότητος, όταν γίνονται σε άλλες χώρες. Υπάρχει ένα κόστος, δεν το αρνείται κανείς αυτό, αλλά αυτό είναι συνυφασμένο με την επιχειρηματική δραστηριότητα. Οι γεωτρήσεις και τα κοιτάσματα δεν βρίσκονται με διοικητικές αποφάσεις, να πάει ο Γενικός Γραμματέας Ενέργειας και να πει "Εδώ έχει και θα βρείτε". Θα πρέπει στην αξιολόγησή μας να το λάβουμε αυτό υπόψη.
Είπα προηγουμένως ότι όλα αυτά θέλουν μια πολύ μεγάλη προσοχή και δεν πρέπει να αναπτύσσει κανείς επιχειρηματικές προσδοκίες, παρά μόνο όταν υπάρχει βεβαίωση ανεύρεσης εκμεταλλευσίμων υδρογονανθράκων. Στις γεωτρήσεις που έγιναν στην Αχαϊα βρέθηκαν αλλά βρέθηκε πετρέλαιο ασφαλτικού τύπου σε περιορισμένες ποσότητες, με υψηλότατο κόστος εξόρυξης. Ούτε ισχύει αυτό που είπε ο κ. Βουλγαράκης ότι σπάσαμε τη γεώτρηση στα δυο. Την απλώσαμε και γεωγραφικά για να αυξήσουμε τις πιθανότητες εντοπισμού εκμεταλλευσίμου κοιτάσματος. Αυτή ήταν η στόχευση της αλλαγής της σύμβασης.
Γιατί το κάναμε αυτό; Γιατί υπήρξαν βάσιμες ενδείξεις, οι οποίες
επαληθεύθηκαν εκ των υστέρων, ότι το κοίτασμα σε εκείνη την περιοχή, ήταν πρώτον μικρό, δεύτερο σε πολύ μεγάλο βάθος και τρίτον είχε πετροφυσικά χαρακτηριστικά, τα οποία το έκαναν μη εξορύξιμο, πράγματα τα οποία επαληθεύθηκαν. Υπ' αυτήν τη λογική και την αντίληψη είναι καλύτερα να 
έχεις δυο απλωμένες γεωτρήσεις, παρά μια η οποία θα καταλήξει επί ματαίω. Αυτά είναι στοιχειώδη επιχειρηματικά κριτήρια. 'Ετσι έγινε η
αναπροσαρμογή της σύμβασης και έτσι προχωρά το πρόγραμμα γεωτρήσεων. Σας ευχαριστώ πολύ, κυρία Πρόεδρε.
ΠΡΟΕΔΡΕΥΟΥΣΑ (Αννα Μπενάκη Ψαρούδα): Ο κ. Βουλγαράκης έχει το λόγο. ΓΕΩΡΓΙΟΣ ΒΟΥΛΓΑΡΑΚΗΣ: Ο κύριος Υπουργός μας παρουσίασε την αισιόδοξη
πλευρά των γεγονότων.
Θα είμαστε πάρα πολύ ευτυχείς, κύριε Υπουργέ, αν πράγματι αυτά που είπατε συνέβαιναν ή ακόμη αυτά που προαναγγείλατε θα συμβούν. Φοβούμεθα όμως ότι η πορεία των πραγμάτων είναι τέτοια, οι διαδικασίες και οι μηχανισμοί είναι τέτοιοι και κυρίως οι πολιτικές αποφάσεις μέχρι τώρα και το παρελθόν της Κυβέρνησής σας δεν επιτρέπουν κανενός είδους αισιοδοξία γύρω από το θέμα.
Σε κάθε περίπτωση, ας θεωρηθεί, όσον αφορά εσάς προσωπικά, η
επερώτηση αυτή ως βάση και πάνω σ' αυτήν τη βάση, με βάση αυτά τα οποία είπατε, αυτά τα οποία είπαμε, τον έλεγχο που εμείς σήμερα κάναμε και τις εξαγγελίες που εσείς σήμερα κάνατε, θα κριθείτε, θα κριθούμε και θα ελεγχθούμε και στο μέλλον.
Εκκρεμεί πάντως για τον ελληνικό λαό, για τους 'Ελληνες πολίτες, το γεγονός ότι φυσικό αέριο ακούνε και μέχρι τώρα φυσικό αέριο δεν έχουν δει και κατά πάσα πιθανότητα θα το δουν επί των ημερών μας, έτσι όπως πάνε τα πράγματα. Πετρέλαιο, έτσι όπως το έχετε προαναγγείλει, δεν έχει υπάρξει

και εν πάση περιπτώσει, όλη η διαδικασία της ενεργειακής πολιτικής, φαίνεται ότι δεν βρίσκεται στην πορεία την οποία σεις προηγουμένως περιγράψατε.
Για το θέμα της ΔΕΗ δεν θα ήθελα να πω περισσότερα, διότι θα δοθεί η δυνατότητα σε ξεχωριστή επερώτηση που θα καταθέσουμε την εβδομάδα που μπαίνει να έχουμε μια αναλυτική κουβέντα και εκεί να δούμε, αν πράγματι η ΔΕΗ είναι έτοιμη, αν όλα αυτά τα οποία είπατε πράγματι συμβαίνουν και αν θα μπορέσει η ΔΕΗ να είναι συνεπής με τις συμβατικές υποχρεώσεις.
Διότι, κύριε Υπουργέ, αν καταλάβατε καλά, εμείς δεν αμφισβητούμε την ημερομηνία. Η ημερομηνία είναι βέβαιη. Τη δυνατότητα της ΔΕΗ να ανταποκριθεί στην ημερομηνία αμφισβητούμε. Περί αυτού πρόκειται. Αλλά και γι' αυτό θα έχουμε τη δυνατότητα να τα πούμε πάρα πολύ σύντομα.
Κυρία Πρόεδρε, θεωρώ ότι η ενεργειακή πολιτική της Κυβέρνησης απέχει πάρα πολύ από την εξωραϊσμένη εικόνα που παρουσιάστηκε σήμερα στην Αίθουσα αυτή και νομίζω ότι αυτό είχε καταστεί σαφές και μέσα από τα δεδομένα της πραγματικής οικονομίας, αλλά και με τα δεδομένα της καθημερινής καταναλωτικής συμπεριφοράς των πολιτών.
Η Νέα Δημοκρατία σε κάθε περίπτωση έχει τη δική της εναλλακτική
πρόταση την οποία επ' ευκαιρία κάθε συζήτησης θα καταθέτει και θα προσπαθήσει να ανταποκριθεί στο θεσμικό της ρόλο, ο οποίος σήμερα είναι σε αντιπολίτευση. Αύριο, πιστεύω, με την ευθύνη των γεγονότων πολύ περισσότερο θα μπορέσουμε να βοηθήσουμε σ' αυτό.
Ευχαριστώ πολύ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Υπουργέ, θέλετε να
μιλήσετε;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): 'Οχι, κυρία Πρόεδρε,
ευχαριστώ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Kηρύσσεται περαιωμένη η συζήτηση επί της υπ' αριθμ. 19/25.10.2000 επερωτήσεως Βουλευτών της Νέας Δημοκρατίας προς τον Υπουργό Ανάπτυξης, σχετικά με την ενεργειακή πολιτική της Κυβέρνησης.
Κύριοι συνάδελφοι, έχουν διανεμηθεί τα Πρακτικά της Τρίτης 24 Οκτωβρίου 2000, της Πέμπτης 26 Οκωβρίου 2000, της Δευτέρας 30 Οκτωβρίου 2000 και της Τετάρτης 1 Νοεμβρίου 2000 και ερωτάται το Σώμα, εάν επικυρούνται.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Συνεπώς τα Πρακτικά της

Τρίτης 24 Οκτωβρίου 2000, της Πέμπτης 26 Οκωβρίου 2000, της Δευτέρας 30 Οκτωβρίου 2000 και της Τετάρτης 1 Νοεμβρίου 2000, επεκυρώθησαν.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.19' λύεται η συνεδρίαση για τη
Δευτέρα 13 Νοεμβρίου 2000 και ώρα 18.00' με αντικείμενο εργασιών του
Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως, σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ 

