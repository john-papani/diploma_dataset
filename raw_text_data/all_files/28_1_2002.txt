Δευτέρα, 28 Ιανουαρίου 2002
ΣΥΝΕΔΡΙΑΣΗ ΟΣΤ'
ΠΙΝΑΚΑΣ ΠΕΡΙΕΧΟΜΕΝΩΝ

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ΄Αδεια απουσίας του Βουλευτή Σ. Παπαθεμελή, σελ.
3. Ανακοινώνεται ότι τη συνεδρίαση παρακολουθούν μαθητές από το 6ο Γυμνάσιο Πειραιά και το 1ο Εσπερινό Γυμνάσιο Πειραιά.
4. Ανακοινώνεται συγκρότηση της Ειδικής Διαρκής Επιτροπής Ευρωπαϊκών Υποθέσεων, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 29 Ιανουαρίου 2002, σελ.
4. Συζήτηση επικαίρων ερωτήσεων: α) Προς τον Υπουργό Υγείας και Πρόνοιας, σχετικά με την επαναλειτουργία της μονάδας εντατικής θεραπείας και εμφραγμάτων του Νοσοκομείου Σπάρτης, σελ.
β) Προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη μονιμοποίηση των συμβασιούχων υπαλλήλων του Ταμείου Εθνικής Οδοποιϊας (Τ.Ε.Ο.), σελ.
γ) Προς τον Υπουργό Εμπορικής Ναυτιλίας σχετικά με τον καθορισμό της έδρας του Ευρωπαϊκού Οργανισμού Ασφάλειας της Ναυτιλίας, σελ.
δ) Προς τον Υπουργό Εργασίας και Κοινωνικών Ασφαλίσεων σχετικά με τη λήψη των αναγκαίων μέτρων ώσπου να συνεχιστεί η επιδότηση των απολυμένων από την κλωστοϋφαντουργία Κρητικού στην Πάτρα, σελ.
5) Συζήτηση επερώτησης προς τον Υπουργό Γεωργίας, σχετικά με την πολιτική της Κυβέρνησης, σελ.
ΟΜΙΛΗΤΕΣ
Α. Επί των επικαίρων ερωτήσεων:
ΑΝΩΜΕΡΙΤΗΣ Γ., σελ.
ΒΑΡΒΙΤΣΙΩΤΗΣ Μ., σελ.
ΓΚΑΤΖΗΣ Ν., σελ.
ΓΡΗΓΟΡΑΚΟΣ Λ., σελ.
ΘΑΝΟΣ Δ., σελ.
ΚΟΣΙΩΝΗΣ Π., σελ.
ΤΖΙΟΛΑΣ Ε., σελ.
ΤΣΑΚΛΙΔΗΣ Ι., σελ.
Β. Επί της επερώτησης:
ΓΚΑΤΖΗΣ Ν., σελ.
ΔΡΥΣ Γ., σελ.
ΚΟΣΙΩΝΗΣ Π., σελ.
ΞΗΡΟΤΥΡΗ Α., σελ.
ΣΑΛΑΓΚΟΥΔΗΣ Γ., σελ.
ΣΚΥΛΛΑΚΟΣ Α., σελ.
ΣΤΡΙΦΤΑΡΗΣ Σ., σελ.
ΤΖΕΚΗΣ Α., σελ.


ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄
ΣΥΝΕΔΡΙΑΣΗ ΟΣΤ΄
Δευτέρα 28 Ιανουαρίου 2002


Αθήνα, σήμερα στις 28 Ιανουαρίου 2002, ημέρα Δευτέρα και ώρα 18.25΄, συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Λεωνίδα Γρηγοράκο, Βουλευτή Λακωνίας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Πανδωδεκανησιακή 'Ενωση Ναυτικών εν ενεργεία και Συνταξιούχων διαμαρτύρεται για τη διακοπή σύμβασης συνεργασίας των μοναδικών δύο γιατρών με τις ειδικότητες οφθαλμιάτρου και Ω.Ρ.Λ. με το Παρ/μα Οίκου Ναύτου Ρόδου.
2) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΣΤΑΥΡΟΣ ΣΚΟΠΕΛΙΤΗΣ κατέθεσαν αναφορά με την οποία το Σωματείο Μηχανικών και Κατωτέρων Πληρωμάτων M/S και Π/Θ κοντινών αποστάσεων "Ο ΑΓ.ΣΠΥΡΙΔΩΝ" Κέρκυρας διαμαρτύρεται για την καθυστέρηση εξόφλησης μισθών προς τα πληρώματα των πλοίων "ΑΓ. ΣΠΥΡΙΔΩΝ" και "ΑΓ. ΘΕΟΔΩΡΑ".
3) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Πανελλήνια Ομοσπονδία Αστυνομικών Υπαλλήλων διαμαρτύρεται για τη μείωση του ποσού αποζημίωσης των αστυνομικών που εργάζονται ως συνοδοί Βουλευτών.
4) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία το Δημοτικό Διαμέρισμα Ελαιοχωρίου Αρκαδίας ζητεί την άμεση αποκατάσταση των ζημιών που υπέστει το οδικό δίκτυο και τα έργα υποδομής των ελαιώνων της περιοχής του.
5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία Αξιωματικοί των Σωμάτων Ασφαλείας κάτοικοι του Νομού Λασιθίου ζητούν την επίλυση συνταξιοδοτικού τους προβλήματος.
6) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο κ. Νικόλαος Χρυσολωράς, κάτοικος Σερίφου, ζητεί την επίλυση εργασιακού του προβλήματος.
7) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Φολεγάνδρου Κυκλάδων ζητεί την ίδρυση Υποκαταστήματος Εθνικής Τράπεζας στην Φολέγανδρο.
8) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Αμοργού Κυκλάδων ζητεί τη συντήρηση κτιρίου στο Δήμο του για τη στέγαση και λειτουργία του Λαογραφικού Μουσείου Αμοργού.
9) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο ΄Επαρχος Θήρας διαμαρτύρεται για την κακή λειτουργία του Παραρτήματος ΙΚΑ Θήρας Κυκλάδων.
10) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία το Επιμελητήριο Ηλείας ζητεί την επίλυση προβλημάτων των μικρομεσαίων επιχειρήσεων που προέκυψαν από την εφαρμογή των Νόμων "περί της συνάφειας στον υπολογισμό και την απόδοση του ΦΠΑ".
11) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία το Επιμελητήριο Ηλείας ζητεί τη ρύθμιση των δόσεων χωρίς προσαυξήσεις που οφείλουν οι επιχειρηματίες στα πλαίσια των ελέγχων του Υπουργείου.
12) Ο Βουλευτής ΄Εβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία η ΄Ενωση Συντακτών Ημερησίων Εφημερίδων Μακεδονίας - Θράκης ζητεί τον επαναπατρισμό του αγάλματος της Νίκης της Σαμοθράκης από το Μουσείο του Λούβρου.
13) Ο Βουλευτής Φθιώτιδας κ. ΑΘΑΝΑΣΙΟΣ ΧΕΙΜΑΡΑΣ κατέθεσε αναφορά με την οποία το Σωματείο Εργαζομένων ΛΑΡΚΟ διαμαρτύρεται για την απόσπαση ιατρού από το Υποκατάστημα ΙΚΑ Αταλάντης και ζητεί την αναπλήρωσή του.
14) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία η ΄Ενωση Λειτουργών Μέσης Εκπαίδευσης Καρδίτσας διαμαρτύρεται για την επιχειρούμενη κατάργηση ειδικοτήτων στα ΤΕΕ Καρδίτσας.
15) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία η ΄Ενωση Λειτουργών Μέσης Εκπαίδευσης Καρδίτσας διαμαρτύρεται για την επιχειρούμενη κατάργηση ειδικοτήτων στα ΤΕΕ Καρδίτσας.
16) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Δήμαρχος Αργιθέας Καρδίτσας ζητεί την αποκατάσταση των ζημιών που προκλήθηκαν στα σχολεία του Δήμου του από την πρόσφατη κακοκαιρία.
17) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Δήμαρχος Αργιθέας Καρδίτσας ζητεί τη χορήγηση οικονομικής ενίσχυσης για την αντιμετώπιση εκτάκτων αναγκών.
18) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Μελισσοκομικός Αγροτικός Συνεταιρισμός Μαγνησίας ζητεί χορήγηση οικονομικής ενίσχυσης στους μελισσοκόμους Μαγνησίας που έχουν υποστεί ζημιές από τον παγετό.
19) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Δήμος Γιαννιτσών Πέλλας ζητεί την επίσπευση της διαδικασίας αναστήλωσης - αποκατάστασης του μαυσωλείου Γαζή Εβρενός για την ίδρυση Αρχαιολογικού Μουσείου στα Γιαννιτσά.
20) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η ΄Ενωση Ξενοδόχων Μαγνησίας ζητεί την ικανοποίηση των αιτημάτων ασφάλισης και συνταξιοδότησης του κλάδου.
21) Ο Βουλευτής Μαγνησίας κ. ΛΕΩΝΙΔΑΣ ΤΖΑΝΗΣ κατέθεσε αναφορά με την οποία η ΄Ενωση Ξενοδόχων Μαγνησίας ζητεί την ικανοποίηση των αιτημάτων ασφάλισης και συνταξιοδότησης του κλάδου.
22) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Νομάρχης Μαγνησίας διαμαρτύρεται για την έλλειψη τοπικού δελτίου καιρού με αποτέλεσμα τη μη ακριβή τοπική μετεωρολογική πρόβλεψη.
23) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμος Αλμυρού Μαγνησίας ζητεί την καταβολή αποζημίωσης για την αποκατάσταση των ζημιών που υπέστει η περιοχή του από την πρόσφατη κακοκαιρία.
24) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Αγροτικός Παραγωγικός Συνεταιρισμός Νέας Αγχιάλου Μαγνησίας ζητεί την καταβολή οικονομικής ενίσχυσης για την αποκατάσταση των ζημιών που υπέστησαν οι εγκαταστάσεις από το παρατεταμένο πολικό ψύχος.
25) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Νομάρχης Μαγνησίας ζητεί την επαγγελματική επανένταξη των ακτημόνων της πρώην λίμνης Κάρλας.
26) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμος Κάρλας Μαγνησίας ζητεί τη συνέχιση της λειτουργίας του αστυνομικού σταθμού Καναλίων Μαγνησίας.
27) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Δήμος Ζαγοράς Μαγνησίας ζητεί χρηματοδότηση για την κάλυψη λειτουργικών αναγκών των σχολείων του δήμου.
28) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμος Μώλου Φθιώτιδας ζητεί την καταβολή αποζημίωσης στους αγρότες της περιοχής του που έχουν υποστεί ζημιές από τον πρόσφατο παγετό.
29) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η ΄Ενωση Αστυνομικών Υπαλλήλων του Νομού Χίου ζητεί την ορθολογική κατανομή της αστυνομικής δύναμης της Χίου καθώς και τη συγχώνευση των αστυνομικών σταθμών της.
30) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Σύλλογος Επιτυχόντων Εκπαιδευτικών Διαγωνισμού ΑΣΕΠ 2000 υποβάλλει προτάσεις για το θεσμικό πλαίσιο σχετικά με τις προσλήψεις αναπληρωτών και ωρομισθίων εκπαιδευτικών στη δημόσια εκπαίδευση.
31) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία η Ομοσπονδία Αγροτικών Συλλόγων του Νομού Ηρακλείου ζητεί την καταβολή αποζημίωσης στους αγρότες της περιοχής της που επλήγησαν από την τελευταία κακοκαιρία.
32) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Πρόεδρος της ΓΕΩΒΙΟΛΟΓΙΚΗΣ Α.Ε. διαμαρτύρεται για τα αποτελέσματα του Ανοικτού Διαγωνισμού για προμήθεια 600.000 ζευγών πινακίδων οχημάτων και 100.000 τεμαχίων πινακίδων μοτοσυκλετών.

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 924/9-8-01 ερώτηση δόθηκε με το υπ' αριθμ 344/10-10-01 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της ερώτησης 924/9-8-01 που κατέθεσε στη Βουλή των Ελλήνων ο Βουλευτής κ. Μαν. Α. Μπεντενιώτης, με θέμα: "Προστασία της υγείας των καταναλωτών", σας γνωρίζουμε τα εξής:
Η ανάπτυξη των ελεγκτικών δραστηριοτήτων των Υπηρεσιών του Ε.Φ.Ε.Τ. στην αγορά τροφίμων, σε συντονισμό με τις συναρμόδιες Υπηρεσίες της Νομαρχιακής Αυτοδιοίκησης, διευρύνεται και επεκτείνεται καθημερινά με σκοπό να διασφαλιστεί μια περισσότερο αποτελεσματική και ολοκληρωμένη εποπτεία στην αγορά τροφίμων για τη διάθεση κατάλληλων και ποιοτικών τροφίμων.
Σ' αυτή την προσπάθεια η συνεργασία του Ε.Φ.Ε.Τ. με τις μη Κυβερνητικές Οργανώσεις και ιδιαίτερα τις Καταναλωτικές Ενώσεις είναι διαρκής και θεσμοθετημένη (Εκπρόσωπος από το Εθνικό Συμβούλιο Καταναλωτή συμμετέχει στο Δ.Σ. του Ε.Φ.Ε.Τ.).
Για πλήρη ενημέρωσή σας επί των θεμάτων που τίθενται με την ερώτηση, σας επισυνάπτουμε την απάντηση της προέδρου του Ε.Φ.Ε.Τ. κας Χριστίνας Παπανικολάου.
Ο Υπουργός
ΝΙΚ. ΧΡΙΣΤΟΔΟΥΛΑΚΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

2. Στις με αριθμό 960/17-8-01 & 1032/23-8-01 ερωτήσεις δόθηκε με το υπ' αριθμ. 1702/8-10-01 έγγραφο από τον Υφυπουργό Eργασίας η ακόλουθη απάντηση:
"Απαντώντας στις ερωτήσεις 960/17-8-01 & 1032/23-8-01 που κατατέθηκαν στη Βουλή από τους Βουλευτές κ.κ. Πόπη Φουντουκίδου, και Γ. Καρασμάνη, σχετικά με την κάλυψη των δαπανών μετακίνησης του νεφροπαθούς ασφαλισμένου του ΙΚΑ κ. Σ. Καράμπελα που υποβάλλεται σε περιτοναική κάθαρση κατ' οίκον, σας γνωρίζουμε τα εξής:
Σύμφωνα με τη διάταξη του άρθρου 37 του Κανονισμού Ασθένειας του ΙΚΑ, έξοδα μετακίνησης με ταξί, καταβάλλονται μόνο στους νεφροπαθείς που υποβάλλονται σε αιμοκάθαρση σε μονάδες τεχνητού νεφρού κλινικής ή νοσοκομείου. Στους ασφαλισμένους που υποβάλλονται σε περιτοναική πλύση κατ' οίκον, χροηγείται η συσκευή περιτοναικής κάθαρσης και τα αναλώσιμα υλικά κάθε μήνα. Επί πλέον όταν επισκέπτονται τα νοσοκομεία κατά αραιά χρονικά διαστήματα για έλεγχο για την πορεία της θεραπείας τους, καταβάλλονται τα εισιτήρια κοινού μεταφορικού μέσου.
Ειδικά για την περίπτωση του ασφαλισμένου του ΙΚΑ κ. Σ. Καράμπελα, δόθηκε λόγω της βαρύτητας του περιστατικού έγκριση από τη Διοίκηση του ΙΚΑ για την κατ' εξαίρεση απόδοση των εξόδων μετακίνησής του σε ταξί.
Τέλος, όπως μας έκανε γνωστό η Διοίκηση του ΙΚΑ, μελετώνται τα αιτήματα των νεφροπαθών και σύντομα θα ληφθούν πρόσθετα μέτρα για την αντιμετώπιση των προβλημάτων τους.
Ο Υφυπουργός
Ν. ΦΑΡΜΑΚΗΣ"
3. Στην με αριθμό 470/12.7.02 ερώτηση δόθηκε με το υπ' αριθμ. 477/10.1.02 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 470/12.7.2001 την οποία κατέθεσε ο Βουλευτής κ. Λευτέρης Παπανικολάου, σχετικά με την αντικατάσταση στοιχείων που έχουν κατασκευαστεί από αμίαντο σε σχολικά κτίρια του Νομού Μεσσηνίας, σας γνωρίζουμε τα εξής:
Ο Ο.Σ.Κ. από τις αρχές της δεκαετίας του 80 ως κατ' εξοχήν υπεύθυνος Οργανισμός στα τεύχη των προδιαγραφών για την κατασκευή σχολικών κτιρίων ακολουθεί απαρέγκλιτα τις οδηγίες της Ευρωπαϊκής Ένωσης.
Στα σχολικά κτίρια που κατασκευάζει δεν χρησιμοποιείται σε καμιά περίπτωση υλικό με βάση τον αμίαντο. Χρησιμοποιούνται υλικά ακίνδυνα, μη τοξικά και φιλικά προς το περιβάλλον.
Οι προδιαγραφές του Ο.Σ.Κ. Α.Ε. ήταν και είναι στη διάθεση των Νομαρχιακών Αυτοδιοικήσεων που κατασκευάζουν σχολικά κτίρια με τη μορφή επιστημονικής συνδρομής.
Όπως μας ενημέρωσε η Νομαρχιακή Αυτοδιοίκηση Μεσσηνίας το πρόγραμμα αντικατάστασης των σχολείων στα οποία έχει χρησιμοποιηθεί ο αμίαντος ως κατασκευαστικό υλικό προχωρά σε συνάρτηση με το συνολικό πρόγραμμα εκσυγχρονισμού σχολικής στέγης στο Ν. Μεσσηνίας σε συνεργασία και με τους Ο.Τ.Α.
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
4. Στην με αριθμό 702/24.7.01 ερώτηση δόθηκε με το υπ' αριθμ. 1634/8.10.01 έγγραφο από τον Υφυπουργό Εργασίας η ακόλουθη απάντηση:
"Απαντώντας στην 702/24.7.01 ερώτηση που κατέθεσε στη Βουλή ο Βουλευτής Α. Σπηλιόπουλος, σχετικά με τη λειτουργία του Β΄Νοσοκομείου ΙΚΑ "ΠΑΝΑΓΙΑ"στη Θεσσαλονίκη, σας πληροφορούμε τα εξής:
Η Διοίκηση του ΙΚΑ διεξήγαγε επίμονες διαπραγματεύσεις με την εταιρεία που είναι ιδιοκτήτρια του ακινήτου που στεγάζεται στο Νοσοκομείο, για την παράταση της σύμβασης μίσθωσης η οποία έληξε στις 25.4.01, προκειμένου να εξακολουθήσει η λειτουργία του Νοσοκομείου. Όμως παρά τις προσπάθειες που έγιναν από την πλευρά της Διοίκησης του ΙΚΑ οι διαπραγματεύσεις κατέληξαν σε αδιέξοδο.
Η εταιρεία προσέφυγε σε διαιτησία στο Μονομελές Διαιτητικό Δικαστήριο Θεσ/νίκης, το οποίο με απόφασή του υποχρεώνει το ΙΚΑ, να αποδώσει στην ιδιοκτήτρια εταιρεία το κτιριακό συγκρότημα.
Το ΙΚΑ άσκησε προσφυγή στον Άρειο Πάγο και ορίστηκε διαιτητής προκειμένου να αποφανθεί επί της προσφυγής του Ιδρύματος.
Ο Υφυπουργός
Ν. ΦΑΡΜΑΚΗΣ"
5. Στην με αριθμό 820/30.7.01 ερώτηση δόθηκε με το υπ' αριθμ. 2111/10.11.01 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην 820/2001 ερώτηση, που κατατέθηκε στη Βουλή από το Βουλευτή κ. Σ. Ταλιαδούρο, για τα θιγόμενα σ' αυτή θέματα σας πληροφορούμε τα εξής:
Όσον αφορά στο ποσοστό κατανομής των θέσεων στο Νομό Καρδίτσας, σας πληροφορούμε ότι ο συνολικός αριθμός των 5.000 θέσεων για τις οποίες καταρτίσθηκε το πρόγραμμα των Νέων Ελευθέρων Επαγγελματιών 2001, σύμφωνα με την αριθμ. 30825/27.6.2001 Απόφαση του Υπουργού Εργασίας και Κοινωνικών Ασφαλίσεων, έγινε σύμφωνα με τις διαπιστωμένες ανάγκες ζήτησης κάθε νομού και την εγγεγραμμένη ανεργία.
Όσον αφορά τους ενδιαφερόμενους, που έχουν κάνει ήδη έναρξη της δραστηριότητάς τους, σας ενημερώνουμε ότι στο πρόγραμμα Ν.Ε.Ε. 2001, μπορούν να υποβάλουν αίτηση για υπαγωγή στο πρόγραμμα, όσοι έχουν την ιδιότητα του άνεργου διαθέτουν δελτίο ανεργίας σε ισχύ και έχουν συμπληρώσει το έντυπο εξατομικευμένης παρέμβασης υπογεγραμμένο από τον Εργασιακό Σύμβουλο και τους ίδιους.
Η "αίτηση εκδήλωσης ενδιαφέροντος", που υποβάλλει κάθε άνεργος, που επιθυμεί να ενταχθεί στο πρόγραμμα, απαιτεί συγκεκριμένη αναφορά για το είδος της δραστηριότητας που σχεδιάζει να υλοποιήσει. Τα στοιχεία της αίτησης αλλά και οι προθέσεις του ανέργου αξιολογούνται από τους Εργασιακούς Συμβούλους και συζητούνται με τους άνεργους, προκειμένου να εξασφαλισθούν οι καλύτερες προϋποθέσεις για τη βιωσιμότητα των νέων επιχειρήσεων. Δεδομένου ότι αυτού του είδους η διαδικασία δεν μπορεί να ισχύσει για πρώην ανέργους, που έχουν ήδη ανοίξει την επιχείρησή τους, δηλαδή πριν αξιολογηθούν οι σχεδιασμοί τους από την Υπηρεσία ή πολύ περισσότερο πριν υποβάλουν αίτηση εκδήλωσης ενδιαφέροντος για να υπαχθούν στο πρόγραμμα, καθίσταται σαφής ο λόγος για τον οποίο οι περιπτώσεις αυτές είναι εκτός της φιλοσοφίας του νέου προγράμματος και ως εκ τούτου δεν μπορούν να επιχορηγηθούν.
Ο Υπουργός
ΑΝΑΣΤΑΣΙΟΣ ΓΙΑΝΝΙΤΣΗΣ"
6. Στην με αριθμό 917/8-8-2001 ερώτηση δόθηκε με το υπ' αριθμ. 622/3-10-2001 έγγραφο από τον Υφυπουργό Εξωτερικών η ακόλουθη απάντηση:
"Σε απάντηση της ερώτησης 917/8-8-2001 των Βουλευτών κυρίων Σκυλλάκου και Γκατζή, κατά το σκέλος που αφορά το Υπουργείο Εξωτερικών σας γνωρίζω τα ακόλουθα:
Το Υπουργείο Εξωτερικών, τόσo δια της Προξενικής Αρχής Μόντρεαλ, όσο και δια της Γενικής Γραμματείας Αποδήμου Ελληνισμού, παρακολουθεί με ιδιαίτερο ενδιαφέρον την εκκρεμότητα ρύθμισης του χρέους της Ελληνικής Ορθόδοξης Κοινότητας ΛΑΒΑΛ προς την Εθνική Τράπεζα, που προήλθε από την δανειακή σύμβαση μεταξύ της ανωτέρω Κοινότητας και της NBG ΒΑΝΚ.
Η Ε.Ο.Κ. ΛΑΒΑΛ οφείλει στην N.B.G ΒΑΝΚ - Καναδά, θυγατρική της Εθνικής Τράπεζας της Ελλάδος, ποσό περίπου 1,5 εκατομμυρίων δολλαρίων. Το μεγαλύτερο μέρος του δανείου εκάλυψε την ανάγκη αγοράς οικοπέδου και ανέγερσης της εκκλησίας του Τιμίου Σταυρού. Για τη λήψη του δανείου πλην της υποθήκης του αγορασθέντος οικοπέδου και ανεγερθέντος ναού, υποθηκεύθηκαν και ο έτερος Ιερός Ναός του Αγίου Νικολάου, το οικόπεδό του και κάποιο οίκημα πλησίον του.
Το ποσό αυτό συσσωρεύθηκε επί σειρά ετών και ενσωματώθηκε σε ένα δάνειο, με υποθήκη των δύο εκκλησιών και των πέριξ αυτών οικοπέδων ιδιοκτησίας της Κοινότητας του ΛΑΒΑΛ.
Η εξυπηρέτηση του χρέους (μηνιαίες δόσεις) ήταν εξ αρχής προβληματική, με συνέπεια η Ν.Β.G. ΒΑΝΚ vα ευρίσκεται συνεχώς στο στόχαστρο των εποπτικών Καναδικών Αρχώv, αφ' ενός μεν για το γεγονός της χορήγησης του δανείου με υποθήκη εκκλησιώv, αφ' ετέρου δε για τη μη επιμέλειά της για εξυπηρέτηση από τον οφειλέτη (Κοινότητα ΛΑΒΑΛ ) του χρέους του. 
Επιπλέον, από τα τέλη του 2000 η Ε.Ο.Κ. ΛΑΒΑΛ έπαυσε να καταβάλει το ήμισυ, περίπου, του ποσού της μηνιαίας δόσεως για εξυπηρέτηση του χρέους της που, μετ' εμποδίων και όχι πάντοτε κατέβαλε, με συνέπεια να υποπέσει τούτο στην αντίληψη των εποπτικώv Αρχών του Καναδά, οι οποίες και έθεσαν προ των ευθυνώv τωv - και απειλής επιβολής προστίμων - την Ν.Β.G. ΒΑΝΚ.
Ενόψει των ως άνω η Ν.Β.G ΒΑΝΚ εζήτησε κατ' επανάληψη από την Ε.Ο.Κ. ΛΑΒΑΛ να συμφωνηθεί νέα διαδικασία αποπληρωμής, με μειωμένα ποσά μηνιαίων δόσεων.
Η Ε.Ο.Κ. ΛΑΒΑΛ που είχε και μία οφειλή προς την Κυβέρνηση του Κεμπέκ, ύψους περίπου 60.000 δολλαρίων Καναδά, επιζητούσε την χορήγηση συμπληρωματικού δανείου για το ποσό αυτό.
Τότε μεσολάβησε η συvάντηση των κυρίων Βουλευτών με τον Πρόεδρο και Γενικό Διευθυντή της Ν.Β.G. ΒΑΝΚ όπου και συμφωνήθηκε να υπάρξει άμεση συνεννόηση των δύο πλευρών για εξεύρεση μιας λύσεως εφικτής για την Ε.Ο.Κ. ΛΑΒΑΛ, αλλά και αποδεκτή από τις εποπτεύουσες Καναδικές Αρχές.
Δυστυχώς στα μέσα Ιουνίου, ο μέχρι τότε Πρόεδρος της Ε.Ο.Κ. ΛΑΒΑΛ υπέβαλε την παραίτησή του, εξ αιτίας της αδυναμίας να εξοφληθεί χρέος 150.000 δολλαρίων προς την Ιερά Μητρόπολη Καναδά.
Σήμερα, το μεν χρέος δεν εξυπηρετείται -και φυσικά επιβαρύνεται με τόκους υπερημερίας- η δε Ε.Ο.Κ. ΛΑΒΑΛ ευρίσκεται με προσωρινή διοίκηση.
Η σημερινή δυσχερής κατάσταση απαιτεί τη συνεργασία και καλή θέληση των δύο πλευρών για την επίλυση του προβλήματος. 
Η μεν N.B.G. ΒΑΝΚ δεν μπορεί vα λάβει εντολές από την μητρική της Ε.Τ.Ε., θα πρέπει όμως να επιδείξει ευελιξία και να εξαντλήσει όλα τα περιθώρια που της επιτρέπει η Καναδική νομοθεσία για την υποβολή σχεδίου αποπληρωμής με χαμηλότερες δόσεις. 
Η δε Ε.Ο.Κ. ΛΑΒΑΛ θα πρέπει να διευκολύνει τους χειριστές της Ν.Β.G. ΒΑΝΚ με το να συζητήσει εφικτές προτάσεις για την εξόφληση του χρέους της. Θα πρέπει, όμως, να δείξει και αυτή την καλή θέληση της με το να καταβάλει ένα ποσό έναντι των καθυστερημένων δόσεών της. 
Ο Υφυπουργός
ΓΡΗΓΟΡΗΣ ΝΙΩΤΗΣ"
7. Στην με αριθμό 807/27-7-2001 ερώτηση δόθηκε με το υπ' αριθμ. 2109/10-10-2001 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
"Απαvτώvτας στηv 807/2001 ερώτηση, που κατατέθηκε στη Βουλή από τους Βουλευτές κυρίους N. Γκατζή, Oρ. Koλοζώφ, Π. Kοσιώvη, A. Σκυλλάκο και Σπ. Στριφτάρη, για τα θιγόμεvα σ' αυτή θέματα αρμοδιότητάς μας, σας πληρoφορούμε τα εξής:
Οι επιχειρήσεις που κάvουv αίτηση χoρήγησης άδειας λειτουργίας και εγκατάστασης και οι οποίες εμπίπτουv στηv οδηγία για ατυχήματα μεγάλης έκτασης (οδηγία Sevezo), είvαι υπoχρεωμέvες να παρέχoυv ορισμέvες πληροφορίες σύμφωvα με τηv Kοιvή Yπουργική Aπόφαση (ΚYA) 5697/590/2000 (ΦEK 405/Β/2000). Ειδικότερα ζητούvται από αυτές πληροφορίες για περιγραφή τoυ τόπου και του περιβάλλοvτός τoυ (μετεωρολογικά, γεωλογικά, υδρoγραφικά στοιχεία και το ιστoρικό). H σχετική άδεια εκδίδεται από το Yπουργείο Avάπτυξης μετά από γvωμοδότηση του Yπουργείου Περιβάλλovτoς Xωρoταξίας και Δημoσίωv Έργωv (YΠΕΧΩΔΕ) και του Yπουργείου Εργασίας και Kοιvωvικώv Aσφαλίσεων. Πάγια θέση της Γεvικής Διεύθυvσης Συvθηκώv και Yγιειvής της Eργασίας του Yπουργείου μας, είvαι vα ζητά και στoιχεία σεισμικότητας από όλες τις επιχειρήσεις, ώστε vα φαίvεται αv αυτά έχουv ληφθεί υπόψη στη μελέτη τωv εγκαταστάσεωv (αvτίστοιχος αvτισεισμικός συvτελεστής).
Eπίσης, σας γvωρίζουμε ότι, τo Yπουργείo μας κατά τοv τελευταίο σεισμό της Aθήvας στις 7-9-99, λόγω τωv επιτακτικώv αvαγκώv για άμεση διεvέργεια της πρώτης αυτοψίας (πρωτoβάθμιoς έλεγχος) σε κτίρια πoυ επλήγησαv από το σεισμό, προσφέρθηκε vα συvδράμει σχετικά τις υπηρεσίες του YΠΕΧΩΔΕ, το οποίο έχει και τη σχετική αρμoδιότητα, αλλά μόvο για τα κτίρια επιχειρήσεωv και γεvικά εργασιακώv χώρωv, επειδή υπήρξαv και πολλές καταγγελίες ότι oι εργαζόμεvoι καλούvταv vα εργασθούv σε χώρους εργασίας με κόκκιvο ή κίτριvο χαρακτηρισμό (πoυ σύμφωvα με τις οδηγίες τoυ YΠΕΧΩΔE θεωρούvταv προσωριvά ακατάλληλοι για χρήση και δεv έπρεπε vα χρηματοδοτούvται).
Kατόπιv αυτού, εvεργοποιήθηκαv σχεδόv όλoι οι τεχvικοί επιθεωρητές εργασίας του Σώματος Eπιθεωρητώv Εργασίας (Σ.EΠ.E.) στηv Aττική (10 κλιμάκια) με τηv αρμοδιότητα όχι μόvo vα χαρακτηρίζουv τα κτίρια, όπου χρειαζόταv, αλλά ειδικότερα vα ελέγχoυv τις περιπτώσεις καταγγελιώv και vα προβαίvουv στις σχετικές εvέργειες (δελτίο επιθεώρησης για απομάκρυvση τωv εργαζομέvωv, μηvυτήρια αvαφορά στοv εισαγγελέα).
Kατά τη διάρκεια της παραπάvω δράσης ελέγχθησαv πάvω από 350 επιχειρήσεις, έγιναν επανέλεγχοι σε 93 επιχειρήσεις, δόθηκαv εvτολές για διακoπή εργασιώv σε 126 επιχειρήσεις, έγιvαv υπoδείξεις λήψης μέτρων ασφάλειας και υγείας σε 48 επιχειρήσεις και χαρακτηρίστηκαv ως πρoς τηv επικιvδυvότητα πάvω από 200 βιoμηχαvικoί και άλλοι χώροι και υποβλήθηκαv 3 μηvυτήριες αvαφoρές.
Ο Υπουργός
ΑΝΑΣΤΑΣΙΟΣ ΓΙΑΝΝΙΤΣΗΣ"
8. Στην με αριθμό 974/20-8-01 ερώτηση δόθηκε με το υπ' αριθμ. 2181/10-10-01 έγγραφο από τον Υπουργό Εργασίας η ακόλουθη απάντηση:
"Απαντώντας στην με αριθμό 974/2001 ερώτηση και στην με αριθμ. 293/9-8-2001 Αναφορά του Εργατοϋπαλληλικού Κέντρου Αλμυρού, που κατατέθηκαν στη Βουλή από τους Βουλευτές κυρίους Ζ. Μακρή, Ν. Γκατζή και Δ.Τσιόγκα, για τα θιγόμενα σ' αυτές θέματα σας πληροφορούμε τα εξής:
Την 8-8-2001 προσέφυγε στο Τμήμα Κοινωνικής Επιθεώρησης Μαγνησίας του Σώματος Επιθεωρητών Εργασίας (Σ.ΕΠ.Ε.) Θεσσαλίας ο Σύλλογος Εργαζομένων Αρχαιολογικών Ανασκαφών Αλμυρού καταγγέλλοντας στην Κοινοπραξία ΕΠΕΠ Α.Ε., ΜΕΤΩΝ Α.Ε., ΒΕΝΤ Α.Ε. για άκυρες και καταχρηστικές απολύσεις. Η Κοινωνική Επιθεώρηση Μαγνησίας με έγγραφη πρόσκληση κάλεσε την Κοινοπραξία σε Τριμερή συνεργασία για την επίλυση του προβλήματος που δημιουργήθηκε, ορίζοντας ημερομηνία συζήτησης την 9-8-2001 και ώρα 13.00.
Την 9-8-2001 προσήλθαν οι εκπρόσωποι του Σωματείου, ο πρόεδρος του Εργατικού Κέντρου Αλμυρού και εκπρόσωπος της Κοινοπραξίας ο οποίος ζήτησε αναβολή της συζήτησης λόγω απουσίας του πληρεξουσίου δικηγόρου της Κοινοπραξίας, για την 28-8-2001 ώρα 9.00, την οποία αναβολή αποδέχθηκαν οι προσφεύγοντες.
Την 14-8-2001 Κοινωνικός Επιθεωρητής της Κοινωνικής Επιθεώρησης Μαγνησίας μετέβη στο Δρυμώνα Αλμυρού όπου βρίσκεται το εργοτάξιο της Κοινοπραξίας μαζί με τον πρόεδρο του Εργατικού Κέντρου Αλμυρού, προς διενέργεια ελέγχου για τη διαπίστωση των παραπάνω αλλά και άλλων απολύσεων και συλλογή στοιχείων, αλλά το εργοτάξιο δεν λειτουργούσε λόγω κανονικής αδείας του προσωπικού.
Την 20-8-2001 ζητήθηκαν στοιχεία από την Κοινοπραξία τα οποία και παρασχέθηκαν. Από τα στοιχεία αυτά προκύπτουν τα εξής:
Η Κοινοπραξία ΕΤΕΠ Α.Ε., ΜΕΤΩΝ Α.Ε., ΒΕΝΤ Α.Ε. είχε αναλάβει την κατασκευή του τμήματος της Εθνικής Οδού Αθηνών - Θεσ/νίκης από τον κόμβο των Αγίων Θεοδώρων μέχρι τον κόμβο του Αλμυρού. Απασχολούσε 85 μισθωτούς μεταξύ των οποίων και τα μέλη διοίκησης του προσφεύγοντος Σωματείου, τα οποία είχαν προσληφθεί τον Αύγουστο του 1998. Τον Ιανουάριο του 2000 οι παραπάνω συνδικαλιστές απολύθηκαν, προσέφυγαν όμως στη δικαιοσύνη και δικαιώθηκαν από τα Πολιτικά Δικαστήρια και στο Πρωτοδικείο και στο Εφετείο, με αποτέλεσμα η Κοινοπραξία να τους επαναπροσλάβει τον Μάϊο του 2001.
Στις 3-8-2001 όμως τους ξανααπέλυσε χωρίς να προσφύγει στην αρμόδια επιτροπή, μαζί με άλλους 56 μισθωτούς (σύνολο 62), με το αιτιολογικό ότι εγκατέλειψαν το έργο. Παρέμειναν απασχολούμενοι 23 μισθωτοί (οικοδόμοι και τεχνίτες) προς αποπεράτωση του ανισόπεδου κόμβου των Αγίων Θεοδώρων.
Το τμήμα της Εθνικής οδού από Δρυμώνα μέχρι τον κόμβο του Αλμυρού επαναδημοπρατήθηκε και ανάδοχος του έργου ανακηρύχθηκε τη Τεχνική εταιρεία ΕΥΚΛΕΙΔΗΣ Α.Τ.Ε., η οποία ανέθεσε την εκτέλεση του έργου στην Κοινοπραξία ΕΥΚΛΕΙΔΗΣ Α.Τ.Ε., ΕΤΕΠ Α.Ε. η οποία σήμερα απασχολεί 48 μισθωτούς, οι οποίοι προβλέπεται να αυξηθούν με την πρόοδο του έργου.
Οι αρχαιολογικές ανασκαφές στις οποίες απασχολούνταν και οι προσφεύγοντες κατά μήκος του συγκεκριμένου τμήματος της Εθνικής οδού έχουν σταματήσει, μόνο σε ένα σημείο ανασκαφών απασχολούνται 6 φύλακες της Κοινοπραξίας ΕΥΚΛΕΙΔΗΣ Α.Τ.Ε, ΕΤΕΠ Α.Ε. πρώην εργαζόμενοι της Κοινοπραξίας ΕΤΕΠ Α.Ε., ΜΕΤΩΝ Α.Ε. ΒΕΝΤ Α.Ε., χωρίς όμως τούτο να σημαίνει ότι οι ανασκαφές δεν θα αποπερατωθούν ή δεν θα συνεχισθούν με την πρόοδο του έργου από τη νέα εργολάβο Κοινοπραξία.
Την 28-8-2001 προσήλθαν εξ αναβολής συζήτηση της τριμερούς στην Τοπική Υπηρεσία οι εκπρόσωποι του Σωματείου, ο πρόεδρος του Εργατικού Κέντρου Αλμυρού και εκπρόσωπος της Κοινοπραξίας ΕΤΕΠ Α.Ε., ΜΕΤΩΝ Α.Ε., ΒΕΝΤ Α.Ε, ο οποίο ζήτησε και πάλι νέα αναβολή της συζήτησης λόγω απαγόρευσης απόπλου από τη Σαντορίνη όπου βρισκόταν ο πληρεξούσιος δικηγόρος της Κοινοπραξίας και αδυνατούσε να παραστεί.
Οι προσφεύγοντες δεν αποδέχθηκαν το αίτημα της νέας αναβολής θεωρώντας το ως άνω εμπαιγμό εκ μέρους της Κοινοπραξίας και αποχώρησαν θέτοντας όρο να επικοινωνήσει ο πληρεξούσιος δικηγόρος της εταιρείας κατευθείαν με τον πληρεξούσιο δικηγόρο τους μέχρι τη Δευτέρα 3-9-2001, άλλως θα προσφύγουν στα Πολιτικά Δικαστήρια.
Η Κοινωνική Επιθεώρηση Μαγνησίας ζήτησε από το Σωματείο να προσκομίσει καταστατικό θεωρημένο από το πρωτοδικείο, πρακτικά αρχαιρεσιών και αναγγελία συγκρότησης Δ.Σ., τα οποία και προσκομίσθηκαν. Στην συνέχεια η ως άνω Υπηρεσία μας, μετά την μελέτη των προσκομισθέντων στοιχείων υπέβαλε την αριθμ. 3081/10-9-2001 μηνυτήρια αναφορά στον αρμόδιο Εισαγγελέα για παράβαση των διατάξεων του ν. 1264/82 "για τον εκδημοκρατισμό του συνδικαλιστικού κινήματος".
Ο Υπουργός
ΑΝΑΣΤΑΣΙΟΣ ΓΙΑΝΝΙΤΣΗΣ"
9. Στις με αριθμό 987/21-8-01, ΑΚΕ 125, 999/21-8-01 ερωτήσεις δόθηκε με το υπ' αριθμ. 2136/10-10-01 έγγραφο από τον Υπουργό Εργασίας η ακόλουθη απάντηση:
"Απαντώντας στις με αριθμό 987/125/2001 ΕΡΩΤ./ΑΚΕ και 999/20001 ερωτήσεις, που κατατέθηκαν στη Βουλή από τους Βουλευτές κυρίους Γ. Αμπατζόγλου και Β. Βλασσόπουλο, για τα θιγόμενα σ' αυτές θέματα σας πληροφορούμε τα εξής:
Οι υπηρεσίες του Σώματος Επιθεωρητών Εργασίας (Σ.ΕΠ.Ε.) μόλις έλαβαν γνώση των δημοσιευμάτων του τύπου, παρενέβησαν άμεσα για να διερευνήσουν το θέμα. Έτσι προχώρησαν στις εξής ενέργειες:
1. -Τεχνικοί Επιθεωρητές του Κέντρου Πρόληψης Επαγγελματικού Κινδύνου (ΚΕΠΕΚ) Αθηνών και Κρήτης διενήργησαν ελέγχους στην Υπηρεσία Πολιτικής Αεροπορίας (Υ.Π.Α.) που εδρεύει στο Ελληνικό, στις 13-8-01 και 20-8-2001 και διαπίστωσαν ότι, η καταγγελία αφορούσε στις συγκεντρώσεις πτητικών οργανικών ενώσεων (κυρίως βενζολίου), που προσδιορίστηκαν με μετρήσεις που διενήργησαν τον Απρίλιο του 2001 συνεργαζόμενοι πανεπιστημιακοί και ιδιωτικοί φορείς, στα πλαίσια έρευνας που διενεργήθηκε κατ' εντολή του Διοικητή της Υ.Π.Α. Η έρευνα έγινε δεδομένου ότι αριθμός εργαζομένων παρουσιάζει προβλήματα ιατρικής φύσεως (πονοκέφαλοι, υπερκόπωση, ξηρότητα, αναπνευστική δυσφορία κλπ.). Από μελέτη των αποτελεσμάτων της έρευνας αλλά και των ίδιων χώρων βρέθηκε ότι οι συγκεντρώσεις βενζολίου ήταν πολύ κάτω από τα όρια που προβλέπονται από το Προεδρικό Διάταγμα (Π.Δ.) 127/2000. Αυτές οι τιμές της συγκέντρωσης βενζολίου, αν και κατώτερες των ορίων, ήταν αρκετά υψηλότερες στο εσωτερικό των κτιρίων από αυτές στον εξωτερικό περιβάλλοντα χώρο.
Σημειώνεται ότι στην Υ.Π.Α. δεν απασχολείται Τεχνικός Ασφαλείας και Γιατρός Εργασίας και δεν υπάρχει γραπτή εκτίμηση επαγγελματικού κινδύνου.
Στη συνέχεια με έγγραφο του ΚΕΠΕΚ Αθηνών και Κρήτης προς την Υ.Π.Α. έγιναν οι παρακάτω υποδείξεις:
α) Ο εργοδότης έχει υποχρέωση να παρέχει στους εργαζόμενους υπηρεσίες Τεχνικού Ασφάλειας και Γιατρού Εργασίας, να έχει στη διάθεσή του γραπτή εκτίμηση των επαγγελματικών κινδύνων και να ενημερώνει και να διαβουλεύεται με τους εργαζόμενους για θέματα υγιεινής και ασφάλειας στην εργασία. Εδόθη προθεσμία ενός μηνός για συμμόρφωση με τα προβλεπόμενα στη νομοθεσία.
β) Συνιστάται η έρευνα των πηγών προέλευσης των πτητικών οργανικών ενώσεων (βενζόλιο κλπ) και η λήψη κατάλληλων οργανωτικών και τεχνικών μέτρων που θα περιορίζουν στο ελάχιστο δυνατό τη συγκέντρωση των επιβλαβών παραγόντων στους χώρους εργασίας (συστήματα εξαερισμού, συντήρηση και συχνός καθαρισμός χώρων και συστημάτων, εγκατάσταση των κατάλληλων φίλτρων κλπ.). Επιπλέον, πρέπει να γίνονται μετρήσεις σε τακτά χρονικά διαστήματα ώστε να εκτιμάται η συγκέντρωση αυτών των παραγόντων. Τα θέματα αυτά αποτελούν αντικείμενο μελέτης και εισηγήσεων του τεχνικού ασφαλείας και του γιατρού εργασίας.
2. - Από την έρευνα που έγινε από Τεχνικούς και Υγειονομικούς επιθεωρητές του ΚΕΠΕΚ Μακεδονίας - Θράκης στην Υ.Π.Α. περιοχής Θεσσαλονίκης στις 24-8-2001 διαπιστώθηκαν τα εξής:
α) Στο χώρο του κτιρίου του Πύργου Ελέγχου δεν υπάρχει πηγή που να προκαλεί διάχυση ατμών βενζολίου στο χώρο εργασίας. Τα εγκατεστημένα μηχανήματα είναι ηλεκτρονικές συσκευές και δεν αποτελούν πηγή χημικών ρύπων. Στον περιβάλλοντα χώρο του κτιρίου του Πύργου Ελέγχου και στην αρχή του διαδρόμου απογείωσης υπάρχουν θέσεις δειγματοληψίας εγκατεστημένου συστήματος συνεχούς ανίχνευσης και καταγραφής ρύπων που παράγονται από τη λειτουργία των κινητήρων των αεροσκαφών.
β) Η Υ.Π.Α. στην περιοχή Θεσσαλονίκης δεν απασχολεί Τεχνικό Ασφαλείας και Γιατρό Εργασίας, όπως προβλέπεται από τις σχετικές διατάξεις.
Για το λόγο αυτό υποδείχθηκε η ανάθεση καθηκόντων Τ.Α. και Γ.Ε. σε άτομα με τα απαραίτητα προσόντα, οι οποίοι θα μεριμνήσουν και για τη σύνταξη γραπτής εκτίμησης επαγγελματικού κινδύνου στα πλαίσια των καθηκόντων τους.
Επισημαίνουμε ότι μετά τις παρεμβάσεις αυτές του Σ.ΕΠ.Ε. και τις εξηγήσεις που δόθηκαν σχετικά με τα αποτελέσματα των μετρήσεων και τα όρια που ισχύουν, ανεστάλησαν οι απεργιακές κινητοποιήσεις των εργαζομένων που είχαν αναγγελθεί.
Ο Υπουργός
ΑΝΑΣΤΑΣΙΟΣ ΓΙΑΝΝΙΤΣΗΣ"
10. Στην με αριθμό 992/21-8-01 ερώτηση δόθηκε με το υπ' αριθμ. 2129/8-10-01 έγγραφο από τον Υφυπουργό Οικονομικών η ακόλουθη απάντηση:
"Απαντώντας στην ερώτηση 992/21-8-01 του Βουλευτή κ. Ι. Τζαμζή, η οποία αναφέρεται στη λειτουργία πολυεθνικών εμπορικών εταιρειών και του δικτύου "ΝETWORK 21", σας γνωρίζουμε ότι, κατά το μέρος που σε αυτή θίγονται θέματα αρμοδιότητας του Υπουργείου Οικονομικών, τα εξής:
1. Από το κείμενο της σχετικής ερώτησης δεν προκύπτουν επαρκή στοιχεία για την ταυτότητα και τον τρόπο λειτουργίας των αναφερόμενων σ' αυτή εταιρειών.
2. Από έρευνα της Υπηρεσίας μας προέκυψε ότι δύο εταιρείες με επωνυμίες που περιλαμβάνουν το διακριτικό τίτλο των εταιρειών που αναφέρονται στην ανωτέρω ερώτηση έχουν προβεί σε έναρξη εργασιών στη Δ.Ο.Υ., σύμφωνα με τα οριζόμενα στη σχετική ΑΥΟ αρ. 1068526/2620/ΔΜ/9-6-98, η οποία καθορίζει τη διαδικασία και τα δικαικολογητικά κατά την υποβολή δηλώσεων έναρξης, μεταβολής και διακοπής εργασιών.
Ειδικότερα η εταιρεία με την επωνυμία "ΣΥΜΒΟΥΛΟΙ ΔΙΕΘΝΩΝ ΕΠΙΧΕΙΡΗΣΕΩΝ ΝΕΤWORK 21 EΠΕ" έχει κάνει έναρξη το έτος 1996 και η εταιρεία με την επωνυμία "ΑΜWAY HELLAS ΚΑΙ ΣΙΑ Ο.Ε." έχει κάνει έναρξη το έτος 1995.
3. Το σύννομο ή μη λειτουργίας των επιχειρήσεων γενικά, κρίνεται κάθε φορά ad hoc, αφού ληφθούν υπόψη το καταστατικό τους και οι διατάξεις που διέπουν τη σύσταση, δομή και λειτουργία τους. Δεν είναι δυνατή η εξαγωγή συνολικών συμπερασμάτων νομιμότητας για μια κατηγορία εταιριών, χωρίς να εξεταστεί η κάθε εταιρία χωριστά.
4. Ειδικότερη έρευνα για τη σύννομη ή μη, εν ευρεία έννοια, λειτουργία των ανωτέρω επιχειρήσεων εκφεύγει, άλλωστε, από τις αρμοδιότητες του Υπουργείου Οικονομικών, που περιορίζονται στην εξέταση και τον έλεγχο της συμμόρφωσης των φορολογουμένων προς τις ισχύουσες φορολογικές διατάξεις με απώτερο στόχο τον περιορισμό της φοροδιαφυγής.
Ο Υφυπουργός
Α. ΦΩΤΙΑΔΗΣ"
11. Στην με αριθμό 1007/22-8-01 ερώτηση δόθηκε με το υπ' αριθμ. 348/10-10-01 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της ερώτησης 1007/22-8-01 που κατέθεσε στη Βουλή των Ελλήνων ο Βουλευτής κ. Γ. Βουλγαράκης, με θέμα "Ποιότητα Τροφίμων", σας γνωρίζουμε τα εξής:
Η ανάπτυξη των ελεγκτικών δραστηριοτήτων των Υπηρεσιών του Ε.Φ.Ε.Τ. στην αγορά τροφίμων, σε συντονισμό με τις συναρμόδιες Υπηρεσίες της Νομαρχιακής Αυτοδιοίκησης, διευρύνεται και επεκτείνεται καθημερινά με σκοπό να διασφαλιστεί μια περισσότερο αποτελεσματική και ολοκληρωμένη εποπτεία στην αγορά τροφίμων για τη διάθεση κατάλληλων και ποιοτικών τροφίμων.
Σ' αυτή την προσπάθεια η συνεργασία του Ε.Φ.Ε.Τ. με τις μη Κυβερνητικές Οργανώσεις και ιδιαίτερα τις Καταναλωτικές Ενώσεις είναι διαρκής και θεσμοθετημένη (Εκπρόσωπος από το Εθνικό Συμβούλιο Καταναλωτή συμμετέχει στο Δ.Σ. του Ε.Φ.Ε.Τ.).
Για πλήρη ενημέρωσή σας επί των θεμάτων που τίθενται με την ερώτηση, σας επισυνάπτουμε την απάντηση της προέδρου του Ε.Φ.Ε.Τ. κας Χριστίνας Παπανικολάου.
Ο Υπουργός
Ν. ΧΡΙΣΤΟΔΟΥΛΑΚΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)).
ΠΡΟΕΔΡΟΣ (Απόστολος Κακλαμάνης): ΄Εχω την τιμή να ανακοινώσω στο Σώμα το κατωτέρω έγγραφο του Πρωθυπουργού με το οποίο γνωστοποιούνται οι ως κατωτέρω κυβερνητικές μεταβολές:
"Με το υπ' αριθμόν 13/23.1.2002 προεδρικό διάταγμα που δημοσιεύθηκε στο φύλλο της Εφημερίδας της Κυβερνήσεως 9, στις 23.1.2002 τεύχος Α΄ έγινε αποδεκτή η παραίτηση που υπέβαλε ο Ιωάννης Ζαφειρόπουλος του Γεωργίου από τη θέση του Υφυπουργού Εξωτερικών, ο οποίος και απαλλάχθηκε από τα καθήκοντά του. 
Με το υπ' αριθμόν 114/23.1.2002 προεδρικό διάταγμα που δημοσιεύθηκε στο φύλλο της Εφημερίδας της Κυβερνήσεως 9, στις 23.1.2002 διορίσθηκε Υφυπουργός Εξωτερικών ο Ανδρέας Λοβέρδος του Νικολάου.
Ο Πρωθυπουργός κ. Κωνσταντίνος Σημίτης".
Επίσης, την από 28.1.2002 επιστολή του Πρωθυπουργού προς τον Πρόεδρο της Βουλής στην οποία αναφέρεται ότι "σύμφωνα με το άρθρο 16 παράγραφος 5 του Κανονισμού της Βουλής σας γνωστοποιώ τη διαγραφή του Βουλευτή κ. Αλέξανδρου Χρυσανθακόπουλου από την Κοινοβουλευτική Ομάδα του ΠΑΣΟΚ και σας παρακαλώ για τη σχετική ανακοίνωση στη Βουλή".
Έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 29 Ιανουαρίου 2002. 
Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (΄Αρθρο 130 παρ 5 Καν. Βουλής)
1. Η με αριθμό 2154/18.10.2001 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Εργασίας και Κοινωνικών Ασφαλίσεων, σχετικώς με την υποχρεωτική κάλυψη της δαπάνης νοσηλείας σε περίπτωση φυσιολογικού τοκετού, για μητέρες ασφαλισμένες στο Ίδρυμα Κοινωνικών Ασφαλίσεων (ΙΚΑ).
2. Η με αριθμό 3181/26.11.2001 ερώτηση του Βουλευτή της Νέας Δημοκρατίας κ. Ιορδάνη Τζαμτζή προς τον Υπουργό Υγείας-Πρόνοιας, σχετικώς με την ύπαρξη κυκλώματος αλλοδαπών που διακινούν παράνομα, νοσοκομειακά φάρμακα σε γειτονικές χώρες.
Β.ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (΄Αρθρο130 παρ.5 Καν. Βουλής)
1. Η με αριθμό 3704/13.12.2001 ερώτηση του Βουλευτή της Νέας Δημοκρατίας κ. Γεράσιμου Γιακουμάτου προς τον Υπουργό Υγείας-Πρόνοιας, σχετικώς με την έξαρση των κρουσμάτων φυματίωσης στη χώρα μας και τη λήψη μέτρων για τον περιορισμό της.
Ο συνάδελφος κ. Στέλιος Παπαθεμελής ζητεί την άδεια του Σώματος για ολιγοήμερη απουσία του στο εξωτερικό. Εγκρίνει η Βουλή;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Η Βουλή ενέκρινε.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 293/21.1.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς τον Υπουργό Υγείας και Πρόνοιας, σχετικώς με την επαναλειτουργία της μονάδας εντατικής θεραπείας και εμφραγμάτων του Νοσοκομείου Σπάρτης. 
Η επίκαιρη ερώτηση του κ. Γρηγοράκου έχει ως εξής:
"Στο Γενικό Νομαρχιακό Νοσοκομείο Σπάρτης ιδρύθηκε το 1996 μονάδα εντατικής θεραπείας και εμφραγμάτων με τέσσερις κλίνες, ικανοποιώντας πάγιο αίτημα της κοινωνίας και της ιατρικής κοινότητας του νομού. 
Στις 11.1.2002 με εντολή της διοίκησης του νοσοκομείου η παραπάνω μονάδα έκλεισε λόγω ελλείψεως νοσηλευτικού προσωπικού, όταν εννιά άτομα από τα δεκαέξι που υπηρετούν στη μονάδα, βρέθηκαν με αναρρωτική άδεια (κυήσεως, λοχείας κλπ.) και οι υπάρχοντες ασθενείς της Μ.Ε.Θ. μετακινήθηκαν στην εντατική μονάδα του Νοσοκομείου της Τρίπολης.
Επειδή υπάρχει μεγάλη αναστάτωση και ανασφάλεια στους κατοίκους του νομού σε μία εποχή που ο τομέας της υγείας βρίσκεται υπό μεταρρύθμιση.
Ερωτάται ο κύριος Υπουργός:
1. Τι προτίθεται να κάνει ώστε να επαναλειτουργήσει άμεσα η μονάδα εντατικής θεραπείας και εμφραγμάτων του Γενικού Νοσοκομείου Σπάρτης;
2. Προτίθεται το ΠΕ.Σ.Υ. Πελοποννήσου να πληρώσει άμεσα και κατ' εξαίρεση τις κενές θέσεις ιατρικού και νοσηλευτικού προσωπικού ούτως ώστε να επανέλθει το νοσοκομείο σε κανονική λειτουργία και το σύστημα υγείας του νομού να πιστοποιεί το σκοπό για τον οποίο δημιουργήθηκε;"
Ο Υφυπουργός Υγείας και Πρόνοιας κ. Δημήτριος Θάνος έχει το λόγο.
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Ευχαριστώ, κύριε Πρόεδρε.
Είναι αλήθεια ότι η μονάδα εντατικής θεραπείας του Γενικού Νομαρχιακού Νοσοκομείου Σπάρτης βρέθηκε σε οριακή κατάσταση λειτουργίας λόγω έκτακτων προβλημάτων και συγκυριακής αποχώρησης μέρους του προσωπικού της λόγω αναρρωτικών αδειών, αδειών λοχείας και κυήσεως. Ωστόσο, θέλω να διαβεβαιώσω και να καθησυχάσω τον αγαπητό συνάδελφο ότι δεν μπαίνει κανένα θέμα ή πρόβλημα στη λειτουργία της μονάδας εντατικής θεραπείας και ότι στην πραγματικότητα η μονάδα δεν σταμάτησε να λειτουργεί ποτέ.
Μετά την απόφαση της διευθύντριας της μονάδας και την ενημέρωση του προέδρου του νοσοκομείου, το διοικητικό συμβούλιο στις 12.1.2002 συνεδρίασε και έκανε εσωτερική μετακίνηση του προσωπικού για να εξασφαλίσει τη συνέχεια στη λειτουργία της μονάδας εντατικής θεραπείας.
Θέλω επίσης, να ενημερώσω ότι κανείς ασθενής δεν μεταφέρθηκε στη μονάδα του Νοσοκομείου της Τρίπολης. Η μετακίνηση για τους δύο ασθενείς που μεταφέρθηκαν στην Αθήνα, έγινε για τις ειδικές εξετάσεις που χρειάζονταν και την επιπλέον νοσηλεία και θεραπεία σε ειδικά κέντρα νοσοκομείων.
Θέλω με την ευκαιρία να ενημερώσω ότι στο Γενικό Νομαρχιακό Νοσοκομείο Σπάρτης όλοι οι γιατροί έχουν προσληφθεί όπως προβλέπει ο οργανισμός του νοσοκομείου εκτός από έναν παιδίατρο. Μάλιστα μέσα στο 2001 δόθηκαν θέσεις ιατρικού προσωπικού, μία θέση διευθυντή οφθαλμολογίας, μία θέση επιμελητή Β΄ Νεφρολογίας και δύο θέσεις επιμελητών Β΄ Παιδιατρικής. 
Σχετικά με το θέμα της στελέχωσης και του νοσηλευτικού προσωπικού, όπως γνωρίζετε έχουν προκηρυχθεί δεκαεννέα θέσεις νοσηλευτικού και διοικητικού προσωπικού και περιμένουμε τα αποτελέσματα του ΑΣΕΠ για την πρόσληψή τους. 
Γενικότερα για το θέμα της λειτουργίας των μονάδων πρέπει να σας πω ότι η αύξηση των κλινών των μονάδων εντατικής θεραπείας και των μονάδων αυξημένης φροντίδας είναι απόλυτης προτεραιότητας για την ηγεσία του Υπουργείου Υγείας και Πρόνοιας. Γι' αυτό και ένας σημαντικός αριθμός από το νοσηλευτικό προσωπικό που θα προσλάβουμε, από τις πέντε χιλιάδες θέσεις τις οποίες έχουμε προκηρύξει, θα στελεχώσουν μονάδες εντατικής θεραπείας με την προοπτική να αυξήσουμε τις κλίνες κατά εκατό σε όλη τη χώρα.
Ευχαριστώ.
ΠΡΟΕΔΡΟΣ (Απόστολος Κακλαμάνης): Ο κ. Γρηγοράκος έχει το λόγο.
ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, κύριε Υπουργέ, μου δίδεται σήμερα η ευκαιρία από το Βήμα της Βουλής να ευχηθώ καλή επιτυχία στους διοικητές του Νοσοκομείου της Λακωνίας και όλης της Πελοποννήσου, οι οποίοι αυτήν τη στιγμή ορκίζονται στην Τρίπολη.
Ας ελπίσουμε ότι θα είναι μία καινούρια αρχή, ένα βήμα παραπέρα για τη βελτίωση του συστήματος με αυτήν την προσπάθεια που γίνεται για μια καλύτερη υγεία για τον Έλληνα πολίτη. 
Δεν θέλω να μπω σε λεπτομέρειες, για το αν μετακινήθηκαν άρρωστοι κλπ. Έχω προσωπική άποψη γιατί ήμουν δίπλα όταν έγιναν αυτά και είχα ενημερωθεί από το διευθυντή της καρδιολογικής κλινικής, τον κ. Μαυρίδη. Σήμερα από το Βήμα της Βουλής θέλω να εκφράσω τη συμπάθειά μου προς τους δύο ορειβάτες οι οποίοι είχαν αυτήν την περιπέτεια στον Ταΰγετο. Ο ένας έχει μεταφερθεί στη μονάδα εντατικής θεραπείας του "ΕΥΑΓΓΕΛΙΣΜΟΥ" και ο άλλος έχει παραμείνει με βαριά τραύματα στη Σπάρτη.
Επί της ουσίας. Είναι γεγονός ότι το Νοσοκομείο Σπάρτης είναι ένα πάρα πολύ καλό νοσοκομείο. Έχει γίνει μια πάρα πολύ μεγάλη επένδυση. Του λείπουν όμως ορισμένα βασικά πράγματα. Θα μπορούσαμε με μεγαλύτερη προσοχή και οργάνωση το υπάρχον σήμερα σύστημα να μπορεί να ανταποκριθεί στις ανάγκες του νομού, ο οποίος είναι πολύ μακριά από το κέντρο. Έχει δε δύσβατο οδικό δίκτυο, με αποτέλεσμα ο Νομός Λακωνίας την προηγούμενη εβδομάδα να έχει τέσσερα σοβαρά τροχαία ατυχήματα.
Ο Νομός Λακωνίας έχει ένα καλό σύστημα υγείας. Υπάρχουν θέσεις στη μονάδα εντατικής θεραπείας. Έχει γίνει η προκήρυξη των δεκαεννέα θέσεων στο Νοσοκομείο της Σπάρτης. Πιστεύω ότι με μια καλύτερη οργάνωση θα τα πηγαίναμε πολύ καλύτερα, διότι και οι γιατροί της μονάδας έχουν προσληφθεί, αλλά υπηρετούν σε άλλες θέσεις.
ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο. 
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Όσον αφορά την ποιότητα των υπηρεσιών υγείας στο Νομό Λακωνίας, αλλά και σε όλη την Ελλάδα, θα ήθελα να διαβεβαιώσω τον κύριο συνάδελφο ότι η προσπάθεια που κάνουμε θα συνεχισθεί. Η μεταρρύθμιση που ξεκινήσαμε θα υλοποιηθεί, ακόμη και απέναντι σε συμφέροντα και νοοτροπίες. Πρόκειται για κατεστημένα με μεγάλες αποδόσεις εισοδημάτων που ευδοκιμούν και γι' αυτό επιθυμούν την αταξία και την απραξία. Κατεστημένα και νοοτροπίες που κατανοούν τη δημοκρατία μόνο ως δικαιώματα και όχι ως υποχρεώσεις.
Θα είμαστε αυστηροί, αποφασιστικοί και ανυποχώρητοι απέναντι στην ιδιοτέλεια ιδιαίτερα όταν εκπορεύεται από αυτούς, οι οποίοι θα έπρεπε εκ του ρόλου τους και της θέσεώς τους να εκπέμπουν άλλα μηνύματα και πρότυπα προς την κοινωνία. Θέλω να σας διαβεβαιώσω, αγαπητέ συνάδελφε, ότι θα συνεχίσουμε την προσπάθειά μας με τελικό στόχο μέσα σε ένα περιβάλλον αξιοπρέπειας, διαφάνειας και αξιοκρατίας ο πολίτης να βρίσκει τις υπηρεσίες που χρειάζεται στη δύσκολη ώρα της ασθένειάς του και ταυτόχρονα σε αυτόν τον ίδιο χώρο να αναδεικνύεται και ο ρόλος των εργαζομένων ως πραγματικών λειτουργών υγείας.
ΠΡΟΕΔΡΟΣ (Απόστολος Κακλαμάνης): Η δεύτερη με αριθμό 307/22.1.2002 επίκαιρη ερώτηση του Βουλευτή της Νέας Δημοκρατίας κ. Βασιλείου Τσίπρα προς την Υπουργό Περιβάλλοντος, Χωροταξίας και Δημοσίων Έργων, σχετικώς με την ένταξη κατασκευής οδικών αξόνων της περιοχής των Αγράφων Ευρυτανίας στο Γ' Κοινοτικό Πλαίσιο Στήριξης διαγράφεται.
Τρίτη είναι η με αριθμό 313/22.1.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς την Υπουργό Περιβάλλοντος, Χωροταξίας και Δημοσίων Έργων, σχετικώς με τη μονιμοποίηση των συμβασιούχων υπαλλήλων του Ταμείου Εθνικής Οδοποιiας (Τ.Ε.Ο.).
Η επίκαιρη ερώτηση του κ. Γκατζή έχει ως εξής:
"Σε νέες κινητοποιήσεις προχώρησαν οι εκατόν εβδομήντα τέσσερις συμβασιούχοι υπάλληλοι των διοδίων διεκδικώντας τη διευθέτηση του εργασιακού τους καθεστώτος. 
Αν και καλύπτουν πάγιες και διαρκείς ανάγκες δεδομένου ότι εργάζονται στα Ταμεία Εθνικής Οδοποιίας (Τ.Ε.Ο.) πάνω από επτά χρόνια, κάποιοι μάλιστα και δέκα χρόνια απ' τα οποία τα πέντε χωρίς μιας ημέρας διακοπή, ζουν με το φόβο της απόλυσης και της ανεργίας αφού η Κυβέρνηση προχωρά στην ιδιωτικοποίηση των Τ.Ε.Ο., χωρίς να διασφαλίσει τη δουλειά τους.
Παρ' ότι έχουν δικαιωθεί με δικαστικές αποφάσεις (ασφαλιστικά μέτρα) και παρά τις προφορικές και ενυπόγραφες διαβεβαιώσεις διάφορων κυβερνητικών παραγόντων και Υφυπουργών, ότι το πρόβλημα θα λυνόταν, μέχρι σήμερα η Κυβέρνηση δεν προχωρούσε σε νομοθετική ρύθμιση προκειμένου να μονιμοποιηθούν όλοι οι εργαζόμενοι. 
Ερωτώνται οι κύριοι Υπουργοί εάν η Κυβέρνηση θα υλοποιήσει άμεσα το δίκαιο αίτημα των συμβασιούχων και αν θα προχωρήσει σε σχετική νομοθετική ρύθμιση, ώστε να διασφαλιστούν εργασιακά όλοι οι συμβασιούχοι που εργάζονται στα Τ.Ε.Ο.
Το λόγο έχει ο Υφυπουργός κ. Ιωάννης Τσακλίδης.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κύριοι συνάδελφοι, η Κυβέρνηση και οι ηγεσίες του Υπουργείου ΠΕΧΩΔΕ και Εσωτερικών Δημόσιας Διοίκησης και Αποκέντρωσης έχουν τη βούληση να δώσουν λύση στο θέμα αυτό, το οποίο πράγματι ταλαιπωρεί τους εργαζόμενους χρόνια. Η Κυβέρνηση βεβαίως αυτή τη στιγμή έχει ορισμένες δυνατότητες στα πλαίσια του νέου Συντάγματος και των νόμων που υπάρχουν. 
Είναι αλήθεια ότι οι εκατόν εβδομήντα τέσσερις εργαζόμενοι που για μας έχουν μία προτεραιότητα, δικαιώθηκαν το 1996 όχι όμως με τελεσίδικη δικαστική απόφαση, αλλά με ασφαλιστικά μέτρα. Από το 1996 μέχρι σήμερα δεν έχει τελεσιδικήσει η τακτική αγωγή. Περιμένουμε ότι αυτό θα γίνει τους επόμενους μήνες. Δυστυχώς στο ν. 2839/2000 δεν υπήχθησαν, γιατί εκείνη την περίοδο δούλευαν με ασφαλιστικά μέτρα και εξαιρέθηκαν από το νόμο. 
Πριν από μερικές μέρες ο Υπουργός Εσωτερικών έκανε ένα ερώτημα στο Νομικό Συμβούλιο του Κράτους με ισχυρά επιχειρήματα, ώστε να μας δοθεί η δυνατότητα κατ' εφαρμογή εκείνου του νόμου να τους εντάξουμε με τις συμβάσεις τους σε συμβάσεις αορίστου χρόνου. Περιμένουμε εντός των ημερών να υπάρξει απάντηση, η οποία θέλουμε να ελπίζουμε ότι θα είναι θετική. Το ερώτημα προς το Νομικό Συμβούλιο διατυπώθηκε με τρόπο σαφώς θετικό υπέρ των εργαζομένων από πλευράς Κυβέρνησης και Υπουργού Εσωτερικών, Δημόσιας Διοίκησης και Αποκέντρωσης.
Από εκεί και πέρα, κύριε Γκατζή, για να ολοκληρώσω την τοποθέτηση από την πλευρά της Κυβέρνησης, εμείς εδώ και μερικούς μήνες ως ΥΠΕΧΩΔΕ ξεκινήσαμε μια διαδικασία πρόσληψης τριακόσιων τριάντα υπαλλήλων. Αυτή η έγκριση εδόθη από την τριμελή εξ Υπουργών Επιτροπή. Αλλάζουμε τον εσωτερικό κανονισμό του Ταμείου Εθνικής Οδοποιίας, ώστε να μπορούμε να προσλαμβάνουμε με όρια ηλικίας που θα επιτρέπουν στους εργαζόμενους με σύμβαση να προσληφθούν. 
Η βούλησή μας ήταν και είναι, εάν ακολουθηθεί αυτή η διαδικασία, να έχουμε ως προσόν για την πρόσληψη την εξειδικευμένη προϋπηρεσία που έχουν αποκτήσει οι υπάλληλοι αυτοί, ώστε μέσα από την προκήρυξη εάν είναι δυνατόν -αυτό θέλουμε εμείς- όλοι και οι εκατόν εβδομήντα τέσσερις να προσληφθούν με συμβάσεις αορίστου χρόνου μέσω ΑΣΕΠ. Εάν δε τελεσφορήσει η διαδικασία, δια του Νομικού Συμβουλίου καλώς, άλλως, εάν δεν υπάρξει κάτι από τα δύο αυτά, τότε το ερώτημα θα πρέπει να το απευθύνετε στην Υπουργό Εσωτερικών και Δημόσιας Διοίκησης, γιατί μπορεί να υπάρχει κάτι άλλο που αυτήν τη στιγμή δεν μπορώ να ξέρω.
ΠΡΟΕΔΡΟΣ (Απόστολος Κακλαμάνης): Η βούληση υπάρχει, αλλά πρέπει να γίνει και πράξη.
Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, δυστυχώς δεν υπάρχει βούληση, γιατί έχω στα χέρια μου μία τροπολογία, η οποία δεν ήλθε ποτέ στη Βουλή με γραπτές υποσχέσεις του κ. Λαλιώτη, που αναφέρει αυτά τα οποία είπε σήμερα ο κύριος Υφυπουργός, δηλαδή ότι θα γίνουν τριακόσιες τριάντα προσλήψεις, ότι θα είναι μέσα οι εκατόν εβδομήντα τέσσερις εργαζόμενοι, ότι τελικά θα γίνει ειδική ρύθμιση για το όριο ηλικίας και ότι η προϋπηρεσία τους θα ληφθεί υπόψη ως μόρια επιπλέον για την πρόσληψή τους.
Πέρασαν δύο χρόνια, κύριε Πρόεδρε. Η κατάσταση συνεχίζεται με υποσχέσεις. Οι είκοσι εργαζόμενοι βρίσκονται στο δρόμο σε πολύμορφο αγώνα -απεργία πείνας, η αυτοκτονία μιας κυρίας ευτυχώς αποφεύχθηκε- ζητώντας να κατοχυρώσουν το δικαίωμα στη δουλειά τους, το οποίο τους αρνείται η Κυβέρνηση, παρ΄ ότι υπάρχουν υποσχέσεις του Υπουργού, πρόταση του Διοικητικού Συμβουλίου του ΤΕΟ και δικαστική απόφαση. Τίποτα δεν γίνεται όλα αυτά τα χρόνια.
Γι' αυτό το λόγο εμείς αγωνιούμε και λέμε ότι παρ΄ ότι υπάρχουν πάγιες και διαρκείς ανάγκες αναγνωρισμένες από όλους, παρ΄ ότι υπάρχει δικαστική απόφαση, παρ΄ότι έχουν περάσει δέκα χρόνια και βρίσκονται κάτω από τον εμπαιγμό της Κυβέρνησης και την πολιτική ομηρία, αυτό πρέπει να λάβει τέλος για πολλούς λόγους.
Υπάρχουν, κύριε Πρόεδρε, πενήντα έξι θυρίδες διοδίων όπου δεν υπάρχει προσωπικό με σημαντική απώλεια δισεκατομμυρίων κατ' έτος, γιατί η Κυβέρνηση έχει αυτή ακριβώς την πολιτική απέναντι στους εργαζόμενους.
Πέρα απ' αυτό, κύριε Υπουργέ, εγώ θα σας κατηγορήσω, πρώτον, για πραγματικά κοινωνική αναλγησία που δείχνετε απέναντι σ' αυτούς τους εργαζόμενους και δεύτερον, γιατί κάνετε ένα πολιτικό, οικονομικό έγκλημα απέναντι στα έσοδα του κράτους.
Πέντε δισεκατομμύρια θα χάσει το ελληνικό δημόσιο από αυτήν την απεργία των εργαζομένων. Διπλάσια και πολλαπλάσια ποσά έχουν χαθεί τον περισσότερο καιρό και πολύ μεγαλύτερα ποσά χάνονται από τις θυρίδες, όπου δεν υπάρχει προσωπικό. 
Πρέπει, λοιπόν, να προβείτε στις ενέργειες, να αφήσετε τα λόγια και να προσλάβετε τους εργαζόμενους άμεσα, γιατί και αυτοί και οι οικογένειές τους φοβούνται τι θα γίνει αύριο. Επιτέλους, δεν μπορείτε να τους έχετε σε αυτήν την ομηρία. 
ΠΡΟΕΔΡΟΣ (Απόστολος Κακλαμάνης): Έχετε το λόγο, κύριε Υπουργέ. 
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, άκουσα τον κύριο συνάδελφο και με πολύ σεβασμό άκουσα και τη δική σας επίκληση. Εγώ αυτήν τη στιγμή περιμένω να μου πει κάποιος συνάδελφος από οποιαδήποτε πτέρυγα της Βουλής τι πρέπει να κάνουμε ως Κυβέρνηση, ως ΥΠΕΧΩΔΕ, για να λύσουμε το θέμα. Αν υπάρχει λύση, να τη δώσουμε αυτήν τη στιγμή. 
ΝΙΚΟΛΑΟΣ ΓΚΑΤΖΗΣ: Να την! Δική σας είναι: η τροπολογία που καταθέσατε. 
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Τι λέει η τροπολογία; 
ΝΙΚΟΛΑΟΣ ΓΚΑΤΖΗΣ: Διαβάστε την.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Σύμφωνα με το αναθεωρημένο Σύνταγμα μπορούμε πάλι να καταθέσουμε τροπολογία; 
ΝΙΚΟΛΑΟΣ ΓΚΑΤΖΗΣ: Βεβαίως, μπορείτε. Μπορείτε να ρυθμίσετε νομοθετικά το θέμα. 
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Αν το ισχύον Σύνταγμα προβλέπει ότι μπορούμε να καταθέσουμε τροπολογία, να την καταθέσουμε αύριο. Εγώ θα είμαι ο πρώτος που θα πω να το κάνουμε. 
Εγώ σας είπα ότι έχουμε καταθέσει ερώτημα στο Νομικό Συμβούλιο με σαφώς θετική άποψη από την πλευρά της Κυβέρνησης, για να υπάρχει ανάλογη απάντηση, ώστε κατ' εφαρμογή του ν. 2839/2000 να λύσουμε τη θέμα. Αυτό, όμως, δεν εξαρτάται από εμάς. 
ΝΙΚΟΛΑΟΣ ΓΚΑΤΖΗΣ: Να σας βοηθήσω, κύριε Υπουργέ. Το κάνατε και στους υπαλλήλους των Ταχυδρομείων. 
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Δεν γνωρίζω αν κάτι τέτοιο έγινε στους υπαλλήλους των Ταχυδρομείων.
ΝΙΚΟΛΑΟΣ ΓΚΑΤΖΗΣ: Το κάνατε και στους υπαλλήλους του ΤΕΒΕ. 
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Κάτι παραπλήσιο, όχι ακριβώς το ίδιο, έγινε με τους υπαλλήλους του ΤΕΒΕ, το οποίο επικαλούμαστε στο ερώτημα που θέτουμε στο Νομικό Συμβούλιο του Κράτους. 
Δεν μένουμε μόνο στα λόγια. Εμείς, κύριοι συνάδελφοι, έχουμε πάρει την έγκριση από την τριμελή εξ Υπουργών επιτροπή, για να προσλάβουμε 330 άτομα. Προχωρούμε στην αλλαγή του Εσωτερικού Κανονισμού, για να υπερβούμε το όριο ηλικίας. Και αν δούλευε η επιτροπή τις τελευταίες δέκα μέρες, αν δηλαδή δεν υπήρχε η απεργία των εργαζομένων, θα είχαμε τελειώσει τον εσωτερικό κανονισμό και θα προχωρούσαμε στην προκήρυξη. Στην προκήρυξη αυτή θα απαιτούσαμε και εξειδικευμένη προϋπηρεσία, ώστε να προσληφθούν αν είναι δυνατόν όλοι. Ο στόχος μας είναι να μην εξαιρεθεί ούτε ένας από τους εκατόν εβδομήντα τέσσερις υπαλλήλους. Αυτές είναι οι ενέργειες που κάνουμε. 
Ελπίζω κάποια από τις δύο να ρυθμιστεί νομοθετικά. Πρωτίστως αυτό ζητούν οι εργαζόμενοι. Μακάρι να γίνει αυτό. Αν δεν γίνει, η δική μου δυνατότητα είναι να στραφώ στην άλλη διαδικασία. Μακάρι να υπάρχει κάποια άλλη λύση από το Υπουργείο Εσωτερικών και Δημόσιας Διοίκησης, την οποία δεν μπορώ εγώ τώρα να πω. 
ΠΡΟΕΔΡΟΣ (Απόστολος Κακλαμάνης): 
Επίκαιρες Ερωτήσεις δευτέρου κύκλου:
Η πρώτη με αριθμό 295/21-1-2002 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Μπεντενιώτη προς τον Υφυπουργό Πολιτισμού (Αρμόδιο για θέματα Αθλητισμού), σχετικώς με την καθυστέρηση ανακατασκευής του Σταδίου "Καραϊσκάκη" κλπ., διαγράφεται λόγω απουσίας του κυρίου Υφυπουργού στο εξωτερικό. 
Δεύτερη είναι η επίκαιρη ερώτηση με αριθμό 308/22-1-2002 του Βουλευτή της Νέας Δημοκρατίας κ. Μιλτιάδη Βαρβιτσιώτη προς τον Υπουργό Εμπορικής Ναυτιλίας, σχετικώς με τον καθορισμό της έδρας του Ευρωπαϊκού Οργανισμού Ασφάλειας της Ναυτιλίας.
Η ερώτηση του κ. Βαρβιτσιώτη έχει ως εξής: 
"Μετά την αποτυχία στο Λάακεν του Βελγίου για την κατανομή των εδρών διαφόρων κοινοτικών οργανισμών και υπηρεσιών, το Μάρτιο ξεκινούν και πάλι οι σχετικές διαπραγματεύσεις στους κόλπους της Ευρωπαϊκής Ένωσης. 
Η ηγεσία του Υπουργείου Εμπορικής Ναυτιλίας πριν από τη σύνοδο κορυφής του Λάακεν είχε δεσμευθεί, ότι η Κυβέρνηση θα διεκδικούσε την εγκατάσταση του Οργανισμού στον Πειραιά. Τα αποτελέσματα όμως καταδεικνύουν το δεύτερο ναυάγιο της Ελληνικής Ναυτιλιακής πολιτικής σε ευρωπαϊκό επίπεδο (το πρώτο ήταν η παντελής απουσία της από τις διαπραγματεύσεις για τη δέσμη μέτρων για το "Έρικα 1"), δεδομένου ότι από τις προτάσεις που κατέθεσε η Βελγική Προεδρία, η χώρα που έχει τη σημαία της στο μισό κοινοτικό στόλο αποτελεί την τρίτη επιλογή για τον ορισμό της έδρας του Ευρωπαϊκού Οργανισμού για τη Ναυτιλιακή Ασφάλεια. Όπως έχει γίνει γνωστό στις σχετικές διαπραγματεύσεις, προηγούνται η Λισαβόνα και η Γένοβα. 
Οι δικαιολογίες ότι για τη χώρα μας προτείνεται να φιλοξενήσει το Ευρωπαϊκό Παρατηρητήριο για τη λαθρομετανάστευση είναι παραπλανητικές και αποσκοπούν μόνο στη δημιουργία εντυπώσεων, καθώς το Παρατηρητήριο είναι σαφώς υποδεέστερο από τον Οργανισμό. Επειδή οποιαδήποτε ολιγωρία της Κυβέρνησης στην παρούσα φάση θα υπονομεύσει καίρια την προοπτική ανάπτυξης της Ελληνικής Εμπορικής Ναυτιλίας."
Ερωτάται ο κύριος Υπουργός: 
Α) Ποιες είναι οι αντιδράσεις και οι ενέργειες που έκανε η Κυβέρνηση, προκειμένου να διεκδικήσει τον Οργανισμό;
Β) Ποιες κινήσεις και πρωτοβουλίες θα αναλάβει, ώστε η Ισπανική Προεδρία να ανατρέψει τις προτάσεις που παρουσιάστηκαν στο Ευρωπαϊκό Συμβούλιο του Λάακεν;
Γ) Έχει υπάρξει συνεννόηση στους κόλπους της Κυβέρνησης, προκειμένου το θέμα αυτό να τεθεί στον Ισπανό Υπουργό Εξωτερικών κατά την επίσκεψη που θα πραγματοποιήσει ο τελευταίος στην Αθήνα σε λίγες ημέρες; 
Ο Υπουργός Εμπορικής Ναυτιλίας κ. Γεώργιος Ανωμερίτης έχει το λόγο. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Κύριε Πρόεδρε, η Κυβέρνηση πήρε την πρωτοβουλία να υποβάλλει την υποψηφιότητα του Πειραιά ως έδρα ενός καινούριου οργανισμού που αποφάσισε η Ευρωπαϊκή Επιτροπή, του Οργανισμού για την ασφάλεια της ναυσιπλοΐας, γνωστής ως ΕΜΣΑ. Δεν είναι σωστά τα όσα αναφέρει ο κύριος συνάδελφος, τουλάχιστον με βάση την πληροφόρηση που έχει, γιατί η Κυβέρνηση και την πρωτοβουλία είχε και τη στήριξη έχει παράσχει μέχρι σήμερα και με συγκεκριμένες πρωτοβουλίες, οι οποίες φαίνονται σε έγγραφα τόσο του προηγούμενου υπουργού, όσο του Υπουργείου Εξωτερικών, καθώς και δικές μου, τις οποίες μπορώ να παραθέσω. 
Ειδικά για το θέμα αυτό, έχω στείλει επιστολή στην αντιπρόεδρο της Ευρωπαϊκής Επιτροπής και συναντήθηκα μαζί της στις Βρυξέλλες, την κα Λογιόλα Ντελ Παλάθεο, με την οποία είχα ανανεώσει και εγγράφως τη βούληση της ελληνικής Κυβέρνησης για το θέμα αυτό. Αυτό έγινε στις 3 Δεκεμβρίου σε συνάντηση που είχα μαζί της στις Βρυξέλλες. Το δε γράμμα που της έστειλα μεταξύ άλλων έλεγε: "Με την ευκαιρία αυτή θα ήθελα να αναφερθώ στο θέμα της έδρας του υπό σύσταση οργανισμού. Όλοι ξέρουμε ότι η επιλογή της πόλης που θα φιλοξενήσει, τον ΕΜΣΑ θα γίνει πολύ σύντομα από το ευρωπαϊκό συμβούλιο. Με την παρούσα επιστολή θα ήθελα να επιβεβαιώσω και να τονίσω το αμείωτο ενδιαφέρον της ελληνικής κυβέρνησης για την υποψηφιότητα της πόλης του Πειραιά". Πιστεύω ότι δε χρειάζεται να αναφερθούμε με λεπτομέρειες στο μεγαλύτερο λιμάνι των Βαλκανίων και σ' ένα από τα πιο διάσημα ναυτιλιακά κέντρα της υδρογείου. Και αναδεικνύω το ενδιαφέρον που έχει η ελληνική Κυβέρνηση.
( Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
Ταυτόχρονα συναντήθηκα και με άλλους υπουργούς διμερώς, μεταξύ των οποίων τον Πορτογάλο, τον Ιταλό, το Βρετανό, τον οποίο συνάντησα και πάλι πρόσφατα και συζητήσαμε αυτό το θέμα, δεδομένου ότι έχουν επιδείξει ενδιαφέρον και άλλα μεγάλα λιμάνια. Είμαι βέβαιος ότι αυτή η πρωτοβουλία θα στηριχθεί στην πορεία μέχρι το τέλος, πιστεύοντας ότι με μεγάλη προσπάθεια και εμείς θα κοιτάξουμε να φέρουμε την έδρα αυτού του οργανισμού στον Πειραιά, στην Ελλάδα. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Βαρβιτσιώτης έχει το λόγο. 
ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, νομίζω ότι ο κύριος Υπουργός τηρεί συστηματικά τη διγλωσσία που επικρατεί στους κόλπους της Κυβέρνησης. Άλλα λέμε έξω, άλλα λέμε μέσα. Προχθές στο Λονδίνο ο κύριος Υπουργός εμφανίστηκε ενώπιον των δημοσιογράφων και δήλωσε ότι πρέπει να ομολογήσουμε ότι η Λισαβόνα είναι πιο κοντά στο να πάρει την έδρα του Ευρωπαϊκού Οργανισμού για την ασφάλεια της ναυτιλίας, αφού η Πορτογαλία δεν έχει στο έδαφός της κανένα ευρωπαϊκό οργανισμό. Δηλαδή τι δέχεται η Κυβέρνηση και τι δέχθηκε στο Λάακεν: Στο Λάακεν δέχθηκε να πουληθεί ο Πειραιάς για να πάρουμε την έδρα ενός Παρατηρητηρίου -υποδεέστερο το Παρατηρητήριο από τον οργανισμό- για τη λαθρομετανάστευση. Και δεν το λέω εγώ, το ομολογεί ο Πρωθυπουργός στη συνέντευξη τύπου που έδωσε στις 15 Δεκεμβρίου μετά το Λάακεν, στην οποία λέει ότι ο κ. Σιράκ, απαντώντας σε ερώτηση για τις έδρες των οργανισμών, δήλωσε ότι διαφωνεί για την έδρα των θαλασσίων μεταφορών, δεν πρέπει να πάει στη Λισαβόνα και θα έπρεπε να πάει στη Νάντη. Και δεν λέει ο κύριος Πρωθυπουργός αν ο ίδιος ο Πρωθυπουργός, της Ελλάδας, της χώρας που διεκδικεί να φιλοξενήσει αυτόν τον οργανισμό για τη ναυτιλία, έχει εκφράσει την ελάχιστη αντίρρηση. Όταν μιλάμε για μια πολιτική επίλυση, μιλάμε για μια πολιτική επίλυση ανάμεσα σε αυτά τα κράτη που σηκώσανε τη σημαία των πολιτικών διαφορών, δηλαδή ανάμεσα στην Πορτογαλία και ανάμεσα στη Γαλλία. Η Ελλάδα απούσα. Ο κ. Σημίτης είπε ότι δεν μπορεί να διεκδικεί τους οργανισμούς με τη λογική που διεκδικούμε ένα εφετείο στην Ελλάδα ή ένα πανεπιστήμιο, που βγαίνουν τα μαχαίρια και γίνεται σκοτωμός. Λέξεις του είναι. 
Ο Βουλευτής Πειραιά, ο Πρωθυπουργός πούλησε το πρώτο λιμάνι της χώρας και το πούλησε για να πάρει ένα Παρατηρητήριο για τη λαθρομετανάστευση. Αυτός είναι ο οργανισμός τον οποίο θα φιλοξενήσουμε ο οποίος είναι και πολιτικά αδιάφορος αλλά και δεν θα έχει και καμιά παρέμβαση και η πρώτη ναυτιλία της Ευρώπης θα στερηθεί το δικαίωμα να έχει παρέμβαση στα ευρωπαϊκά πράγματα. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Κύριε συνάδελφε, διγλωσσία δε έχουμε και το ξέρετε πολύ καλά, αλλά με μίζερες δηλώσεις και με κριτικές που δεν στηρίζουν μια εθνική προσπάθεια, δεν προχωράμε σε αυτά τα θέματα. Σας θυμίζω, επειδή επικαλεσθήκατε κάποια κείμενα για τον Πρωθυπουργό, ότι η απόφαση αυτή δεν ήταν απόφαση Παπουτσή ή Ανωμερίτη, είναι ομόφωνη απόφαση του Υπουργικού Συμβουλίου, ότι το Υπουργείο Εξωτερικών, αν θέλετε να διαβάσετε τα σχετικά έγγραφα, έχει κάνει υποδείξεις σε όλες τις διπλωματικές αρχές, σε όλες τις ευρωπαϊκές χώρες για το τι θα παζαρέψουμε και πως θα το χειριστούμε και το τι θα διαπραγματευτούμε. 
Επίσης επειδή μιλάτε και για ναυαγισμένες ευρωπαϊκές πολιτικές και αναφέρεστε και στο θέμα του ΕΡΙΚΑ να σας θυμίσω ότι υπάρχουν από το 2000 στην Ευρωπαϊκή Επιτροπή κατατεθειμένες, υπάρχουν στον ΙΜΟ, στο Διεθνή Οργανισμό Ναυτιλίας, πλήρεις οι προτάσεις. Αν εσείς τώρα και το κόμμα σας δεν παρακολουθείτε συστηματικά τα θέματα της Ελληνικής Ναυτιλίας δεν οφείλεται στο ότι εμείς έχουμε μια διγλωσσία αλλά μάλλον γιατί εσείς κάνετε μια εύκολη και στείρα κριτική.
Τα θέματα είναι πολύ απλά. Υπάρχουν οκτώ οργανισμοί. Αυτοί θα κατανεμηθούν σε διάφορες χώρες. Στην Ελλάδα -και εκεί αναφερόταν ο Πρωθυπουργός- η Ευρωπαϊκή Ένωση μας λέει, έχετε δυο οργανισμούς. Στην ουσία έχετε τον οργανισμό CDFOP για την επαγγελματική εκπαίδευση και έναν ειδικό οργανισμό για την ανάπτυξη των Βαλκανίων και ζητάτε και έναν τρίτο οργανισμό. Η Πορτογαλία δεν έχει κανέναν οργανισμό και έκανε δήλωση ο Πρόεδρος της Δημοκρατίας της Πορτογαλίας γι' αυτό το θέμα. Έχουμε να κάνουμε με ένα θέμα, λοιπόν, πολύ ανοικτό. Αυτό δεν σημαίνει ότι δεν προσπαθούμε. Και πολύ ευχαρίστως να σας ενημερώσω για όλες τις προσπάθειες που κάνουμε παράλληλα και γι' αυτό το θέμα και για όλα τα θέματα που έχουν σχέση με την ελληνική Ναυτιλία. 
Δεν αποδέχομαι, λοιπόν, ότι δεν προσπαθούμε. Μέχρι την τελευταία στιγμή προσπαθούμε και σας έδειξα -και να σας τη δώσω αν θέλετε- την επιστολή που έστειλα στην επίτροπο την οποία όπως είπα προηγουμένως, είδα προσωπικά και πιστεύω ότι υπήρξε μια συνεννόηση σ' αυτό το επίπεδο, γιατί σε κάθε προσπάθεια όταν βάζεις μια υποψηφιότητα τη στηρίζεις. Και ειδικά αυτήν την υποψηφιότητα λόγω του κρίσιμου μεγέθους της ελληνικής ναυτιλίας στην Ευρωπαϊκή Ένωση φυσικά και την στηρίζουμε σθεναρά. Το αν θα την πάρουμε ή όχι είναι ένα θέμα γενικότερο της Ευρωπαϊκής Ένωσης. 
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η υπ' αριθμ. 312/22.1.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Εργασίας και Κοινωνικών Ασφαλίσεων, σχετικώς με τη λήψη των αναγκαίων μέτρων ώστε να συνεχιστεί η επιδότηση των απολυμένων από την Κλωστουφαντουργία "ΚΡΗΤΙΚΟΥ" στην Πάτρα, κλπ. 
Η επίκαιρη ερώτηση του κυρίου συναδέλφου και Αντιπροέδρου της Βουλής έχει ως εξής:
"Πριν ένα χρόνο περίπου έκλεισε στην Πάτρα το Κλωστοϋφαντουργικό Εργοστάσιο "ΚΡΗΤΙΚΟΣ Α.Ε." με αποτέλεσμα να βρεθούν χωρίς δουλειά τριακόσιοι εργαζόμενοι. Μέχρι σήμερα κανένας δεν έχει αποζημιωθεί και ζουν με το επίδομα της ανεργίας το οποίο λήγει το Φλεβάρη του 2002. Η πλειοψηφία των απολυμένων είναι μεγάλης ηλικίας και πάρα πολύ κοντά στη συνταξιοδότηση. Αυτό αποτελεί εμπόδιο για την απασχόλησή τους, σε οποιαδήποτε άλλη δουλειά και αντιμετωπίζουν σοβαρό πρόβλημα επιβίωσης. 
Ερωτάται ο κύριος Υπουργός:
Τι μέτρα θα πάρει για να συνεχιστεί η επιδότηση των ανέργων του εργοστασίου Κρητικού;
Και τι μέτρα θα πάρει για την απασχόληση των ανέργων του ιδίου εργοστασίου με δεδομένο, ότι λόγω ηλικίας αποκλείονται από την αγορά εργασίας καθώς και για να χαρακτηρισθούν συντάξιμα τα χρόνια της ανεργίας ιδιαίτερα γι' αυτούς που είναι πολύ κοντά στη συνταξιοδότηση;"
Ο Υφυπουργός Εργασίας και Κοινωνικών Ασφαλίσεων κ. Τζιόλας έχει το λόγο.
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Η ευαισθησία του συναδέλφου κ. Κοσιώνη για το θέμα αυτό είναι και δική μας και, θα έλεγα, ότι είναι ευαισθησία μας όχι μόνο απέναντι στους απολυμένους από την κλωστοϋφαντουργική επιχείρηση "Χ.Γ. ΚΡΗΤΙΚΟΣ Α.Ε." αλλά γενικά απέναντι στο πρόβλημα της ανεργίας που εμφανίζεται-πολύ σημαντικό, πολύ σοβαρό- για την κοινωνία του Νομού Αχαΐας.
Ειδικά για το θέμα, το οποίο θίγεται στην ερώτηση του συναδέλφου, θα ήθελα να σας πληροφορήσω τα εξής. Το Μάιο του 2001 με απόφαση του Υπουργού Εργασίας και Κοινωνικών Ασφαλίσεων εγκρίθηκε πρόγραμμα ολοκληρωμένης παρέμβασης για ανέργους ηλικίας δεκαοκτώ - εξήντα τεσσάρων ετών απολυμένους από την επιχείρηση "ΚΡΗΤΙΚΟΣ Α.Ε".
Το πρόγραμμα αυτό περιλαμβάνει τις εξής δράσεις: Πρώτη δράση είναι η δημιουργία Δομής Στήριξης, έργο της οποίας είναι να κατευθύνει συνολικά την ειδική ολοκληρωμένη παρέμβαση. Η Δομή Στήριξης υποβοηθιέται στο έργο της από εξειδικευμένο επιστημονικό και τεχνικό σύμβουλο, έτσι ώστε η εφαρμογή του προγράμματος να γίνει με αρτιότητα εξατομικευμένη προσέγγιση και ορθολογισμό.
Δεύτερη δράση είναι η κατάρτιση για την ανάπτυξη συγκεκριμένων δεξιοτήτων στους ανέργους.
Τρίτη δράση είναι η προώθηση της απασχόλησης είτε μέσω της επιχορήγησης επιχειρήσεων για τη δημιουργία νέων θέσεων εργασίας, είτε μέσω της επιχορήγησης ανέργων για την υπαγωγή τους σε προγράμματα νέων, ελεύθερων επαγγελματιών.
Πρέπει να πω, ότι με βάση αυτό το πρόγραμμα, που περιλαμβάνει αυτόν τον συνδυασμό της κατάρτισης και της επιχορήγησης των επιχειρήσεων με στόχο την απασχόληση εκατόν πενήντα (150) ανέργων ηλικίας δεκαοκτώ - εξήντα τεσσάρων ετών υπάρχει η πρόβλεψη το πρόγραμμα να εφαρμοστεί για τριάντα μήνες, από τους οποίους οι είκοσι τέσσερις (24) είναι με επιχορήγηση που ανέρχεται στις επτά χιλιάδες δραχμές για κάθε μέρα πλήρους απασχόλησης και οι έξι (6) μήνες είναι με απασχόληση χωρίς επιχορήγηση και με τη δέσμευση της επιχείρησης να διατηρήσει όλο το προσωπικό της, που εντάσσεται στο πρόγραμμα αυτό.
Για το πρόγραμμα της επιχορήγησης των νέων, ελεύθερων επαγγελματιών στόχος είναι να υποστηριχθούν περίπου ογδόντα δύο (82) άνεργοι, από τους απολυμένους ηλικίας δεκαοκτώ - εξήντα τεσσάρων ετών. Το ποσό της επιχορήγησης για κάθε νέο, ελεύθερο επαγγελματία ανέρχεται στα τέσσερα εκατομμύρια διακόσιες χιλιάδες (4.200.000) δραχμές. Οι δράσεις της κατάρτισης και της απασχόλησης χρηματοδοτούνται από πόρους του ΛΑΕΚ και οι δράσεις της αυτοαπασχόλησης προς τους νέους, ελεύθερους επαγγελματίες χρηματοδοτούνται από πόρους του ΟΑΕΔ . 
Από τη μέχρι σήμερα εφαρμογή του παραπάνω προγράμματος -γιατί το πρόγραμμα συνεχίζεται- σύμφωνα με το μέτρο επιχορήγησης των επιχειρήσεων έχουν προσληφθεί ογδόντα τέσσερις (84) άνεργοι, απολυμένοι από αυτήν την εταιρεία. 
Υπάρχουν και ορισμένα άλλα στοιχεία που αφορούν ευρύτερα την Αχαΐα, τα οποία θα έχω την ευκαιρία να τα αναπτύξω στη δευτερολογία μου.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κοσιώνης έχει το λόγο.
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Ευχαριστώ, κύριε Πρόεδρε.
Κύριε Υπουργέ, σχετικά με αυτό το πρόγραμμα, το οποίο είναι από το Μάιο του 2001, έχει υλοποιηθεί τίποτα;
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Ανέφερα στοιχεία του προγράμματος.
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Εντάξει, τα στοιχεία του προγράμματος τα έχετε, αλλά εγώ έχω και μια αμεσότερη άποψη και ξέρω ότι ακόμα δεν έχει υλοποιηθεί τίποτα και είναι και σημαντικά πράγματα. Εγώ δεν θα αμφισβητήσω αυτό που θέλετε να κάνετε, αλλά έχει ήδη περάσει ένας χρόνος και ακόμα δεν έχει γίνει τίποτα. 
Εκείνο που έχει ιδιαίτερη σημασία, κύριε Υπουργέ, είναι ότι έχουμε μεγάλο αριθμό γυναικών και μεγάλο αριθμό ατόμων που είναι σε ηλικία τέτοια που πλησιάζουν την ηλικία σύνταξης. Επομένως, στην αγορά εργασίας το θέμα της προσωρινής λύσης δεν υφίσταται γι' αυτούς. Και το κυριότερο από όλα είναι ότι τώρα, το Φεβρουάριο του 2002, τελειώνει η επιδότηση και δεν ξέρουν τι θα γίνουν.
Επομένως, αν πρόκειται να γίνει κάτι, πρέπει να γίνει άμεσα πριν τελειώσει αυτό το χρονικό διάστημα και για να ξέρουν τι θα γίνει, κυρίως με τις γυναίκες και με τους ανθρώπους μεγάλης ηλικίας, ώστε να καλύψουν τα χρόνια που χρειάζονται για τη συνταξιοδότηση. 
Αυτό το πράγμα έχει τεράστια σημασία και το καταλαβαίνετε. Μιλάμε για μια πόλη που έχει 30% ανεργία στον ενεργό πληθυσμό της και προχθές από τη βιομηχανική ζώνη απολύθηκαν άλλοι είκοσι έξι εργαζόμενοι της πρώην Algida.
Καταλαβαίνετε, λοιπόν, ότι με το να λέμε ότι έχει γίνει ένα πρόγραμμα, το οποίο κρατά ένα χρόνο και που δεν έχει εφαρμοστεί ακόμα, δεν έχει γίνει τίποτα απολύτως. Και αυτοί οι άνθρωποι περιμένουν κάποια λύση.
Θα ήθελα, λοιπόν, να μιλήσετε πιο συγκεκριμένα για το αν πρόκειται να εφαρμοστεί κάτι άμεσα για την επίλυση μερικών από τα προβλήματα που έχουν μια αμεσότητα και για τα υπόλοιπα με την πάροδο του χρόνου και σε σύντομο χρονικό διάστημα.
ΠΡΟΕΔΡΕΥΩΝ (Κωνσταντίνος Γείτονας): Έχετε το λόγο, κύριε Υπουργέ.
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Θέλω να είμαι για μία ακόμα φορά συγκεκριμένος σ' αυτό που ρωτά ο συνάδελφος, κ. Κοσιώνης. Το πρόγραμμα βρίσκεται σε εφαρμογή, βρίσκεται σε εξέλιξη και δεν πρόκειται να τελειώσει στο τέλος Φεβρουαρίου 2002, αλλά θα συνεχιστεί και μετά το Φεβρουάριο. Το πρόγραμμα αυτό, που βρίσκεται ήδη σε υλοποίηση, έχει απορροφήσει ογδόντα τέσσερις (84) απολυμένους εργαζόμενους, στα πλαίσια της επιχορήγησης επιχειρήσεων που έχουν προσλάβει αυτούς τους συγκεκριμένους εργαζόμενους.
Η υποχρέωση αυτών των επιχειρήσεων είναι να διατηρήσουν -με βάση την επιδότηση των νέων θέσεων εργασίας- τους απολυμένους στις θέσεις τους για είκοσι τέσσερις (24) μήνες από την επιδότηση του προγράμματος και για έξι μήνες επιπλέον χωρίς επιδότηση από το πρόγραμμα. Συνολικά, λοιπόν, προσφέρονται τριάντα μήνες εργασίας για τους συγκεκριμένους εργαζόμενους που έχουν βρει απασχόληση σε νέες θέσεις εργασίας.
Όσον αφορά το θέμα της επιχορήγησης των νέων αυτοαπασχολούμενων επαγγελματιών, το πρόγραμμα είναι διετούς διάρκειας, δηλαδή είκοσι τεσσάρων μηνών. Δεν λήγει, δηλαδή, ούτε γι' αυτούς στο τέλος Φεβρουαρίου του 2002, συνεχίζεται. 
Αυτά είχα να πω ως προς τις ανησυχίες που εκδηλώθηκαν για το πρόγραμμα σχετικά με τους απολυμένους της "ΚΡΗΤΙΚΟΣ Α.Ε.".
Όσον αφορά το ποσοστό της ανεργίας που είπατε γενικότερα για το Νομό Αχαΐας, ετοιμάζεται για όλο το νομό ένα ευρύτερο ειδικό ολοκληρωμένο πρόγραμμα που αφορά το σύνολο των ανέργων. Το νέο αυτό πρόγραμμα, που θα είναι έτοιμο εντός του Φεβρουαρίου για να ανακοινωθεί και να υλοποιηθεί, πάλι περίπου με τα δεδομένα που είπα για το πρόγραμμα που ισχύει για την "ΚΡΗΤΙΚΟΣ Α.Ε.", αφορά στο σύνολο των ανέργων στο Νομό Αχαΐας.
Όσον αφορά το θέμα της συνταξιοδότησης, αυτό δεν μπορεί να απαντηθεί τώρα. Το έχουμε υπόψη μας και πρόκειται να απαντηθεί στα πλαίσια του διαλόγου που θα ανοίξουμε -πιστεύω σε λίγο καιρό- για το ασφαλιστικό ζήτημα. Δεν αφορά μόνο την περίπτωση της "ΚΡΗΤΙΚΟΣ Α.Ε.", αλλά και άλλες.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κύριοι Βουλευτές, εισερχόμαστε στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η υπ' αριθμόν 37/23-1-2002 επερώτηση των Βουλευτών του Κομμουνιστικού Κόμματος Ελλάδας της κας Αλέκας Παπαρήγα και των κυρίων Σπυρίδωνα Στριφτάρη, Νικόλαου Γκατζή, Λιάνας Κανέλλη, Ορέστη Κολοζώφ, Παναγιώτη Κοσιώνη, Σταύρου Σκοπελίτη, Αντώνη Σκυλλάκου, Άγγελου Τζέκη, Δημητρίου Τσιόγκα και Γεωργίου Χουρμουζιάδη προς τον Υπουργό Γεωργίας, σχετική με την αγροτική πολιτική της Κυβέρνησης.
Για τη συζήτηση της επερώτησης από τη Νέα Δημοκρατία ορίζεται ως Κοινοβουλευτικός Εκπρόσωπος ο Βουλευτής Β΄ Θεσσαλονίκης κ. Γεώργιος Σαλαγκούδης. 
Από το Συνασπισμό της Αριστεράς και της Προόδου ορίζεται ως Κοινοβουλευτική Εκπρόσωπος η Βουλευτής κα. Ασημίνα Ξηροτύρη-Αικατερινάρη.
Το λόγο έχει ο πρώτος των επερωτώντων ο κ. Στριφτάρης.
ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, κύριοι συνάδελφοι, έχει γίνει κανόνας σ' αυτήν την Αίθουσα, μετά από κάθε Συμβούλιο Υπουργών να ακούμε τους Έλληνες Υπουργούς με τις ανακοινώσεις τους να μιλάνε πάντα για μεγάλες νίκες, που πέτυχαν στις διαπραγματεύσεις είτε στις συζητήσεις για θέματα τιμών αγροτικών προϊόντων είτε για άλλα συναφή μέτρα που αφορούν την κοινή αγροτική πολιτική.
Ο κάθε Υπουργός στη συνηθισμένη ανακοίνωσή του δεν έκανε τίποτα άλλο από το να εξυμνεί τον εαυτό του για τους έξυπνους χειρισμούς που έκανε στο Συμβούλιο. Τώρα ζητά από τους αγρότες να του δώσουν εύσημα. Έτσι, έχουμε ακούσει σ' αυτήν την Αίθουσα, αλλά και στα Μέσα Μαζικής Ενημέρωσης από συνεντεύξεις που δίνουν οι υπεύθυνοι πολιτικοί παράγοντες του Υπουργείου Γεωργίας, να θεωρείται νίκη όταν έχουμε αύξηση της συνυπευθυνότητας στο βαμβάκι σε σχέση με τον προηγούμενο κανονισμό.
Είναι νίκη, όταν καταργούνται οι τιμές παρέμβασης και η υποχρεωτική συγκέντρωση στο λάδι και σε άλλα αγροτικά προϊόντα, νίκη όταν καταργούνται οι τιμές στο ροδάκινο, στο πορτοκάλι, στη βιομηχανική ντομάτα, που ήταν υποχρεωμένοι οι βιομήχανοι να δώσουν στον παραγωγό για να πάρουν μετά την επιδότηση. Νίκη ακόμα υπήρξε και όταν με το νέο κανονισμό για το λάδι επιτρέπεται η νοθεία και νόμιμα πια η νοθεία γίνεται με ανάμειξη του ελαιολάδου με τα σπορέλαια. Νίκη ακόμα υπήρξε και πρόσφατα, με την αποδοχή ουσιαστικά της Κυβέρνησης, μετά το 2004 να αρχίσει η κατάργηση της επιδότησης στον καπνό. 
Πρέπει να μας πει ο κύριος Υπουργός, γιατί δεν κάνει και άλλη μία νίκη, έστω την τελευταία, να καταργήσει την τιμή παρέμβασης στα σιτηρά, γιατί είναι η μόνη που έχει απομείνει. Και αν ήταν κακές οι πολιτικές που είχαμε στις τιμές παρέμβασης και στην υποχρεωτική συγκέντρωση, τότε γιατί η Κυβέρνηση δεν συνηγορεί να καταργηθούν και να τελειώνουμε με τις τιμές παρέμβασης και την υποχρεωτική συγκέντρωση που ισχύει εδώ ακόμη μόνο για τα σιτηρά; 
Κύριοι συνάδελφοι, με την επερώτησή μας αυτή δεν περιμένουμε από την Κυβέρνηση να αλλάξει πολιτική. Το έχει αποδείξει πολλές φορές. 'Εχει κάνει την επιλογή της και η επιλογή της είναι η δογματική υποστήριξη των συμφερόντων των πολυεθνικών που δραστηριοποιούνται στη μεταποίηση των αγροτικών προϊόντων και φυσικά σ' αυτές που δραστηριοποιούνται στον εφοδιασμό της αγροτικής οικονομίας με τα διάφορα μέσα και εφόδια, που είναι απαραίτητα για την καλλιέργεια και την παραγωγή των αγροτικών προϊόντων.
Φυσικά για να δικαιολογηθούν όλα αυτά και να δικαιολογηθεί ακόμα αυτή η επιλογή της δεν έχει πολλούς τρόπους. Ο ένας τρόπος είναι να συκοφαντεί, να εκβιάζει πολιτικά, ηθικά και οικονομικά τους αγρότες να δεχθούν αυτήν την πολιτική.
Είναι πρόσφατο το παράδειγμα -δεν πέρασαν πολλά χρόνια- που η ίδια αυτή Κυβέρνηση χρησιμοποίησε τη δολιοφθορά απέναντι στα τρακτέρ, που δεν είχαν κλείσει καν το δρόμο ακόμη και ξεφούσκωσε τα λάστιχα, με τη λεγόμενη επιχείρηση βουλκανιζατέρ. Τώρα που οι αγρότες δεν πείθονται έτσι και αλλιώς με τα ψέματα που λέει η Κυβέρνηση και αγωνίζονται ξανά για να αποτρέψουν αυτά που έχουν ήδη δρομολογηθεί, είτε με τη νέα αναθεώρηση της Κοινής Αγροτικής Πολιτικής είτε αυτά που θα δρομολογηθούν στα πλαίσια της "Ατζέντα 2000", επιστράτευσε ακόμα μια μέθοδο, την οποία θα ζήλευαν και οι μεγαλύτεροι προβοκάτορες. Ενώ μέχρι τώρα έλεγε "γιατί παραδώσατε γρήγορα το βαμβάκι και πήρατε χαμηλές τιμές, 210 δραχμές και δεν περιμένατε να ανέβει η διεθνής τιμή του βαμβακιού για να πάρετε 240 δραχμές;" τώρα λέει "τι κρύβεται πίσω από την καθυστέρηση της παράδοσης";
Ακριβώς αυτό που τους είπατε, κύριε Υπουργέ, έκαναν οι παραγωγοί. Περίμεναν να ανέβει η διεθνής τιμή για να πάρουν μεγαλύτερη τιμή. Και υπάρχουν παραγωγοί που πήραν 194 δραχμές -όσα ψέματα και αν πείτε υπάρχουν τα τιμολόγια, τα ξέρουν οι αγρότες- και μια μεγάλη μερίδα πήρε μέχρι 210 δραχμές. Και οι τελευταίοι που παρέδωσαν πήραν 230 δραχμές με 240 δραχμές το κιλό. Αυτή είναι η αλήθεια και όσα ψέματα και αν πείτε στην τηλεόραση, δεν πρόκειται να τους πείσετε.
Μαζί όμως με αυτό τον εκβιασμό που τους κάνατε και είπατε ότι σε δύο μέρες πρέπει να παραδώσουν αποσκοπείτε και σε κάτι άλλο, να απομαζικοποιήσετε τις κινητοποιήσεις. Δεν το πετύχατε, δεν θα το πετύχετε. 
Εσείς το μόνο που κάνετε είναι να συνδιαλέγεστε με εγκάθετους -θα το πω, ας είναι βαρύ- τους οποίους τους πληρώνετε. Και εννοώ τον Πρόεδρο της ΓΕΣΑΣΕ, τον Πρόεδρο της ΣΥΔΑΣΕ, τον Πρόεδρο της ΠΑΣΕΓΕΣ. Κόψτε τους την επιχορήγηση που την πληρώνουν άθελά τους οι αγρότες, να δούμε θα έχετε κανένα συνομιλητή πια;
Και όμως αυτούς επικαλείστε κάθε φορά, λέγοντας ότι συμφωνήσατε. Μάλιστα κάνουν και προσπάθειες και λένε ότι λυπούνται, γιατί οι αγρότες της Χαλκιδικής έκαψαν ένα παλιό τρακτέρ. Θα χαίρονταν δηλαδή αν καίγονταν τα καινούρια τρακτέρ των αγροτών; Τέτοιους συνδικαλιστές θέλετε;
Βεβαίως, δεν περιμένω να μας δώσετε απάντηση. Τέτοιους συνδικαλιστές θέλετε στη ΓΣΕΕ. Το είπε, άλλωστε, ο κ. Πρωτόπαπας σήμερα στα κανάλια, γιατί αυτήν τη δουλειά έκανε και αυτός, όταν ήταν πρόεδρος της ΓΣΕΕ. Να πάρουν θέση τα κόμματα, λέει, και να πουν καθαρά αυτά που λένε και να συμπίπτει η θέση τους μ' αυτά που κάνουν οι συνδικαλιστές. Και μετά μιλάτε για υποκινούμενο συνδικαλιστικό κίνημα! Σ' αυτούς τους αγρότες, που αγωνίζονται, άτομα που να πληρώνονται για να στηρίζουν την κυβερνητική πολιτική, δεν θα βρείτε.
Κύριε Υπουργέ, θα σας πω και τούτο, που είναι, δηλαδή, ο ηθικός εκβιασμός. Πιάσατε έναν, δύο, πέντε, όχι παραπάνω, αγρότες και διατυμπανίζετε ότι όλοι οι αγρότες κλέβουν. Όταν εμείς σας λέγαμε για αυτό που κάνετε με τις χωματερές, μας κατηγορούσατε ότι ενδιαφερόμαστε γι' τα λεφτά της Ευρωπαϊκής Ένωσης. Τότε και εσείς παροτρύνατε τους αγρότες να βάζουν ένα στρώμα ροδάκινο πάνω από τα φελιζόλ στα φορτηγά και να πηγαίνουν να τα παραδίδουν στις χωματερές. Είναι ή δεν είναι αλήθεια; Ήσασταν τότε και στην ΠΑΣΕΓΕΣ. 
Επομένως, μην έρχεσθε τώρα και γενικεύετε αυτό που εσείς υποθάλψατε για πολλά χρόνια. Γιατί κακά τα ψέματα, έχουν δίκιο τα κανάλια που λένε ότι οι τριακόσιοι της Βουλής είναι όλοι φρουτάκηδες; 
Δεν θέλετε να σας κατηγορήσω; Εγώ δεν σας κατηγορώ, ούτε το δέχομαι ότι εσείς και η συντριπτική πλειοψηφία των συναδέλφων είναι φρουτάκηδες.
ΠΡΟΕΔΡΕΥΩΝ (Κωνσταντίνος Γείτονας): Είναι ατυχής, κύριε συνάδελφε, η αναλογία των παραδειγμάτων για τους Βουλευτές.
Σας παρακαλώ να μη συνεχίσετε. Αναπτύξτε τα επιχειρήματά σας, χωρίς να ομιλείτε για τους Βουλευτές. 
ΣΠΥΡΙΔΩΝ ΣΤΡΙΦΤΑΡΗΣ : Μα, λέω, κύριε Πρόεδρε, γιατί άκουσα τον Υπουργό να λέει ότι κλέβουν οι αγρότες. 
ΑΓΓΕΛΟΣ ΤΖΕΚΗΣ : Επιχείρημα είναι και αυτό.
ΠΡΟΕΔΡΕΥΩΝ (Κωνσταντίνος Γείτονας) : Σας παρακαλώ, κύριε Τζέκη. Νομίζω ότι κατανοείτε την παρέμβασή μου.
ΣΠΥΡΙΔΩΝ ΣΤΡΙΦΤΑΡΗΣ : Θα σας πω, κύριε Υπουργέ, πώς θα κλέβουν τώρα και πώς θα τους ελέγξετε. 
Να τι κάνετε με το λάδι. Σε μένα, που είμαι καλός παραγωγός και έχω χίλια κιλά λάδι, μου λέτε να δηλώσω εννιακόσια κιλά, για να πάρω ολόκληρη την προκαταβολή. Ο άλλος που είναι κακός παραγωγός και δεν έχει χίλια κιλά, αλλά πεντακόσια, του λέτε να δηλώσει εννιακόσια, αλλά δηλώνει ότι έχει χίλια και βγαίνει αυτό με τους αριθμούς, είτε με τα δέντρα είτε με τη ζώνη, όπως καθορίζεται. Ο ένας είναι καλός, φροντίζει τα δέντρα του και έχει μία απόδοση χίλια κιλά, ο άλλος δεν τα φροντίζει. Έχουν, όμως, τον ίδιο αριθμό και ανήκουν στην ίδια ζώνη, και βγάζει πεντακόσια κιλά. Και οι δύο εκτιμάτε εσείς και η υπηρεσία σας, όπως καθορίσατε τις ζώνες, ότι έχουν χίλια κιλά, για να επιδοτηθούν. Για αυτόν που έχει πεντακόσια, βεβαίως και τα εννιακόσια καλά είναι. Αυτό μου θυμίζει κάτι που είχε πει κάποιος με ελαιοτριβείο στην Ηλεία, όταν είχε κάνει απάτη 95 εκατομμυρίων και το Υπουργείο Γεωργίας του έκοψε ένα πρόστιμο 10 εκατομμύρια. Λέει "Δεν βαριέσαι, καλά είναι και τα 85 που θα καρπωθώ.". Αυτό θα κάνετε με τα μέτρα που παίρνετε.
Με το βαμβάκι τι κάνετε; Όταν ήταν στο τέταρτο φύλλο το βαμβάκι, όταν είχαν νοικιαστεί και καλλιεργηθεί τα χωράφια, όταν είχαν σπαρθεί και φυτρώσει, τους λέτε "Ελάτε να κάνετε δηλώσεις, για να φτιάξουμε το ολοκληρωμένο σύστημα διαχείρισης των επιδοτήσεων", το περίφημο ΟΣΔΕ. Τότε είπατε στις υπηρεσίες σας "Κοιτάξτε να δείτε πρέπει να συμμορφωθούμε και να πάμε την έκταση στα τρεις χιλιάδες οκτακόσια στρέμματα. Αν ο παραγωγός δηλώνει εκατό θα του κόβετε δεκαπέντε, αν δηλώνει πενήντα θα του κόβετε πέντε κ.ο.κ". Εδώ πάλι νομιμοποιούνται οι απατεώνες. Γιατί ένας απατεώνας δεν θα δηλώσει τα εκατό που έσπειρε, αλλά θα δηλώσει εκατόν πενήντα και θα έχει περιθώριο να παραδίδει πολύ περισσότερο βαμβάκι από αυτό που έχει στην πραγματικότητα, ενώ ο άλλος που είχε εκατό και έσπειρε ογδόντα πέντε θα βρεθεί και κατηγορούμενος και δεν θα είναι και επιλέξιμο όλο το βαμβάκι του. Πέραν του ότι αυτή η μέθοδος της επιλέξιμης ποσότητας είναι απαράδεκτη πολιτικά και ηθικά να χρησιμοποιείται, για να κάνετε εσείς αυτό που θέλετε. Αν θέλατε να κάνετε ελέγχους, θα μπορούσατε και τώρα στην καινούρια σοδειά. 
Να σας πω τι θα γίνει; Θα δηλώσουν όλοι οι παραγωγοί πενήντα και εκατό στρέμματα παραπάνω απ' ό,τι θα καλλιεργήσουν και τότε θα μας πείτε ότι γίνονται μεγάλες απατεωνιές. Μα, εσείς με αυτούς τους τρόπους υποθάλπετε τις απατεωνιές.
Έτσι λοιπόν, κύριε Υπουργέ, νομίζουμε ότι με την πολιτική σας δεν κάνετε τίποτα άλλο, παρά να εξωθείτε τους αγρότες στην απόγνωση. 
(Στο σημείο αυτό την Προεδρική Έδρα καταλαμβάνει ο Γ' Αντιπρόεδρος της Βουλής κα. ΚΩΝΣΤΑΝΤΙΝΟΣ ΒΡΕΤΤΟΣ).
Θέλω να πω δύο κουβέντες ακόμη. Η Νέα Δημοκρατία που δήθεν υποστηρίζει τις κινητοποιήσεις των αγροτών δεν ήρθε. Μπορείτε, όμως, να μου πείτε, κύριε Υπουργέ, ποια κοινωνική ομάδα όταν αγωνίζεται δεν έχει κοινωνικές επιπτώσεις; Εάν απεργήσουν οι γιατροί δεν έχουμε καμιά επίπτωση; Εάν απεργήσουν οι υπάλληλοι της ΔΕΗ δεν έχουμε καμία επίπτωση; Όταν απεργούν οι υπάλληλοι της ΔΕΗ λέτε ότι χαλάνε τα κρέατα στα ψυγεία των κρεοπωλών και θα ταΐσουμε τον κόσμο. Τον κόσμο τον ταΐζουμε διοξίνες. Βγήκαν πάλι τα κοτόπουλα, διοξίνες έχουν. Τον ταΐζουμε τρελές αγελάδες. Τον ταΐζουμε διοξίνες από τα χοιρινά. Και όταν κάνουν απεργία οι υπάλληλοι της ΔΕΗ, τότε θυμόμαστε ότι θα έχουμε επιπτώσεις στην υγεία. Όταν κάνει απεργία ο ΟΤΕ έχουμε επιπτώσεις εκεί, όταν κάνουν απεργία οι εκπαιδευτικοί έχουμε επιπτώσεις εκεί, δεν υπάρχει κανένας κοινωνικός αγώνας που να μην τον συκοφαντείτε εσείς τώρα τουλάχιστον που είστε στην Κυβέρνηση. Όταν είστε στην Αντιπολίτευση βεβαίως λέτε ότι καλή ήταν η κατάληψη του ΟΤΕ και δεν ξεπούλησε τον ΟΤΕ ο Μητσοτάκης. Φαίνεται να έχετε εσείς αυτήν τη δόξα, να πάρετε εσείς τη δόξα να πουλήσετε τον ΟΤΕ. Τώρα είναι αντικοινωνική η συμπεριφορά των αγροτών. Σας ρωτώ, όμως, κύριε Υπουργέ, το εξής: Εάν σε έναν άνθρωπο κλείνετε το σπίτι, δεν έχει δικαίωμα να διαμαρτυρηθεί, δεν έχει το δικαίωμα να επιλέξει το δρόμο με τον οποίο θα διαμαρτυρηθεί; Γιατί σας κόφτει; Στο κάτω κάτω της γραφής τι θα πάθουν οι εργάτες αν κλείσουν οι δρόμοι για δύο και τρεις ημέρες; Θα πάθει κανένας τίποτα; Άλλα είναι τα συμφέροντα που θέλετε να εξυπηρετήσετε. Γι αυτό και θα επιστρατεύσετε σε πρώτη φάση τον εκβιασμό της παράδοσης, αυτό που δεν έγινε σε πέντε μήνες να γίνει σε δύο μέρες. Επιστρατεύσατε όλους τους κατασταλτικούς μηχανισμούς του κράτους. Αύριο θα επιστρατεύσετε τους Νικολάρηδες, μεθαύριο θα επιστρατεύσετε κάτι άλλους που έλεγαν ότι θα τουφεκίσουν τον Πατάκη, γιατί δεν τους αφήνει να πάνε να δουν τη μάνα τους στο Βόλο και ξέρετε για ποιους μιλάω. Είναι και αυτός σύμβουλος, αν θέλετε, του ΠΑ.ΣΟ.Κ. Αλλά θα επιστρατεύσετε και πολλούς άλλους για έναν και μόνο λόγο. Για να χτυπήσετε τη διάθεση των Ελλήνων αγροτών και όλων των Ελλήνων που θέλουν να αγωνιστούν για μια καλύτερη ζωή. Εμείς πιστεύουμε ότι δεν θα το πετύχετε. Είναι άδικος ο κόπος σας. Πραγματικά καθίστε και σκεφτείτε αυτά που είπατε στους αγρότες και μη λέτε ότι συμφωνούμε με τα αιτήματα των αγροτών αλλά θα τα δρομολογήσουμε σε ένα χρονικό ορίζοντα. Είναι συγκεκριμένα. Οι αγρότες δεν παλεύουν σήμερα για πέντε δραχμές πάνω και πέντε δραχμές κάτω. Παλεύουν με λογικά αιτήματα τα οποία απορρέουν από τη δική σας πολιτική και από το στρίμωγμα που έχουν από τα χρέη των τραπεζών και από τα οποία κρέμεται η κατάσταση και των χωραφιών τους και των τρακτέρ τους. Κάνατε την Ελλάδα ένα αγροτοδικείο. Όσο και αν θέλετε να εκβιάσετε και ηθικά και πολιτικά και οικονομικά του αγρότες, δεν θα πετύχετε να περάσει αυτή η πολιτική που ουσιαστικά δεν κάνει τίποτε άλλο από το να χαρίζει τεράστια ποσά σε αυτούς που εμπορεύονται την αγροτική παραγωγή και τον εφοδιασμό της αγροτικής οικονομίας. Να μένουν, δηλαδή, οι αγρότες στο περιθώριο και να ευλογείτε και εσείς και η Νέα Δημοκρατία την Κοινή Αγροτική Πολιτική, λέγοντας στους αγρότες καθίστε στις παρυφές των δρόμων, κουνάτε τα μαντήλια στους περαστικούς και πείτε, εδώ είμαστε κι εμείς και πεινάμε, δώστε μας κάτι να φάμε.
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία της Βουλής παρακολουθούν τη συνεδρίασή μας αφού ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" με θέμα "180 χρόνια από την Ελληνική Επανάσταση", εβδομήντα ένας μαθητές και τέσσερις συνοδοί-καθηγητές από το έκτο Γυμνάσιο Πειραιά.
Η Βουλή τους καλωσορίζει.
(Χειροκροτήματα)
Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
Κύριοι συνάδελφοι, εκτιμάμε ότι τρεις είναι οι μηχανισμοί που μπορούν πράγματι να στηρίξουν την ανάπτυξη του αγροτικού τομέα στη χώρα. Πρώτος μηχανισμός είναι το χρηματοπιστωτικό σύστημα, που πρέπει να υπάρχει για να στηρίξει αυτήν την ανάπτυξη. Δεύτερος μηχανισμός είναι το συνεταιριστικό κίνημα και τρίτος μηχανισμός είναι οι διάφοροι οργανισμοί δημοσίου, που τίθενται και αυτοί στην υπηρεσία ανάπτυξης του αγροτικού τομέα. Κατά τη δική μας γνώμη και αντίληψη βέβαια, αυτοί οι τρεις μηχανισμοί πρέπει να κινηθούν μέσα στην ανάλογη πολιτική, για να μπορέσουν να ανταποκριθούν στο ρόλο εξυπηρέτησης του αγροτικού τομέα, δηλαδή, να κινηθούν σε μία φιλοαγροτική κατεύθυνση.
Δυστυχώς για τη χώρα και για τους φίλους αγρότες και κτηνοτρόφους, η πολιτική της Κυβέρνησης κινείται σε τελείως διαφορετική κατεύθυνση. Και σε αυτόν τον τομέα πραγματικά παρατηρούμε μία αντιαγροτική πολιτική. 
Κύριε Πρόεδρε, είναι γνωστό ότι η Αγροτική Τράπεζα της Ελλάδας είναι πλέον μέσα στο χρηματιστήριο και μάλιστα είναι από την πλευρά της διοίκησης και του Υπουργείου, σε μία προσπάθεια εξεύρεσης και στρατηγικού επενδυτή. Δηλαδή, μέσω του χρηματιστηρίου -αλλά και εξαγοράς ακόμα μη αποκλειόμενης- παραδίνεται και η Αγροτική Τράπεζα στα χέρια του ιδιωτικού κεφαλαίου. Γνωρίζουμε βέβαια ότι μέσα απ' αυτήν τη διαδικασία, με πρόσφατες εγκυκλίους της Αγροτικής Τράπεζας έχει περικοπεί η εγγύηση των συνεταιρισμών για τη χορήγηση των καλλιεργητικών δανείων στους μικροαγρότες. Βέβαια, η Αγροτική Τράπεζα επιβάλλει ακόμα και όρους δυσβάσταχτους, που αποκλείουν τους μικρομεσαίους αγρότες από οποιαδήποτε χρηματοδότηση και ελλείψει μιας τέτοιας πολιτικής μέσω της κρατικής τράπεζας, οδεύουν στα χέρια των τοκογλύφων -και αυτό είναι γνωστό, κύριε Υπουργέ- σε όλη την ύπαιθρο. Οι τοκογλύφοι εμφανίζονται εκεί ακριβώς που τους επιτρέπει η δική σας πολιτική.
Αυτή η ιδιωτικοποίηση της ΑΤΕ, λοιπόν, κατά τη δική μας αντίληψη, αυξάνει τον κίνδυνο και για πλειστηριασμούς της περιουσίας των μικρομεσαίων αγροτών και κτηνοτρόφων. Είναι βέβαια κοροϊδία σε αυτό το σημείο οι εξαγγελίες της Κυβέρνησης για δήθεν ρυθμίσεις των κτηνοτρόφων και των αγροτών. Γι' αυτό παρατηρούμε ότι, προκειμένου η ΑΤΕ να έχει πλέον μία καθαρή οικονομική εικόνα, έχει εξαγγείλει -φυσικά με την κάλυψη του Υπουργείου- να ξεπουλήσει ακόμα και συνεταιριστικές οργανώσεις και εταιρείες. Ήδη έχουν γίνει ορισμένα βήματα από της αρχές της δεκαετίας του '90. Αναφέρω την ΚΥΔΕΠ, αναφέρω την ΣΕΚΟΒΕ, αναφέρω την ΑΣΤΥ και άλλες πολλές συνεταιριστικές οργανώσεις και εταιρείες. 
Η ΑΤΕ ετοιμάζει τώρα το επόμενο βήμα, όπως όλοι είδαμε στις εφημερίδες, αλλά και σε ανάλογη επίκαιρη ερώτηση που καταθέσαμε. Το παραδέχθηκε και ο Υφυπουργός, ο κ. Χατζημιχάλης ότι "ναι, η "ΑΓΝΟ" πρόκειται πλέον να ιδιωτικοποιηθεί. Ναι, η "ΔΩΔΩΝΗ", η "ΣΕΚΑΠ" η "ΡΟΔΟΠΗ" και άλλες οργανώσεις οδεύουν προς το χρηματιστήριο". Άρα δηλαδή, όλον αυτόν το συνεταιριστικό πλούτο θέλετε να τον παραδώσετε στα χέρια του ιδιωτικού κεφαλαίου. 
Είναι γνωστό πώς ιδρύθηκαν οι συνεταιρισμοί. Έγιναν κάτω από σπουδαίους και μεγάλους αγώνες των αγροτών και των κτηνοτρόφων, σε μία προσπάθεια, δηλαδή, να προβάλλουν έναν άλλον τρόπο οργάνωσής τους απέναντι στην εκμετάλλευση και την ασυδοσία των γνωστών μεσαζόντων, αν θυμάστε κάτι από τις εξαγγελίες των αρχών της δεκαετίας του '80 για την Κυβέρνηση του ΠΑΣΟΚ, ότι δηλαδή φεύγουν οι μεσάζοντες. Όμως οι μεσάζοντες είναι εδώ, έχουν θεριέψει και "ξεζουμίζουν" πραγματικά τους αγρότες και τους κτηνοτρόφους. 
Δεύτερος λόγος ύπαρξης αυτών των συνεταιρισμών ήταν γιατί το ιδιωτικό κεφάλαιο δεν έκανε ιδιωτικές επενδύσεις. Έβλεπε ότι δεν είχε κέρδος από εκείνον τον αγροτικό τομέα, τώρα όμως πιστεύουμε ότι βλέπει πως υπάρχουν κέρδη, άρα τα θέλει όλα. Σ' αυτόν τον τομέα βέβαια "μυρίζουν" πολλά κέρδη και εσείς τους εξασφαλίζετε ακόμη περισσότερα και γι' αυτό ακολουθήσατε όλη αυτήν τη δεκαετία -και όχι μόνο- την αντισυνεταιριστική πολιτική.
Γνωρίζουμε όλοι βέβαια ότι τα επιτόκια της χρηματοδότησης των οργανώσεων ήταν πολύ μεγάλα, 30% και 35% στις αρχές της δεκαετίας του '80, το '85 και το '90. Ένα δεύτερο σημείο: Γνωρίζουμε τη μετατροπή όλων αυτών των συνεταιριστικών οργανώσεων, και ιδιαίτερα των τριτοβάθμιων, σε κυβερνητικούς μηχανισμούς εξωραϊσμού της αντιευρωπαϊκής πολιτικής στον αγροτικό τομέα. Είναι εκείνα που λέγατε τότε στην ΚΥΔΕΠ: "Δώστε δέκα δραχμές παραπάνω στο βαμβάκι, δώστε στο καλαμπόκι, δώστε στο στάρι και θα τα καλύψουμε εμείς από τον προϋπολογισμό".
Ποτέ δεν είδαν όμως να καλύπτονται και η ΚΥΔΕΠ και άλλοι οργανισμοί αυτές οι ζημιές από τον προϋπολογισμό. Και έχουν ευθύνες εδώ και οι εκλεγμένες διοικήσεις, οι γαλαζοπράσινες που δεχόντουσαν πραγματικά να είναι υποχείρια στα χέρια της κυβερνητικής πολιτικής και όχι μόνο. Και κάποιοι γενικοί διευθυντάδες που ερχόντουσαν με πλουσιοπάροχες αμοιβές να φέρουν ως σωτήρες τη νέα, λέει, ιδέα, τη εκσυγχρονιστική ιδέα στο συνεταιριστικό κίνημα. Και αυτοί βέβαια άλλαξαν θέσεις, μπήκαν σε Υπουργεία, σε άλλους οργανισμούς, αλλά οι συνεταιρισμοί αυτοί έχουν κλείσει και έχουν οδηγηθεί οι εργαζόμενοι στην ανεργία και οι αγρότες έμειναν χωρίς προστατευτικούς μηχανισμούς. 
Βέβαια αυτός ο στόχος της διάλυσής τους είναι πραγματικά χαρακτηριστικός. Και εδώ είναι ακριβώς ότι οι όροι που επέβαλε η ΑΤΕ είναι πραγματικά σκληροί για όλες τις οργανώσεις και αυτές που υπάρχουν. Και γνωρίζουμε πολύ καλά ότι μέσω αυτών των όρων τις οδηγείτε στο κλείσιμο, όπως άλλωστε γίνεται και σήμερα. 
Γιατί τα κάνετε όλα αυτά; Έχετε συγκεκριμένο στόχο. Θέλετε να προωθήσετε ένα άλλο μοντέλο των συνεταιρισμών. Γι' αυτό οργανώσατε τις ομάδες παραγωγών. Γι' αυτό πήγατε και αποφασίσατε και ιδρύσατε τις διεπαγγελματικές οργανώσεις. Ομάδες παραγωγών σημαίνει μεγαλοαγρότες. Διεπαγγελματικές οργανώσεις με συμμετοχή αγροτών, εμπόρων και βιομηχάνων σημαίνει ότι βάλατε το λύκο να φυλάξει τα πρόβατα. Οι ενώσεις ενώ ήταν ενώσεις προσώπων τις έχετε μετατρέψει τώρα σε ενώσεις κεφαλαίων, δηλαδή, του χρήματος. Γιατί μέσα από το συνεταιριστικό νόμο που ψηφίστηκε τελευταία έχετε περάσει και αντιδημοκρατικές διατάξεις και στο εκλογικό σύστημα, αλλά και στο δικαίωμα της ψήφου. Αυτός που έχει περισσότερα χρήματα και αγοράζει περισσότερες μερίδες, έχει το δικαίωμα και διπλάσιες και τριπλάσιες ψήφους απ' ό,τι ένας φτωχομεσαίος αγρότης. Αυτή, λοιπόν, είναι η προοδευτική και εκσυγχρονιστική σας πολιτική.
Πιστεύουμε ότι αυτή η προπαγάνδα στην οποία, αν θέλετε, συμφωνεί και η Νέα Δημοκρατία, γιατί έχει αγκαλιάσει και τον τρόπο ρύθμισης, έχει αγκαλιάσει και τις ομάδες παραγωγών, έχει αγκαλιάσει και τις διεπαγγελματικές οργανώσεις, ανεξάρτητα αν η ίδια η ζωή έχει αποδείξει το ρόλο των διεπαγγελματικών οργανώσεων και ως παράδειγμα σας φέρνω τους ροδακινοπαραγωγούς. Ποιος εκμεταλλεύτηκε και ποιος κερδοσκόπησε από αυτήν μέσα την ένωση; Εσείς γνωρίζετε πολύ καλύτερα απ΄ ό,τι εμείς. 
Βέβαια έχουν πάρει χαμπάρι οι αγρότες και το δικό σας το παιχνίδι και της Νέας Δημοκρατίας και πιστεύουμε ότι η σημερινή ζωή και οι κινητοποιήσεις δείχνουν κάτι, ότι ο αγρότης ναι, πολιτικοποιεί τον αγώνα του, ότι ο αγρότης βλέπει μέσα από την ενότητά του, την οργάνωσή του, την αποφασιστικότητά του μπορεί να επιβάλει μια άλλη πολιτική και να αναστρέψει αυτήν την καταστροφική σας πολιτική. Και αυτό είναι που σας ενοχλεί, η ενότητα του αγροτικού κόσμου. Γιατί μέχρι τώρα προσπαθούσατε και εκεί μέσα με τους εγκάθετους στις τριτοβάθμιες οργανώσεις να τους διασπάσετε. Γιατί μιλούσατε και μιλάτε για υποκινητές και υποκινούμενους. Δεν βλέπετε όμως τον εαυτό σας μπροστά σε έναν καθρέφτη για να δείτε ποιος είναι ο πραγματικός υπονομευτής αυτής της πολιτικής. Υποκινητής όλου αυτού του ξεσηκωμού είστε εσείς, η κυβερνητική σας πολιτική. Και εμείς πιστεύουμε πραγματικά ότι αγρότες έχουν βρει το δρόμο τους. Όσα τάγματα και αν στείλετε επάνω των ΜΑΤ για να τους αντιμετωπίσουν, δεν πρόκειται πραγματικά να κάνετε τίποτα. Ο δρόμος τους είναι γνωστός. 
Και επειδή αναφέρθηκα πολύ αναλυτικά ο εισηγητής μας για τα αγροτικά προϊόντα θα αναφέρω μόνο ένα που είναι και σημαντικό. Είναι το ρύζι. Δυναμική καλλιέργεια, κύριε Πρόεδρε. Ξέρετε τι έγινε στο ρύζι; Μπήκε ποσόστωση. Και όχι μόνο ποσόστωση, επιβλήθηκε και η ζωνοποίηση. Χωρίστηκε, δηλαδή, η χώρα σε δύο περιοχές και η κάθε περιοχή έχει το δικό της πλαφόν. 
Η δεύτερη ζώνη που είναι η Βέροια και κάποιες άλλες περιοχές, επειδή ξεπέρασε το πλαφόν της, πλήρωσε πολύ μεγάλο πρόστιμο και πήρε μειωμένες τιμές, ενώ, όμως, η εθνική ποσόστωση δεν ξεπεράστηκε. Αυτή είναι η πολιτική που ετοιμάζει για χειρότερες ακόμα μέρες η Κυβέρνηση μέσα από τις κατευθύνσεις που χαράζει η ευρωπαϊκή Κοινή Αγροτική Πολιτική. Και όσοι πραγματικά, τότε που εμείς ως Κ.Κ.Ε. θέταμε το ζήτημα να ενημερωθεί ο ελληνικός λαός για το τι μέλλει γενέσθαι, μέσα από τη Συνθήκη του Μάαστριχτ για τον αγροτικό τομέα, εδώ μέσα όλες οι άλλες πτέρυγες αρνήθηκαν το αυτονόητο, το δημοκρατικό δικαίωμα του ελληνικού λαού, στην προκειμένη περίπτωση του αγροτικού κόσμου, να πληροφορηθεί τι είναι η Κοινή Αγροτική Πολιτική, τι περιέχει η "ΑΤΖΕΝΤΑ 2000-2006". 
Εμείς, επαναλαμβάνω, ότι θα στηρίξουμε με όλες μας τις δυνάμεις αυτές τις κινητοποιήσεις και η Κυβέρνηση ας αναλάβει τις ευθύνες της. 
ΠΡΟΕΔΡΕΥΩΝ (Κωνσταντίνος Βρεττός): Έχει όργανα η Βουλή και διαδικασίες στις οποίες μπορείτε να αναζητήσετε ορισμένα πράγματα και μέσω του κοινοβουλευτικού ελέγχου, αλλά και μέσω των διαφόρων επιτροπών μπορείτε να συζητήσετε για κανονισμούς, για ευρωπαϊκά θέματα κλπ. Αυτό το λέγω για να διευκολύνω την κατάσταση. 
ΑΓΓΕΛΟΣ ΤΖΕΚΗΣ: Όταν αποφασίζεις να θέσεις τη χώρα σε κάποιο άλλο υπερεθνικό όργανο πρέπει η Βουλή να αποφασίζει και μέσα από ένα δημοψήφισμα. Είναι δημοκρατικό δικαίωμα και βάσει του Συντάγματος. Αυτό θα σας διευκόλυνε σ' αυτήν την κατεύθυνση που λέει το Κομμουνιστικό Κόμμα Ελλάδας. Τώρα βέβαια με το νέο Σύνταγμα δεθήκαμε χειροπόδαρα.
ΠΡΟΕΔΡΕΥΩΝ (Κωνσταντίνος Βρεττός): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Είπε ο συνάδελφός μας, κύριε Πρόεδρε, ότι όταν αυτά θα πρέπει να συζητιούνται στην ώρα τους η Κυβέρνηση τα παραπέμπει στην πλειοψηφία που έχει πάρει και μέσα απ' αυτό δικαιολογεί όλες τις ανομίες της. 
Πέρα απ' αυτό όμως είναι γνωστό σε ποια κατάσταση βρίσκονται σήμερα οι αγρότες. Ήλθε όμως και η κακοκαιρία και τους έχει οδηγήσει ουσιαστικά στην εξαθλίωση. Είναι αυτό που λέει ο λαός μας "είναι στραβό το κλίμα το έφαγε και ο γάιδαρος". Αυτό ακριβώς συνέβη με τους αγρότες. Τους έφαγε η παγωνιά.
Τι θα γίνει, κύριε Υπουργέ, τώρα με τις αποζημιώσεις των αγροτών; Στη Θεσσαλία, στη Φθιώτιδα οι ελιές, τα αμπέλια κλπ. έχουν τελείως καταστραφεί. Ποια θα είναι η αποζημίωση αυτών; Έρχεται ο ΕΛΓΑ κάνει εκτιμήσεις και λέει ότι θα πάρετε το 100% στη γενικότερη κατάσταση που βρίσκεται σήμερα το φυτικό κεφάλαιο. Τι είναι όμως αυτό το 100%; Θα πάρουν 75% και με το νέο μάλιστα κανονισμό του ΕΛΓΑ που έχει γίνει αυτό έχει μειωθεί στο 70%. Και απ' αυτό το 70% επειδή είναι στην περίοδο της συγκομιδής αφαιρούνται τα εργατικά κλπ. Αν δε τα δέντρα βρίσκονται στην ανθοφορία θα πάρει το 20% ή το 30% με τη δικαιολογία ότι δεν έχουν γίνει έξοδα. 
Αλλά, κύριε Πρόεδρε, ο αγρότης οδηγείται στην ανεργία. Πώς θα ζήσει; Και στην προκειμένη περίπτωση έχουμε να κάνουμε όχι μόνο με την έγκαιρη και κατά 100% αποζημίωση που θα πρέπει να δοθεί στους παραγωγούς, αλλά και με τα χρέη τους. Τα χρέη τρέχουν, τα επιτόκια λέτε ότι θα ανασταλούν μέχρι την καταβολή της αποζημίωσής τους. Από κει και πέρα όμως τι θα γίνει; Και σε τι ύψος θα είναι η αποζημίωσή τους; Θα είναι όπως αυτή των πυρκαγιών με 2.500 το δέντρο; 
Την πολυετή απώλεια του εισοδήματος δεν την υπολογίζετε; Γιατί μέχρι να καρπίσουν τα αμπέλια ή οι ελιές κλπ. θα περάσουν χρόνια.
Όλα αυτά, κύριε Υπουργέ, είναι ζητήματα στα οποία θα πρέπει να απαντήσετε άμεσα και να μας πείτε με τι ποσό θα αποζημιωθούν οι αγρότες για τις συγκεκριμένες αυτές ζημιές που έχουν πάθει.
Πέρα απ' αυτό, κύριε Υπουργέ, υπάρχει και ο ΕΛΓΑ τον οποίο έχουν κάνει μπάχαλο. Τον οδηγούν στη χρεοκοπία από χρόνο σε χρόνο. Χρωστά πάνω από 40 δισεκατομμύρια σήμερα ο ΕΛΓΑ γιατί η Κυβέρνηση δεν έχει δώσει τη νόμιμη επιχορήγηση την οποία υποχρεούται να δώσει. Ήταν συμβατική της υποχρέωση με τον προηγούμενο κανονισμό που υπήρχε, πριν το διαχωρισμό του ΕΛΓΑ και του ΟΓΑ. Αντί αυτού με το νέο κανονισμό κόβεται και η επιχορήγηση. 
Όμως το μαγαζί του ΕΛΓΑ όταν θέλουμε να το χρησιμοποιήσουμε για ιδιοτελείς σκοπούς το χρησιμοποιούμε. Έδωσε περίπου δύο δισεκατομμύρια ο διοικητής του ΕΛΓΑ σε δικές του περιφέρειες και μάλιστα προεκλογικά, δύο τρεις ημέρες πριν τις εκλογές ως αποζημίωση.
Επίσης, κύριε Υπουργέ, θα πρέπει να πούμε ότι ο νέος ΕΛΓΑ δεν αποζημιώνει όλα τα προϊόντα. Αν χτυπηθεί από το χαλάζι η ελιά ή το μήλο μας λέει να τους ασφαλίσουμε σε ιδιωτική εταιρεία. Εκεί οδηγούν τον ΕΛΓΑ και τους εργαζόμενους. Δηλαδή, στη χρεοκοπία του ΕΛΓΑ να πουν ότι από δω και πέρα δεν μπορεί να ανταποκριθεί και από την άλλη μεριά να στέλνουν τους αγρότες στους ιδιώτες για να ασφαλίζονται που τους επιχορηγεί η Κυβέρνηση -δηλαδή τις ασφαλιστικές εταιρείες- αντί να επιχορηγήσει τον ΕΛΓΑ.
Να, λοιπόν, αυτό το δόγμα της ιδιωτικοποίησης των πάντων. Ένας κοινωνικός φορέας όπως είναι ο ΕΛΓΑ για την προστασία της αγροτικής παραγωγής οδηγείται στην ιδιωτικοποίηση. 
Κύριε Πρόεδρε, πέρα απ' αυτά υπάρχουν ορισμένες πραγματικές ζημιές τις οποίες έχει αναγνωρίσει η Κυβέρνηση, αλλά για τις οποίες δεν έχει αποζημιώσει μέχρι σήμερα. Υπάρχουν ζημιές σε παραγωγή των σιτηρών από το 2000 ακόμα και οι αγρότες δεν έχουν πάρει τις αποζημιώσεις. Επίσης, εκκρεμούν επιδοτήσεις από προηγούμενα χρόνια. Ακόμη δεν έχουν πάρει επιδοτήσεις για τις ελιές λόγω χαλαζόπτωσης. Ακόμη έχει καταστραφεί η μικροκαρπία, όπως το μήλο της Ζαγοράς και δεν έχουν γίνει όλες οι εκτιμήσεις. 
Πιστεύουμε, κύριε Πρόεδρε, ότι αυτή η πολιτική θα αλλάξει μόνο με τους αγώνες που κάνουν σήμερα οι αγρότες. Γι' αυτό θα πρέπει όλοι οι άλλοι εργαζόμενοι αυτό να το εκτιμήσουν και να συμπαρασταθούν στους αγρότες σ' αυτά τα προβληματα, διότι αγρότης χωρίς λεφτά δεν μπορεί να υπάρξει μικρομεσαίος στις πόλεις και την ύπαιθρο. Αγρότης χωρίς παραγωγή θα έχει σαν αποτέλεσμα να πάμε πολύ πιο ακριβά το προϊόν που παράγει η χώρα μας όταν αυτό έρχεται στη συνέχεια με τις εισαγωγές. 
Στη δευτερολογία μου θα αναφερθώ περισσότερο. Θέλω όμως τώρα να πω το εξής. Οι αποζημιώσεις, κύριε Υπουργέ, πρέπει να είναι ολοκληρωμένες και σύντομες. Η αναστολή των χρεών να υπάρξει μέχρι τη στιγμή που θα καρπίσει το νέο δένδρο. Δεν μπορεί τα λεφτά που θα πάρουν από τις αποζημιώσεις να τα δώσουν γι' αυτόν το σκοπό, διότι μετά πώς θα ζήσουν. Και με τι ποσά θα τους αποζημιώσετε για τις απώλειες που θα έχουν τα επόμενα χρόνια; Αυτά θα τα αντιμετωπίσει η Κυβέρνηση ή θα κλείσει η υπόθεση με αποζημίωση 2.500 δραχμές για κάθε δένδρο. Η Θεσσαλία έχει πάθει μεγάλες ζημιές. Στην Αγχίαλο δεν έχει μείνει κανένα αμπέλι, περιοχή που παρήγαγε χιλιάδες τόνους σταφύλια. 
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο Αντιπρόεδρος της Βουλής κ. Κοσιώνης.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κύριε Πρόεδρε, η πορεία της αγροτικής οικονομίας έχει μια συγκεκριμένη κατεύθυνση εδώ και ολόκληρα χρόνια. ΄Εχω πει και άλλη μια φορά, σε διάφορα θέματα που συζητάμε εδώ, ότι είναι καλό -δεν ξέρω πόσο ενοχλητικό είναι πολλές φορές να υπάρχει καλή μνήμη- να έχουμε μνήμη. 
Εδώ δεν ξέρω εάν είναι έλλειψη μνήμης ή δεν θέλει να αναφέρεται η Κυβέρνηση σε μια πορεία η οποία έχει προδιαγραφεί, ίσως και να έχει επιβληθεί με μια έννοια. Δεν ξέρω πόσοι θυμούνται τη ντιρεκτίβα ακόμα της ΕΟΚ που είχε κατεύθυνση στο γεωργικό τομέα ελάττωση του αγροτικού πληθυσμού, αλλά και της αγροτικής παραγωγής. Και όλες οι κυβερνήσεις μέχρι τώρα πορεύονται προς αυτήν την κατεύθυνση σε πάρα πολλούς τομείς.
Να πω ένα χαρακτηριστικό παράδειγμα. Και δεν το λέω λόγω εντοπιότητας, γιατί τα αποφεύγω αυτά τα πράγματα. Αναφέρομαι στη σταφίδα που αφορά ολόκληρη τη δυτική Πελοπόννησο και όχι μόνο. Η σταφίδα ήταν ένας από τους λόγους της οικονομικής κατάστασης που βρισκόταν μια ολόκληρη περιοχή μέχρι τις αρχές της δεκαετίας περίπου του 1970. Πέρα από τη βαριά βιομηχανία που υπήρξε σε εκείνη την περιοχή, υπήρχε και η σταφίδα, ο λεγόμενος "μαύρος χρυσός". Από ορισμένες ενέργειες και υποχωρήσεις των τότε κυβερνήσεων, που έγιναν ειδικά στην αγορά της σταφίδας, ακολούθησαν από κει και πέρα ορισμένοι κανόνες, νόμοι, κανονισμοί, οι οποίοι έχουν μια τάση συρρίκνωσης ακόμα περισσότερο της παραγωγής της σταφίδας. 
Είναι γνωστό ότι υπήρχε ένας κανονισμός, που είχε σχέση με τις επιδοτήσεις και τις τιμές και πριν από δύο χρόνια, πρόσφατα δηλαδή, δημιουργήθηκε ένας καινούριος κανονισμός που ρυθμίζει τις σχέσεις μεταξύ αγροτών και σταφιδεμπόρων. ΄Οταν πας να δημιουργήσεις μια τέτοια σχέση πρέπει να προσπαθήσεις να είναι τουλάχιστον ισότιμη αυτή η σχέση. Ποιον εξυπηρετεί; Λέει ότι πρέπει να υπογραφεί εγκαίρως -και τις περισσότερες φορές είναι πολύ πρώιμα, πριν αναπτυχθούν, δηλαδή, κάποιες προσπάθειες εκ μέρους του αγροτικού συνδικαλιστικού κινήματος, γενικότερα των αγροτών- που να έχει σχέση με την τιμή, με την ποσότητα και την ημερομηνία παράδοσης. Εάν δεν το κάνει, δεν παίρνει και επιδότηση. 
Αυτός, κύριε Υπουργέ, είναι ένας κανονισμός που βοηθάει ποιον; Είναι υπέρ του αγρότη; Είναι μόνο υπέρ των σταφιδεμπόρων. Και δεν είναι η μοναδική περίπτωση. Υπάρχουν πάμπολλες τέτοιες ρυθμίσεις που δείχνουν την πρόθεση της Κυβέρνησης -που έχει και ορισμένα ταξικά χαρακτηριστικά- με ποιον πάει και ποιον αφήνει. Εδώ με τη σταφίδα είναι συγκεκριμένα τα πράγματα. Δεν μιλάω τώρα για την τιμή που είναι 250 δραχμές το κιλό. Μιλάμε όμως ότι με την πολιτική αυτή οι αγρότες των περιοχών αυτών που ησχολούντο και ασχολούνται ακόμα με τη σταφίδα εγκαταλείπουν σιγά -σιγά και αυτήν την απασχόληση. Δεν βγαίνουν πλέον πέρα.
Ένα δεύτερο χαρακτηριστικό -αν και το ανέφερε ο κ. Γκατζής εγώ θέλω επιγραμματικά να το πω- είναι τι γίνεται με τις ζημιές που έγιναν λόγω καιρικών συνθηκών. Αυτό το "τα ακραία καιρικά φαινόμενα" που έχει μια σχέση και με το Υπουργείο Γεωργίας και με τα άλλα Υπουργεία, εδώ οι μετεωρολόγοι πριν από δέκα χρόνια περίπου έχουν προειδοποιήσει όλους τους λαούς, όλες τις κυβερνήσεις ότι αυτά τα ακραία καιρικά φαινόμενα έχουν μια ερμηνεία. Και αυτή η ερμηνεία είναι η αλλαγή του παγκόσμιου κλίματος λόγω άρνησης μεγάλων δυνάμεων των υπερατλαντικών σας συμμάχων κατά κύριο λόγο, να ελαττώσουν την εκπομπή διοξειδίου του άνθρακα. Επομένως, δεν μπορεί να δικαιολογείται η Κυβέρνηση κάθε φορά για ακραία καιρικά φαινόμενα και δεν μπορεί τώρα στις αντιδράσεις των διαφόρων φορέων, να παραπονείται και για κομμουνιστικό δάκτυλο. Είναι λίγο αρχαία και κάπως πολύ επικίνδυνη αυτή η άποψη, κύριε Υπουργέ. 
Στο θέμα των αποζημιώσεων λέει π.χ. για τους τόκους υπερημερίας, θα πάνε λίγο αργότερα. Με την πρώτη προκαταβολή που θα πάρουν οι αγρότες, αυτό το πράγμα θα πάνε να πληρώσουν. Και όταν έχει υποστεί ζημία το φυτικό ή ζωικό κεφάλαιο, μιλάμε, δηλαδή, για τρία με τέσσερα χρόνια δυνατότητα παραγωγής, θα έπρεπε να υπάρχει μια προνομιακή δανειοδότηση αυτών των ανθρώπων να μπορούν να τα βγάλουν πέρα. Είναι θέμα επιβίωσης, δεν είναι θέμα κέρδους. 
( Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτού)
Μπορώ να έχω λίγο από το χρόνο της δευτερολογίας μου;
ΠΡΟΕΔΡΕΥΩΝ (Κωνσταντίνος Βρεττός): Όπως θέλετε.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Πάμε τώρα και στην ιδιωτική ασφάλιση. Για τον ΕΛΓΑ είπε ο κ. Γκατζής, δεν θέλω να τα επαναλάβω. 
Είχα πάει στην Αργολίδα και έχω προσωπική άποψη. Είχαν και την ατυχία να έχουν πολύ μεγάλη παραγωγή οι άνθρωποι και έπαθαν τεράστια ζημιά, ατυχία είναι στην πραγματικότητα. 
΄Ηθελα να πω για τις υποδομές, γιατί λέγονται διάφορα. Και θυμάμαι τη φοβερή συζήτηση που είχε γίνει -δεν θυμάμαι αν ήταν στην Ολομέλεια ή μόνο στην Επιτροπή- για το Γ΄ Κοινοτικό Πλαίσιο Στήριξης με τα 17 τρισεκατομμύρια που η Ελλάδα θα αλλάξει, θα , θα, θα…
Ας πάρουμε την αγροτική οικονομία να δούμε τι γίνεται σ' αυτήν τη συγκεκριμένη περίπτωση. Τα έργα υποδομής. Θα αναφέρω δύο συγκεκριμένα παραδείγματα. Υπάρχουν παντού σ' ολόκληρη την Ελλάδα, έχουν μείνει πίσω για την καταπολέμηση της λειψυδρίας και άλλα πράγματα. Αυτά για την Αργολίδα και για το Νομό Αχαΐας. Ο Νομός Αχαΐας είναι το τρίτο γεφύρι της ΄Αρτας! Εδώ είναι αίτημα σαράντα χρόνων περίπου αυτό το φράγμα Πείρου-Παραπείρου. Μπήκε στο Α΄, μπήκε στο Β΄ Κοινοτικό Πλαίσιο Στήριξης, δεν έγινε τίποτα απολύτως, μπήκε σε προγράμματα δημοσίων επενδύσεων, πάλι τίποτε. Και τώρα, έρχονται πάλι και τι λένε; Από το 1,7 τρισεκατομμύρια που έχουμε για έργα υποδομής, θα δώσουμε 85 δισεκατομμύρια τα οποία ισχύουν για επτά χρόνια για όλη τη χώρα. Ποια έργα υποδομής θα γίνουν; Και δίδονται τεράστια ποσά από το 1,7 τρισεκατομμύρια για να γίνει η πρόωρη συνταξιοδότηση, για να είναι υποχρεωμένος ο αγρότης να μεταβιβάσει την κυριότητα, για να έχουν τη δυνατότητα κάποιοι άλλοι να πάρουν τσάμπα αυτά τα πράγματα και να κάνουν μια συγκέντρωση και εκείνη της αγροτικής παραγωγής, σεμινάρια και διάφορα. Δηλαδή, δίνονται μεγάλα ποσά γι' αυτά που λέγονται αναδιαρθρώσεις. Είναι αναδιαρθρώσεις που έχουν στόχο από τη μια μεριά να βουλώνουν το στόμα του αγρότη. Από την άλλη μεριά να τους οδηγούν σε μια κατάσταση τέτοια η οποία δεν έχει γυρισμό προς το καλύτερο. Γι' αυτά τα έργα υποδομής λοιπόν, αυτά τα 85 δισεκατομμύρια για επτά χρόνια, δεν φτάνουν για τίποτε. Και θα γίνουν και τούτη τη χρονιά κάποια επιμέρους μικροεργάκια χωρίς να λυθεί το βασικό πρόβλημα γιατί σε αυτό που είπα για τα ακραία καιρικά φαινόμενα, είναι σίγουρο ότι και τούτο το καλοκαίρι θα είναι παρατεταμένο με φαινόμενα λειψυδρίας. Τι κάνει, λοιπόν, η Κυβέρνηση και το Υπουργείο για να αντιμετωπίσει την κατάσταση;
Και κυρίως -να κλείσω, κύριε Υπουργέ, για το θέμα της αποζημίωσης, δεσμευθείτε σήμερα και πείτε πόσο ποσοστό θα καλύψετε και μετά που θα γίνει η εκτίμηση βλέπουμε. Πείτε το. Δεν έχει πει κανένας τίποτα και δημιουργεί ένα μπέρδεμα γενικότερα στον αγροτικό κόσμο.
ΠΡΟΕΔΡΕΥΩΝ (Κωνσταντίνος Βρεττός): Ο Υπουργός Γεωργίας κ. Γεώργιος Δρυς έχει το λόγο.
ΓΕΩΡΓΙΟΣ ΔΡΥΣ (Υπουργός Γεωργίας): Κύριε Πρόεδρε, επιτρέψτε μου να πω ότι με αιφνιδιάσατε, γιατί για ένα τόσο μεγάλο θέμα και μάλιστα με την υπάρχουσα συγκυρία, η οποία συνέπεσε με τις αγροτικές κινητοποιήσεις, τελείωσε τόσο γρήγορα.
ΝΙΚΟΛΑΟΣ ΓΚΑΤΖΗΣ: Αυτός είναι ο χρόνος, κύριε Υπουργέ.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Είναι θέμα Κανονισμού.
ΠΡΟΕΔΡΕΥΩΝ (Κωνσταντίνος Βρεττός): Είναι ο Κανονισμός, κύριε Υπουργέ.
ΓΕΩΡΓΙΟΣ ΔΡΥΣ (Υπουργός Γεωργίας): Ας υποθέσουμε, λοιπόν, ότι στη δευτερολογία θα ακούσουμε όλα εκείνα που αναφέρουν στο γραπτό κείμενό τους οι επερωτώντες.
Κύριε Πρόεδρε, κυρία και κύριοι συνάδελφοι, η Κυβέρνησή μας έχει αποδεχθεί τη σοβαρότητα και την κρισιμότητα των αγροτικών προβλημάτων. Είναι άλλωστε αυτή που πρώτη κινήθηκε για την αντιμετώπισή τους. 
Δεν χρειάζεται να επαναλάβω αυτά που όλοι σας γνωρίζετε από την πρόσφατη πολιτική ιστορία του τόπου. Χρειάζεται να υπενθυμίσω στους συναδέλφους Βουλευτές του Κομμουνιστικού Κόμματος Ελλάδος σε ποιον εμπιστεύτηκε την επίλυση των προβλημάτων του ο αγροτικός κόσμος; Ποιος ανέλαβε για πρώτη φορά μετά το 1981 τη δικαίωση της ελληνικής αγροτιάς και την εξασφάλιση του μέλλοντός της; Νομίζω ότι δεν χρειάζεται να τα υπενθυμίσω, αλλά, επειδή κάποιοι μπορεί να έχουν ασθενή μνήμη, τονίζω ότι αυτή η πολιτική δύναμη που ανέδειξε τον αγρότη σε ισότιμο πολίτη αυτής της χώρας ήταν το ΠΑΣΟΚ. Γι' αυτό ακριβώς σήμερα οι αγρότες εμπιστεύονται το ΠΑΣΟΚ και την αγροτική του πολιτική. 
Βεβαίως δεν χρειάζεται να σας υπενθυμίσω ότι η παράταξή σας στον αγροτικό χώρο μειώνει συνεχώς τη δύναμή της από το 1981 και μετά. Και μάλιστα πρέπει να σας τονίσω ότι στις τελευταίες εκλογές η δική σας αγροτοσυνδικαλιστική παράταξη δεν κατάφερε να εκλέξει ούτε έναν εκπρόσωπο στην Τριτοβάθμια Συνδικαλιστική και Συνεταιριστική Οργάνωση. Δυστυχώς. Και μιλάει, υποτίθεται, το Κ.Κ.Ε. ως εκπρόσωπος των αγροτών. Τουλάχιστον, τολμήστε να πείτε ότι μιλάτε για λογαριασμό των μελών του κόμματός σας. Είναι μια πραγματικά ειλικρινής τοποθέτηση την οποία και σέβομαι και κατανοώ.
Θα πρέπει ωστόσο, κύριοι συνάδελφοι, να ξεκαθαρίσουμε όλοι μας ότι στεκόμαστε απέναντι σε υπαρκτά αγροτικά προβλήματα με τη συναίσθηση της ευθύνης όμως που επιβάλλει το γεγονός ότι πρόκειται σε τελική ανάλυση για προβλήματα εθνικής σημασίας. Ως εκ τούτου δεν χωρούν ούτε δημαγωγίες ούτε λαϊκισμοί ούτε πολύ περισσότερο μικροκομματικές σκοπιμότητες. Ας αφήσουμε τους αγρότες στο δύσκολο ρόλο τον οποίο έχουν να επιτελέσουν και ας ασχοληθούμε με τη διατύπωση πολιτικών προτάσεων για την επίλυση των προβλημάτων των αγροτών.
Οφείλουμε στον αγροτικό κόσμο, όλες οι πτέρυγες της Βουλής, δύο τουλάχιστον πράγματα: αλήθεια και εντιμότητα. Πρέπει να επιδείξουμε όλοι μας, αλήθεια, γιατί επιβάλλεται να μην κρυβόμαστε πίσω από τις εύκολες συνταγές της εκμετάλλευσης των συγκυριών. Η εντιμότητα επιβάλλει να λέμε ξεκάθαρα τις θέσεις μας στους αγρότες χωρίς να μετράμε το πολιτικό κόστος. 
Και το λέω αυτό απευθυνόμενος ειδικά στους συναδέλφους Βουλευτές του Κομμουνιστικού Κόμματος Ελλάδος, γιατί σέβομαι τις απόψεις τους, ενώ μπορεί να διαφωνώ με την πολιτική τους. Δεν αποδέχομαι όμως, κύριοι συνάδελφοι, την ωραιοποίηση των απόψεών σας υπό το πρόσχημα της "υπεράσπισης των αγροτικών δικαίων" σε συγκεκριμένα θέματα.
Εννοώ, δηλαδή, πολύ απλά ότι είναι ώρα επιτέλους να πάρετε θέση και να το δηλώσετε ξεκάθαρα, ευθαρσώς μάλιστα, χωρίς να είναι ανάγκη να προφασίζεστε καταστάσεις, όπως αυτές που δημιουργούνται με τις τιμές των αγροτικών προϊόντων, προκειμένου να δημιουργηθεί άλλου είδους εντύπωση. Είστε ενάντια της ένταξης της χώρας στην Ευρωπαϊκή Ένωση και είστε υπέρ της ανατροπής της Κοινής Αγροτικής Πολιτικής; Είναι ένα θεμελιώδες ερώτημα στο οποίο, νομίζω κάποτε οφείλετε να απαντήσετε.
Όμως, κύριοι συνάδελφοι, θέλω να τονίσω ότι στο πλαίσιο αυτό καλούμαστε βεβαίως ως κράτος και ως κοινωνία πρώτον, να προκαλέσουμε οποιουδήποτε είδους συζητήσεις συμβάλουν στη βελτίωση του ισχύοντος σήμερα ευρωπαϊκού καθεστώτος και δεύτερον, να λάβουμε όλα εκείνα τα μέτρα που θα συμβάλουν στην αύξηση της ανταγωνιστικότητας των αγροτικών μας εκμεταλλεύσεων.
Αυτή είναι η πρόκληση την οποία σήμερα αντιμετωπίζει η ελληνική αγροτική οικονομία και σ' αυτήν πρέπει να πάρετε θέση, αν πράγματι ενδιαφέρεστε για τα πραγματικά προβλήματα των Ελλήνων αγροτών.
Ο Έλληνας αγρότης, κυρία και κύριοι συνάδελφοι, γνωρίζει να κρίνει και να συγκρίνει. Γνωρίζει τις αλλαγές των συνθηκών της ζωής του επί κυβερνήσεων ΠΑΣΟΚ, από το 1981 μέχρι σήμερα, από τον αείμνηστο Ανδρέα Παπανδρέου και σήμερα βεβαίως με τον Κώστα Σημίτη. Γνωρίζει τους λόγους για τους οποίους διάφοροι επιχειρούν σήμερα -όπως και χθες βέβαια- να θολώσουν τα νερά, να ψαρέψουν ψάρια που δεν τους ανήκουν, να δημιουργήσουν σύγχυση για τη συγκάλυψη των πολιτικών τους περιπλανήσεων. Μόνος σύμμαχός τους δυστυχώς οι μισές αλήθειες και η αδυναμία κατανόησης των ταχύτατων αλλαγών που συμβαίνουν σε ολόκληρο τον κόσμο. Τις αλλαγές αυτές κατανοούν όλες οι πολιτικές δυνάμεις και μόνο το Κομμουνιστικό Κόμμα Ελλάδας δογματικά εξακολουθεί να ερμηνεύει τις εξελίξεις στο σύγχρονο κόσμο με νοοτροπία περασμένων δεκαετιών.
Ισχυριζόσαστε στην επερώτησή σας, κύριοι συνάδελφοι, πως "οι αγρότες έχουν περιέλθει και πάλι σε μεγάλο διέξοδο. Η ύπαιθρος εγκαταλείπεται", λένε οι Βουλευτές του Κομμουνιστικού Κόμματος Ελλάδας. Και ο καθένας μας, διαβάζοντας το κείμενο αυτό, φαντάζεται εικόνες με ουρές αγροτών που με τα "δισάκια τους στον ώμο" -κατά το λαϊκό άσμα- και "τα κάρα τους φορτωμένα με τα υπάρχοντά τους", έχουν πάρει ως άλλοι τριτοκοσμικοί μετανάστες "των ομματιών τους" για τα μεγάλα αστικά κέντρα. Εικόνες, κύριοι συνάδελφοι, κάποιου άλλου αιώνα τον οποίον φαίνεται ότι επιζητείτε, νοσταλγείτε ακόμη και τώρα. Δυστυχώς, όμως, δεν σας έρχονται τα πράγματα όπως εσείς θέλετε για να έχετε αντικείμενο άσκησης πολιτικής. 
Εμφανίζεστε, κύριοι συνάδελφοι, σήμερα να μέμφεστε την Κυβέρνηση ότι δήθεν με την απραξία της στα όργανα της Ευρωπαϊκής Ένωσης δεν απέτρεψε τη λήψη αρνητικών αποφάσεων για τους αγρότες μας. Αγνοείτε φαντάζομαι συστηματικά και ηθελημένα όχι μόνο τις μάχες που έχει δώσει η Κυβέρνηση του Ανδρέα Παπανδρέου και του Κώστα Σημίτη -και έχουν κερδηθεί- ώστε να διασφαλιστεί το εισόδημα των Ελλήνων αγροτών και η ανταγωνιστικότητα των προϊόντων μας, αλλά και τη μέγιστη επιτυχία της διασφάλισης κοινοτικών πόρων ύψους 11 τρισεκατομμυρίων δραχμών μέχρι το 2006 για την ανάπτυξη της υπαίθρου. 
Το διαζύγιό σας, κύριοι συνάδελφοι, με την αλήθεια είναι γνωστό και είναι και χαρακτηριστικό.
Το Υπουργείο Γεωργίας δίνει καθημερινά μάχες εμπροσθοφυλακής ενεργοποιώντας όλους τους σύγχρονους οργανισμούς που δημιουργήθηκαν πρόσφατα για να αισθανθεί ο αγρότης την αμέριστη συμπαράσταση ενός κράτους που δεν αρκείται να μοιράζει επιδοτήσεις, αλλά αφοσιώνεται στην ολοκληρωμένη υποστήριξη των παραγωγικών πρωτοβουλιών των ανθρώπων της υπαίθρου, ώστε να εξασφαλιστεί η συνεχής βιώσιμη ανάπτυξη της υπαίθρου και να σταθεί ο παραγωγός ισχυρός στα δικά του πόδια.
Να, κύριοι συνάδελφοι, ποια είναι η μεγάλη μας διαφορά, η διαφορά της πολιτικής της Κυβέρνησής μας από την υποκριτικά, δυστυχώς, δακρύζουσα σήμερα Αντιπολίτευση. Εσείς θέλετε έναν αγρότη ως αναξιοπαθούντα πολίτη φιλανθρωπικού ενδιαφέροντος. Εμείς τον θέλουμε περήφανο, τον θέλουμε δυνατό, τον θέλουμε ανταγωνιστικό, τον θέλουμε ικανό να αξιοποιεί τις μεγάλες ευκαιρίες της εποχής. Τον θέλουμε επιτυχημένο στις επιχειρηματικές του προσπάθειες, ενημερωμένο για τις εξελίξεις και τις μεταβολές του περιβάλλοντος, προσαρμοστικό στις ανάγκες της παγκόσμιας οικονομίας.
Κυρία και κύριοι συνάδελφοι, κατηγορείτε την Κυβέρνηση ότι έχει αφήσει στην τύχη τους τους αγρότες, ότι δεν δίνει μάχες για την προστασία των συμφερόντων των Ελλήνων αγροτών στην Ευρωπαϊκή Ένωση, ότι έχουμε αφήσει στη μοίρα τους τα εθνικά προϊόντα. Ηθελημένα, βεβαίως, αλλά ανεπιτυχώς, παραποιείτε την αλήθεια. Και αυτό οι πρώτοι που το κατανοούν είναι οι αγρότες και θα σας ανταμείψουν καταλλήλως, όπως βεβαίως σας έχουν ανταμείψει μέχρι τώρα. Θα σας ανταμείψουν, όμως, ακόμη καλύτερα όταν θα έρθει η ώρα.
Δεν τολμάτε να πείτε την πραγματικότητα στους Έλληνες αγρότες. Αγνοείτε ηθελημένα τις μεγάλες μάχες που έχουμε κερδίσει για τη γεωργία μας. Αγνοείτε τις μάχες που όχι μόνο διασφάλισαν τα εισοδήματα των Ελλήνων αγροτών, αλλά που τους δίνουν και μία προοπτική για ένα καλύτερο μέλλον. Βεβαίως, αγνοείτε -ηθελημένα και εδώ- την αλήθεια ότι ενώ η γεωργία μας αντιπροσωπεύει μόνο το 4% του συνολικού όγκου της γεωργίας της Ευρωπαϊκής Ένωσης, οι πόροι οι οποίοι εισρέουν στην ελληνική γεωργία αποτελούν το 8% του συνόλου των πληρωμών του FEOGA.
Και αυτό βεβαίως δεν λέει τίποτε για σας. 
Εμείς, κύριοι συνάδελφοι, πιστεύουμε ότι εθελοτυφλείτε. Δεν προσπαθείτε -το τονίζω ξανά- να προσεγγίσετε τα πραγματικά προβλήματα που έχει σήμερα ο 'Ελληνας αγρότης. Εμείς, κύριοι συνάδελφοι, γνωρίζουμε κι έχουμε βάλει σαν βασικό μας στόχο την ολοκληρωμένη, βιώσιμη και πολυλειτουργική ανάπτυξη της υπαίθρου. Γιατί εμείς θέλουμε αγρότες ενημερωμένους, έτοιμους και ικανούς να αντιμετωπίσουν τις προκλήσεις του ανταγωνισμού. Δεν θέλουμε αγρότες άκριτους χειροκροτητές των αποφάσεών μας, ήρωες της ταξικής πάλης και εχθρούς των άλλων κοινωνικών ομάδων. Αυτή είναι η μεγάλη μας διαφορά από εσάς. Δεν θέλουμε τους αγρότες μας έρμαια μικροκομματικών σκοπιμοτήτων και ενδοπαραταξιακών συμμαχιών για συγκεκριμένες εκλογικές σκοπιμότητες. Ακριβώς, λοιπόν, γι' αυτόν το λόγο έχουμε μία αλλιώτικη πολιτική και μία διαφορετική πρακτική όσον αφορά στην επίλυση των συγκεκριμένων προβλημάτων, τα οποία έχει η ελληνική γεωργία.
Κι έρχομαι τώρα ένα-ένα στα ζητήματα, τα οποία αναφέρατε. Για τα καπνά είπατε ελάχιστα.
ΣΠΥΡΙΔΩΝ ΣΤΡΙΦΤΑΡΗΣ: Κοιτάξτε τα Πρακτικά.
ΓΕΩΡΓΙΟΣ ΔΡΥΣ (Υπουργός Γεωργίας): Βεβαίως μου δίνετε το δικαίωμα να απαντήσω και σ' αυτό. Ισχυρίζεστε λοιπόν ότι η Κυβέρνηση δεν προστάτευσε τα συμφέροντα των Ελλήνων καπνοπαραγωγών. Και μάλιστα ανέφερε τηλεγραφικά ο πρώτος εκ των ομιλητών σας ότι σε τρία χρόνια έχουμε συμφωνήσει να αποδεχθούμε την κατάργηση των επιδοτήσεων. 
Έχω, λοιπόν, να σας πω το εξής: Αναφέρεστε, κύριοι συνάδελφοι, στο ψήφισμα του Ευρωπαϊκού Κοινοβουλίου, το οποίο εισήγαγε ο Ολλανδός Ευρωβουλευτής, ο κ. Maat. Βεβαίως όμως δεν είπατε λέξη ότι και δικός σας Ευρωβουλευτής ψήφισε το ψήφισμα αυτό. 
ΑΓΓΕΛΟΣ ΤΖΕΚΗΣ: Είναι απαράδεκτο αυτό.
ΓΕΩΡΓΙΟΣ ΔΡΥΣ (Υπουργός Γεωργίας): Τίποτα περί αυτού δεν είπατε.
ΑΓΓΕΛΟΣ ΤΖΕΚΗΣ: Είναι απαράδεκτο και υπάρχει διάψευση συγκεκριμένου Βουλευτή.
ΓΕΩΡΓΙΟΣ ΔΡΥΣ (Υπουργός Γεωργίας): Περί αυτού ουδεμία αναφορά.
ΑΓΓΕΛΟΣ ΤΖΕΚΗΣ: Γνωρίζετε ότι υπάρχει διάψευση.
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε Τζέκη. 
ΓΕΩΡΓΙΟΣ ΔΡΥΣ (Υπουργός Γεωργίας): Χαίρομαι που και τώρα ακόμη…
ΑΓΓΕΛΟΣ ΤΖΕΚΗΣ: Από Υπουργό της Κυβέρνησης. 
ΓΕΩΡΓΙΟΣ ΔΡΥΣ (Υπουργός Γεωργίας): Κύριε Πρόεδρε, εγώ δεν διέκοψα κανέναν. 
ΠΡΟΕΔΡΕΥΩΝ (Κωνσταντίνος Βρεττός): Κύριε Τζέκη, σας παρακαλώ πολύ μη διακόπτετε.
ΓΕΩΡΓΙΟΣ ΔΡΥΣ (Υπουργός Γεωργίας): Και τουλάχιστον απαιτώ και από τους συναδέλφους -μπορούν να κρατήσουν τις σημειώσεις τους, έχουν δικαίωμα δευτερολογίας- να αντέξουν στην κριτική και ας μη δείχνουν τέτοια αδυναμία αντιμετώπισης της απάντησης του Υπουργού. Η δύναμη της δημοκρατίας επιβάλλει να σέβεστε το συνομιλητή σας, όχι να τον διακόπτετε κατ' αυτόν τον τρόπο.
Λέω, λοιπόν, ότι και δικός σας Ευρωβουλευτής ψήφισε αυτήν τη συγκεκριμένη τροπολογία. Αυτό το αγνοείτε. Κι έρχεσθε σήμερα ως μετανοούντες να μας πείτε: "Ξέρετε, η Κυβέρνηση φταίει διότι αποδέχθηκε την περικοπή των επιδοτήσεων των καπνών στην επόμενη τριετία". 
Δεν νομίζω, κύριοι συνάδελφοι, ότι είναι δυνατόν να κατηγορείτε την Κυβέρνησή μας που από την πρώτη στιγμή με τις μάχες που έδωσε διατήρησε το καθεστώς στήριξης των καπνών σε συνεργασία βεβαίως με τις άλλες καπνοπαραγωγικές χώρες. Και δεν νομίζω ότι χρειάζεται να σας τονίσω ότι την επόμενη ημέρα της ψήφισης της απαράδεκτης τροπολογίας του Ευρωπαϊκού Κοινοβουλίου, εμείς συνομιλήσαμε με όλους τους Υπουργούς, των οποίων οι χώρες παράγουν καπνά, και συμφωνήσαμε στη δημιουργία ενός μετώπου των μεσογειακών χωρών, οι οποίες έχουν καπνά, έτσι ώστε να μην περάσουν αλλαγές που θα είναι επί το δυσμενέστερο, για την Κοινή Οργάνωση Αγοράς του καπνού.
Και βεβαίως εδώ να σας τονίσω ότι απέναντι στις κορυφαίες συνδικαλιστικές οργανώσεις απόψε ο πρώτος ομιλητής σας συμπεριφέρθηκε μ' έναν τρόπο που είναι κυριολεκτικά ακατανόητος. Υπήρξε μία πρωτοφανής επίθεση απόψε του Κ.Κ.Ε. εναντίον των κορυφαίων συνδικαλιστικών οργανώσεων. Κατά λέξη -και παρακαλώ συμβουλευθείτε τα Πρακτικά και αν θέλετε διορθώστε τα, έχετε το δικαίωμα- είπε ο πρώτος εκ των ομιλητών σας: "Η Κυβέρνηση πληρώνει τους εγκάθετους των ΠΑΣΕΓΕΣ, ΓΕΣΑΣΕ, ΣΥΔΑΣΕ". 
Είναι εγκάθετος ο κ. Πίττας σήμερα, ο οποίος είναι πρόεδρος της ΣΥΔΑΣΕ; Είναι εγκάθετος ο κ. Γονιωτάκης, ο οποίος είναι πρόεδρος της ΓΕΣΑΣΕ; Είναι εγκάθετος ο κ. Καραμίχας; Δεν είναι ντροπή να φερόμαστε κατ' αυτόν τον τρόπο, ενάντια σε αγρότες οι οποίοι ασκούν ένα ύψιστο λειτούργημα στις κορυφαίες συνδικαλιστικές οργανώσεις μόνο και μόνο γιατί πιθανότατα δεν συμφωνούν με τη δική σας πολιτική;
Έρχομαι στο δεύτερο μεγάλο θέμα, που είναι το βαμβάκι. Μιλήσατε, λοιπόν, στην επερώτησή σας για πρωτοφανείς χειρισμούς της Κυβέρνησης, να διαχωρίσει την παραγωγή του βαμβακιού σε επιλέξιμη και μη επιλέξιμη και είπατε ότι αυτό αποτελεί μηχανορραφία του Υπουργείου Γεωργίας. Αυτά είναι πρωτοφανή. Μόνο εσείς μπορείτε να λέτε αυτά τα πράγματα. Έχετε ασυλία στο να λέτε οτιδήποτε θέλετε, χωρίς τουλάχιστον να προσεγγίζετε την αλήθεια.
Στο κείμενό σας λέτε ότι σκοπεύουμε στη μείωση του εισοδήματος των βαμβακοπαραγωγών. Ποιοι; Εμείς, οι οποίοι αγωνιζόμαστε για να πάρουν υψηλές, για να πάρουν τις καλύτερες τιμές οι Έλληνες βαμβακοπαραγωγοί. Κι εσείς, οι οποίοι μέχρι χθες μιλούσατε, μέσω του καθημερινού σας εντύπου, εσείς που όλα σας τα στελέχη προπαγάνδιζαν την κατάρρευση των τιμών και οδηγούσαν τους βαμβακοπαραγωγούς να δώσουν το βαμβάκι όσο κι όσο, δεν κάνετε καν την αυτοκριτική σας; Δεν ξέρετε τίποτα για το "έγκλημα". Είστε τελείως αθώοι. Έχετε πλήρη άγνοια. Ε, όχι πια! Να πούμε και την αλήθεια. 
Έλεος, κύριοι συνάδελφοι! Για μία ακόμη φορά, θύμα των επιχειρημάτων σας είναι δυστυχώς η αλήθεια. Για άλλη μια φορά ζητείται, τάχα, με μία "αριστερή" φρασεολογία, να νομιμοποιήσετε όλους εκείνους που παρανομούν, όλους εκείνους που για χρόνια αποκομίζουν οφέλη εις βάρος της συντριπτικής πλειοψηφίας των αγροτών και των βαμβακοπαραγωγών. 
Αναφέρομαι πάλι στα Πρακτικά, στην ομιλία του πρώτου ομιλητή σας. Μίλησε ο πρώτος ομιλητής σας για απατεώνες. Πρώτον, αναγνωρίζετε ότι υπάρχουν απατεώνες και ότι η Κυβέρνησή μας θέλει να νομιμοποιήσει τους απατεώνες. Ακούστε κάτι. Εμείς δεν έχουμε καμία σχέση με τους απατεώνες. Εάν τους ξέρετε, σας προκαλώ να τους καταγγείλετε. Εμείς, ό,τι στοιχεία έχουμε, θα τα στείλουμε στη δικαιοσύνη. Προκαλώ το Κομμουνιστικό Κόμμα Ελλάδος να κάνει το ίδιο.
Να κάνει το ίδιο, βέβαια, και για το συνεταίρο σας στις κινητοποιήσεις, τον πρόεδρο της Ομοσπονδίας Αγροτικών Συλλόγων Καρδίτσας, ο οποίος πήγε στο εκκοκκιστήριο όχι βαμβάκι, αλλά μαρμαρόσκονη. Δεν είδα να βγάλετε καμία καταγγελία για το συγκεκριμένο γεγονός. Σας προκαλώ να απαντήστε, έστω και σήμερα: Υιοθετείτε τέτοιες ενέργειες; Είστε ενάντια σε τέτοιες πρακτικές; Αλίμονο εάν μιλάτε για "απατεώνες" και δεν έχετε το θάρρος να καταγγείλετε τέτοιες συμπεριφορές απλά και μόνο για να είναι μαζί σας στις κινητοποιήσεις και ο πρόεδρος της Ομοσπονδίας Αγροτικών Συλλόγων Καρδίτσας. Δυστυχώς, εκεί έχετε περιπέσει και δεν κατανοείτε ότι είναι αδιέξοδο. Και πρέπει να αλλάξετε την πολιτική σας.
Άκουσα το δεύτερο επιχείρημα. Τι θα πάθουν οι εργάτες, εάν κλείσουν οι δρόμοι για τρεις μέρες; Μα, καλά τώρα, πιστεύετε ότι είναι υπεύθυνη συμπεριφορά το κλείσιμο των εθνικών δρόμων; Εμείς πιστεύουμε ότι οι αγρότες είναι ελεύθεροι να διαδηλώσουν τα δικά τους αισθήματα απέναντι στην πολιτική μας. Δεν χρειάζεται να οδηγήσουμε τη μία κοινωνική ομάδα εναντίον της άλλης, προκειμένου να δικαιωθούν η ταξική πάλη και οι ταξικοί αγώνες. Νομίζω ότι η σημερινή κοινωνία μπορεί να κατανοήσει τα μηνύματα των αγροτών, χωρίς να δημιουργήσουμε προβλήματα στις υπόλοιπες κοινωνικές ομάδες.
Επίσης, θέλω να τονίσω, κύριοι συνάδελφοι, το εξής: Δεν βλέπετε ότι όλη αυτή η τετράμηνη προσπάθειά σας να μαζικοποιήσετε τις κινητοποιήσεις, έχει αποτύχει παταγωδώς; Το κάνατε το Δεκέμβριο. Αποτύχατε. Δεν πήρατε κανένα μάθημα; Το προετοιμάσατε με τα πλέον κορυφαία στελέχη που έχει το Κόμμα σας, που ήταν συνεχώς στο Θεσσαλικό Κάμπο. Τι πετύχατε; Πετύχατε να αποδείξετε ότι δεν μπορείτε να συγκινήσετε σήμερα τη μεγάλη μάζα των Ελλήνων αγροτών. Αυτό αποδείξατε.
Νομίζω ότι επιτέλους είναι ώρα να βγάλετε τα συμπεράσματά σας. 
Ερχόμαστε στο δεύτερο θέμα. Το ερώτημά σας είναι ποιες ποσότητες θα επιδοτηθούν στο βαμβάκι; Δηλώσαμε εγκαίρως ότι η εκτίμησή μας για την παραγωγή βάμβακος είναι ένα εκατομμύριο εκατόν σαράντα έξι χιλιάδες τόνοι. Εσείς όμως προπαγανδίζατε ποσότητες ενός εκατομμυρίου τριακοσίων πενήντα τόνων. Τις ίδιες εκτιμήσεις έκανε και ο Φίσλερ. Περίεργο πράγμα: Το Κομμουνιστικό Κόμμα Ελλάδας και ο Φίσλερ να έχουν τις ίδιες απόψεις για την παραγωγή βάμβακος στην Ελλάδα. Ο Φίσλερ βέβαια είχε ένα λόγο, ήθελε να πληρώσει λιγότερα για τις επιδοτήσεις. Αλλά εσείς προς τι; Δεν είχατε κανένα λόγο να είστε συντονισμένοι με την προπαγάνδα για υπερβολική παραγωγή βάμβακος στην Ελλάδα. Νομίζω ότι μπορούσατε να κρατήσετε μία στάση μετριοπαθέστερη η οποία θα οδηγούσε σε μια παραγωγή, κοντά στην πραγματικότητα.
Πού φθάσαμε λοιπόν; Φθάσαμε στις 25 Ιανουαρίου, δηλαδή μόνο τέσσερις εργάσιμες ημέρες πριν το τέλος της εισκόμισης του βάμβακος να έχουν παραδοθεί ένα εκατομμύριο είκοσι δύο χιλιάδες τόνοι. Αυτή είναι η ποσότητα του βάμβακος, η οποία έχει εισκομιστεί προς επιδότηση στα εκκοκκιστήρια. 
Κατά τη διάρκεια της συνάντησης που είχαμε με το στέλεχός σας κ. Β. Μπούτα, στο Υπουργείο Γεωργίας τον ρώτησα αν τελικά συμφωνεί και εκείνος ότι δεν πρέπει να επιδοτήσουμε βαμβακοπαραγωγούς οι οποίοι δήλωσαν σιτάρι και καλλιέργησαν βαμβάκι. Και συμφώνησε και εκείνος ότι δεν είναι δυνατόν να γίνει αυτό το πράγμα. 
Επομένως όλη αυτή η ποσότητα βάμβακος -η οποία δεν ξέρω πού καλλιεργήθηκε- δεν είναι δυνατόν να επιδοτηθεί. Ούτε μπορώ να ξέρω την προέλευση αυτής της ποσότητας. Πάντως σίγουρα όλοι συμφώνησαν ότι δεν πρέπει να επιδοτηθεί. Γι' αυτό λέγω ότι μου κάνει εντύπωση μια διγλωσσία, την οποία παρουσιάζετε, να συμφωνείτε με τον Υπουργό και τους Υφυπουργούς όταν συζητάτε και όταν βγαίνετε έξω να διαφωνείτε, γιατί πρέπει να χαϊδέψετε τα αυτιά κάποιων φίλων σας.
Λέγω, λοιπόν, είναι δυνατόν να επιδοτήσουμε σήμερα ποσότητες βάμβακος που παρουσιάζονται από παραγωγούς οι οποίοι δεν έχουν χωράφια καλλιεργημένα με βαμβάκι; Είναι δυνατόν να επιδοτούμε αναερόβιες καλλιέργειες βάμβακος; 
Γι' αυτόν, λοιπόν, το λόγο λέμε εμείς -και το λέγω για να ακουστεί άλλη μία φορά και να ησυχάσετε και εσείς- ότι όλες οι ποσότητες βάμβακος οι οποίες προέρχονται από πραγματικές καλλιέργειες, που έχουν δηλωθεί στο Ολοκληρωμένο Σύστημα Διαχείρισης και Ελέγχου (ΟΣΔΕ) θα επιδοτηθούν κανονικά. 
Και βέβαια δεν έχουν καμία σχέση με την πραγματικότητα οι τιμές τις οποίες αναφέρατε εσείς. Αυτές οι τιμές, είναι τιμές τρομοκράτησης των αγροτών για να σας αγκαλιάσουν, για τους μεγάλους ταξικούς αγώνες τους οποίους δίδετε υπέρ των αγροτών. Αλλά πλέον σας έχουν καταλάβει οι αγρότες. Γι' αυτόν το λόγο απομακρύνονται όλο και περισσότερο από τη δική σας πολιτική. 
Άκουσα παρακάτω για το ελαιόλαδο σοβαρές ανακρίβειες. Και μάλιστα λυπήθηκα γι' αυτό. Θέλω να σας ενημερώσω: Σύμφωνα με τις στατιστικές των δεκατεσσάρων τελευταίων χρόνων οι ποσότητες του ελαιολάδου που έχει δηλώσει η χώρα μας είναι χαμηλότερες κατά 12% σε σχέση με τη μέγιστη επιδοτούμενη ποσότητα ελαιολάδου. Δηλαδή επετύχαμε στις διαπραγματεύσεις επιδοτούμενη ποσότητα τετρακόσιες είκοσι χιλιάδες τόνους λάδι. Ήτοι έχουμε 12% μεγαλύτερη ποσότητα από αυτήν που δηλώνουμε ως μέσο όρο τα τελευταία δεκατέσσερα χρόνια. Μου λέτε: "Μα δεν προασπίσατε τα ελληνικά δικαιώματα, έπρεπε να επιτύχετε μεγαλύτερη επιδοτούμενη ποσότητα".
Όχι, κύριοι συνάδελφοι, δεν ήτο δυνατόν να επιτύχουμε μαξιμαλιστικούς στόχους. Η Ισπανία από τον αντίστοιχο μέσο όρο που δήλωσε, πέτυχε αύξηση μόνο 4%. Εμείς πετύχαμε 12%. Θα αναγνωρίσετε αυτήν την επιτυχία μας ή όχι. Και έτσι στο βωμό των μικροκομματικών σκοπιμοτήτων και της αδιέξοδης αντιπαράθεσης, νομίζετε ότι θα πλήξετε την Κυβέρνηση;
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
Κύριε Πρόεδρε, αν θέλετε, να μου δώσετε και μένα όπως δώσατε σε όλους δύο-τρία λεπτά αλλιώς είμαι υποχρεωμένος να σταματήσω εδώ και να απαντήσω στη δευτερολογία μου. 
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, αν δεν έχετε αντίρρηση να δώσουμε λίγο χρόνο ακόμα στον κύριο Υπουργό;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Βρεττός): Η Βουλή συμφώνησε. 
ΓΕΩΡΓΙΟΣ ΔΡΥΣ ( Υπουργός Γεωργίας): Έρχομαι τώρα στο τρίτο προϊόν, στο οποίο αναφερθήκατε, στη σταφίδα.
Κύριοι συνάδελφοι, θα πρέπει να ξεκαθαρίσουμε το εξής: Από τον Κανονισμό που καθορίζει τις διαδικασίες ενίσχυσης των σταφυλιών που προορίζονται για την παραγωγή σταφίδας επιβάλλεται, η σύναψη συμβάσεων μεταξύ μεταποιητών και οργανώσεων παραγωγών ή μεμονωμένων παραγωγών μέχρι την 1η Αυγούστου για ολόκληρη την εμπορική περίοδο και για την ποσότητα της σταφίδας που θα παράγουν.
Ο σκοπός αυτών των συμβάσεων αφ' ενός είναι να αποφασιστεί από τους παραγωγούς ο τελικός προορισμός της καλλιέργειας των σταφυλιών, δηλαδή πρέπει να διασφαλίσουμε ότι αυτά θα γίνουν σταφίδες και, δεύτερον, πρέπει να διασφαλίσουμε ότι ο έμπορος είναι υποχρεωμένος να λάβει όλα τα αναγκαία μέτρα για τη διάθεση της σταφίδος.
Άκουσα τις περίεργες ερμηνείες, ότι όλα αυτά γίνονται προκειμένου να εκμεταλλευθούμε τους σταφιδοπαραγωγούς της χώρας. Είναι λάθος η άποψή σας αυτή. 
Κύριοι συνάδελφοι, πρέπει και εσείς να αναγνωρίσετε ότι η διάθεση της σταφίδας το 2001-2002 παρουσιάζει δυσκολίες. Αλλά πρέπει να πούμε την αλήθεια. Παρουσιάζει δυσκολίες, διότι, όπως ξέρετε, η υποτίμηση του τουρκικού νομίσματος, η τουρκική λίρα, είχε σαν αποτέλεσμα την πτώση των διεθνών τιμών. Η Τουρκία είναι μία χώρα, η οποία παράγει σημαντικές ποσότητες σταφίδας και η οποία μάλιστα πρέπει να σας πω ότι ανταγωνίζεται αθεμίτως την ελληνική σταφίδα.
Έτσι, λοιπόν, δεν έγινε δεκτό το ελληνικό αίτημα για αύξηση της στρεμματικής ενίσχυσης της σταφίδας που είναι 329 ευρώ ανά στρέμμα για τη σουλτανίνα και 308 ευρώ ανά στρέμμα για την κορινθιακή. 
Εδώ αναγνωρίζουμε -και δεν έχω κανένα λόγο να σας το αποκρύψω- ότι η προσπάθεια την οποία κάναμε δεν καρποφόρησε στην Ευρωπαϊκή Ένωση. 
Κύριε Πρόεδρε, θα απαντήσω για το αιγοπρόβειο κρέας, θέλω όμως να πω δύο λόγια για την πληρωμή των αποζημιώσεων που αναφέρθηκαν οι δύο από τους επερωτώντες συναδέλφους. 
Κύριοι συνάδελφοι, θα περίμενα τουλάχιστον αυτήν τη φορά να αναγνωρίσετε ότι η Κυβέρνησή μας έχει δείξει πρωτοφανή δείγματα συνέπειας απέναντι στους Έλληνες αγρότες, οι οποίοι επλήγησαν από τα ακραία καιρικά φαινόμενα. Θα περίμενα πραγματικά να το αναγνωρίσετε και να μας κάνετε κριτική, γιατί δεν τρέχουμε ακόμα περισσότερο. Εγώ δεν έχω αντίρρηση να παραδεχθώ ότι όποια ταχύτητα και αν αναπτύξει το Υπουργείο Γεωργίας μπορεί κάποιοι να ζητούν να τρέξουμε με ακόμα μεγαλύτερη ταχύτητα. Αυτό το κατανοώ.
Θα ήθελα να πω δύο πράγματα μόνο για να κατανοήσετε και εσείς το μέγεθος της διαστρέβλωσης της αλήθειας και το μέγεθος της αδικίας το οποίο διαπράττετε.
Οι καταστροφές έγιναν την τελευταία εβδομάδα του Δεκεμβρίου και την πρώτη εβδομάδα του Ιανουαρίου. Για πρώτη φορά στην ιστορία του ΕΛΓΑ, οι γεωπόνοι με εντολή του Υπουργού Γεωργίας βρίσκονται στα χωράφια για να κάνουν εξατομίκευση των ζημιών. Δεν έχει ξαναγίνει αυτό. Σήμερα οι γεωπόνοι του ΕΛΓΑ είναι δίπλα στους αγρότες, που έπαθαν ζημιές. Και μάλιστα πρέπει να σας πω ότι οι ζημιές είναι εκτεταμένες, σχεδόν καλύπτουν το σύνολο των Νομών της χώρας, εκτός ελαχίστων εξαιρέσεων και βεβαίως είναι και σοβαρές.
Είχα την ευκαιρία να επισκεφθώ έναν από τους πιο σκληρά πληγέντες Νομούς, το Νομό Ημαθίας. Ήταν παρών και ο συνάδελφος ο κ. Φωτιάδης. Μου έδωσαν ο κ. Γικόνογλου και ο Νομάρχης συγκλονιστικά στοιχεία για τη ζημιά την οποία υπέστησαν οι αγρότες της Ημαθίας. Και βέβαια ελπίζω το εκτιμόμενο μέγεθος της καταστροφής, να μην επιτευχθεί, διότι αν επιτευχθεί θα πρόκειται για μία πρωτοφανή καταστροφή σε μία περιοχή, η οποία είναι δυναμικά αναπτυσσόμενη στο χώρο της φρουτοπαραγωγής. 
Θα πρέπει να περάσουν λίγες ημέρες ακόμη, για να ανοίξουν τα ανθοφόρα μάτια και να δούμε το μέγεθος της καταστροφής.
Μου είπαν στην Ημαθία ότι οι γεωπόνοι την ημέρα που πήγα -δηλαδή πριν από δέκα περίπου ημέρες- ήταν ήδη στις καλλιέργειες του συγκεκριμένου νομού. Άρα από μεριάς Υπουργείου Γεωργίας και ΕΛΓΑ δεν υπάρχει καμία απολύτως καθυστέρηση.
Άκουσα έκπληκτος ότι ο ΕΛΓΑ είναι "μπάχαλο" -και χρησιμοποιώ την έκφραση του πρώτου ομιλητή σας- και ότι ο ΕΛΓΑ χρωστάει 40 δισεκατομμύρια δραχμές. Εγώ δεν έχω αρνηθεί, και το ξέρετε πολύ καλά, σε κανένα συνάδελφο να του δώσω οποιαδήποτε στοιχεία. Γιατί όσο πληρέστερη ενημέρωση έχουμε τόσο καλύτερα μιλάμε στο Κοινοβούλιο με τη γλώσσα της αλήθειας.
Ο ΕΛΓΑ, όπως ξέρετε, έχει συνάψει ένα δάνειο με την Εμπορική Τράπεζα. Έχουν πληρωθεί ήδη δύο δόσεις από τον κρατικό προϋπολογισμό. Και οι υπόλοιπες δόσεις θα πληρωθούν από τον κρατικό προϋπολογισμό, γιατί το δάνειο αυτό είναι με την εγγύηση του ελληνικού δημοσίου. 
Επομένως μην ανησυχείτε. Τα χρήματα θα πληρωθούν από τον κρατικό προϋπολογισμό. Αυτό το δήλωσα εγώ, το δήλωσε ο κ. Χριστοδουλάκης όταν κάναμε την κοινή παρουσίαση των πέντε μέτρων για τη στήριξη των πληγέντων αγροτών, στο Υπουργείο Εθνικής Οικονομίας.
Επίσης άκουσα ότι τα ΠΣΕΑ, αργούν πολύ για την καταβολή των αποζημιώσεων. Κύριοι συνάδελφοι, είναι ακριβές αυτό που λέτε. Πράγματι τα ΠΣΕΑ καθυστερούν την πληρωμή των αποζημιώσεων.
Πρέπει, όμως, να αναρωτηθούμε γιατί; Είναι ευθύνη του κράτους; Δηλαδή φταίει η κυβέρνησή μας, γιατί καθυστερούν τα ΠΣΕΑ να καταβάλουν τις αποζημιώσεις;
Οι καταστροφές που αναφέρονται στο ζωικό ή το φυτικό κεφάλαιο, επειδή υποκρύπτουν εισοδηματικές ενισχύσεις κατά την άποψη της Ευρωπαϊκής Ένωσης, για να πληρωθούν πρέπει να υπάρχει υποβολή προγράμματος στην Ευρωπαϊκή Ένωση και έγκριση του προγράμματος αυτού. Όπως σας έχω ενημερώσει με δελτίο Τύπου, η τελευταία έγκριση, που μας έδωσαν οι υπηρεσίες της Ευρωπαϊκής Ένωσης, είναι στις 28.12.2001 και αφορούν καταστροφές από τον Ιούνιο έως το Δεκέμβριο του 1999.
Αναγνωρίζω πραγματικά την καθυστέρηση. Αλλά όπως και εσείς διαπιστώνετε, η καθυστέρηση αυτή δεν οφείλεται σε αδυναμία της Κυβέρνησής μας, Γι' αυτό ζητήσαμε στο Συμβούλιο Υπουργών Γεωργίας της 21ης Ιανουαρίου 2002 η Ένωση να μας δώσει τη δυνατότητα να πληρώσουμε προκαταβολές. Σας λέω ότι στις τελευταίες καταστροφές δώσαμε προκαταβολές και τώρα εγκαλούμεθα από την Ευρωπαϊκή Ένωση, διότι το κάναμε αυτό χωρίς την έγκρισή της. 
Ζητούμε επίσης από την Ευρωπαϊκή Ένωση να διαμορφώσετε μια ενιαία ασφαλιστική πολιτική στον αγροτικό τομέα, έτσι ώστε να μην αποζημιώνονται διαφορετικά οι Γερμανοί αγρότες από τους Έλληνες αγρότες. Γιατί τότε θα έχουμε άνιση ασφαλιστική κάλυψη, άρα ουσιαστικά άνισους κανόνες ανταγωνισμού μεταξύ των Ελλήνων και Γερμανών αγροτών.
Κύριοι συνάδελφοι, σας βεβαιώ για ένα πράγμα: Από όλα όσα μου είπατε συγκρατώ την κοινή μας αγωνία για το θέμα των ζημιών. Εκεί είναι ένα σημείο που, επιτέλους, μετά από δύο ώρες συζήτηση φαίνεται ότι μπορούμε να συμφωνήσουμε. Για όλα τα άλλα σας βεβαιώ ότι μας αδικείτε. Παραγνωρίζετε τις σοβαρές προσπάθειες που καταβάλλουμε. Σας καλώ και εσάς για το συμφέρον των Ελλήνων αγροτών, να συμπορευτούμε για να αντιμετωπίζει η αγροτιά μας λιγότερα προβλήματα.
Στη δευτερολογία μου θα μιλήσω για τα υπόλοιπα θέματα.
Σας ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία αφού προηγουμένως ξεναγήθηκαν στην Έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα εκατόν ογδόντα χρόνια από την Ελληνική Επανάσταση εξήντα επτά μαθητές και επτά συνοδοί καθηγητές από το 1ο Εσπερινό Γυμνάσιο Πειραιά. 
Η Βουλή τους καλωσορίζει.
(Χειροκροτήματα)
Επίσης, έχω την τιμή να ανακοινώσω προς το Σώμα ότι με την υπ΄ αριθμ. 411/329 από 28.1.2002 απόφαση του Προέδρου της Βουλής συγκροτήθηκε η Ειδική Διαρκής Επιτροπή Ευρωπαϊκών Υποθέσεων. 
Η σχετική απόφαση θα καταχωρισθεί στα Πρακτικά και θα κοινοποιηθεί στα μέλη της επιτροπής αυτής.
(Η προαναφερθείσα απόφαση έχει ως εξής:
ΒΟΥΛΗ ΤΩΝ ΕΛΛΗΝΩΝ
ΔΙΕΥΘΥΝΣΗ ΚΟΙΝΟΒΟΥΛΕΥΤΙΚΩΝ ΕΠΙΤΡΟΠΩΝ
Αθήνα, 28 Ιανουαρίου 2002
Πρωτ:411 
Αριθμ.
Διεκπ: 329
ΑΠΟΦΑΣΗ
ΘΕΜΑ: Σύσταση και συγκρότηση της Ειδικής Διαρκούς Επιτροπής Ευρωπαϊκών Υποθέσεων. 
Ο ΠΡΟΕΔΡΟΣ
ΤΗΣ ΒΟΥΛΗΣ ΤΩΝ ΕΛΛΗΝΩΝ
΄Εχοντας υπόψη:
1. Τις διατάξεις του άρθρου 32 Α, σε συνδυασμό με τις διατάξεις των άρθρων 29 παρ. 5 και 31 παρ. 3 και 6 του Κανονισμού της Βουλής (Μέρος Κοινοβουλευτικό),
2. τις έγγραφες υποδείξεις των Κοινοβουλευτικών Ομάδων,
α π ο φ α σ ί ζ ο υ μ ε,
συνιστούμε την προβλεπόμενη από το άρθρο 32 Α του Κανονισμού της Βουλής Ειδική Διαρκή Επιτροπή Ευρωπαϊκών Υποθέσεων για τη Ι' Βουλευτική Περίοδο, που συγκροτείται από τους Βουλευτές:
Κωνσταντίνο Βρεττό, Γ' Αντιπρόεδρο της Βουλής, Πρόεδρο και 

μέλη:
1. Αθανασιάδη Αλέξανδρο
2. Αντωνακόπουλο Παναγιώτη
3. Αρσένη Μαρία
4. Αυγερινό Παρασκευά
5. Βαθειά Ιωάννη
6. Βούλγαρη Αλέξανδρο
7. Δαμιανάκη Ευτύχιο
8. Κατσανέβα Θεόδωρο
9. Μπεντενιώτη Εμμανουήλ
10. Παπαζώη Ελισάβετ
11. Σπηλιόπουλο Κωνσταντίνο
12. Σπυριούνη Κυριάκο
13. Σφυρίου Κοσμά
14. Τσιλίκα Βασίλειο
15. Φασούλα Παναγιώτη
16. Βαρβιτσιώτη Ιωάννη
17. Γιαννάκου-Κουτσίκου Μαριέττα
18. Καλαντζάκου Σοφία
19. Καλογιάννη Σταύρο
20. Μολυβιάτη Πέτρο
21. Μπακογιάννη Θεοδώρα
22. Μπενάκη-Ψαρούδα Άννα
23. Νάκο Αθανάσιο
24. Ορφανό Γεώργιο
25. Παπαδημητρίου Ελισσάβετ
26. Πολύζο Ευάγγελο
27. Σκανδαλάκη Παναγιώτη
28. Ταλιαδούρο Σπυρίδωνα
29. Σκυλλάκο Αντώνιο
30. Δαμανάκη Μαρία
Ο ΠΡΟΕΔΡΟΣ ΤΗΣ ΒΟΥΛΗΣ
ΑΠΟΣΤΟΛΟΣ ΧΡ. ΚΑΚΛΑΜΑΝΗΣ
Κοινοποίηση:
- Γραφείο κ. Προέδρου Βουλής
- Γραφεία Κοινοβουλευτικών Ομάδων
- Αναφερόμενους κ.κ. Βουλευτές 
- Διεύθυνση Κοινοβουλευτικών Επιτροπών
- Διεύθυνση Ευρωπαϊκών Σχέσεων").

ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του Κομμουνιστικού Κόμματος Ελλάδας έχει το λόγο.
ΑΝΤΩΝΗΣ ΣΚΥΛΛΑΚΟΣ: Θα κάνω δυο-τρεις γενικές παρατηρήσεις πάνω στην ομιλία του κυρίου Υπουργού. Μίλησε για την ανάγκη να επικρατεί η εντιμότητα στις δημόσιες συζητήσεις και στις συζητήσεις στη Βουλή. Εμείς δεν έχουμε αντίρρηση και στην πολιτική αντιπαράθεση όσο χωράει να υπάρχει εντιμότητα. Όμως, ορισμένα απ' αυτά που είπε είναι προς εντελώς διαφορετική κατεύθυνση.
(Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κα ΑΝΝΑ ΜΠΕΝΑΚΗ - ΨΑΡΟΥΔΑ )
Γνωρίζετε, κύριε Υπουργέ, πώς γίνονται οι ψηφοφορίες στο Ευρωκοινοβούλιο, πώς δηλώνεται η ψήφος, πώς βγαίνει το τελικό αποτέλεσμα. Το να επιμένετε απ' αυτό το Βήμα πέρα από την παλαιότερη εκμετάλλευση που έκανε το κόμμα σας ότι δικός μας Βουλευτής τάχθηκε ενάντια στα συμφέροντα των καπνοπαραγωγών αποτελεί έντιμη κριτική απέναντί μας;
Δεύτερον, εμείς είμαστε που πρωτοστατούμε όλα αυτά τα χρόνια και λέμε ότι τα διπλοζυγίσματα στο βαμβάκι πρέπει να σταματήσουν είτε γίνονται με πέτρες είτε γίνονται με μαρμαρόσκονη. Έχουμε υποδείξει και τρόπους για να γίνεται έλεγχος, ώστε να μην έχουμε εικονική αύξηση των ποσοτήτων. Παρά ταύτα όλα αυτά τα χρόνια δεν γινόταν έλεγχος ή ο έλεγχος δεν ήταν επαρκής. 
ΓΕΩΡΓΙΟΣ ΔΡΥΣ ( Υπουργός Γεωργίας): Τώρα ελέγχονται.
ΑΝΤΩΝΗΣ ΣΚΥΛΛΑΚΟΣ: Το να μας κατηγορείτε ότι εμείς προστατεύουμε κάποιο συγκεκριμένο πρόσωπο ή δεν ασκούμε κριτική, κάθε άλλο παρά έντιμη αντιπαράθεση ανάμεσα στα κόμματά μας είναι αυτό. 
Ένα άλλο επιχείρημά σας ήταν ότι δεν "περπατάει" η δική μας πολιτική και "περπατάει" η δική σας. Αν κατάλαβα καλά πηγαίνετε στα εκλογικά αποτελέσματα και λέτε ότι εμείς παίρνουμε μικρά ποσοστά στις βουλευτικές εκλογές, ενώ εσείς παίρνετε μεγάλα ποσοστά στις βουλευτικές εκλογές από τους αγρότες. Να σας θυμίσω όλες τις σφυγμομετρήσεις το τελευταίο διάστημα όχι μόνο στην αγροτιά, αλλά και σε όλη την ελληνική κοινωνία. Δίνουν στο ΠΑΣΟΚ 22% με 23%. Τα ποσοστά δε αυτά είναι πολύ χαμηλότερα στον αγροτικό κόσμο. Οι δικοί σας είναι αυτοί που φωνάζουν. Υπάρχει αγανάκτηση και από το δικό σας κόσμο. Αν δεν το βλέπετε αυτό τότε είσθε εκτός πραγματικότητας. Νομίζω όμως ότι το ξέρετε πολύ καλά και γι' αυτό προσπαθείτε να αλλάξετε το κλίμα.
Είπατε ακόμη ότι δεν υιοθετούν οι αγρότες τη δική μας πολιτική. Εδώ έχουμε το αποτέλεσμα στην ΠΑΣΕΓΕΣ. Εδώ πρέπει να μιλήσουμε με σοβαρά επιχειρήματα. Εσείς σαν ΠΑΣΟΚ δεν αλλάξατε πρόσφατα το εκλογικό σύστημα και το κάνατε πλειοψηφικό για να μας πετάξετε έξω από τα όργανα; Το γνωρίζετε, κύριε Υπουργέ. Τώρα εάν υιοθετείται η αγροτική πολιτική του κόμματός μας -δεν λέμε ότι όλοι οι αγρότες υποστηρίζουν το σύνολο της πολιτικής μας αλλά σε σημαντικά ζητήματα της πολιτικής μας συμφωνούν- ή μέρος αυτής το γνωρίζετε, διότι έχετε πάρει επανειλημμένα τα ψηφίσματα των αγροτών. 
Και εμείς παίρνουμε από τους αγρότες και οι αγρότες παίρνουν από εμάς. Εμείς υποστηρίζουμε όλα τα αιτήματα των πανελλαδικών συσκέψεων που έγιναν πριν ξεκινήσουν οι κινητοποιήσεις. Οι αγρότες τουλάχιστον δεν υποστηρίζουν τη δική σας πολιτική. Έχετε πάει σε χωριά; Γιατί οι Βουλευτές σας δεν τολμούν αυτήν την περίοδο να πάνε στα χωριά και να ρωτήσουν τον κόσμο; 
Έρχομαι τώρα στα ουσιώδη ζητήματα. Μας ρωτάτε -και νομίζετε ότι έτσι μας στριμώχνετε- αν είμαστε υπέρ ή κατά της Ευρωπαϊκής Ένωσης και πώς κρίνουμε τις μάχες που δίνετε στην Ευρωπαϊκή Ένωση. Λέτε μάλιστα ότι σας αδικούμε, ενώ δίνετε μάχες. 
Εμείς είμαστε ενάντια στην πολιτική της Ευρωπαϊκής Ένωσης. Ξέρουμε τι ρόλο παίζει η Ευρωπαϊκή Ένωση. Αποκαλύπτουμε την πολιτική της στον κόσμο. Λέμε καθαρά ότι με τις πολιτικές που εφαρμόζονται στην Ευρωπαϊκή Ένωση δεν υπάρχει καμία πρόνοια για τον αγρότη και την αγροτική οικονομία. Δεν κρυβόμαστε πίσω από το δάχτυλό μας. Αυτό που λέμε είναι ξεκάθαρο.
Πού βρίσκετε πρόβλημα; Να επαναλάβω, όχι γιατί έτσι θα σας πείσω, αλλά γιατί αυτά που λέγονται καταγράφονται στα Πρακτικά και ένα μέρος της πολιτικής αντιπαράθεσης που γίνεται εδώ μπορεί να βγει και προς τα έξω. 
Ποια είναι, λοιπόν, η δική μας θέση; Εμείς έχουμε εντελώς διαφορετική φιλοσοφία από τη δική σας σε στρατηγικής σημασίας ζητήματα. Ποια είναι η δική σας λογική και η λογική της Νέας Δημοκρατίας; Η απελευθέρωση των αγορών. Επειδή δηλαδή με τις κοινές συμφωνίες στο εμπόριο, με τις συμφωνίες της GATT, στις οποίες προσαρμόζεται η Κοινή Αγροτική Πολιτική, απελευθερώνονται οι αγορές, λέτε ότι πρέπει να γίνουμε ανταγωνιστικοί. Σε ένα τέτοιο περιβάλλον, όπου όλο και περισσότερο θα κόβονται οι επιδοτήσεις και οι άλλες μορφές στήριξης των αγροτών σε κάθε κράτος ή σε κάθε ένωση, όπως είναι η Ευρωπαϊκή Ένωση, πρέπει να γίνουμε ανταγωνιστικοί. Λέτε ότι είναι δυνατόν να συνεχιστεί επ' άπειρον η στήριξη του αγρότη. 
Τι σημαίνουν, όμως, αυτά; Αυτά σημαίνουν συμμόρφωση και ευθυγράμμιση με την πλέον νεοφιλελεύθερη άποψη, σύμφωνα με την οποία χρειάζονται καπιταλιστικές αναδιαρθρώσεις στην αγροτική οικονομία. Για να γίνουν ανταγωνιστικές ορισμένες μονάδες στην Ελλάδα, θα πρέπει να έρθουν τα πάνω κάτω. Αυτό δεν μπορεί να γίνει με τόσο μικρό κλήρο που έχουμε ούτε με τέτοια στήριξη από την Κυβέρνηση, δηλαδή χωρίς έργα και κατάλληλες υποδομές. Άρα, χρειαζόμαστε μεγάλες καλλιεργητικές μονάδες, μονάδες κλίμακας. Αυτή είναι η λογική μας. 
Τέτοιες μεγάλες μονάδες υπάρχουν στις ΗΠΑ, όπου ο μέσος κλήρος είναι δύο χιλιάδες στρέμματα, καθώς επίσης και σε άλλες χώρες. Η λογική της Ευρωπαϊκής Ένωσης και η δική σας λογική είναι να καταστραφούν τα μικρά νοικοκυριά και στην Ελλάδα. Αυτό έχει γίνει σε άλλες χώρες. Παραδείγματος χάριν στις βόρειες χώρες αυτό έχει γίνει στην κτηνοτροφία. Έχουμε πλέον μεγάλες κτηνοτροφικές μονάδες. Πρέπει δηλαδή να μην υπάρχουν μικρές μονάδες, να περάσουν στους τσιφλικάδες, στους μεγάλους επιχειρηματίες, οπότε να υπάρχει ανταγωνιστικότητα. Σε αυτό στοχεύουν όλες οι αλλαγές που γίνονται στον Κανονισμό. Δεν είναι μόνο πολιτική δική σας. Είναι η πολιτική ολόκληρης της Ευρωπαϊκής Ένωσης και των άλλων χωρών. 
Μας λέτε ότι αυτός είναι ο μόνος δρόμος. Εμείς, όμως, λέμε ότι υπάρχει και άλλος δρόμος. Υπάρχει τρόπος να στηρίξουμε το μικρομεσαίο αγρότη και να φτιαχτούν μεγάλες καλλιεργητικές μονάδες μέσα από συνεταιρισμούς. Οι συνεταιρισμοί βέβαια να μην παρουσιάζουν την εικόνα που κατάντησαν να έχουν επί δικής σας θητείας. Όχι να βουλώνουν τρύπες ή να αυξάνουν το προσωπικό, να καταχρεώνονται, για να παίξουν κάποιον κοινωνικό ρόλο, και εσείς να μην τους δίνετε χρήματα. Γνωρίζετε πολύ καλά ότι σε μερικές περιπτώσεις υπάρχει και διαφθορά. Δεν θέλουμε τέτοιους συνεταιρισμούς. Θέλουμε παραγωγικούς συνεταιρισμούς, που να αξιοποιούν και βιομηχανικά τα αγροτικά προϊόντα. Θέλουμε δηλαδή κάθετη αξιοποίηση. Αυτή είναι η δική μας λογική. 
Η δημιουργία τέτοιων συνεταιρισμών χρειάζεται άλλου είδους κυβερνήσεις και διαφορετικό συσχετισμό πολιτικών δυνάμεων. Εσείς, παρ' όλο που τα λέγατε αυτά πριν από το 1981, δεν πρόκειται να τα κάνετε. Τώρα τα έχετε ξεχάσει. 
Μέχρι τότε να στηρίξουμε το μικρομεσαίο αγρότη και αν περισσεύει αγροτικός πληθυσμός λόγω εκμηχάνισης της παραγωγής θα έπρεπε να έχουμε τέτοια ανάπτυξη στην Ελλάδα, ώστε να απορροφηθεί σε άλλες δουλειές στην πόλη, σε εργοστάσια, σε επιχειρήσεις. Αυτή είναι η δική μας λογική η οποία είναι σε αντίθετη κατεύθυνση. Αυτό προϋποθέτει όμως για μας σχεδιασμό, στήριξη των συνεταιρισμών. Από τη στιγμή που η Ευρωπαϊκή Ένωση ακολουθεί τη λογική της καπιταλιστικής αναδιάρθρωσης στην αγροτική οικονομία και ακολουθεί το γενικό ρεύμα και εσείς υποτάσσεστε σε αυτήν, θα μας βρίσκετε πάντα αντίθετους. Ομολογήστε τουλάχιστον ότι υπάρχουν δύο δρόμοι και ότι ο δρόμος ο δικός μας δεν μπορεί να πραγματοποιηθεί. Δεν μπορεί ο συνεταιρισμός να παίξει το ρόλο και μόνο ο τσιφλικάς μπορεί να είναι βιώσιμη καλλιεργητική μονάδα.
Τώρα για τις μάχες που δίνετε στην Ευρωπαϊκή Ένωση και ότι πρέπει να καμαρώνουμε για τις μάχες. Υπενθυμίζω μια ακόμη φορά: Γιατί καταργήσατε με δική σας υπογραφή και υπογραφή της Νέας Δημοκρατίας το δικαίωμα του βέτο στην Kοινή Aγροτική Πολιτική; Γιατί δεχθήκατε; Είμαστε η μόνη χώρα που έχει 20% αγροτικό πληθυσμό. Καμία άλλη χώρα δεν έχει τόσο. Για ποιο λόγο λοιπόν δεχθήκατε να παίρνονται κατά πλειοψηφία οι αποφάσεις; Και τι κάνετε πολύ συχνά; Άλλες φορές δεν φέρνετε ούτε αντιρρήσεις και άλλες φορές βάζετε κάποια αιτήματα τα οποία απορρίπτονται και δεν έχετε βεβαίως τους απαραίτητους συμμάχους, γιατί ο καθένας κοιτάει το συμφέρον του. Και μας λέτε, το πάλεψα αλλά δεν πέρασε. Και εμείς λέμε έτσι όπως οδηγείται η αγροτική οικονομία κανένα προϊόν πλέον δεν μπορεί να καλλιεργήσει ο Έλληνας αγρότης. Δεν θα έπρεπε κανονικά μια χώρα από τις δεκαπέντε που έχει τόσο μεγάλο αγροτικό πληθυσμό να έχει ειδική μεταχείριση; Και αν δεν δέχονται οι εταίροι μας την ειδική μεταχείριση, γιατί δεν βάζετε βέτο σε άλλα θέματα εκτός αγροτικής οικονομίας που διατηρούμε ακόμη το δικαίωμα; Ας γίνουμε και κακοί στους εταίρους μας χάριν των αγροτών. Έχετε τέτοια κότσια; Σε ποιο ζήτημα σηκώσατε το ανάστημα για να σηκώσετε το ανάστημα υπέρ των αγροτών στις μάχες που δήθεν δίνετε μέσα στην Ευρωπαϊκή Ένωση. 
Τώρα μιλάτε για την ανάπτυξη -ακούσαμε και τον Πρωθυπουργό ακούσαμε και σας -ίσαμε σήμερα που μιλάτε για ανάπτυξη βιώσιμη και πολυλειτουργική. Για το ποια είναι η βιώσιμη ανάπτυξη εξήγησα πριν για ποιες μονάδες θεωρείτε ότι είναι βιώσιμες. 
Για το πολυλειτουργική από αυτά που είπε ο κύριος Πρωθυπουργός και από αυτά που ακούμε ξέρετε πολύ καλά ότι ένα μεγάλο μέρος της αγροτιάς πλέον δεν μπορεί να ζήσει από το χωράφι ή από την κτηνοτροφία και προτείνετε αγροτουρισμό και μια σειρά άλλες δραστηριότητες λες και αυτές θα λύσουν το πρόβλημα. Ξέρετε πόσα χρόνια τα ακούμε αυτά; Ομολογείτε ότι δεν μπορεί να ζήσει από τις καλλιέργειες και μας προτείνετε άλλα πράγματα, τα οποία όμως δεν περπατάνε, στην πράξη είναι απλώς για προπαγάνδα για να ξεγελάτε τους ευκολόπιστους. 
Εμείς παρακολουθούμε και μαζεύουμε στοιχεία τα οποία δεν τα ωραιοποιούμε ούτε προσπαθούμε να μπερδέψουμε τον κόσμο. Θέλουμε να τον ξεμπερδέψουμε σε σχέση με τα χρήματα που έρχονται από την Ευρωπαϊκή Ένωση και με ποια ανάπτυξη μπορεί να υπάρξουν με αυτά τα χρήματα.
Μιλήσατε για 11 τρισεκατομμύρια. Προφανώς δεν βάζετε μόνο το κοινοτικό πλαίσιο στήριξης αλλά βάζετε και τις ενισχύσεις και από το ΦΕΟΓΚΑ και από το γεωργικό ταμείο. Εάν δούμε τώρα όμως τι ποσά πηγαίνουν για την ανάπτυξη μόνο το 12% θεωρητικά πηγαίνει για την ανάπτυξη. Είναι 900 δισεκατομμύρια περίπου το χρόνο για επιδοτήσεις για ενισχύσεις και για τα έξι-επτά χρόνια της "ΑΤΖΕΝΤΑ 2000" είναι 907 δισεκατομμύρια για ανάπτυξη. Από αυτήν όμως την ανάπτυξη των 907 δισεκατομμυρίων το 54% είναι για πρόωρες συντάξεις, για εξισωτικές αποζημιώσεις, για αγρανάπαυση, για να φυτεύουν ακακίες. Δεν είναι για ανάπτυξη. Ένα μικρό μέρος, δηλαδή μόνο το 5% του συνόλου των χρημάτων, για τα οποία λέτε και τα οποία δεν είναι τόσα, πηγαίνουν για ανάπτυξη. Και τι είδους ανάπτυξη;
Πρώτα-πρώτα αυτό που έχει ανάγκη η χώρα μας, λόγω λειψυδρίας, είναι τα εγγειοβελτιωτικά έργα. Τα χρήματα που δίνετε είναι ελάχιστα, δεν μπορούν ούτε τα υπάρχοντα έργα να διατηρηθούν. Το ένα είναι αυτό. Το δεύτερο είναι ποιοι θα πάρουν αυτά τα χρήματα. Τα παίρνουν οι συνεταιρισμοί τα χρήματα; Αφού δεν μπορούν να βάλουν το ίδιο κεφάλαιο, την ίδια συμμετοχή γιατί είναι καταχρεωμένοι. Ο μικρός αγρότης δεν μπορεί να μπει στα προγράμματα. Οι νέοι αγρότες δεν μπαίνουν σχεδόν κανένας στα νέα προγράμματα που έχετε, γιατί δεν έχει προοπτική η αγροτική οικονομία. Επομένως τα παίρνουν οι ισχυρότεροι επιχειρηματίες στον αγροτικό τομέα. Τέτοια ανάπτυξη δεν προχωράει και όπου προχωρήσει, είναι για τους ισχυρούς και όχι για τους μικρομεσαίους.
Θα τελειώσει με δυο -τρεις παρατηρήσεις σε επί μέρους ζητήματα. 
Ειπώθηκαν πολλά και από τους εισηγητές, θα πουν και άλλα στη δευτερολογία τους. Εγώ θα ήθελα να μας ξεκαθαρίσετε ορισμένα πράγματα και να μας απαντήσετε. Η κριτική που κάνουμε εμείς για τις αποζημιώσεις από την πρόσφατη θεομηνία, πέρα από τα άλλα, συγκεντρώνεται στο ότι δεν έχετε πει τι ποσοστό αποζημίωσης θα δώσετε για το κεφάλαιο που έπαθε ζημιά, είτε φυτικό είτε κτηνοτροφικό είτε ζωικό κεφάλαιο. Έχετε πει γενικώς ότι θα ζητήσετε λεφτά από την Ευρωπαϊκή Ένωση, δεν το έχετε ξεκαθαρίσει. Και οι περισσότερο κατεστραμμένοι είναι αυτοί που θα έχουν για πολλά χρόνια αυτή τη ζημιά. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Μία μικρή ανοχή, όπως δόθηκε σε όλους.
Το δεύτερο που δεν έχετε ξεκαθαρίσει είναι τι θα γίνει με τα χαμηλότοκα δάνεια με επιδοτούμενο επιτόκιο. Έχετε πει ότι θα γλιτώσουν μόνο τους τόκους υπερημερίας μέχρι να πάρουν την προκαταβολή από την αποζημίωση και αυτοί και οι άλλοι που έπαθαν ζημιά μόνο ως προς την παραγωγή τους και όχι στο κεφάλαιό τους. Αυτά τα ζητήματα πρέπει να μας τα ξεκαθαρίσετε και όσον αφορά τη ρύθμιση των χρεών και όσον αφορά τα δάνεια.
Το δεύτερο ζήτημα σε σχέση με τον καπνό. Η κριτική μας ισχύει. Έχετε δώσει μία αναστολή για τρία χρόνια για να αρχίσουν να κόβονται οι επιδοτήσεις. Υπάρχει ημερομηνία θανάτου για τους καπνοπαραγωγούς. Αφήνετε να εννοηθεί όμως ότι μετά από τρία χρόνια το παζαρεύετε, το προσπαθείτε, μπορεί να δοθεί και νέα παράταση. Είναι ή δεν είναι αλήθεια -εξηγείστε μας- ότι μέσα στο πρώτο εξάμηνο του 2002 θα έρθει η απόφαση της κομισιόν, οριστική πρόταση για το καθεστώς του καπνού σε βάρος των καπνοπαραγωγών και είστε υποχρεωμένοι να πείτε ναι ή όχι και είστε έτοιμοι να πείτε ναι; Εξηγείστε μας αν είναι έτσι ή δεν είναι έτσι τα πράγματα. 
Μας μπερδέψατε με την ημιεπιλέξιμη παραγωγή στο βαμβάκι και με τις τιμές. Πείτε μας τι τιμή προβλέπετε για το βαμβάκι. Εμείς στηριζόμαστε σε στοιχεία από τις δικές σας υπηρεσίες. Και, δεύτερον, εξηγείστε μας ποια θεωρείτε μη επιλέξιμη και δεν θα πάρουν την επιδότηση. Είναι αυτοί που για πρώτη φορά ξαφνικά εμφάνισαν καλλιέργεια σήμερα ενώ δεν καλλιεργούσαν ποτέ βαμβάκι; Όλοι οι υπόλοιποι θα πάρουν, που είναι στο μη επιλέξιμο; 
Θα τελειώσω με μία παρατήρηση σε σχέση με τους αγώνες που γίνονται. Οι αγώνες που σήμερα γίνονται και θα επεκταθούν τις επόμενες μέρες, γίνονται από τη βόρειο Ελλάδα μέχρι και νησιά. Η αγανάκτηση δεν μετριέται πάντοτε με τον αριθμό των τρακτέρ και κάνετε τη δουλειά σας με τα κολπάκια που τους στέλνετε στα εκκοκκιστήρια να μη χάσουν τις προθεσμίες. 
Εγώ θα ήθελα να σημειώσω το εξής. Θα επανέλθουμε στην ποινικοποίηση των αγώνων; Εδώ ψηφίσαμε ένα νομοσχέδιο, μία τροπολογία, που σταμάτησαν εκείνες οι κατάπτυστες δίκες, τα αγροτοδικεία σε βάρος των αγροτών, που είχαν πάρει μαζικό χαρακτήρα. Συμφωνήσαμε όλα τα κόμματα. Όμως, μετά την ψήφιση εκείνου του νόμου έχουν γίνει και άλλες κινητοποιήσεις και έχουμε καινούριες μηνύσεις και αρχίζουμε καινούρια αγροτοδικεία. Εδώ σας φέρνω από τα Τρίκαλα δέκα άτομα στη μία υπόθεση, τα οποία κατηγορούνται για παρακώλυση συγκοινωνιών, γιατί για δέκα λεπτά έκλεισαν συμβολικά με τα οχήματά τους το δρόμο Τρικάλων-Λάρισας, αν δεν κάνω λάθος. 
Θα δικαστούν στις 26 Μαρτίου και στις 27 Μαρτίου θα δικαστούν άλλοι δέκα. Ακούστε για ποιο λόγο. Γιατί έκαναν συλλαλητήριο με τρακτέρ στην κεντρική πλατεία των Τρικάλων, παρέταξαν τα τρακτέρ γύρω από την πλατεία και παρεμποδίστηκε η συγκοινωνία. Πού να τα έβαζαν; 
Μήπως αρχίζουμε νέα βιομηχανία; Τότε να πάρετε μέτρα και εσείς και ο Υπουργός Δικαιοσύνης. Εύχομαι αυτό να μην είναι γενική κατεύθυνση και να μην έχει δοθεί γενική εντολή στους εισαγγελείς να ακολουθηθεί μια τέτοια τακτική. Είδωμεν: Γιατί όταν βλέπετε να φεύγει το χαλί κάτω από τα πόδια, καταφεύγετε σε τέτοιες μεθόδους.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, ο Βουλευτής κ. Σήφης Βαλυράκης ζητά ολιγοήμερη άδεια απουσίας στο εξωτερικό. Εγκρίνει η Βουλή;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς η Βουλή ενέκρινε τη ζητηθείσα άδεια.
Ο Κοινοβουλευτικός Εκπρόσωπος της Νέας Δημοκρατίας κ. Σαλαγκούδης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κυρία Πρόεδρε, οι αγρότες βιώνουν στο πετσί τους την ανικανότητα και την αναλγησία μιας πραγματικά παράλυτης Κυβέρνησης. Η χορτασμένη, τρυφηλή νομενκλατούρα των διορισμένων υπευθύνων της Κυβέρνησης άφησε για πρώτη φορά -από τότε που η Νέα Δημοκρατία ενέταξε τη χώρα στην ΕΟΚ- τους αγρότες να κάνουν μαύρα Χριστούγεννα μη χορηγώντας, όπως ήταν υποχρεωμένη να το κάνει, τις επιδοτήσεις για τις παραγωγές τους, τις οποίες παρέδωσαν.
Παρά την προειδοποιητική κινητοποίηση των αγροτών πριν από τις γιορτές, καμία ευαισθησία για την πολύπαθη αγροτική τάξη δεν φάνηκε να υπάρχει στο αρμόδιο Υπουργείο και την Κυβέρνηση. Οι αντιφατικές δικαιολογίες για καθυστερήσεις των ελέγχων δεν φαίνεται να πείθουν. Μήπως η ισχυρή οικονομία του κ. Σημίτη αυτούς τους μήνες είχε ανάγκη, προκειμένου να σταθεί στα πόδια της, τις επιδοτήσεις των ταλαιπωρημένων αγροτών, αφού δεν έφθασε η προείσπραξη των τελών κυκλοφορίας;
Η Κυβέρνηση Σημίτη αποδεικνύεται πλέον επικίνδυνη για την κοινωνική γαλήνη, την οικονομία αλλά και τη ζωή των πολιτών. Σφυρίζει αδιάφορα για τις καθυστερήσεις των επιδοτήσεων. Καταστρώνει κομπίνες για την παραλαβή του βαμβακιού. Καταφεύγει σε αντιφατικές δηλώσεις και ψέματα για την τιμή του προϊόντος. Πειραματίζεται αναποτελεσματικά με τους μηχανισμούς πληρωμών των επιδοτήσεων και αποζημιώσεων, ΟΠΕΚΕΠΕ, ΕΛΓΑ. Ψηφίζει με ελαφρότητα στην Ευρωπαϊκή Ένωση δυσμενέστερους νέους κανονισμούς. Κλείνει τα μάτια στη διόγκωση των αγροτικών χρεών και τη μη εφαρμογή -έστω και ανεπαρκούς- λύσης για τα πανωτόκια.
Η Κυβέρνηση Σημίτη διέφθειρε την Αγροτική Τράπεζα, που με τη σειρά της χρεοκόπησε τις συνεταιριστικές επιχειρήσεις. Κατέστρεψε -κυριολεκτικά- την αγροτική μας οικονομία δημιουργώντας τεράστιο έλλειμμα στο εμπορικό ισοζύγιο των αγροτικών μας προϊόντων. Έφθασε πραγματικά τον αγρότη στην απόγνωση και τον οδήγησε σήμερα απελπισμένο στους δρόμους με τα εργαλεία της δουλειάς του.
Εμείς είμαστε δίπλα στον αγρότη και πιστεύω ότι μαζί με εμάς είναι και όλες οι κοινωνικές ομάδες που αναγνωρίζουν τη μεγάλη προσφορά του αγρότη στο κοινωνικό σύνολο και τη σημερινή δίκαιη αγανάκτησή του.
Άκουσα προηγουμένως τον Υπουργό να καταφέρεται -βεβαίως- εναντίον του Κομμουνιστικού Κόμματος της Ελλάδας και των απόψεων και της πολιτικής του. Είναι γεγονός ότι δεν συμφωνούμε με την πολιτική του Κομμουνιστικού Κόμματος της Ελλάδας. Είναι γεγονός ότι εμείς έχουμε τον ευρωπαϊκό προσανατολισμό. Είναι, επίσης, γεγονός ότι αν η αγροτιά μας όλο αυτό το χρονικό διάστημα στάθηκε πραγματικά στα πόδια της, ήταν γιατί το 1981 ενταχθήκαμε στην τότε ΕΟΚ, σήμερα Ευρωπαϊκή Ένωση.
Είναι, όμως, επίσης γεγονός ότι ατύχησε ο Έλληνας αγρότης όταν από το 1981 και για είκοσι σχεδόν χρόνια, με μια μικρή μόνο παρένθεση, είχε κυβερνήσεις ΠΑΣΟΚ. Είχε κυβερνήσεις ενός κόμματος που λειτούργησε ανεύθυνα στον αγροτικό κόσμο, που λειτούργησε με το σκεπτικό "δος ημίν σήμερον και αύριο δεν βαριέσαι, η Ελλάδα ποτέ δεν πεθαίνει" και έτσι φθάσαμε στο σημερινό κατάντημα της αγροτιάς μας.
Σήμερα, στις δύσκολες εποχές που ζούμε, όπου μπροστά μας ανοίγεται το φάσμα της διευρυμένης Ευρωπαϊκής Ένωσης και της μείωσης των επιδοτήσεων στις συμφωνίες του Παγκόσμιου Οργανισμού Εμπορίου, είναι γεγονός ότι η αγροτιά μας δεν στέκεται δυνατά στα πόδια της, για να είναι ανταγωνιστική και να ανταπεξέλθει όπως πρέπει στις σημερινές συνθήκες. 
Τι φταίει όμως; Φταίει η Κυβέρνηση, όπως σήμερα αναγνωρίζουν οι δικοί της αγροτοσυνδικαλιστές και το επισημαίνουν με υπόμνημα που κατέθεσαν στο Συνέδριο του κόμματος. Εκεί κρούουν τον κώδωνα του κινδύνου και μιλούν για τα πραγματικά λάθη που έκαναν οι τελευταίοι Υπουργοί στις διαπραγματεύσεις στην Ευρωπαϊκή Ένωση, αλλά και στην πολιτική τους και στην υλοποίηση των οδηγιών εδώ στην ελληνική πραγματικότητα.
Μας μίλησε ο κύριος Υπουργός για αλήθεια και εντιμότητα και μας είπε για την ωραία εκείνη περίοδο του 1980. Ποια ήταν όμως η αλήθεια και η εντιμότητα αυτού του κόμματος που κυβερνά στον αγροτικό κόσμο, όταν πριν την ένταξή μας στην ΕΟΚ έλεγαν "ΕΟΚ και ΝΑΤΟ, το ίδιο συνδικάτο", "ΕΟΚ, ο λάκκος των λεόντων"; Ήταν μήπως εντιμότητα και αλήθεια όταν μετά -ξέροντας ότι οι τιμές είναι Βρυξελλών- έλεγαν τιμές Αθηνών και όχι Βρυξελών;
Αυτή ήταν η αλήθεια και η εντιμότητα με την οποία αντιμετώπιζαν τον αγροτικό κόσμο, όταν δεν φρόντισαν -τότε που οι επιδοτήσεις ήταν υψηλές ή τότε που για τα εγγειοβελτιωτικά έργα ή για την ανάπτυξη της γεωργίας είχαμε τις υψηλές επιδοτήσεις που έφθαναν μέχρι και το 90%- να δημιουργήσουμε τις κατάλληλες υποδομές στη γεωργία, για να μπορέσουμε σήμερα πραγματικά να έχουμε μία ανταγωνιστική γεωργία.
Δυστυχώς όλα αυτά δεν τα κάναμε, αλλά μήπως λειτουργήσαμε με σύνεση το τελευταίο χρονικό διάστημα; "Δώσαμε μάχες", είπε ο κύριος Υπουργός στην Ευρώπη. Ποιες μάχες δόθηκαν, όταν κάποιος προκάτοχός του Υπουργός είπε για τα εννέα εκατομμύρια περίπου στρέμματα στάρι που είχαμε ότι είναι πολλά, ότι δεν μας χρειάζονται και τα έκανε εξίμισι εκατομμύρια; Αυτό είχε ως άμεσο αποτέλεσμα -φέτος, που έχουμε περισσότερα από επτάμισι εκατομμύρια- να παίρνουν οι αγρότες μας πολύ χαμηλότερη επιδότηση κατά στρέμμα στα σιτηρά, την οποία ακόμα δεν έχουν πάρει παρά μονάχα σε ένα ελάχιστο ποσοστό που δεν φτάνει ούτε το 30%.
Μήπως, όμως, έδωσαν μάχες για τον κανονισμό του βαμβακιού που ταλαιπωρεί σήμερα τους βαμβακοπαραγωγούς ή για τους κανονισμούς του καπνού που τελικώς του έχουν βάλει και την ταφόπετρα μετά από τρία χρόνια χάρη σε εκείνη την οριακή ψήφο που έδωσαν τότε ο Υπουργός Υγείας της Ελλάδας στην Ευρωπαϊκή Ένωση για την αύξηση των κονδυλίων για την αντικαπνιστική εκστρατεία;
Ο κύριος Υπουργός, όμως, μας είπε σήμερα κάποια πράγματα που αφορούν άμεσα αυτήν τη στιγμή πάρα πολλούς από τους αγρότες που βρίσκονται στους δρόμους με τα εργαλεία τους. Βεβαίως φρόντισε να είναι λιγότεροι απ' αυτούς που θα εμφανιστούν αύριο και μεθαύριο, γιατί έκλεισε τα εκκοκκιστήρια την προηγούμενη εβδομάδα με το δικαιολογητικό του δήθεν ισοζυγίου, έτσι ώστε μόλις αρχίσει η κινητοποίηση των αγροτών -κυρίως εκείνων που έχουν καημό, γιατί δεν παρέδωσαν το βαμβάκι τους- να τρέχουν στα εκκοκκιστήρια αντί στη διαδήλωση και στην κινητοποίηση,. Εν πάση περιπτώσει, αυτά φροντίζει η Κυβέρνηση.
Ο κύριος Υπουργός, όμως, μας είπε εδώ κάτι καινοφανές, το οποίο από τότε που το ανέλαβε το Υπουργείο το επαναλαμβάνει δειλά-δειλά μερικές φορές και σήμερα μας το είπε σαν σίγουρο και πραγματικό. Κύριε Υπουργέ, δεν υπάρχουν ποσότητες επιλέξιμες και μη από αυτές που παρήχθησαν στο ελληνικό έδαφος. Η Ευρωπαϊκή Ένωση επιδοτεί το βαμβάκι που παράγεται εδώ, ανεξάρτητα με την εξατομίκευση η οποία είναι ελληνική πολιτική και την κάνετε εσείς. 
Μάλιστα, εκεί έχετε βαριές ευθύνες, διότι ενώ ψηφίσατε τον Κανονισμό για να μας αποδείξετε ότι ήταν καλός, είπατε "αγρότες, για το βαμβάκι θα πληρωθείτε φέτος σε μεγαλύτερη τιμή ενδεχομένως και από πέρσι". Έσπευσαν, λοιπόν, οι αγρότες να σπείρουν βαμβάκι και, αφού το φυτό έγινε μία πιθαμή, τότε ανακοινώσατε τις εξατομικευμένες ποσότητες.
Έρχεστε τώρα να τιμωρήσετε αυτούς τους αγρότες, τους οποίους εσείς προτρέψατε να σπείρουν περισσότερα στρέμματα.
Βοηθούσης και της καλοκαιρίας, των ευνοϊκών καιρικών συνθηκών για την ανάπτυξη του βαμβακιού είχαμε και αυξημένη ποσότητα. Και αφού φθάσαμε σε αυτά τα επίπεδα, δεν φροντίσατε ούτε τουλάχιστον να ενημερώσετε με εγκύκλιο για τις οργανωμένες αγορές συγκέντρωσης βάμβακος έγκαιρα. Άρχισε η συγκέντρωση του βάμβακος και σεις δυο-τρεις μέρες μετά στείλατε την εγκύκλιο για το πώς να είναι οι οργανωμένες αγορές που αυτές για να οργανωθούν -οι παλιές αλάνες να γίνουν οργανωμένες αγορές δηλαδή- χρειαζόντουσαν τουλάχιστον ένα μήνα διαδικασίες. Έτσι είχαμε ως άμεσο αποτέλεσμα αυτό το αλαλούμ στο βαμβάκι που τελικώς κατέληξε στην ταλαιπωρία των παραγωγών αλλά και στον προβληματισμό που έχουμε σήμερα σχετικά με την ποσότητα και το πού θα καταλήξει η τιμή του βαμβακιού. 
(Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Σαλαγκούδη, σας παρακαλώ τελειώστε. 
ΓΕΩΡΓΙΟΣ ΣΑΛΑΓΚΟΥΔΗΣ: Ένα πράγμα πρέπει να ξεκαθαρίσετε, κύριε Υπουργέ, απόψε. Είπατε για 1.022 τόνους που είναι μέχρι σήμερα και είπατε ότι θα υπάρξουν ποσότητες βαμβακιού μη επιλέξιμες, οι οποίες δεν θα επιδοτηθούν. Σας λέω ότι αυτό δεν μπορείτε να το κάνετε, κύριε Υπουργέ. Η Ευρωπαϊκή Ένωση επιδοτεί ολόκληρη την ποσότητα. Αν βρείτε κάποιον τρόπο θα είμαστε μαζί σας προκειμένου να πάρουν οι αγρότες υψηλότερη τιμή. Αλλά δεν βλέπω αυτός ο τρόπος να είναι δυνατόν να βρεθεί και το μόνο που κάνετε είναι να ταλαιπωρείσθε με ασκήσεις ενδεχομένως επί χάρτου και στη φαντασία σας. Μιλήστε ειλικρινά. Πείτε την πραγματική ποσότητα. Η 31η Ιανουαρίου είναι πάρα πολύ κοντά και τότε θα δούμε ποια πραγματικά τιμή θα απολαύσουν οι αγρότες μας. Όμως, κυρίως εκείνο που έχει σημασία είναι να σκύψετε με στοργή πάνω στον αγροτικό κόσμο που σήμερα χειμάζεται και να είστε σίγουροι ότι ο αγρότης κατεβαίνει στους δρόμους γιατί πραγματικά βρίσκεται σε απόγνωση και απελπισία! 
(Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Σαλαγκούδη, τελειώσατε. 
Το λόγο έχει η Κοινοβουλευτική Εκπρόσωπος του Συνασπισμού της Αριστεράς και της Προόδου κα Ξηροτύρη. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Οι αγροτικές κινητοποιήσεις εκφράζουν πραγματικά την αγανάκτηση των αγροτών μπροστά στα μεγάλα αδιέξοδα που αντιμετωπίζουν. Και βέβαια οι κινητοποιήσεις είναι ένα φυσιολογικό επακόλουθο της αγροτικής πολιτικής της Κυβέρνησης που έχει οδηγήσει στην μείωση του αγροτικού εισοδήματος, στη συρρίκνωση του αγροτικού τομέα και γενικά στην απαξίωση του αγροτικού επαγγέλματος. 
Εσείς, οι ίδιοι, η Κυβέρνησή σας, επί τόσα χρόνια, κύριε Υπουργέ, έχετε διαπαιδαγωγήσει με λανθασμένο τρόπο τους αγρότες μένοντας μόνο στα θέματα των επιδοτήσεων. Έχετε αποδιοργανώσει πλήρως τον κρατικό μηχανισμό, τη διοίκηση και τη διαχείριση των θεμάτων του αγροτικού τομέα και δεν συνειδητοποιήσατε ποτέ τα ουσιαστικά μέτρα στήριξης για τις ήπιες, δηλαδή με ήπιο τρόπο διαρθρωτικές αλλαγές, ούτως ώστε να επιτευχθεί ο εκσυγχρονισμός της ελληνικής γεωργίας, μια σωστή στροφή γιατί πραγματικά είναι δύσκολο περιβάλλον που διαμορφώνεται σήμερα. 
Εσείς όμως σήμερα, χωρίς να έχετε καμία αγροτική πολιτική, προσπαθείτε με βίαιο και ανάλγητο τρόπο να αλλάξετε τους αγρότες. Σε έναν πολυλειτουργικό τομέα, όπως είναι ο αγροτικός τομέας και για την οικονομία και για την κοινωνική συνοχή και για την αναδιάρθρωση της υπαίθρου, εσείς προσεγγίζετε τα προβλήματά του είτε με αστυνομικά μέτρα είτε με τα θέματα των πελατειακών σχέσεων είτε, όπως καταναλώσατε το μεγαλύτερο μέρος της ομιλίας σας σήμερα, ως πεδίο κομματικού ανταγωνισμού. 
Εμείς έχουμε αναφερθεί αναλυτικά και συγκεκριμένα στις λανθασμένες σας ενέργειες, στις παραλείψεις και στις καθυστερήσεις της κυβερνητικής πολιτικής και έχουμε υποστηρίξει με τη μεγαλύτερη σαφήνεια ότι το μέλλον της γεωργίας στην Ελλάδα είναι ζήτημα εθνικό και κοινωνικό και σχετίζεται με προβλήματα περιφερειακής ανάπτυξης και περιβαλλοντικής προστασίας. Μακριά από μας λοιπόν ότι δεν έχουμε καταθέσει τεκμηριωμένες προτάσεις γι' αυτό το θέμα. Δεν έχουμε τα περιθώρια ως χώρα για περαιτέρω μείωση του αγροτικού πληθυσμού με δεδομένη την αύξηση της ανεργίας, αλλά και τις δυνατότητες που έχει η χώρα για την καλλιέργεια αγροτικών προϊόντων με ποιότητα και ανταγωνιστικών προϊόντων. 
Γεννάται, λοιπόν, το ερώτημα: Ποια είναι τα αποτελέσματα της αγροτικής σας πολιτικής; Τι απέδωσαν τα δύο κοινοτικά πλαίσια στήριξης στην ενίσχυση του πρωτεύοντος αυτού τομέα; 
Στην αξιολόγηση του Β΄ Κοινοτικού Πλαισίου Στήριξης αναφέρεται ότι οι παρεμβάσεις δεν άλλαξαν καθόλου τα δεδομένα στην απασχόληση, στις επενδύσεις, στο μέγεθος του αγροτικού κλήρου, στην ηλικιακή σύνθεση του αγροτικού πληθυσμού, στο εμπορικό γεωργικό ισοζύγιο. 
Θα έχετε βέβαια υπόψη σας -θα τα καταθέσω όμως και για τα Πρακτικά της Βουλής- τα προχθεσινά αποτελέσματα της EUROSTAT, όπου η Ελλάδα, μεταξύ των κοινωνικών εταίρων, είναι η φτωχότερη χώρα και η φτωχότερη περιοχή της είναι η Ήπειρος. Έρχονται μετά η δυτική Ελλάδα, η Πελοπόννησος, η Θεσσαλία, που λέτε εσείς ότι οι αγρότες έχουν πολλά εισοδήματα κλπ. Οι φτωχότερες περιοχές της Ευρώπης είναι οι δικές μας αγροτικές περιοχές, με 50% έως 60% του μέσου κοινοτικού ΑΕΠ. 
Αυτές οι περιοχές δεν έχουν άλλη λύση, κύριε Υπουργέ, για να αναπτυχθούν, παρά να εφαρμόσετε μια αγροτική πολιτική ανάπτυξης. Και δεν έχετε κάνει τίποτα μέχρι τώρα. Και μη μας πείτε ότι αυτά τα στοιχεία δεν είναι αδιάσειστα και δεν είναι στοιχεία που πραγματικά λένε ότι καμία πολιτική απ' αυτές που εφαρμόσατε δεν έφερε ανάπτυξη. Η ελληνική ύπαιθρος, δηλαδή αυτές οι περιοχές, δεν έχουν άλλα περιθώρια, για να τους φερθείτε με παραπέρα ανάλγητο και βίαιο τρόπο. 
Με αυτά τα στοιχεία η Ευρωπαϊκή Ένωση καταλαβαίνει καλύτερα τις ορεινές περιοχές και τις αγροτικές περιοχές της Ελλάδας απ' ότι τις υποστηρίζετε εσείς. 
Η διαπραγματευτική σας τακτική απέναντι στην Ευρωπαϊκή Ένωση. Τι κάνατε; Δυσμενής αναθεώρηση του κανονισμού για το βαμβάκι, κατάρρευση των τιμών για το λάδι, δυσμενής αναθεώρηση του κανονισμού για τα οπωροκηπευτικά, αδυναμία αποτελεσματικής παρέμβασης για τον καπνό επιδείνωσαν ακόμα περισσότερο τη θέση των αγροτών. 
Έχετε μεγάλες ευθύνες για το ότι έχετε δεχθεί να υποχωρήσουν, έως να καταργηθούν, οι μηχανισμοί που θα διασφαλίζουν ένα ελάχιστο αγροτικό εισόδημα, αυτό το τελευταίο των στοιχείων που δίδει η EUROSTAT, το τελευταίο του κατώτερου εισοδήματος, απ' όλες τις χώρες και τις περιοχές της Ευρωπαϊκής Ένωσης. 
Ας πάμε στον κανονισμό για το βαμβάκι, που είναι και το μεγάλο πρόβλημα αυτήν τη στιγμή. Μπροστά στην αγωνία των παραγωγών για την τιμή που θα διαμορφωθεί από την εφαρμογή του κανονισμού ψήφισε η Κυβέρνηση και "τα κατάφερε πάρα πολύ καλά" να εξασφαλίσει τελικά πολύ χαμηλότερες τιμές από τις περσινές με την ίδια περίπου παραγωγή και υποστηρίζει έτσι ο Υπουργός, κυρία Πρόεδρε, ότι μ' αυτό το οποίο τα υπόλοιπα κόμματα και οι αγρότες λένε, δηλαδή ότι πρέπει να αλλάξει ο κανονισμός για το βαμβάκι, είναι σαν να ζητούν στην ουσία την κατάργηση του κανονισμού, του πλέον προστατευτικού συστήματος που υπάρχει στην Κοινή Αγροτική Πολιτική. Πρόκειται για μια ηθελημένη διαστρέβλωση, αφού κανείς μέχρι σήμερα δεν υποστήριξε αυτήν την κατάργηση του συστήματος των ελλειμματικών πληρωμών.
Ο Συνασπισμός ζήτησε να μην εφαρμοστεί ο Κανονισμός φέτος και είχατε αυτήν τη δυνατότητα, επειδή ψηφίστηκε μετά την έναρξη της καλλιεργητικής περιόδου. Τελικά εσείς παρατείνετε αυτήν τη στιγμή την αγωνία των αγροτών με κόλπα και αλχημείες, για να προσδιορίσετε την τελική τιμή, ελέγχετε συνεχώς και ανακοινώνετε διάφορες κατηγορίες για την παραγωγή. Η πιο προσφιλής σας είναι η παράνομη παραγωγή, αυτή με τη μαρμαρόσκονη, με την υγρασία κλπ. 
Κατ' αρχήν επιλέξατε "τα επιλέξιμα ή μη επιλέξιμα στρέμματα" και αντίστοιχα τις επιλέξιμες ή μη επιλέξιμες ποσότητες. Σήμερα μιλάτε για τις ποσότητες που έχουν τιμολογηθεί, αυτές που θα προκύψουν από τις ενστάσεις και μέχρι να γίνουν όλα αυτά χρησιμοποιήσατε το απαράδεκτο -επιτρέψτε μου να πω- κόλπο, κύριε Υπουργέ, να σταματήσετε επί μια εβδομάδα την παράδοση και να αρχίσετε και να κλείσετε στην περίοδο κορύφωσης των αγροτικών κινητοποιήσεων.
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
Θέλω και εγώ λίγο χρόνο ακόμα, κυρία Πρόεδρε.
Έτσι καταφέρατε να έχετε δύο κατηγορίες κινητοποιούμενων αγροτών, αυτούς που είναι στα μπλόκα και αυτούς οι οποίοι περιμένουν με ατέλειωτες ουρές έξω από τα εκκοκκιστήρια. Να δούμε τι θα κάνετε την Πέμπτη που αυτές οι δύο κατηγορίες θα ενωθούν, γιατί θα συνεχίσουν τον αγώνα τους.
Όσον αφορά τα θέματα των αποζημιώσεων και των ΕΛΓΑ, εγώ θέλω να πω, κύριε Υπουργέ, ότι επιτέλους πειστήκατε για την ανάγκη χρηματοδότησης του ΕΛΓΑ από τον κρατικό προϋπολογισμό - όπως διάβασα τουλάχιστον σε χθεσινή σας συνέντευξη- και δεσμευτήκατε ότι θα εξασφαλίσετε ένα ποσό από τον Κρατικό προϋπολογισμό γιατί πράγματι οι πόροι του οργανισμού δεν επαρκούσαν.
Δεν σας πείσαμε, ούτε ο Συνασπισμός ούτε τα άλλα κόμματα, όταν συζητούσαμε το πολυνομοσχέδιο. Δεν σας έπεισαν, ούτε οι φορείς των αγροτών ούτε η ΠΑΣΕΓΕΣ, ότι ο νόμος, τον οποίον φέρατε και ψηφίσατε στη Βουλή, πραγματικά δημιουργούσε πολύ περισσότερο πρόβλημα στο θέμα της αγροτικής ασφάλισης.
Εκείνο, όμως, το οποίο δε μας λέτε τώρα, κύριε Υπουργέ, -γιατί μας είπατε ότι θα βελτιώσετε το μηχανισμό καταγραφής, θα δώσετε μία πριμοδότηση στον ΕΛΓΑ, για να βοηθήσει τα ΠΣΕΑ, τα οποία δεν έχουν δυνατότητες κλπ. και είναι δική σας ευθύνη το ότι δεν υπάρχουν οι δυνατότητες κ.ο.κ.- είναι που θα βρείτε τα χρήματα, διότι δεν τα εγγράψατε στο φετινό προϋπολογισμό. Αυτό, λοιπόν, δεν μας το λέτε. Πού θα βρείτε τα χρήματα, για να συμπληρώσετε αυτό, το οποίο είπατε στη χθεσινή σας συνέντευξη;
Το άλλο θέμα είναι σε ποια χρήματα αναφερθήκατε. Αναφέρεστε σε αυτά, για τα οποία στο Συμβούλιο των Υπουργών της Ευρωπαϊκής Ένωσης σας είπαν "Κοιτάξτε να δείτε, ψάξτε τη δυνατότητα να βρείτε χρήματα από το Γ΄ Κοινοτικό Πλαίσιο Στήριξης, αφού κάνετε κάποιες αλλαγές με ευθύνη της Κυβέρνησής σας".
Το Γ΄ Κοινοτικό Πλαίσιο Στήριξης μόλις 85 δισεκατομμύρια έχει για επτά χρόνια για τις υποδομές και για τα εγγειοβελτιωτικά έργα στη γεωργία. Αυτήν τη στιγμή καταστρατηγείται συνεχώς ο σχεδιασμός του, προκειμένου να καλύψει τις τρύπες και τα ελλείμματα των Ολυμπιακών Αγώνων και των παράπλευρων έργων στην πρωτεύουσα, ενώ ο αγροτικός τομέας, όπως και η περιφερειακή ανάπτυξη, είναι οι μεγάλοι χαμένοι.
Πού θα βρείτε αυτά τα λεφτά από το Γ΄ Κοινοτικό Πλαίσιο Στήριξης; Σε αυτό πρέπει να μας απαντήσετε. Είπατε ότι θα βελτιώσετε τους μηχανισμούς διαχείρισης του συστήματος, που πράγματι έχουν πρόβλημα, αλλά σε αυτό δεν μας απαντήσατε.
Τώρα, για την Αγροτική Τράπεζα διάβασα στη συνέντευξή σας -πρώτη φορά το άκουσα αυτό- ότι δεν έχετε εσείς καμία ευθύνη και το Υπουργείο σας καμία δικαιοδοσία όσον αφορά το ιδιοκτησιακό καθεστώς της Τράπεζας. Η Τράπεζα αυτήν τη στιγμή ακόμη ανήκει κατά 80% στο κράτος.
ΠΡΟΕΔΡΕΥΟΥΣΑ (Άννα Μπενάκη-Ψαρούδα) : Κυρία Ξηροτύρη, σας παρακαλώ να συντομεύετε.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ : Κυρία Πρόεδρε, τελειώνω.
Από εκεί και πέρα λέτε παρακάτω -αυτή είναι μία άλλη αντίφαση- ότι θα παρεμβαίνετε μέσω αυτής της ιδιωτικοποιημένης επιχείρησης, μέσω του ιδιώτη-μάνατζμεντ και του ιδιώτη που θα πάρει την Τράπεζα, θα χαράσσετε και θα υλοποιείτε την αγροτική σας πολιτική. Δεν γίνονται αυτά τα πράγματα, κύριε Υπουργέ.
Σ' ένα τελευταίο που θέλω να αναφερθώ, είναι ακόμη όσον αφορά κάποια θέματα, που είπατε για την ολοκληρωμένη γεωργική διαχείριση. Δεν υπάρχει τέτοιο πράγμα δεν έχει κάνει τίποτα. Σας έχουμε κάνει πάρα πολλές φορές κριτική. Η βιολογική γεωργία και τα άλλα μέτρα αξιοποίησης των συγκριτικών πλεονεκτημάτων της χώρας μας βρίσκονται πάρα πολύ πίσω. Τελευταίο από όλα τα άλλα κράτη-μέλη της Ευρωπαϊκής Ένωσης.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εισερχόμεθα στο στάδιο των δευτερολογιών.
Το λόγο έχει ο κ. Στριφτάρης.
ΣΠΥΡΙΔΩΝ ΣΤΡΙΦΤΑΡΗΣ: Κυρία Πρόεδρε, ο κύριος Υπουργός έφθασε στα όρια της συκοφαντίας και της λασπολογίας λέγοντας από αυτό το Βήμα ότι ο Ευρωβουλευτής του KKE κ. Κόρακας ψήφισε την τροπολογία για τη μείωση των επιδοτήσεων. Καταθέτω στα Πρακτικά της Βουλής τα Πρακτικά του Ευρωπαϊκού Κοινοβουλίου που δείχνουν την ψηφοφορία, κύριε Υπουργέ. 
(Στο σημείο αυτό ο Βουλευτής κ. Στριφτάρης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Κανένας σε αυτό το Κοινοβούλιο δεν δικαιούται να αμφισβητεί την εντιμότητα των κομμουνιστών, κύριε Δρυ. Όσοι το έκαναν στην ιστορία ήταν απλοί συκοφάντες και ψεύτες.
Καταθέτω ακόμη και την ερώτηση που έκανε ο κ. Κόρακας στο Ευρωκοινοβούλιο ακριβώς για αυτό το θέμα. 
(Στο σημείο αυτό ο Βουλευτής κ. Στριφτάρης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Καταθέτω, επίσης, κύριε Δρυ, τη συνέντευξη του κ. Φίσλερ.
(Στο σημείο αυτό ο Βουλευτής κ. Στριφτάρης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Και τώρα ποιον να πιστέψω εγώ : Εσάς ή τον κ. Φίσλερ που λέει ότι μετά την ομόφωνη απόφαση στο Γκέτεμποργκ οι επιδοτήσεις των καπνών θα δρομολογηθεί η μείωσή τους. Τα καταθέτω και αυτά.
Ποιος λέει ψέματα και ποιος αποπροσανατολίζει, κύριε Υπουργέ; Πάρτε το καλά χαμπάρι δεν είναι οι κομμουνιστές. Άλλα σας ρωτάμε, άλλα σας επερωτάμε, και άλλα μας απαντάτε.
Σας ρωτάω, λοιπόν, για το λάδι. Ευνοείται ή δεν ευνοείται με τον καθορισμό των ζωνών, όπως έγιναν και όπως καθορίστηκε η ατομική ποσόστωση -αν θέλετε- στον κάθε παραγωγό, τους κλέφτες και τους λωποδύτες, οι οποίοι δεν έχουν χίλια κιλά λάδι, αλλά έχουν πεντακόσια και εσείς τους λέτε ότι θα πάρετε προκαταβολή για την επιδότηση στα εννιακόσια. 
Το ίδιο και σε αυτούς που έχουν χίλια εκατό κιλά πραγματική παραγωγή. Για το βαμβάκι, κύριε Υπουργέ, τελικά δεν συμφωνήσατε με αυτό που είπατε και δε συμφώνησε και κανένας. Γι' αυτούς που είχαν σπείρει σιτάρι, πήραν διπλή επιδότηση και ζητούν και για το βαμβάκι. Αν έχουν παράγει βαμβάκι πρέπει να τους επιδοτήσετε. Εάν δεν έχουν πάρει σιτάρι να τους πάτε φυλακή, αν δηλαδή ζητούν παράνομη επιδότηση από το σιτάρι. Έτσι είναι η τίμια λογική και οι τίμιες εξηγήσεις και όχι εκ των υστέρων να συμφωνείτε να μην πάρουν επιδότηση. Αναγκάστηκαν να δηλώσουν και σας το είπα και στην πρωτολογία μου, εσείς τους επιβάλατε. Δήλωναν πενήντα και τους γράφατε σαράντα δύο. Δήλωναν εκατό, τους γράφατε ογδόντα πέντε και το αποτέλεσμα ήταν αυτό, εκτός και αν ισχυρίζεσθε αυτό που είπαν τα παπαγαλάκια σας στην επαρχία, ότι το παραπάνω βαμβάκι ήρθε από την Τουρκία. Αυτό λένε τα παπαγαλάκια σας στη Θεσσαλία και στη Μακεδονία. Πείτε το και εσείς, αν είσθε τίμιος και ειλικρινής. Δεν ξέρετε από πού προήλθε το βαμβάκι το μη επιλέξιμο. Ποιος το γέννησε, ο θεούλης το έστειλε; Εάν δεν υπάρχει, βεβαίως να μην επιδοτηθεί, αλλά θα επιδοτηθεί και βαμβάκι που δεν υπάρχει. Γιατί σας είπα ότι υπάρχουν παραγωγοί που καλλιέργησαν εκατό και δήλωσαν εκατόν πενήντα στρέμματα και υπάρχουν και παραγωγοί τίμιοι και καλοί που είχαν εκατό και τους αναγκάσατε να δηλώσουν ογδόντα πέντε. Τα δεκαπέντε αυτά θα τους πείτε ότι δεν είναι επιλέξιμα. Γι΄αυτά σας επερωτήσαμε και ούτε οι εκτιμήσεις που κάνετε μας ενδιαφέρουν. Αυτό που σας επερωτάμε είναι ακριβώς τούτο: Αυτός ο κανονισμός, που τον χειροκροτήσατε, είναι χειρότερος από τον προηγούμενο, ναι ή όχι; Εάν ήταν ο ίδιος κανονισμός ο περσινός και η παραγωγή μας ήταν χίλια διακόσια πενήντα, που είναι τα τελευταία πέντε έξι χρόνια περίπου, όπως είπατε και για το λάδι -και θα σας πω για το λάδι, για την παραγωγή και την ποσότητα- θα έπαιρναν την ίδια επιστροφή οι παραγωγοί ή θα έπαιρναν 40 δραχμές λιγότερο. Αυτό παλεύουν και αυτό πρέπει να καταλάβετε, ότι παλεύουν για να αλλάξει ο κανονισμός. Δεν παλεύουν για να πάρουν 3 ή 5 δραχμές παραπάνω φέτος και του χρόνου να τα πληρώσουν διπλά και τριπλά. Αν δεν τα καταλαβαίνετε αυτά, κύριε Υπουργέ, λυπάμαι, γιατί δεν θα καταλάβετε ποτέ και νομίζουμε ότι είναι διέξοδος. Δεν είναι διέξοδος, κύριε Υπουργέ, στην αγροτική οικονομία να επικαλούμαστε την ανταγωνιστικότητα των αγροτικών προϊόντων και να παίρνουμε όλα εκείνα τα μέτρα που αποτρέπουν την ανταγωνιστικότητα; Είτε το θέλουμε είτε δεν το θέλουμε ο μικρός και κατατεμαχισμένος κλήρος αυξάνει το κόστος παραγωγής. Είπε ο Κοινοβουλευτικός μας Εκπρόσωπος ότι υπάρχουν δύο τρόποι. Εσείς διαλέξατε τον έναν και το λένε μονόδρομο. Είναι αυτός που διάλεξαν και τα αφεντικά σας στην Ευρωπαϊκή Ένωση. Μεγάλα αγροτικά, ατομικά νοικοκυριά. Ο κ. Τζουμάκας έλεγε στους αγρότες της Καρδίτσας, καλά αγρότες είσθε εσείς με σαράντα στρέμματα;
Πόσα ήθελε να έχουν, αφού τόσος είναι ο μέσος κλήρος της Ελλάδας. Από πού ήθελε να τα βρει παραπάνω; Το ίδιο φυσικά έλεγε και ο κ. Ανωμερίτης, το ίδιο λέτε και εσείς τώρα, το ίδιο θα πει και ο επόμενος, το ίδιο θα ισχυριστείτε και εσείς και οι επόμενοι, εάν πραγματικά οι αγρότες -και εδώ δεν θέλουμε να τους χαιδέψουμε τα αυτιά, σ' αυτό θα τους κατακρίνουμε- συνεχίσουν να σκύβουν το κεφάλι, όπως το σκύβει ο πρόεδρος της ΠΑΣΕΓΕΣ και της ΔΙΔΑΣΕΠ. Στη ΓΕΣΑΣΕ αποχωρήσαμε, γιατί είναι ένα νόθο κατασκεύασμα άσχετων πλειοψηφιών, που γράφουν στα πρακτικά τους και θέλατε να νομιμοποιήσουμε τέτοια εκλογή ότι εγγεγραμμένοι εξήντα δύο ψήφισαν ενενήντα πέντε;
Εάν εσείς έχετε συνηθίσει έτσι, εμείς τουλάχιστον ούτε τον ελληνικό λαό θέλουμε να διαπαιδαγωγήσουμε έτσι, ούτε να έχουμε αυτήν την κατάντια να κάνει γενική συνέλευση η ΠΑΣΕΓΕΣ με είκοσι έξι άτομα. Και αν θέλετε -σας το έχω προτείνει και άλλη φορά- κόψτε τους την επιδότηση, γιατί οι παραγωγοί δεν γνωρίζουν ότι ο ΕΛΓΑ επιδοτεί αυτούς τους καρεκλοκένταυρους.
Κόψτε τους, λοιπόν, την επιδότηση και δεν είναι υποχρεωμένος κανένας να τους επιδοτεί. Εάν είναι ικανοί να υπερασπίσουν τα συμφέροντα των αγροτών, θα ανταποκριθούν οι αγρότες και θα πληρώνουν τη συνδρομή τους στους αγροτικούς συλλόγους, στις ομοσπονδίες τους και οι ομοσπονδίες τους στις συνομοσπονδίες.
Δεν το κάνετε αυτό γιατί τους θέλετε υποτακτικούς και να' χετε άλλοθι σε κάθε συνομιλία στην εγκληματική πολιτική που ακολουθείτε με τις διεπαγγελματικές οργανώσεις.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Δύο λεπτά, κυρία Πρόεδρε.
Να τους επικαλείσθε κάθε φορά: "Κάνουμε διάλογο με την ηγεσία του συνδικαλιστικού και συνεταιριστικού κινήματος". 
Το 1982 στην εισηγητική έκθεση, στο ν.1541, θυμάστε τι γράφατε; "Επιτέλους, η ψήφος των αγροτών να είναι ίδια για όλους". Ήρθατε όμως μαζί με τη Νέα Δημοκρατία, αφού χρεοκοπήσατε τις συνεταιριστικές ενώσεις στη συντριπτική τους πλειοψηφία, με την τακτική που είπαν οι προηγούμενοι και δεν θέλω να ασχοληθώ με αυτό. Τις χρεοκοπήσατε και έχετε και προσωπική ευθύνη γι΄ αυτό, κύριε Υπουργέ, γιατί ήσασταν και μέλος της ΠΑΣΕΓΕΣ και πρόεδρος στην ένωση της Κέρκυρας, η οποία τώρα ουσιαστικά είναι κλεισμένη. Έχετε και προσωπικές ευθύνες γι' αυτά τα ζητήματα, για το πώς καταντήσατε το συνεταιριστικό κίνημα.
Δεν φτάνει όμως αυτό και σας λέμε: Δεν είναι καιρός για δημαγωγίες, για μικροπολιτικές. Είναι καιρός για ψέματα; Σας ρωτάω εγώ, δεν το είπατε αυτό. Δεν είναι καιρός για ψέματα. Είναι καιρός για αποπροσανατολισμό; Είναι καιρός να θέλουμε τους συνδικαλιστές αγρότες βουβούς; Έτσι τους θέλετε, να μη μιλάνε.
Τελειώνω με αυτό που είπατε για τα ΠΣΕΑ. Βεβαίως καταλαβαίνουμε, αλλά θέλουμε μια απάντηση ειλικρινά. Το' παν οι άλλοι, θα το πω κι εγώ. Για μια ελιά είκοσι χρονών, παραδείγματος χάρη, που θα καταστραφεί ολοσχερώς, πόση αποζημίωση θα πάρει ο αγρότης; Θα κάνετε αυτό που κάνατε με τις πυρκαγιές, δυόμισι χιλιάρικα το κομμάτι; Για μια ελιά, για την οποία θα διαπιστωθεί μετά από ένα χρόνο αν έπαθε ζημιά το 50% της, τι αποζημίωση θα δώσετε; Αυτό θέλουμε να πείτε, κύριε Υπουργέ. Δεν θέλουμε να πείτε "αύριο θα τα δώσουμε". Να πείτε σε τι ύψος θα είναι η αποζημίωση για ολοσχερή καταστροφή του αγροτικού κεφαλαίου, για το μισό, για το ?, για τα 5/10. Αυτό θέλουμε να πείτε για τις αποζημιώσεις.
(Στο σημείο αυτό κτυπάει επανηλειμμένα το κουδούνι λήξεως του χρόνου ομιλίας του κυρίου Βουλευτή)
Τελειώνω με την ανταγωνιστικότητα…
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Στριφτάρη, έχετε τελειώσει μάλλον.
ΣΠΥΡΙΔΩΝ ΣΤΡΙΦΤΑΡΗΣ: Τελειώνω, κυρία Πρόεδρε.
Κύριε Υπουργέ, ανταγωνιστικότητα χωρίς έργα υποδομής μην περιμένετε και τα ξέρετε πολύ καλά και καλύτερα από μένα αυτά τα πράγματα. Ανταγωνιστικότητα με επενδύσεις που βρίσκονται στο 1962 είτε από κοινοτικά είτε από ελληνικά προγράμματα, δεν πρόκειται να έχουμε.
Σας ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Τζέκης έχει εξαντλήσει το χρόνο του.
ΑΓΓΕΛΟΣ ΤΖΕΚΗΣ: Κυρία Πρόεδρε, έχει μείνει ένα λεπτό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Αν είναι για ένα λεπτό, αν συμφωνείτε, κύριε Υπουργέ…
ΓΕΩΡΓΙΟΣ ΔΡΥΣ (Υπουργός Γεωργίας): Δώστε του δύο λεπτά, κυρία Πρόεδρε. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Τζέκης έχει το λόγο. 
ΑΓΓΕΛΟΣ ΤΖΕΚΗΣ: Κυρία Πρόεδρε, ο κύριος Υπουργός πραγματικά μας άφησε έκπληκτους. Δεν βρήκε λέξη να πει για τους συνεταιρισμούς, για την κατάσταση στην οποία έχουν περιέλθει, ποια είναι η προοπτική τους, ποιες λύσεις θα δώσει η Κυβέρνηση και ιδίως βέβαια και για το μεγάλο ζήτημα της Αγροτικής Τράπεζας. Στα εικοσιπέντε λεπτά δεν βρήκε -πιστεύω να το κάνει στη δευτερολογία του- να δώσει κάποια στοιχεία και κάποιες προτάσεις που έχει ως Κυβέρνηση. Γιατί εμείς επιμένουμε ότι είναι προκαθορισμένη η τύχη του συνεταιριστικού κινήματος, αυτού που έμεινε, κυρία Πρόεδρε, γιατί το υπόλοιπο έχει διαλυθεί, έχει ξεπουληθεί κλπ. 
Αλλά, θα πρέπει να υπενθυμίσουμε κάτι στον κύριο Υπουργό, επειδή έκανε μία αναδρομή από το 1981 ότι το ΠΑΣΟΚ ήταν εκείνο που άλλαξε και το συνεταιριστικό νόμο. Εμείς θα πούμε ότι ήταν η αγωνιστική διεκδίκηση του αγροτικού κινήματος που άλλαξε τα πράγματα το 1981, καθιέρωσε την απλή αναλογική, καθιέρωσε ορισμένα δημοκρατικά στοιχεία. 
Μα, τι άλλαξε όμως και μέσα σε είκοσι χρόνια έχει επιβάλει αντιδημοκρατικά εκλογικά συστήματα στο συνεταιριστικό κίνημα, δηλαδή το πλειοψηφικό, έχει εισάγει τη διπλή ψήφο ανάλογα με τις μερίδες, δηλαδή με το ποσό χρημάτων που διαθέτει κάθε αγρότης και με αντιπροσώπους; Είναι δηλαδή αυτό προοδευτικό στοιχείο, είναι εκσυγχρονιστικό στοιχείο, το να γυρίζεις πίσω τριάντα χρόνια και να δικαιώνεις τη Νέα Δημοκρατία που είχε το πλειοψηφικό και όλα εκείνα τα στοιχεία, για τα οποία χρόνια πάλεψε το αγροτικό κίνημα; Επιτέλους μέσα σε αυτήν την Αίθουσα ας μην υποτιμούμε τη στοιχειώδη λογική που υπάρχει και ιδίως να μην υποτιμούμε τη στοιχειώδη λογική του αγροτικού κινήματος, των αγροτών και των κτηνοτρόφων.
Είναι αυτοί οι οποίοι σήμερα διεκδικούν να εξασφαλίσουν όχι μόνο το εισόδημά τους, αλλά ιδίως το μέλλον τους. Και πιστεύουμε ότι αυτό το μέλλον το έχουν χαράξει μέσα από τον ενωμένο αγώνα τους. Και η ταραχή που πραγματικά διαπιστώσαμε από τον κύριο Υπουργό, για πρώτη φορά το κάνει αυτό, είναι κάτω από την πίεση που αισθάνεται ο ίδιος, αλλά και ολόκληρη η Κυβέρνηση από τον ενωμένο και αποφασισμένο αγώνα των αγροτών.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Γκατζής.
ΝΙΚΟΛΑΟΣ ΓΚΑΤΖΗΣ: Κυρία Πρόεδρε, κύριε Υπουργέ, θα σταθώ πάλι στο ΕΛΓΑ. Μας είπατε μονάχα για τις υποχρεώσεις τις οποίες έχετε αναλάβει και ότι πληρώνει ο κρατικός προϋπολογισμός και μέχρι σήμερα έχει δώσει δυο δόσεις επειδή ήταν το δάνειο με την εγγύηση του δημοσίου. Έτσι ήταν ακριβώς. Αυτό αναφερόταν και μέσα στον κανονισμό του ΕΛΓΑ. Με τον καινούριο κανονισμό που έχετε βγάλει αυτήν την υποχρέωση επιδότησης, χρηματοδότησης του ΕΛΓΑ, πώς θα πληρωθούν οι νέες του υποχρεώσεις. 
Δεύτερον, μέσα στο νέο κανονισμό, οι ζημιές από χαλάζι δεν αποζημιώνονται. Τι θα γίνει με αυτό. Και τους λέτε να πάνε στις ασφαλιστικές εταιρείες. Δεν επιδοτείτε τον ΕΛΓΑ, αλλά επιδοτείτε τις ιδιωτικές ασφαλιστικές εταιρείες. Γιατί; Δεν εκφράζει αυτό πολιτική; 
Τρίτον, μας είπατε να καταγγείλουμε αν ξέρουμε, αυτούς οι οποίοι τελικά κλέβουν, τους απατεώνες. Θα σας παραπέμψω στη δήλωση του κ. Παπαδέλλη και ξέρετε τι είπε. Ότι είναι δικοί σας αυτοί οι οποίοι αποτελούν τη συμμορία της ρεμούλας στην Κρήτη. Πιάστε τους, λοιπόν. 
Θα σας αναφέρω και κάτι άλλο. Τον πρόεδρο του ΕΛΓΑ τον ξαναδιορίσατε ενώ εκκρεμεί υπόθεση εναντίον του με το 1.800.000.000 που μοίρασε προεκλογικά στην περιοχή του και υπάρχει εκεί στη μέση το Ελεγκτικό Συνέδριο. Χωρίς να βγει απόφαση τον ξαναδιορίσατε. Αυτά είναι που φαίνονται. Για να μην μπούμε στα άλλα που δεν φαίνονται.
Επίσης, ενώ έχουν πάθει οι αγρότες αυτή τη μεγάλη καταστροφή, έρχεται η Kυβέρνηση και βάζει τέλη εκτίμησης της φυτικής παραγωγής, το επαυξάνει μέχρι και 400%. Παράδειγμα στα αμπέλια που έχει πάρα πολλά η Θεσσαλία από 200 δραχμές συμμετοχή που είχε ανά στρέμμα το πήγατε στις 681,50. Είναι πολιτική αυτή; 
Ξέρετε ότι η Θεσσαλία κοντεύει να γίνει έρημος είναι και ο συμπατριώτης μας δίπλα σας ο κύριος Υφυπουργός. Στη Μαγνησία έχει ανοιχτεί ένα ρήγμα δυο μέτρα φάρδος και συνεχίζει για αρκετά χιλιόμετρα και όλοι οι γεωλόγοι που το επισκέφθηκαν λένε ότι προέρχεται από την ξηρασία. Το γεωλογικό νερό, που βρίσκεται κάτω, έχει εξαντληθεί τελείως και η γη αρχίζει να σκίζεται. Αν δεν πάρουμε μέτρα, μας διαβεβαίωσαν σε ημερίδα που έγινε ότι η Θεσσαλία θα μετατραπεί σε έρημο. Και ρωτάμε ποια είναι τα έργα υποδομής, τα οποία γίνονται στη Θεσσαλία; Τι θα γίνει τελικά με αυτά τα αρδευτικά έργα; Και επειδή δεν είναι και εκείνα επιλέξιμα από την Ευρωπαϊκή Ένωση και επειδή στο στόχαστρο της Κυβέρνησης κατόπιν αποφάσεων της Ευρωπαϊκής Ένωσης είναι να ξεκληριστεί ο αγροτικός πληθυσμός, αλλά πού να πάει, θα μπει στις ουρές των αστικών κέντρων, που έχει αυξηθεί επικίνδυνα πια το ποσοστό και η πολιτική συνεχίζεται και ο κύριος Υπουργός μας λέει ότι, δυστυχώς, οι λίγοι κομμουνιστές είναι αυτοί που μας ακολουθούν. 
Τέλος, κύριε Υπουργέ, δεν μπορείτε να επικαλείστε κάθε φορά τις εκλογές σαν κολυμβήθρα του Σιλωάμ για να ξεπλένεται κάθε αντιλαϊκή σας πολιτική, κάθε ανομία σας, κάθε τι τελικά που είναι ενάντια στα λαϊκά συμφέροντα και στο λαϊκό κίνημα. Επιτέλους. Ας σταματήσει αυτό το βιολί. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κύριος Υπουργός έχει το λόγο.
ΓΕΩΡΓΙΟΣ ΔΡΥΣ (Yπουργός Γεωργίας): Κύριοι συνάδελφοι, σας παρακολούθησα με ιδιαίτερη προσοχή στα επιχειρήματά σας είτε ως πρωτολογία είτε ως δευτερολογία. Λυπάμαι αλλά δεν είπατε τίποτα το καινούριο και δυστυχώς δεν προσπαθήσατε να μας πείτε ποιο είναι το πλαίσιο της δικής σας πολιτική, την οποία προτείνετε να εφαρμόσουν σήμερα οι ΄Ελληνες αγρότες.
Οφείλω όμως να πω, τουλάχιστον για λόγους αντικειμενικότητας, ότι η Κοινοβουλευτική σας Ομάδα παρουσίασε δύο όψεις. Τη μία όψη είχε η πλειοψηφία της ομάδας, με ήπια κριτική, με επικεφαλής τον έντιμο συνάδελφο κ. Σκυλλάκο και την άλλη όψη είχε η τοποθέτηση του κ. Στριφτάρη, τον οποίον δεν τιμούν τα επίθετα που χρησιμοποίησε. Δεν κάνω τον κόπο ούτε να τα επιστρέψω. Σας λέγω μόνο ότι δεν σας τιμούν, κύριε συνάδελφε, τα επίθετα τα οποία χρησιμοποιήσατε, και μάλιστα δεν σας τιμούν για έναν πρόσθετο λόγο, διότι είσθε γεωτεχνικός και γνωστός για αρκετά χρόνια. 
Οφείλατε, αν είχατε τη δύναμη να αντιπαρατεθείτε με πολιτικά επιχειρήματα σε αυτά τα οποία είπα εγώ, και όχι με φθηνά επιχειρήματα υβριστικού περιεχομένου για ένα πολιτικό σας αντίπαλο, ο οποίος έχει το θάρρος να προτείνει και να διατυπώνει ευθέως τα δικά του επιχειρήματα απέναντι σε αυτά τα οποία είπατε εσείς.
Αντιπαρέρχομαι, λοιπόν, όλα αυτά και σας αφήνω να κάνετε την αυτοκριτική σας. 
Παρατήρησα επίσης ότι συνεχίσατε κύριε Στριφτάρη, την επίθεσή σας, κατά του Συνεταιριστικού Κινήματος, με πρωτόγνωρα επίθετα απέναντι στις κορυφαίες συνεταιριστικές και συνδικαλιστικές οργανώσεις, οι οποίες έχουν την εμπιστοσύνη των αγροτών. Δεν είναι ανάγκη να μιλάτε με αυτόν τον τρόπο ούτε για τον Πρόεδρο της ΠΑΣΕΓΕΣ ούτε για τον Πρόεδρο της ΓΕΣΑΣΕ ούτε για τον Πρόεδρο της ΣΥΔΑΣΕ. Ούτε νομίζω ότι είναι δυνατόν στο Κοινοβούλιο, επειδή έχετε την ασυλία σας, να λέτε για την ΓΕΣΑΣΕ ότι είναι ένα νόθο κατασκεύασμα, γιατί τουλάχιστον προσβάλλετε χιλιάδες αγρότες. Υπάρχουν τα Πρακτικά στα οποία έχουν καταγραφεί αυτά τα οποία είπατε. Τουλάχιστον σεβαστείτε τους χιλιάδες αγρότες, οι οποίοι εκφράζουν την εμπιστοσύνη τους στη ΓΕΣΑΣΕ, την ΠΑΣΕΓΕΣ και τη ΣΥΔΑΣΕ.
'Ακουσα όμως και άλλα πράγματα, τα οποία ειλικρινά μου έκαναν εντύπωση, όπως για συκοφαντίες, τις οποίες είπαμε κατά συναδέλφων σας Ευρωβουλευτών. Καμιά συκοφαντία δεν είπαμε. Το ειδησεογραφικό πρακτορείο έδωσε στη δημοσιότητα πώς ψήφισαν οι ΄Ελληνες Ευρωβουλευτές και αυτή ήταν η πηγή της πληροφόρησής μου. Και ξανατονίζω ότι δεν πείθετε κανέναν με το να λέτε ότι ο δικός σας Ευρωβουλευτής πάτησε λάθος… 
ΝΙΚΟΛΑΟΣ ΓΚΑΤΖΗΣ: Ποιος το λέει αυτό; Εμείς σας δώσαμε τα Πρακτικά. 
ΓΕΩΡΓΙΟΣ ΔΡΥΣ (Υπουργός Γεωργίας): Αφήστε με να τελειώσω. 
Διάβασα στον Τύπο σχετική δήλωση. Αν βεβαίως δεν είναι έτσι, δεν έχω κανένα λόγο -σας διαβεβαιώνω γι' αυτό- να χρεώνω στο δικό σας Ευρωβουλευτή την υπερψήφιση του συγκεκριμένου Κανονισμού. Μου αρκεί τουλάχιστον σήμερα ότι όλοι οι ΄Ελληνες Ευρωβουλευτές -και οι δικοί σας Ευρωβουλευτές- καταψηφίζουν το απαράδεκτο ψήφισμα του Ευρωπαϊκού Κοινοβουλίου. Αυτό μου αρκεί, δεν χρειάζομαι τίποτα περισσότερο.
ΑΓΓΕΛΟΣ ΤΖΕΚΗΣ: Το οποίο όμως ψήφισε ο Πρωθυπουργός. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ όχι διάλογο.
ΓΕΩΡΓΙΟΣ ΔΡΥΣ (Υπουργός Γεωργίας): Βλέπετε, λοιπόν, ότι κάνετε φθηνή πολιτική; Ο Πρωθυπουργός δεν είναι μέλος του Ευρωπαϊκού Κοινοβουλίου για να ψηφίσει τη συγκεκριμένη τροπολογία. Μη δείχνετε, λοιπόν, τόσο μεγάλη άγνοια. Δεν χρειάζεται.
ΑΓΓΕΛΟΣ ΤΖΕΚΗΣ: Διαψεύστε το τότε.
ΓΕΩΡΓΙΟΣ ΔΡΥΣ (Υπουργός Γεωργίας): ΄Εχετε δικαίωμα να με διακόπτετε, αλλά όχι με τέτοιο τρόπο. 
Άκουσα επίσης, μετά τους "απατεώνες στο βαμβάκι" -έτσι είπατε εσείς, έναν καινούριο υβριστικό όρο για τους παραγωγούς του ελαιολάδου. Ήταν μία πρωτοφανής επίθεση κατά των ελαιοπαραγωγών. Γιατί αυτή η επίθεση; Δεν καταλαβαίνω. Ίσως γιατί διαπιστώνετε ότι το χάσμα μεταξύ του Κ.Κ.Ε. και των αγροτών θα μεγαλώνει ακόμη περισσότερο εξαιτίας της πολιτικής την οποία ακολουθείτε;
Όταν εσείς σήμερα, από του Βήματος αυτού αποκαλείτε "κλέφτες" και "λωποδύτες" τους παραγωγούς ελαιολάδου, χωρίς να έχετε το θάρρος να καταγγείλετε πέντε, δεκαπέντε, είκοσι ελαιοπαραγωγούς, δεν μπορείτε "να ταμπελάρετε" κατ' αυτόν το γενικό τρόπο μία ομάδα αγροτών η οποία τονίζω για άλλη μια φορά, εάν κάνει τις παραβιάσεις που εννοείται πρέπει να "τιμωρηθεί".
Φαίνεται ότι τα μηνύματα από την αποτυχημένη προσπάθεια μαζικοποίησης, την οποία προσπαθήσατε να πετύχετε τις προηγούμενες ημέρες, σας οδηγούν σε αυτήν την άδικη και υβριστική κριτική. Αλλά με ύβρεις στους αγρότες δεν μαζικοποιείται το αγροτικό συνδικαλιστικό κίνημα.
Μάλιστα, με εξέπληξε κάτι το οποίο άκουσα για πρώτη φορά. Έχω επισκεφθεί περίπου δέκα Νομούς. Αυτά που είπε σήμερα ο πρώτος εκ των επερωτώντων Βουλευτής κ. Στριφτάρης δεν τα άκουσα σε κανένα Νομό. Και ειλικρινώς, μου κάνατε και αλγεινή εντύπωση. Είπατε ότι το επιπλέον βαμβάκι ήρθε από την Τουρκία και το λένε αυτό τα "παπαγαλάκια". Αυτό το άκουσα μόνο από σας. Δεν ξέρω αν επικοινωνείτε με τα "παπαγαλάκια". Αλλά το άκουσα για πρώτη φορά. Σας ζητώ να μας πείτε ποια είναι τα "παπαγαλάκια" και σας διαβεβαιώ ότι θα πάρουμε όλα τα αναγκαία μέτρα …
ΣΠΥΡΙΔΩΝ ΣΤΡΙΦΤΑΡΗΣ: Οι Βουλευτές σας.
ΓΕΩΡΓΙΟΣ ΔΡΥΣ (Υπουργός Γεωργίας): Παρακαλώ να σέβεστε τους Βουλευτές του ΠΑΣΟΚ και δεν σας επιτρέπω με κανέναν τρόπο εσείς τουλάχιστον να μιλάτε κατ' αυτόν τον τρόπο. Δεν χρειάζεται να πω τίποτε περισσότερο. Ξέρετε πολύ καλά τι εννοώ. 
ΣΠΥΡΙΔΩΝ ΣΤΡΙΦΤΑΡΗΣ: Πέστε το.
ΓΕΩΡΓΙΟΣ ΔΡΥΣ (Υπουργός Γεωργίας): Δεν πρόκειται να σας ακολουθήσω. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Στριφτάρη, σας παρακαλώ, είμαστε στη Βουλή. Δεν είμαστε σε συνδικαλιστικό όργανο των αγροτών.
ΓΕΩΡΓΙΟΣ ΔΡΥΣ (Υπουργός Γεωργίας): Δεν μπορείτε να αποκαλείτε, κύριε συνάδελφε, Βουλευτές του ΠΑΣΟΚ "παπαγαλάκια". Για όνομα του Θεού! Επιτέλους, ποιος είστε, κύριε Στριφτάρη; Είστε γνωστός. 
ΣΠΥΡΙΔΩΝ ΣΤΡΙΦΤΑΡΗΣ: Βεβαίως, είμαι.
ΓΕΩΡΓΙΟΣ ΔΡΥΣ (Υπουργός Γεωργίας): Δεν σας επιτρέπω, λοιπόν, να τα λέτε αυτά.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, σας παρακαλώ προχωρήστε.
ΓΕΩΡΓΙΟΣ ΔΡΥΣ ( Υπουργός Γεωργίας): Κυρία Πρόεδρε, θα έπρεπε και εσείς να τον βάλετε σε τάξη γι' αυτό που είπε, διότι δεν είναι εδώ όλοι οι Βουλευτές του ΠΑΣΟΚ για να απαντήσουν. 
ΙΩΑΝΝΗΣ ΒΑΘΕΙΑΣ: Εδώ είμαστε, κύριε Υπουργέ, και μπορούμε να απαντήσουμε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, μπορείτε να απαντήσετε όπως θέλετε, αλλά και ο κ. Στριφτάρης μπορεί να απευθύνει όποιες μομφές θέλει κατά των Βουλευτών. 
ΓΕΩΡΓΙΟΣ ΔΡΥΣ ( Υπουργός Γεωργίας): Βεβαίως και ο κ. Βαθειάς και ο κ. Κοντογιαννόπουλος και ο κ. Στρατάκης που είναι εδώ, μπορούν να πάρουν το λόγο γι' αυτή την πρωτοφανή ύβρη. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, με συγχωρείτε. Μπορούσε να υπάρχει εδώ ο Κοινοβουλευτικός Εκπρόσωπος του ΠΑΣΟΚ. Δεν υπάρχει, όμως. Τι να κάνουμε.
ΓΕΩΡΓΙΟΣ ΔΡΥΣ (Υπουργός Γεωργίας): Κυρία Πρόεδρε, σας παρακαλώ. Λέγω ότι οφείλατε ως Πρόεδρος να τον ανακαλέσετε στην τάξη. Από εκεί και πέρα, είναι δικό σας θέμα.
Συνεχίζω όμως κύριε Πρόεδρε. Είναι δυνατόν να ομιλεί ο εκπρόσωπος του Κ.Κ.Ε. με έναν πρωτοφανή τρόπο κατά των διεπαγγελματικών οργανώσεων; Είπε ο κ. Σκυλλάκος, με πολύ σεμνότητα ότι δεν συμφωνεί με την ύπαρξη των διεπαγγελματικών. Αλλά γιατί αυτή η επίθεση κατά των διεπαγγελματικών οργανώσεων που αποτελεί ένα θεσμό πολύ επιτυχημένο για τη σύγχρονη αγροτική οικονομία; Είναι κατανοητό να μη συμφωνεί το Κ.Κ.Ε. με αυτό, διότι το Κ.Κ.Ε. είναι συνηθισμένο στα "πετυχημένα κολχόζ" και "πετυχημένα σολχόζ". Αυτό το κατανοώ. Αλλά πέστε ότι το μοντέλο οργάνωσης του αγροτικού χώρου και των αγροτικών επιχειρήσεων στην Ελλάδα είναι για σας τα "κολχόζ" και τα "σολχόζ". 'Ομως αυτό το μοντέλο δεν το θέλουν οι Έλληνες αγρότες. Τι να σας κάνω εγώ; Δεν μπορώ να τους πείσω ότι το "ωραίο" μοντέλο που έχετε εσείς στο μυαλό σας, κύριε Στριφτάρη, πρέπει να το πάρουν οι αγρότες της Κέρκυρας, της Καρδίτσας, της Κομοτηνής ή οποιασδήποτε άλλης περιοχής της Ελλάδος. Γι' αυτό το λόγο χαμηλώστε τους τόνους των επιθέσεων κατά των οργανώσεων του συνεταιριστικού κινήματος της χώρς.
Άκουσα βέβαια και με ιδιαίτερη, αν θέλετε, έκπληξη ότι στην πρωτολογία μου δεν ανέφερα τίποτε για τους αγροτικούς συνεταιρισμούς και για την προοπτική τους. Μα, η ερώτησή σας δεν αναφέρει πολλά. Αναφέρει δυο γραμμές στη δεύτερη σελίδα, αν θυμάμαι καλά και αναφέρεται σε τι; Αναφέρεται στην Α.Τ.Ε. Άλλο η Α.Τ.Ε. και η σχέση με τους συνεταιρισμούς και άλλο η προοπτική του συνεταιριστικού κινήματος.
Εμείς, το ΠΑΣΟΚ και η Κυβέρνησή μας, έχει όραμα για το αγροτικό συνεταιριστικό κίνημα, γιατί πιστεύουμε ότι αποτελεί εργαλείο σήμερα με το οποίο μπορούν να αντιμετωπιστούν τα νέα και σημαντικά προβλήματα, που έχει η αγροτική παραγωγή. Άλλοι είναι εκείνοι που θέλουν να χρησιμοποιούν τους συνεταιρισμούς ως βραχίονα της κομματικής τους λειτουργίας. Εμείς μακράν τέτοιων νοοτροπιών και τέτοιων συμπεριφορών. 
Κύριοι συνάδελφοι, είδα ότι ανησυχείτε ιδιαίτερα για το πώς θα πληρωθούν οι αποζημιώσεις από τον ΕΛΓΑ.
Μα, σας απήντησα πριν. Ο Υπουργός Γεωργίας και ο Υπουργός Oικονομίας δήλωσαν ότι εφόσον ο προϋπολογισμός του ΕΛΓΑ δεν μπορεί να καλύψει το μέγεθος των αποζημιώσεων, τότε θα ενισχυθεί από τον κρατικό προϋπολογισμό. Μην ανησυχείτε, λοιπόν. Περιμένετε να δείτε αν αυτά που είπαμε θα πραγματοποιηθούν. Και τότε βεβαίως, έχετε όλο το δικαίωμα, στο δημοκρατικό σύστημα που λειτουργούμε στην Ελλάδα, να κάνετε την κριτική σας. Αλλά το να γινόσαστε Κασσάνδρες πριν ακόμα αποδειχθεί η ανεπάρκεια του προϋπολογισμού του ΕΛΓΑ, νομίζω ότι δεν είναι σωστή η τακτική σας αυτή.
Κάνατε λάθος να αναφερθείτε στα τέλη εκτιμήσεων του ΕΛΓΑ. Κύριοι συνάδελφοι, η αύξηση αυτή έχει αποφασιστεί από το καλοκαίρι του 2001. Διότι τα πέντε τελευταία χρόνια, δεν είχαν αναπροσαρμοστεί τα τέλη εκτιμήσεων του ΕΛΓΑ. Ο ΕΛΓΑ έκανε έρευνα του κόστους των εκτιμήσεων και διεπίστωσε ότι αυτό είναι πολύ χαμηλότερο από το καταβαλλόμενο τέλος. Εάν αυτό το θεωρείτε ότι είναι καθοριστικό στοιχείο της πολιτικής μας, νομίζω ότι μας αδικείτε. ΄Ακουσα επίσης το ενδιαφέρον σας για τα εκτελούμενα στην Θεσσαλία έργα.
Το μεγαλύτερο έργο που γίνεται αυτήν τη στιγμή, κύριε Γκατζή -νομίζω το γνωρίζετε- είναι το έργο της ανασύστασης της λίμνης της Κάρλας, για να αναφερθούμε στα εγγειοβελτιωτικά έργα. Και νομίζω είναι ένα έργο συνολικού κόστους 60 δισεκατομμυρίων δραχμών, το οποίο με την ολοκλήρωσή του θα δώσει νέα αναπτυξιακή ώθηση στην περιοχή αυτή.
Και έρχομαι τώρα στο τελευταίο αναφερθέν θέμα, το θέμα της καταβολής των ενισχύσεων, όπου άκουσα ότι έχουμε καθυστερήσει την καταβολή των επιδοτήσεων. Φαντάζομαι μόνο από έλλειψη γνώσης του αντικειμένου μπορείτε να ομιλείτε περί αυτού. Διότι δεν είναι δυνατόν να φαντασθώ Βουλευτές του Ελληνικού Κοινοβουλίου σε επερώτηση μάλιστα, να λένε τόσα ανακριβή πράγματα. 
Το έτος FEOGA, αρχίζει στις 16 Οκτωβρίου και τελειώνει στις 15 Οκτωβρίου του επόμενου έτους. 
Ακούστε, λοιπόν, μέχρι σήμερα ποιες επιδοτήσεις κατά την άποψή σας, έχουμε καθυστερήσει.
Στα σιτηρά, κύριοι συνάδελφοι, έπρεπε να πληρώσουμε προκαταβολή 160 δισεκατομμύρια δραχμές. ΄Εχουμε πληρώσει, λοιπόν, στους τρεις μήνες 135 δισεκατομμύρια δραχμές, δηλαδή 84%. Εάν αυτό το λέτε καθυστέρηση, τότε εναπόκειται στους αγρότες μας να σας κρίνουν. Και ακόμη κάτι άλλο. Δηλώνω υπεύθυνα, κύριοι συνάδελφοι, προς όλους τους Βουλευτές ότι η όποια καθυστέρηση δεν οφείλεται στον Οργανισμό Πληρωμών. Οφείλεται σε λάθη τα οποία παρουσιάστηκαν κατά τη συμπλήρωση των δηλώσεων είτε στο επίπεδο των Ενώσεων Αγροτικών Συνεταιρισμών είτε στο επίπεδο των νομαρχιών. Και καταβάλουμε σοβαρές προσπάθειες για να διορθώσουμε τα λάθη αυτά. Σας ενημερώνω ότι μέχρι τώρα έχουν διορθωθεί χιλιάδες λάθη.
Δεύτερον, στο ελαιόλαδο ισχυρίζεσθε ότι "καθυστερήσαμε να πληρώσουμε". ΄Επρεπε να πληρώσουμε προκαταβολή 165 δισεκατομμύρια δραχμές. ΄Εχουμε πληρώσει μέχρι σήμερα 131,6 δισεκατομμύρια δραχμές, ποσοστό 80%.
Στο βαμβάκι, έπρεπε να πληρώσουμε προκαταβολές 170 δισεκατομμύρια δραχμές. ΄Εχουμε πληρώσει μέχρι σήμερα 142,2 δισεκατομμύρια δραχμές, ποσοστό 84%. 
Στον καπνό, έπρεπε να πληρώσουμε 75 δισεκατομμύρια δραχμές. 'Εχουμε πληρώσει 73,1 δισεκατομμύρια δραχμές, ποσοστό 98%. 
Εάν, κύριοι συνάδελφοι, αυτό αποτελεί "καθυστέρηση", τότε να κάνετε την αυτοκριτική σας και πείτε ότι επιτέλους κάναμε λάθος και είναι ώρα να αναγνωρίσουμε τα λάθη μας. 
Κύριοι συνάδελφοι, θα κλείσω με δύο θέματα ακόμη, γιατί δεν έχω πολύ χρόνο. Το ένα θέμα είναι η τιμή του βαμβακιού, η οποία αποτελεί το μοναδικό σας όπλο για να συσπειρώσετε κάποιους αγρότες ακόμη στην αποτυχημένη πολιτική σας. 
Το ποια θα είναι η τιμή του βαμβακιού, έχουμε απαντήσει, κύριε Σκυλλάκο, επαναλαμβάνω όμως. Ακούστε, λοιπόν: Το ποια θα είναι η τιμή του βαμβακιού εξαρτάται από την τελική παραγωγή. Εάν η τελική παραγωγή είναι 1.100.000 τόνοι, η τιμή θα είναι άλφα. Εάν είναι 1.140.000, η τιμή θα είναι βήτα. Εάν είναι 1.200.000, η τιμή θα είναι διαφορετική. ΄Αρα, λοιπόν, δεν πρόκειται εγώ σήμερα να κάνω σενάρια. Τα σενάρια είναι στους πίνακες του κανονισμού, που προσδιορίζουν σαφέστατα ποια θα είναι η τιμή του βαμβακιού, ανάλογα με την παραγωγή, την οποία θα δηλώσει η χώρα μας.
Η δική μας εκτίμηση είναι ότι δεν θα υπερβούμε το ένα εκατομμύριο εκατόν σαράντα έξι χιλιάδες τόνους. Αυτό σημαίνει ότι οι βαμβακοπαραγωγοί στην Ελλάδα θα απολαύσουν και φέτος τιμές παρόμοιες μ' αυτές που απήλαυσαν τον προηγούμενο χρόνο με ελάχιστο επίπεδο 271 δραχμές έως 285 δραχμές και σε πολλές περιπτώσεις λόγω των ηυξημένων τιμών που έδωσε το εμπόριο, θα φτάσουν τις 300 δραχμές το κιλό, άρα πολύ κοντά στην περσινή τιμή. Επομένως, και αυτό το όπλο που το υπερχρησιμοποιήσατε, αποδεικνύεται ότι ήταν άσφαιρο, ήταν ένα νεροπίστολο το οποίο σας εξέθεσε κατά τη χρησιμοποίησή του.
Έρχομαι τώρα στο θέμα των Νέων Αγροτών. Άκουσα ότι και εκεί, δεν παίρνουμε μέτρα για τους Νέους Αγρότες. Ακούστε, λοιπόν, τους αριθμούς.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Πρέπει να συντομεύετε κάπως, κύριε Υπουργέ.
ΓΕΩΡΓΙΟΣ ΔΡΥΣ ( Υπουργός Γεωργίας): Τελείωσα, κυρία Πρόεδρε και σας ευχαριστώ πολύ για την καλοσύνη σας να μου δώσετε αυτόν το χρόνο να απαντήσω. Εντάχθηκαν στο σύστημα των Νέων Αγροτών με τα κοινοτικά προγράμματα είκοσι χιλιάδες επτακόσιοι εβδομήντα επτά Νέοι Αγρότες έναντι στόχου που είχαμε εννέα χιλιάδες αγρότες, δηλαδή περίπου 2,2 φορές παραπάνω από το στόχο. Και σας λέγω και πάλι, ότι επιταχύνουμε τις διαδικασίες έγκρισης. Γιατί θέλω να γνωρίζετε, κύριοι συνάδελφοι, ότι εδώ δεν είμαστε, για να κάνουμε αντιπαράθεση με το Κομμουνιστικό Κόμμα Ελλάδας και την αποτυχημένη του αγροτική πολιτική. Είμαστε εδώ και θα είμαστε για πάρα πολύ καιρό, γιατί λύνουμε καθημερινά προβλήματα, γιατί αποδεικνύουμε ότι αποτελούμε την εγγύηση για τον αγροτικό κόσμο αυτής της χώρας που αξίζει καλύτερη μοίρα στη νέα πορεία της χώρας μας. Και λυπάμαι, γιατί, δυστυχώς, ο μόνος που δεν καταλαβαίνει τίποτα από όλα αυτά είναι το Κομμουνιστικό Κόμμα Ελλάδος. Ευχαριστώ πολύ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Σκυλλάκος.
ΑΝΤΩΝΗΣ ΣΚΥΛΛΑΚΟΣ: Θα ξεκινήσω από το τελευταίο που είπε ο κύριος Υπουργός. Αν υιοθετούν την πολιτική σας οι αγρότες, γιατί γίνονται και φέτος και όλα τα προηγούμενα χρόνια τέτοιας έκτασης κινητοποιήσεις; Γιατί σ' όλες τις σφυγμομετρήσεις ιδιαίτερα οι αγρότες βάζουν το ΠΑΣΟΚ και την Κυβέρνηση στο κατώτερο επίπεδο σε σχέση με τα αποτελέσματα βεβαίως που παίρνει συνολικά στις εκλογές; Γιατί λειτουργούν και άλλοι παράγοντες, όταν φτάνουμε μέχρι τις εκλογές.
Εν πάση περιπτώσει, δεν δέχομαι το διαχωρισμό της Κοινοβουλευτικής μας Ομάδας σ' αυτούς που επιδεικνύουν σεμνότητα και σ' εκείνους που δίνουν δήθεν χαρακτηρισμούς. Προκαλέσατε τους χαρακτηρισμούς, γιατί στην πρωτολογία, όπως και στη δευτερολογία σας, αμφισβητήσατε την εντιμότητα των στελεχών του Κομμουνιστικού Κόμματος Ελλάδος. Μάλιστα χρησιμοποιήσατε τεχνάσματα, φραστικά, αν θέλετε, για να δικαιολογήσετε αυτήν την άποψή σας.
Τι άλλο χρειάζετε να κάνουμε δηλαδή; Αφού σας δώσαμε τα πρακτικά του Ευρωκοινοβουλίου για τον κ. Κόρακα και τα διαβάσατε. Έχει εξαντληθεί το θέμα. Γιατί επιμένετε; Πώς πρέπει να χαρακτηρίσουμε την επιμονή σας; Γιατί χρησιμοποιείτε ένα επιχείρημα το οποίο δεν το είπαμε αυτήν τη στιγμή, αλλά αναγράφεται και στην επερώτησή μας σε σχέση με τους ελαιοπαραγωγούς. Λέμε: "Η χαμηλή ποσόστωση που καθόρισε ο νέος κανονισμός είχε σαν αποτέλεσμα τη νομιμοποίηση σε σημαντικό βαθμό ψεύτικων δηλώσεων και τον εκβιασμό των ειλικρινών ελαιοπαραγωγών να αποδεχθούν τις αυθαίρετες εκτιμήσεις της Κυβέρνησης." Είστε από περιοχή που έχει λάδι. Δεν ξέρετε τι γίνεται; Αφού τα ξέρετε. Αμφισβητείτε ότι συμβαίνει αυτό; Πέστε μας: "Το αμφισβητώ. Δεν υπάρχουν ειλικρινείς και μη ειλικρινείς."
ΓΕΩΡΓΙΟΣ ΔΡΥΣ (Υπουργός Γεωργίας): Κυρία Πρόεδρε, δέχεται ο κύριος συνάδελφος να κάνω διακοπή;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Δέχεστε διακοπή;
ΑΝΤΩΝΗΣ ΣΚΥΛΛΑΚΟΣ: Βεβαίως.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Υπουργέ.
ΓΕΩΡΓΙΟΣ ΔΡΥΣ (Υπουργός Γεωργίας): Κύριε συνάδελφε, επειδή είμαι από ελαιοπαραγωγική περιφέρεια, γνωρίζω πολύ καλά τι γίνεται. Εγώ εξέφρασα την έκπληξή μου για τα "κοσμητικά επίθετα" που χρησιμοποίησε ο εκ δεξιών καθήμενος συνάδελφός σας κ. Στριφτάρης λέγοντας επί λέξει "τους κλέφτες και τους λωποδύτες παραγωγούς ελαιολάδου". Εγώ είπα αυτό. Τίποτε άλλο.
ΣΠΥΡΙΔΩΝ ΣΤΡΙΦΤΑΡΗΣ: Τους καλύπτετε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε Στριφτάρη, μιλάει ο Κοινοβουλευτικός σας Εκπρόσωπος.
ΣΠΥΡΙΔΩΝ ΣΤΡΙΦΤΑΡΗΣ: Τους καλύπτετε. Το επαναλαμβάνω.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ πολύ. Δεν απαντάτε εσείς.
ΑΝΤΩΝΗΣ ΣΚΥΛΛΑΚΟΣ: Από τη στιγμή που δέχεσθε ότι υπάρχει μερίδα ελαιοπαραγωγών που κάνουν ψεύτικες δηλώσεις -το βλέπετε και στην περιφέρειά σας- σας ενοχλούν οι χαρακτηρισμοί; Δεν καταλαβαίνω. Επί της ουσίας μιλάμε. Γιατί δεν παίρνετε τα μέτρα να μη συμβαίνει αυτό;
ΓΕΩΡΓΙΟΣ ΔΡΥΣ ( Υπουργός Γεωργίας): Πήραμε μέτρα και το ξέρετε πολύ καλά. O κ. Αργύρης που είναι δίπλα μου έχει επικριθεί από το κόμμα σας για τα μέτρα που πήραμε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε Υπουργέ.
ΓΕΩΡΓΙΟΣ ΔΡΥΣ (Υπουργός Γεωργίας): Συγγνώμη, κυρία Πρόεδρε.
ΑΝΤΩΝΗΣ ΣΚΥΛΛΑΚΟΣ: Το δεύτερο θέμα είναι η δήθεν άδικη επίθεση η δική μας στις θεσμοθετημένες συνδικαλιστικές και συνεταιριστικές ηγεσίες. Πρέπει να το τονίζετε. Στις ηγεσίες στρεφόμαστε κι όχι σε όλες τις οργανώσεις, πολύ περισσότερο δε στους αγρότες. Είναι ψέματα ότι δεν θα μπορούσαν να λειτουργήσουν τα γραφεία ούτε θα μπορούσαν να βγάζουν ανακοινώσεις, εάν δεν έπαιρναν χρήματα υποχρεωτικά, που κρατούνται από τους αγρότες, εάν δεν χρηματοδοτούνταν με βάση το νόμο που ψηφίσατε; Πρωτοστατούν σε καμία κινητοποίηση, σε καμία διεκδίκηση; Δεν πρέπει, λοιπόν, να λέμε την άποψή μας γι' αυτές τις ηγεσίες; Γιατί ενοχλείστε; 
Επιπλέον είναι γνωστό ότι η ηγεσία της ΓΕΣΑΣΕ έχει εκλεγεί με νόθες εκλογές. Δεν ξέρω αν υπάρχουν και δικαστικές αποφάσεις που το αποδεικνύουν. Είμαστε όμως -όπως είστε κι εσείς- μέσα στα πράγματα και ξέρουμε πολύ καλά πώς συντάσσονται αυτά τα πρακτικά των εκλογών.
Έρχομαι σε ορισμένα ζητήματα που σας θέσαμε, τα οποία έχουν άμεση σημασία στα οποία αποφύγατε, κύριε Υπουργέ, πάλι να απαντήσετε. Ελπίζω στην τριτολογία σας να απαντήσετε. 
Πρώτον, να μας ξεκαθαρίσετε ποια παραγωγή στο βαμβάκι είναι επιλέξιμη και ποια μη επιλέξιμη. Να μας πείτε καθαρά ότι αυτήν τη θεωρούμε επιλέξιμη και συνεπώς θα επιδοτηθεί και την άλλη δεν τη θεωρούμε. Γιατί από αυτό θα εξαρτηθεί και η ποσότητα. Είτε με τον έναν τρόπο, όμως, είτε με τον άλλο, τα ίδια λεφτά θα πάρουν συνολικά οι αγρότες. Διότι εάν μειώσετε την επιλέξιμη παραγωγή θα υπάρχει λιγότερη απόδοση σε βαμβάκι σε πανελλαδικό επίπεδο, ενώ εάν συμβεί το αντίστροφο είτε με το μηχανισμό της συνυπευθυνότητας είτε με το να μην επιδοτείτε τη μη επιλέξιμη, θα οδηγηθούμε στο ίδιο ποσό χρημάτων που θα πάρουν οι Έλληνες παραγωγοί βαμβακιού. Περιμένουμε απάντηση στην τριτολογία σας.
Δεύτερον: Λέει ψέματα ο κ. Φίσλερ ότι έχετε υιοθετήσει ομοφώνως την προοπτική για τον Κανονισμό του καπνού; Στο πρώτο εξάμηνο ποια θα είναι η θέση σας σε αυτό που θα φέρει η Κομισιόν; Δεν μας απαντάτε σε αυτά τα ζητήματα.
Τρίτον, μας είπατε πάλι για τις αποζημιώσεις. Σας ρωτάμε ευθέως: Αυτοί που έπαθαν ζημιά στο φυτικό ή στο ζωικό κεφάλαιο, ζημιά η οποία θα αποκατασταθεί μετά από χρόνια -θέλουν να βάλουν καινούργα δένδρα, δεν θα έχουν παραγωγή για μεγάλο χρονικό διάστημα- τι ποσοστό αποζημίωσης θα πάρουν, τι θα γίνει με τα χρέη τους και τι θα γίνει με τα δάνεια; Δεν μας απαντάτε. Το κρύβετε. Κι αυτό δείχνει ότι δεν έχετε καλές προθέσεις. Έχουμε αρνητική πείρα και από το παρελθόν.
Έρχομαι τώρα στο ζήτημα των έργων υποδομής. Το κύριο έργο στη Θεσσαλία -και δεν ξέρω εάν είναι έλλειψη ενημέρωσης- δεν είναι η Κάρλα. Είναι ένα από τα έργα η Κάρλα. Το κύριο έργο για να σωθεί η Θεσσαλία είναι η εκτροπή του Αχελώου και η αξιοποίηση του νερού -όχι να χύνεται στη θάλασσα- το οποίο προχωράει με ρυθμό χελώνας. Έχουν σταματήσει έργα. Δεν μας λέτε τίποτε γι' αυτά. Κι ανησυχούμε που τονίζετε μόνο το έργο της Κάρλας και ξεχνάτε τον Αχελώο.
ΓΕΩΡΓΙΟΣ ΔΡΥΣ (Υπουργός Γεωργίας): Δεν τα λέτε στην επερώτησή σας αυτά, κύριε Σκυλλάκο.
ΑΝΤΩΝΗΣ ΣΚΥΛΛΑΚΟΣ: Εντάξει, αλλά είστε γνώστης, δεν είστε καινούριος. Ξέρετε ότι στη Θεσσαλία δεν είναι η Κάρλα το πρώτο ζήτημα. Είναι και η Κάρλα. Το πρώτο ζήτημα, όμως, είναι ο Αχελώος.
Για τους νέους αγρότες:
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Τελειώνω, κυρία Πρόεδρε.
Μας παρουσιάζετε ένα νούμερο είκοσι χιλιάδες. Εγώ δεν θέλω να αμφισβητήσω και δεν θέλω να μπω σε εκτιμήσεις, πόσοι απ' αυτούς τους είκοσι χιλιάδες αξιοποιούν τα χρήματα που πήραν για τον αγροτικό τομέα και όχι για άλλες σκοπιμότητες.
Δεν θέλω να μπω σ' αυτό. Ας πούμε ότι και οι είκοσι χιλιάδες έχουν αγαθές προθέσεις. Το ζήτημα είναι: Μ' αυτές τις είκοσι χιλιάδες καινούριες θέσεις αγροτών αυξάνεται ο αγροτικός πληθυσμός ή μειώνεται; Τα δικά σας τα στοιχεία, της Στατιστικής Υπηρεσίας λένε ότι το 2000 ο αγροτικός πληθυσμός μειώθηκε κατά 3% και κάτι. Κάθε χρόνο μειώνεται γύρω στο 3% ο αγροτικός πληθυσμός. Και η "Ατζέντα 2000" λέει ότι στο τέλος του 2006 θα έχει μειωθεί στην Ευρώπη -και πολύ περισσότερο στην Ελλάδα- κατά το 1/3 ο αγροτικός πληθυσμός, οι καλλιεργητικές μονάδες. Τα νοικοκυριά θα έχουν μειωθεί. Δεν τα λέμε εμείς αυτά. Οι εταίροι σας τα λένε. Όλοι μαζί τα λέτε στην "Ατζέντα 2000".
Τελειώνω με το εξής. Το Κ.Κ.Ε. δεν προτείνει ένα πλαίσιο άλλης πολιτικής. Είναι η συνηθισμένη πολιτική σας ότι δεν έχουμε προτάσεις. Εμείς έχουμε και εντελώς άμεσες προτάσεις, έχουμε και μεσοπρόθεσμες, έχουμε και μακροπρόθεσμες. Κάνετε ότι δεν καταλαβαίνετε.
Οι άμεσες προτάσεις είναι τα περισσότερα από τα αιτήματα των αγροτών που βρίσκονται στα μπλόκα. Σας τα έχουν κοινοποιήσει, έχουν γραφεί στον Τύπο. Τα έχω μαζί μου, αν θέλετε να σας τα δώσω. Συμφωνούμε με τις εντελώς άμεσες προτάσεις. Ορισμένες από αυτές τις προτάσεις έρχονται κόντρα στο λεγόμενο ευρωπαϊκό κεκτημένο: στους κανονισμούς, στις αποφάσεις που έχουν παρθεί. Και τίθεται ένα ζήτημα ότι εάν τα υιοθετήσετε σημαίνει ότι δεν εφαρμόζετε πλήρως, κάπου βγαίνετε εκτός ορίων από την Κοινή Αγροτική Πολιτική. Εμείς λέμε ναι, για το συμφέρον των αγροτών, να βγείτε έξω από τα όρια. Και να δούμε και τι θα γίνει και με τις επιπτώσεις. Εμείς λέμε να βάλετε και βέτο. Κι αν δεν μπορείτε στα αγροτικά, να βάλετε σε άλλα ζητήματα και όχι όπως κάνατε με εκείνη την περιβόητη συμφωνία της GATT, όπου για να μην την πληρώσουν οι εφοπλιστές ρίξατε τους αγρότες και δεν κρατήσαμε καμία εξασφάλιση σαν αντάλλαγμα για την υπογραφή που βάλαμε.
Υπάρχουν, λοιπόν, τα άμεσα αιτήματα που μπορούν να γίνουν μέσα στα πλαίσια αυτού του συστήματος, της κοινής αγροτικής πολιτικής, υπάρχουν ορισμένα που ξεφεύγουν και άλλα, τα οποία υποστηρίζουμε που έρχονται σε κόντρα. Κι έχουμε και τα μακροπρόθεσμα αιτήματα, που σας ανέφερα, για παράδειγμα πώς εννοούμε το συνεταιρισμό εμείς, για ποια οικονομία μιλάμε, πού είναι τα πιο μακροπρόθεσμα, τα οποία χρειάζονται άλλου είδους κυβέρνηση, άλλου είδους συσχετισμό δύναμης. Από όλες τις προτάσεις έχουμε. Άλλο, λοιπόν, να λέτε ότι διαφωνούμε και άλλο να λέτε ότι δεν υπάρχουν προτάσεις.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ολοκληρώστε, κύριε Σκυλλάκο, σας παρακαλώ. 
ΑΝΤΩΝΗΣ ΣΚΥΛΛΑΚΟΣ: Τουλάχιστον στο Κοινοβούλιο να μιλάμε με ένα είδος αντιπαράθεσης για να μπορεί να μας καταλαβαίνει ο κόσμος και να καταλαβαίνει τις διαφωνίες μας.
ΓΕΩΡΓΙΟΣ ΔΡΥΣ (Υπουργός Γεωργίας): Κυρία Πρόεδρε, μπορώ να έχω το λόγο;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Θέλετε να τριτολογήσετε, κύριε Υπουργέ ή να κλείσουμε τη συνεδρίαση;
ΓΕΩΡΓΙΟΣ ΔΡΥΣ (Υπουργός Γεωργίας): Μόνο ένα λεπτό, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Όσο θέλετε. 
Ορίστε, έχετε το λόγο.
ΓΕΩΡΓΙΟΣ ΔΡΥΣ (Υπουργός Γεωργίας): Κύριε Σκυλλάκο, θέλω να σας πω και πάλι -γιατί αναγνωρίζω τη συνέπεια, το ήθος και το ύφος της δικής σας αντιπαράθεσης- ότι διαφέρετε από το γενικό κανόνα… 
ΑΝΤΩΝΗΣ ΣΚΥΛΛΑΚΟΣ: Κύριε Υπουργέ …
ΓΕΩΡΓΙΟΣ ΔΡΥΣ (Υπουργός Γεωργίας): Επιτρέψτε μου να το πω. Είναι εκτίμησή μου. 
…της εικόνας που έδωσε σήμερα ο έτερος των συναδέλφων σας κ. Στριφτάρης. Αυτό είναι ένα άλλο θέμα. Σας τιμά. 
Θέλω να σας πω, όμως, τα εξής. Λέτε ότι συμφέρον των αγροτών μας είναι να παραβιάσουμε τους Κανονισμούς των Κοινών Οργανώσεων Αγοράς, ακόμη και με βέτο. Θέλω να σας διαβεβαιώσω ότι …
ΑΝΤΩΝΗΣ ΣΚΥΛΛΑΚΟΣ: Άλλο το βέτο, άλλο η παραβίαση.
ΓΕΩΡΓΙΟΣ ΔΡΥΣ ( Υπουργός Γεωργίας): Θέλω να σας διαβεβαιώσω ότι δεν πρόκειται να κερδίσουν οι Έλληνες βαμβακοπαραγωγοί εάν παραβιάσουμε τους κοινοτικούς κανονισμούς. Θα ζημιωθούν. Και ακόμα να σας πω -γιατί πιστεύω ότι καλοπροαίρετα το λέτε αυτό- ότι το βέτο είναι μία αδιέξοδη πρακτική. Γιατί αν έχουμε το δικαίωμα να χρησιμοποιήσουμε βέτο εμείς, έχουν το ίδιο δικαίωμα να ασκήσουν βέτο και οι άλλοι δεκατέσσερις για τα δικά μας προβλήματα. Άρα, λοιπόν, ας μην επικαλούμεθα πρακτικές, οι οποίες δεν διασφαλίζουν τα συμφέροντα των Ελλήνων αγροτών.
Και τελειώνω με τη Θεσσαλία. Συμφωνώ μαζί σας ότι το έργο πνοής και προοπτικής της Θεσσαλίας είναι ακριβώς το έργο, το οποίο αναφέρατε, δηλαδή η εκτροπή του Αχελώου. Αλλά, κύριε Σκυλλάκο, με αδικήσατε άθελά σας. Ο όπισθεν υμών καθήμενος συνάδελφός σας μου ανέφερε το ρήγμα της Μαγνησίας και σ' αυτήν την τοποθέτηση είπα ότι το σημαντικό έργο στη συγκεκριμένη περιοχή είναι η Κάρλα. Προφανώς, νομίζω ότι συμφωνούμε. Κύριοι συνάδελφοι, δέχομαι όποια κριτική κάνετε -βλέπετε ότι εδώ κάνουμε και την αυτοκριτική μας δημοσίως- για τους μη ικανοποιητικούς ρυθμούς που υπάρχουν στην εκτέλεση των έργων εκτροπής του Αχελώου.
Κυρία Πρόεδρε, ειλικρινά σας ευχαριστώ και εσάς, γιατί διευθύνατε τη συζήτηση, όπως και τους συναδέλφους του Κομμουνιστικού Κόμματος Ελλάδας, αν και ορισμένες φορές μας αδίκησαν. Δεν πειράζει. Αυτό είναι το πολιτικό παιχνίδι.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, έχουν διανεμηθεί τα Πρακτικά της 10ης Ιανουαρίου 2002, της 11ης Ιανουαρίου 2002, της 14ης Ιανουαρίου 2002, της 15ης Ιανουαρίου 2002, της 16ης Ιανουαρίου 2002, της 17ης Ιανουαρίου 2002 και ερωτάται το Σώμα αν επικυρούνται.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς τα Πρακτικά της 10ης Ιανουαρίου 2002, της 11ης Ιανουαρίου 2002, της 14ης Ιανουαρίου 2002, της 15ης Ιανουαρίου 2002, της 16ης Ιανουαρίου 2002 και της 17ης Ιανουαρίου 2002 επικυρώθηκαν.
Κηρύσσεται περαιωμένη η συζήτηση επί της υπ' αριθμόν 37/23.01.2002 επερώτησης των Βουλευτών του Κομμουνιστικού Κόμματος Ελλάδας προς τον Υπουργό Γεωργίας σχετικά με την αγροτική πολιτική της Κυβέρνησης.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 9.55΄, λύεται η συνεδρίαση για αύριο ημέρα Τρίτη 29 Ιανουαρίου 2002 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών - ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ