Τετάρτη 8 Δεκεμβρίου 2004 (πρωΪνή)
ΣΥΝΕΔΡΙΑΣΗ ΟΣΤ’
ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’


ΘΕΜΑΤΑ
Α. ΕΙΔΙΚΑ ΘΕΜΑΤΑ

1. Επικύρωση Πρακτικών, σελ.
2. ‘Αδεια απουσίας του Βουλευτή κ. Ε. Βενιζέλου, σελ.
3. Ανακοινώνεται ότι τη συνεδρίαση παρακολουθούν μαθητές από το 2ο Λύκειο Αχαρνών και το Λύκειο Βαγίων Βοιωτίας, σελ.
4. Ανακοινώνεται ότι ο Υπουργός Απασχόλησης και Κοινωνικής Προστασίας κατέθεσε τον Κοινωνικό Προϋπολογισμό του έτους 2004, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ

1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 9 Δεκεμβρίου 2004, σελ.

Γ. ΝΟΜΟΘΕΤΙΚΗ ΕΡΓΑΣΙΑ

Συζήτηση επί της αρχής του σχεδίου νόμου του Υπουργείου Οικονομίας και Οικονομικών: «Κίνητρα ιδιωτικών επενδύσεων για την οικονομική ανάπτυξη και την περιφερειακή σύγκλιση», σελ.

ΟΜΙΛΗΤΕΣ

Επί του σχεδίου νόμου του Υπουργείου Οικονομίας και Οικονομικών:
ΑΗΔΟΝΗΣ Χ., σελ.
ΑΡΓΥΡΗΣ Ε., σελ.
ΒΑΡΒΙΤΣΙΩΤΗΣ Ι., σελ.
ΒΕΡΓΙΝΗΣ Ξ., σελ.
ΒΕΡΕΛΗΣ Χ., σελ.
ΓΕΙΤΟΝΑΣ Χ., σελ.
ΔΑΙΛΑΚΗΣ Κ., σελ.
ΔΕΝΔΙΑΣ Ν., σελ.
ΕΞΑΡΧΟΣ Β., σελ.
ΘΑΛΑΣΣΙΝΟΣ Θ., σελ.
ΙΩΑΝΝΙΔΗΣ Ι., σελ.
ΚΑΛΑΦΑΤΗΣ Σ., σελ.
ΚΑΡΑΜΠΙΝΑΣ Κ., σελ.
ΚΑΡΑΜΑΡΙΟΣ Α., σελ.
ΚΑΤΣΙΦΑΡΑΣ Α., σελ.
ΚΟΡΚΑ-ΚΩΝΣΤΑ Α., σελ.
ΚΟΥΤΜΕΡΙΔΗΣ Ε., σελ.
ΚΟΥΤΣΟΥΚΟΣ Ι., σελ.
ΚΩΣΤΟΠΟΥΛΟΣ Α.,σελ.
ΜΑΚΡΥΠΙΔΗΣ Α., σελ.
ΜΑΝΙΑΤΗΣ Ι., σελ.
ΜΑΝΩΛΙΑ Χ., σελ.
ΜΕΡΕΝΤΙΤΗ Α., σελ.
ΜΠΑΝΤΟΥΒΑΣ Α., σελ.
ΜΠΕΚΙΡΗΣ Μ., σελ.
ΜΩΡΑΙΤΗΣ Α., σελ.
ΠΑΝΤΕΛΑΚΗ Ε., σελ.
ΡΗΓΑΣ Π., σελ.
ΣΓΟΥΡΙΔΗΣ Θ., σελ.
ΣΚΡΕΚΑΣ Θ., σελ.
ΣΤΑΤΑΚΗΣ Ε., σελ.
ΤΖΑΚΡΗ Θ., σελ.
ΤΣΑΚΛΙΔΗΣ Ι., σελ.
ΤΣΙΑΜΑΚΗΣ Δ., σελ.
ΦΟΥΣΑΣ Α., σελ.
ΦΛΩΡΙΔΗΣ Γ., σελ.
ΦΩΛΙΑΣ Χ., σελ.
ΧΡΙΣΤΟΔΟΥΛΑΚΗΣ Ν., σελ.
ΧΡΙΣΤΟΦΙΛΟΓΙΑΝΝΗΣ Δ., σελ.

      
      
      ΠΡΑΚΤΙΚΑ ΒΟΥΛΗΣ
      ΙΑ’ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ Α’
      ΣΥΝΕΔΡΙΑΣΗ ΟΣΤ’
      Τετάρτη 8 Δεκεμβρίου 2004 (πρωί)
      
      Αθήνα, σήμερα στις 8 Δεκεμβρίου 2004, ημέρα Τετάρτη και ώρα 10.38’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ ( Σωτήρης Χατζηγάκης):  Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 7 Δεκεμβρίου 2004 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΟΕ’ συνεδριάσεώς του, της Τρίτης 7 Δεκεμβρίου 2004 σε ό,τι αφορά την ψήφιση στο σύνολο των σχεδίων νόμων: α. «Συνήγορος του Καταναλωτή – ρύθμιση θεμάτων του Υπουργείου Ανάπτυξης» και β. «Κύρωση του Μνημονίου Συνεννόησης σχετικά με τη λειτουργία του Κέντρου κατά της Παράνομης Εμπορίας στον Αυλώνα».)
      Παρακαλείται η κυρία Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από την κ. Αθηνά Κόρκα-Κώνστα, Βουλευτή Κορινθίας, τα ακόλουθα:
      ΚΑΤΑΘΕΣΗ ΑΝΑΦΟΡΩΝ
      1) Οι Βουλευτές Περιφέρειας Αττικής και Α΄ Θεσσαλονίκης κύριοι ΑΘΑΝΑΣΙΟΣ ΛΕΒΕΝΤΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ αντίστοιχα κατέθεσαν αναφορά με την οποία η Πανελλαδική Ομοσπονδία Εργατοϋπαλλήλων Εμφιαλωμένων Ποτών ζητεί την καθιέρωση 7ώρου, πενθημέρου και 35ώρου, χωρίς μείωση των αποδοχών των εργαζομένων.
      2) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Δικηγορικός Σύλλογος Ρεθύμνης ζητεί την άμεση τοποθέτηση δύο Πρωτοδικών στο Πρωτοδικείο Ρεθύμνης.
      3) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Δικηγορικός Σύλλογος Ρεθύμνης ζητεί την αύξηση των δικάσιμων ημερών του Πρωτοδικείου Ρεθύμνης.
      4) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία το Τμήμα Ανατολικής Κρήτης του Τεχνικού Επιμελητηρίου Ελλάδας ζητεί τη χρηματοδότηση των έργων υποδομής για την εγκατάσταση στο Ηράκλειο Κρήτης του Ευρωπαϊκού Οργανισμού Ασφάλειας των δικτύων και πληροφοριών.
      5) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία ο Σύλλογος Δασκάλων και Νηπιαγωγών Νομού Χανίων ζητεί την άμεση καταβολή δεδουλευμένων αποδοχών στα μέλη του, τη μονιμοποίηση όλων των ωρομίσθιων, αναπληρωτών δασκάλων, νηπιαγωγών κλπ.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 2096/122/13-7-04 ερώτηση του Βουλευτή κ. Δημήτρη Βαρβαρίγο δόθηκε με το υπ’ αριθμ. 422/3-8-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση ΑΚΕ που κατέθεσε ο Βουλευτής κ. Δ. Βαρβαρίγος, σας πληροφορούμε τα εξής:
     Για τον προσδιορισμό των αποδεκτών προς ενίσχυση ποσοτήτων ελαιολάδου, της περιόδου 2002-2003 καθορίστηκαν κριτήρια με την έκδοση των υπ' αριθμ. 271063/9-10-03 και 282653/4-12-2003 αποφάσεων.
     Σε εφαρμογή των ως άνω αποφάσεων και μετά την διεξαγωγή των διασταυρωτικών ελέγχων, για τον Νομό Ζακύνθου έχουν ήδη εκδοθεί από τον ΟΠΕΚΕΠΕ εντολές πληρωμής που αφορούν 7.417 παραγωγούς ελαιολάδου, συνολικού ύψους 10.413.524,91€.
     Σχετικά με την πληρωμή μεμονωμένων ελαιοπαραγωγών, σε σύνολο χώρας, έχουν ήδη εκδοθεί από τον ΟΠΕΚΕΠΕ εντολές πληρωμής για 3.288 παραγωγούς, συνολικού ποσού 568.989,13€. Στη Διεύθυνση Αγροτικής Ανάπτυξης Ζακύνθου έχει αποσταλεί το αρχείο των δικαιούχων μεμονωμένων ελαιοπαραγωγών και γίνονται οι απαραίτητες ενέργειες για την υποβολή του σχετικού φακέλου στην αρμόδια υπηρεσία (ΟΠΕΚΕΠΕ), προκειμένου να καταβληθεί η εν λόγω ενίσχυση.
     Όσον αφορά τους ελαιοπαραγωγούς που δεν έχουν πληρωθεί, λόγω λαθών στις αιτήσεις από την ΕΑΣ ή την ΔΑΑ, ελέγχονται οι εν λόγω περιπτώσεις από την ως άνω αρμόδια υπηρεσία.
     Σε όσους παραγωγούς δεν έχει καταβληθεί το 100% της ενίσχυσης, διότι εμπίπτουν σε κάποιο από τα καθορισμένα κριτήρια, δόθηκε το δικαίωμα ένστασης, σύμφωνα με την αριθμ. 216796/12-1-2004 απόφαση του Υπουργού Γεωργίας «Περί καθορισμού διαδικασίας εξέτασης των ενστάσεων για τον προσδιορισμό των αποδεκτών προς ενίσχυση ποσοτήτων ελαιολάδου ελαιοκομικής περιόδου 2002-2003», όπως τροποποιήθηκε και ισχύει.
     Ειδικότερα ήδη στην ΕΑΣ Ζακύνθου έχουν δικαιωθεί περίπου 469 ενιστάμενοι παραγωγοί, στους οποίους έχει καταβληθεί και το δικαιούμενο ποσό, μέσω της διαδικασίας της άτοκης ταμειακής βραχυπρόθεσμης.. διευκόλυνσης μέσω της ΑΤΕ, από το Υπουργείο Αγροτικής Ανάπτυξης και Τροφίμων.
     Επειδή οι ισχύουσες Υπουργικές Αποφάσεις καθόριζαν μεγάλο αριθμό κριτηρίων, που έπρεπε να εξεταστούν προκειμένου να καθοριστούν οι αποδεκτές προς πληρωμή ποσότητες ελαιολάδου, προέκυψε μεγάλος αριθμός ενιστάμενων παραγωγών. Από τον ΟΠΕΚΕΠΕ καταβάλλεται κάθε δυνατή προσπάθεια για τη διεκπεραίωση του ελέγχου των ενστάσεων και εκτιμάται ότι το έργο θα έχει ολοκληρωθεί μέχρι τέλος Αυγούστου.
     Σημειώνεται ότι στην Διαχειριστική Επιτροπή Λιπαρών Ουσιών στις 25-6-2004 καθορίστηκε η πραγματική παραγωγή ελαιολάδου για την περίοδο 2002-2003, καθώς και το ενιαίο ποσό της ενίσχυσης, προκειμένου να καταβληθεί το υπόλοιπο της ενίσχυσης στους δικαιούχους ελαιοπαραγωγούς.
     Η εκκαθάριση του υπολοίπου της επιδότησης του ελαιολάδου παραγωγής 2002/2003, θα έχει ολοκληρωθεί μέχρι την 15 Οκτωβρίου 2004.
     Ο Υπουργός
     Σ. ΤΣΙΤΟΥΡΙΔΗΣ»
     2. Στην με αριθμό 2665/20-8-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 515/8-9-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης, για τα θέματα της αρμοδιότητάς μας, σας πληροφορούμε τα εξής:
     1. Βάσει των διατάξεων του άρθρου 26 του Ν. 2945/2001 (ΦΕΚ Α 223) «Τροποποίηση, κατάργηση και συμπλήρωση διατάξεων του Ν. 1845/1989» και της αριθμ. 264757/19-9-03 (ΦΕΚ Β 1378) Κοινής Απόφασης των Υπουργών Εσωτερικών, Δημόσιας Διοίκησης και Αποκέντρωσης και Γεωργίας, καθορίζεται ένα νέο θεσμικό και νομοθετικό πλαίσιο λειτουργίας του ΕΘ.Ι.ΑΓ.Ε. με στόχους τη βελτίωση της αποτελεσματικότητάς του και τον καλύτερο συντονισμό των ερευνητικών και αναπτυξιακών. δραστηριοτήτων του.
     Ειδικότερα, οι 111 περιφερειακές μονάδες του ΕΘ.Ι.ΑΓ.Ε. ενοποιούνται, αναδιαρθρώνονται, καταργούνται και μετατρέπονται αφενός μεν σε 33 Ινστιτούτα και 5 Αυτοτελή Εργαστήρια, αφετέρου. δε σε 27 Κέντρα Εφαρμογής Αγροτικής Έρευνας.
     Οι πιο πάνω μονάδες συντονίζονται επιστημονικά από 13 Εθνικά Ινστιτούτα Αγροτικής Έρευνας.
     2. Τα προσόντα διορισμού ή πρόσληψης 'και προαγωγής του ερευνητικού προσωπικού του ΕΘ.Ι.ΑΓ.Ε. καθώς και οι σχετικές διαδικασίες, καθορίζονται στο Ν. 1845/1989 όπως αυτός τροποποιήθηκε και ισχύει.
     Ο Υπουργός
     Σ. ΤΣΙΤΟΥΡΙΔΗΣ»
     3. Στις με αριθμό 2717/27-8-04 και 2729/27-8-04 ερωτήσεις του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 527/8-9-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στις παραπάνω ερωτήσεις που κατέθεσε ο Βουλευτής κ. Κ. Τσιπλάκης, σας πληροφορούμε τα εξής:
     Το φαινόμενο της καρπόπτωσης των αμυγδάλων είναι συνηθισμένο και παρουσιάζεται κάθε χρόνο με κυμαινόμενη ένταση, ανάλογα με τις καιρικές συνθήκες που επικρατούν κατά την περίοδο της ανθοφορίας και του δεσίματος των καρπών και ανάλογα με την ποικιλία της αμυγδαλιάς.
     Κατά την περίοδο Απριλίου - Μαΐου 2004 υποβλήθηκαν στον ΕΛΓΑ διάφορα αιτήματα από αμυγδαλοπαραγωγικές περιοχές της χώρας που επεσήμαιναν το πρόβλημα.
     Τα στελέχη των Υποκαταστημάτων του ΕΛΓΑ Θεσσαλονίκης και Λάρισας διενήργησαν αμέσως επισημάνσεις σε διάφορες περιοχές, αλλά ζημιές από παγετό, καλυπτόμενες ασφαλιστικά από τον ΕΛΓΑ, δεν διαπιστώθηκαν.
     Σημειώνουμε ότι εφόσον μετά τη λήξη της καλλιεργητικής περιόδου διαπιστωθεί μείωση της παραγωγής αμυγδάλων σε επίπεδο Νομού, επάνω από 30% της κανονικής παραγωγής και τεκμηριωθεί πλήρως (με μετεωρολογικά δεδομένα) ότι οι καιρικές συνθήκες ήταν πράγματι δυσμενείς για την καλλιέργεια της αμυγδαλιάς κατά την περίοδο της Άνοιξης του 2004, θα υποβληθεί αίτημα στην Ε.Ε. για χορήγηση Κρατικών Ενισχύσεων.
     Ο Υπουργός
     Σ. ΤΣΙΤΟΥΡΙΔΗΣ»
     4. Στην με αριθμό 2714/26-8-04 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 526/8-9-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Α. Μακρυπίδης, σας πληροφορούμε τα εξής:
     Οι εντομολογικές, μυκητολογικές και άλλες προσβολές του καπνού, δεν καλύπτονται ασφαλιστικά από τον ΕΛΓΑ και δεν αποζημιώνονται σύμφωνα με τον Κανονισμό Ασφάλισης Φυτικής Παραγωγής και ούτε εντάσσονται σε πρόγραμμα χορήγησης Κρατικών Ενισχύσεων (αρμοδιότητας ΠΣΕΑ) βάσει των Κοινοτικών Κατευθυντήριων Γραμμών.
     Ειδικότερα, προκειμένου μια ζημιά από ασθένεια να ενταχθεί σε πρόγραμμα χορήγησης Κρατικών Ενισχύσεων, θα πρέπει, εκτός των άλλων, να τεκμηριώνεται επιστημονικά ότι η εκδήλωση της ασθένειας είναι αποτέλεσμα δυσμενών καιρικών συνθηκών, οι οποίες δεν επέτρεψαν τη λήψη των ενδεδειγμένων μέτρων εκ μέρους των παραγωγών και επιπλέον τα μετεωρολογικά στοιχεία να επιβεβαιώνουν το χαρακτηρισμό των καιρικών συνθηκών ως δυσμενών.
     Ο Υπουργός
     Σ. ΤΣΙΤΟΥΡΙΔΗΣ»
     5. Στην με αριθμό 1926/1-7-04 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 390/20-7-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Κ. Τσιπλάκης, σας πληροφορούμε τα εξής:
     Σύμφωνα με το άρθρο 4 παρ.4 του Κανονισμού Ασφάλισης Φυτικής Παραγωγής του ΕΛ.Γ.Α., εξαιρούνται από την ασφαλιστική κάλυψη οι ζημιές από πλημμύρα, για τις καλλιέργειες που καταλαμβάνουν εκτάσεις μέσα στην περίμετρο της ανώτατης στάθμης των φυσικών ή τεχνητών ρευμάτων ή άλλου όγκου γλυκού νερού, οι οποίες αποκαλύπτονται κατά τις διακυμάνσεις της στάθμης του νερού, καθώς και για τις καλλιέργειες που καταλαμβάνουν εκτάσεις οι οποίες βάσει των διατάξεων της ισχύουσας νομοθεσίας χαρακτηρίζονται σαν «ζώνες έργων».
     Επειδή τα έργα στην περιοχή της λίμνης Κερκίνης κατασκευάζονται από το ΥΠΕΧΩΔΕ, κατά τα λοιπά αρμόδιο να απαντήσει είναι το εν λόγω Υπουργείο στο οποίο κοινοποιούμε το έγγραφό μας με αντίγραφο της ερώτησης.
     Ο Υπουργός
     Σ. ΤΣΙΤΟΥΡΙΔΗΣ»
     6. Στην με αριθμό 1931/2-7-04 ερώτηση της Βουλευτού κ. Εύης Χριστοφιλοπούλου δόθηκε με το υπ’ αριθμ. Φ900α/4144/7323/8-7-04 έγγραφο από τον Υπουργό Εθνικής Άμυνας η ακόλουθη απάντηση:
  «Σε απάντηση της υπ' αριθμ. 1931/02-07-2004 ερώτησης, που κατέθεσε η Βουλευτής κ. Εύη Χριστοφιλοπούλου, με θέμα την λειτουργία του στρατοπέδου στον Αγ. Στέφανο, σας γνωρίζουμε τα ακόλουθα:
  	Το στρατόπεδο «Παπαβασιλοπούλου» που ευρίσκεται στον Αγ. Στέφανο Αττικής δεν έχει ενταχθεί στους πίνακες των υπό αποδέσμευση στρατοπέδων.
  	Στο Στρατόπεδο από 6ετίας είχε επιτραπεί η περιορισμένη απόρριψη μπαζών για τη διευθέτηση εδαφικών ανωμαλιών και τη δημιουργία ζωνών πυρασφάλειας. Έναντι της διευκόλυνσης αυτής οι μεταφορείς κατασκεύαζαν τμήματα της οδοποιίας του Στρατοπέδου.
  	Το τελευταίο διάστημα με διαταγή της ΑΣΔΥΣ απαγορεύτηκε η απόρριψη κάθε είδους μπαζών, λόγω της προστριβής που είχε δημιουργηθεί μεταξύ των ενδιαφερομένων αλλά και επειδή η περιοχή ε{χε πλέον κορεσθεί. Επετράπη μόνο για ένα διήμερο η μεταφορά των μπαζών που είχε δημιουργήσει η κατεδάφιση του Ι.Ν. Ενορίας Αγ. Στεφάνου και αυτό μόνο για λόγους θρησκευτικούς. Τα μπάζα αυτά ήταν καθαρά οικοδομικά και δεν υπήρχαν ούτε λαξευτές πέτρες, ούτε οτιδήποτε άλλο εύχρηστο υλικό.
  	Σε ότι αφορά τη διέλευση ΙΧ οχημάτων μέσα από το Στρατόπεδο την 13 Ιουνίου 2004 ημέρα των Ευρωεκλογών, λόγω του μποτιλιαρίσματος της Εθνικής οδού, 10 περίπου οχήματα στην προσπάθειά τους να παρακάμψουν την "ουρά" που είχε σχηματισθεί, εξήλθαν της εθνικής οδού και κινούμενα δια μέσου παρακαμπτηρίων χωματόδρομων έχασαν τον προσανατολισμό τους, με αποτέλεσμα να βρεθούν σε αδιέξοδο, στη δυτική πύλη του Στρατοπέδου. Έγιναν αντιληπτοί από το σκοπό και το συνοδό σκύλων και με συνοδεία οδηγήθηκαν στην έξοδο του Στρατοπέδου. Αξίζει να σημειωθεί ότι η αντίδραση των οργάνων του στρατοπέδου ήταν υποδειγματική και παρά τον εκνευρισμό των οδηγών δεν δημιουργήθηκε κάποιο ιδιαίτερο πρόβλημα.
  Σε ότι αφορά την προοπτική του Στρατοπέδου, σας αναφέρουμε ότι το στρατόπεδο είναι ενεργό και δεν προβλέπεται η μετεγκατάστασή του.
  Ο Υπουργός
  ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
     7. Στην με αριθμό 1888/30-6-04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. Φ 90023/18619/966/23-7-04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
  «Απαντώντας στην ερώτηση του Βουλευτή κ. Δημ. Πιπεργιά που κατατέθηκε στη Βουλή των Ελλήνων, σχετικά με την ασφαλιστική κάλυψη των προσληφθέντων στο Υδροθεραπευτήριο του ΕΟΤ στα Λουτρά Αιδηψού, σας γνωρίζουμε τα ακόλουθα:
  Σύμφωνα με την παρ. 1 του άρθρου 1 Ν. 2972/01 κάθε εργοδότης που απασχολεί πρόσωπα που υπάγονται στην ασφάλιση του ΙΚΑ ή στην ασφάλιση των φορέων ή των κλάδων και λογαριασμών των οργανισμών κοινωνικής πολιτικής τις εισφορές των οποίων εισπράττει ή συνεισπράττει το ΙΚΑ, υποχρεούται να υποβάλλει και να διαφυλάσσει Αναλυτική Περιοδική Δήλωση (ΑΠΔ).
  Με βάση το άρθρο 3 του εν λόγω νόμου, οι ΑΠΔ υποβάλλονται μέσα στον επόμενο μήνά από την λήξη του μηνός ή του τριμήνου στο οποίο αναφέρονται. Το ακριβές χρονικό διάστημα υποβολής των ΑΠΔ (ανάλογα με τον αριθμό μητρώου του εργοδότη), έχει καθοριστεί με Κανονισμό. Ειδικά για το Δημόσιο, τα ΝΠΔΔ, τους ΟΤΑ α' και β' βαθμίδας, τα στοιχεία της ΑΠΔ αναφέρονται σε κάθε ημερολογιακό τρίμηνο απασχόλησης. Η προθεσμία δε καταβολής των αντίστοιχων εισφορών ορίζεται την τελευταία εργάσιμη, για τις δημόσιες υπηρεσίες, ημέρα του επόμενου ή μεθεπόμενου (εάν πρόκειται για Δημόσιο, ΝΠΔΔ, ΟΤΑ) μήνα από αυτόν εντός του οποίου παρασχέθηκε η εργασία ή η υπηρεσία. (άρθρο 13 του Ν. 2972/2001).
  Μετά τα ανωτέρω είναι σαφές ότι και στην περίπτωση του Υδροθεραπευτηρίου. του ΕΟΤ στην Αιδηψό εφόσον υπάρχει απασχόληση προσώπων από τις αρχές Ιουνίου 2004, ο υπεύθυνος εργοδότης έχει υποχρέωση υποβολής της ΑΠΔ εντός του Ιουλίου 2004 και καταβολής των αντίστοιχων ασφαλιστικών. εισφορών μέχρι την τελευταία εργάσιμη ημέρα του Ιουλίου 2004.
  Ο Υφυπουργός
  ΝΙΚ. ΑΓΓΕΛΟΠΟΥΛΟΣ»
     8. Στην με αριθμό 1809/29-6-04 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 193/23-7-04 έγγραφο από τον Υπουργό Εμπορικής Ναυτιλίας η ακόλουθη απάντηση:
  «Σε απάντηση του με αριθ. πρωτ. 1809/29-06-2004 εγγράφου σας, με το οποίο μας διαβιβάστηκε ερώτηση του Βουλευτή κ. Ι. Δραγασάκη που κατατέθηκε στη Βουλή των Ελλήνων, σας γνωρίζουμε τα ακόλουθα:
  Το Λιμενικό Σώμα εξειδικεύοντας τα στελέχη του. και βαθμιαία προσαρμοζόμενο στην νέα εποχή αποτελεί το σκελετό του Υπουργείου Εμπορικής Ναυτιλίας, φέροντας σε πέρας την αποστολή του.
  Είναι ιδιαίτερα σημαντικό και πρέπει να τονισθεί, ότι σύμφωνα με τα ισχύοντα στην ΕΕ, αλλά και διεθνώς, σπανίως συναντάται αντίστοιχος κρατικός μηχανισμός με την ποικιλία των αρμοδιοτήτων, όπως αυτές προκύπτουν στο πλαίσιο της επιχειρησιακής δράσης του ΥΕΝ.
  Οι λειτουργίες που' θεσμικά επιτελούνται στο Υπουργείο Εμπορικής Ναυτιλίας, είναι σύνθετες και απαιτούν την εμπλοκή και συνεργασία με ένα μεγάλο αριθμό Υπηρεσιών του Κράτους, περιφερειακών Υπηρεσιών, Διεθνών Οργανισμών, αλλά και τη συνεργασία με επαγγελματικούς και κοινωνικούς φορείς. Η άσκηση πολιτικής στον πλέον παγκοσμιοποιημένο οικονομικό τομέα, η διαμόρφωση μιας εθνικής ναυτιλιακής πολιτικής, τα λιμάνια και η λιμενική πολιτική μιας πολυνησιακής χώρας, η ασφάλεια των θαλασσίων συνόρων, τα συστήματα ελέγχου ναυσιπλοϊας και αξιοπλοϊας, η προστασία του θαλασσίου περιβάλλοντος, αποτελούν πυλώνες, τους οποίους κατά μεγάλο μέρος στηρίζουν τα εξειδικευμένα στελέχη του Λιμενικού Σώματος.
  Το Λιμενικό Σώμα αναβαθμίζεται σε εξοπλισμό και προσωπικό, ικανό να αντιμετωπίσει τις αυξημένες απαιτήσεις της εποχής..
  Η πολιτική ηγεσία του Υπουργείου, είναι σε συνεχή συνεργασία με τον Αρχηγό και τα στελέχη του Λιμενικού Σώματος, αλλά και το συνδικαλιστικό φορέα, με γνώμονα την πρόοδο του Σώματος και του προσωπικού του, την περαιτέρω ανάπτυξη της εμπορικής μας ναυτιλίας και την καλύτερη εξυπηρέτηση του κοινωνικού συνόλου σε όλους τους τομείς της δραστηριότητας του Υπουργείου.
  Ο Υπουργός
  ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     9. Στην με αριθμό 1801/28-6-04 ερώτηση του Βουλευτή κ. Χρήστου Παπουτσή δόθηκε με το υπ’ αριθμ. 192/23-7-04 έγγραφο από τον Υπουργό Εμπορικής Ναυτιλίας η ακόλουθη απάντηση:
  «Σε απάντηση του με αριθ. πρωτ. 1801/28-06-2004 εγγράφου σας, με το οποίο μας διαβιβάστηκε ερώτηση του Βουλευτή κ. Χ. Παπουτσή που κατατέθηκε στη Βουλή των Ελλήνων και όπως σας γνωρίσαμε με το ανωτέρω σχετικό, αλλά και κατά τη συζήτηση της με αριθ. πρωτ. 10/6/3.6.04 επίκαιρης επερώτησης Βουλευτών του ΠΑΣΟΚ:
  Ο καθορισμός των μισθών του Προέδρου και των μελών της Ρ .Α. Θ .Ε. όπως και άλλων ανεξάρτητων Αρχών έγινε με υπουργικές αποφάσεις της ΠΡ9ηγούμενης Κυβέρνησης. Θα πρέπει όμως να ληφθεί υπόψη ότι, η λειτουργία της Ρ.Α.Θ.Ε. κόστισε στον Ελληνικό λαό, μόνο για το έτος 2003, 640.578,24 ευρώ, ενώ σύμφωνα με τις προτάσεις της οι ανάγκες λειτουργίας της απαιτούν επιπλέον ποσά. Ενδεικτικά αναφέρεται ότι για το έτος 2003 είχε ζητήσει από τον Κρατικό Προϋπολογισμό 1.659.932 ευρώ.
  Υπενθυμίζεται ότι τόσο η Ρ ΑΕ όσο και η ΕΤΤ θεσπίστηκαν προκειμένου να ασκήσουν ρυθμιστικές αρμοδιότητες σε αγορές στις οποίες λειτουργούσαν κρατικά μονοπώλια, η δε ίδρυση και λειτουργία τους επιβλήθηκε τόσο από το κοινοτικό δίκαιο όσο και από τις ιδιαιτερότητες των αγορών.
  Ο Υπουργός
  ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     10. Στην με αριθμό 1843/29-6-04 ερώτηση των Βουλευτών κυρίων Χρήστου Πρωτόπαπα και Δημητρίου Κουσελά δόθηκε με το υπ’ αριθμ. Φ10045/17440/880/23-7-04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
  «Απαντώντας στην με αριθμ. ΑΠ 1843/29.6.04 ερώτηση που κατέθεσαν στη Βουλή οι βουλευτές κ.κ. Χρ. Πρωτόπαπας και Δ. Κουσελάς, σχετικά με την επίλυση του ασφαλιστικού των τραπεζοϋπαλλήλων, σας γνωρίζουμε τα εξής:
  Από τις διατάξεις του άρθρου 5 παρ. 2 του ν. 3029/02 (ΦΕΚ 160 Α) προβλέπεται η ένταξη στον Κλάδο Σύνταξης του ενιαίου Ταμείου Ασφάλισης Μισθωτών (ΙΚΑ-ΕΤΑΜ) μέχρι την 1-1-2008 των κλάδων σύνταξης των Ειδικών Ταμείων, ΤΑΠ-ΟΤΕ, ΤΣΠ-ΗΣΑΠ, ΤΣΠ-ΕΤΕ, ΤΣΠ-ΑΤΕ, ΤΑΠ-ΙΛΤ, ΤΑΠ-ΕΤΒΑ, ΤΣΕΑΠΓΣΟ, ΤΑΠΑΕΕ, με απόφαση των Υπουργών Οικονομίας και Οικονομικών και Εργασίας και Κοινωνικών Ασφαλίσεων.
  	Με τις διατάξεις του ιδίου άρθρου καθορίζονται επίσης οι όροι, οι προϋποθέσεις και οι διαδικασίες της ένταξης αυτής.
  Ήδη ο κλάδος σύνταξης του ΤΑΠ-ΙΛΤ με την αριθ. Φ.10048/ 26904/1732/27.2.2004, κοινή Υπουργική Απόφαση, εντάχθηκε στο ΙΚΑ-ΕΤΑΜ από 1.6.04.
  	Με τις διατάξεις επίσης του άρθρου 6 του ίδιου νόμου προβλέπονται ομοίως οι προϋποθέσεις και οι διαδικασίες ενοποίησης των επικουρικών ταμείων ή συγχώνευσης αυτών στο ΕΤΕΑΜ.
  Η νέα Πολιτική Ηγεσία, δεν έχει συζητήσει μέχρι σήμερα με τις διοικήσεις των Ειδικών Ταμείων των Τραπεζών και τους εκπροσώπους της ΟΤΟΕ, για τις ρυθμίσεις των ανωτέρω διατάξεων.
  Αυτονόητο είναι ότι πριν από τη λήψη οποιασδήποτε απόφασης, θα προηγηθεί διάλογος με τους εμπλεκόμενους, πρακτική την οποία ακολουθεί μέχρι σήμερα η Κυβέρνηση .
  Ο Υφυπουργός
  ΝΙΚ. ΑΓΓΕΛΟΠΟΥΛΟΣ»
     11. Στην με αριθμό 1985/6-7-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ.  29704/486Β/22-7-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
  «Σε απάντηση της ανωτέρω ερώτησης, σας γνωρίζουμε ότι για την παράνομη τοποθέτηση των διαφημιστικών πινακίδων έχει εφαρμογή το άρθρο 9 του Ν. 2946/04 (ΦΕΚ 224 Α΄), όπως τροποποιήθηκε με την παρ. 12 του άρθρου 13 του Ν. 3212/03 (ΦΕΚ 308 Α΄), καθώς και η εγκύκλιος 7/04 με αρ. πρωτ. Δ 17α/10/11/Φ.5.1.1/10.2.04 που εκδόθηκε από την Γενική Γραμματεία Δημοσίων Έργων του ΥΠΕΧΩΔΕ.
  Πέραν αυτού η επιβολή των προβλεπόμενων διοικητικών ποινών δεν αποκλείει την εκ παραλλήλου εφαρμογή των διατάξεων περί αυθαιρέτων από τις Νομαρχιακές Αυτοδιοικήσεις που έχουν την αρμοδιότητα για την εφαρμογή των διατάξεων αυτών.
  Ακόμη, σας γνωρίζουμε ότι το ΥΠΕΧΩΔΕ σε συνεργασία με την εταιρεία Ενοποίησης Αρχαιολογικών Χώρων, εφαρμόζοντας το Ν. 2833/00 έχει προχωρήσει σε καθαίρεση μεγάλου αριθμού πινακίδων, έργο το οποίο είναι ορατό.
  Τέλος, τα θέματα λειτουργίας των ΟΤΑ δεν εμπίπτουν στις αρμοδιότητες του ΥΠΕΧΩΔΕ, αλλά του ΥΠΕΣΔΔΑ.
  Ο Υπουργός
  Γ. ΣΟΥΦΛΙΑΣ»
     12. Στην με αριθμό 1940/2-7-04 ερώτηση του Βουλευτή κ. Απόστολου Κωστόπουλου δόθηκε με το υπ’ αριθμ. Φ900α/4146/7325/12-7-04 έγγραφο από τον Υπουργό Εθνικής Άμυνας η ακόλουθη απάντηση:
  «Σε απάντηση της υπ' αριθμ. 1940/02-07-2004 ερώτησης, που κατέθεσε ο Βουλευτής κ. Απόστολος Κωστόπουλος, με θέμα το δικαίωμα παραίτησης των ΕΠΟΠ, σας γνωρίζουμε τα ακόλουθα:
  	Ήδη σε μελέτη για την αναθεώρηση του νομικού καθεστώτος των ΕΠ.ΟΠ. που εκπονήθηκε από τη Διεύθυνση Προσωπικού του ΓΕΕΘΑ, η οποία έχει εγκριθεί από το Συμβούλιο των Αρχηγών (ΣΑΓΕ) με την υπ' αριθμ. 2/17-02-04 Γνωμοδότηση και έχει εισαχθεί για έγκριση στο Συμβούλιο Άμυνας (ΣΑΜ), περιλαμβάνεται σχετική πρόταση για τροποποίηση του άρθρου 13 του νόμου 2936/01, ώστε να παρέχεται η δυνατότητα παραίτησης στους ΕΠ.ΟΠ. και πριν τη συμπλήρωση της τριετίας ή της τετραετίας, εφόσον συντρέχουν αθροιστικά οι ακόλoυθες πρoϋπoθέσεις:
  (1) Να έχουν συμμετάσχει επιτυχώς σε διαγωνισμούς πρόσληψης του δημοσίου ή του ευρύτερου δημόσιου τομέα ή εισαχθούν σε σχολές τριτοβάθμιας εκπαίδευσης ή σε παραγωγικές σχολές Υπαξιωματικών των Ενόπλων Δυνάμεων ή Σωμάτων Ασφαλείας.
  (2) Ο χρόνος υπηρεσίας που διανύθηκε με την ιδιότητα του ΕΠΟΠ καλύπτει κατά την κείμενη νομοθεσία την στρατεύσιμη στρατιωτική υποχρέωσή τους (υποχρέωση θητείας).
  Αναφορικά με την προτεινόμενη θεσμοθέτηση για την κατ' εξαίρεση πρόσληψη των ΕΠΟΠ που δεν μονιμοποιούνται μετά την συμπλήρωση επταετούς εθελοντικής υπηρεσίας, αν και σαφώς εμπίπτει στην αρμοδιότητα του κ. ΥΕΘΑ και συναρμοδίων Υπουργών (Εσωτερικών, Δημόσιας Διοίκησης και Αποκέντρωσης, Δημόσιας Τάξης, Δικαιοσύνης, Εμπορικής Ναυτιλίας κ.α.) καθόσον συνιστά νομοθετική πρωτοβουλία, έχουμε τη γνώμη ότι δεν κρίνεται σκόπιμο να υιοθετηθεί για τους εξής λόγους:
  	(1) Η πρόβλεψη αναλόγων ρυθμίσεων ( ποσοστό 4% επί του συνολικού αριθμού των κατατασσόμενων στις Σχολές των Σωμάτων Ασφαλείας, ποσοστό 20% επί του συνολικού αριθμού των προσλαμβανομένων ως μονίμων υπαλλήλων στο Υπουργείο Εθνικής Άμυνας) στο νομικό καθεστώς που ίσχυε για τους Εθελοντές Πενταετούς Υποχρέωσης (ν. 1513/85) είχε θεσπιστεί ως ένα ισχυρό κίνητρο για προσέλκυση εθελοντών λόγω της ιδιαίτερα μειωμένης προσέλευσης υποψηφίων λαμβανομένων υπόψη των τότε δεδομένων της αγοράς εργασίας.
  (2) Πιθανόν θα αποτελέσει αντικίνητρο για την περαιτέρω παραμονή (μονιμοποίηση) των ΕΠΟΠ στις Ένοπλες Δυνάμεις με αποτέλεσμα να στερηθούν οι ΕΔ ικανών και έμπειρων στελεχών.
  (3) Η θεσμοθέτηση της προτεινόμενης ρύθμισης εκτιμάται ότι κατά πρώτον ενδεχομένως να ελέγχεται νομικά ως προς τη συνταγματικότητά της και κατά δεύτερον προφανώς έρχεται σε αντίθεση με το νομικό καθεστώς που διέπει πλέον τόσο την διαδικασία πρόσληψης στο δημόσιο τομέα (ΑΣΕΠ), όσο και την εισαγωγή σπουδαστών στις σχολές Σωμάτων Ασφαλείας (πανελλήνιες εξετάσεις).
  Ο Υπουργός
  ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      13. Στην με αριθμό 2631/17-8-04 ερώτηση των Βουλευτών κυρίων Νικολάου Γκατζή και Τάκη Τσιόγκα δόθηκε με το υπ’ αριθμ. 83094/8-9-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 2631/17-8-2004 ερώτηση που κατατέθηκε στη Βουλή από τους Βουλευτές κυρίους Ν. Γκατζή και Τ. Τσιόγκα σχετικά με το έργο ανέγερσης του νέου Ν.Γ.Ν. Βόλου, σας γνωρίζουμε τα εξής:
      -Στο πλαίσιο της ανέγερσης του νέου Ν.Γ.Ν. Βόλου ολοκληρώθηκαν, παραδόθηκαν και λειτούργησαν τα τμήματα που πρoβλέπoνταν για Ολυμπιακή χρήση.
      - Η ολοκλήρωση και παράδοση των υπολοίπων τμημάτων του νέου Ν.Γ.Ν. Βόλου που δεν πρoβλεπόταν για Ολυμπιακή χρήση θα γίνει έως το Δεκέμβριo του 2004.
      - Για τον εκσυγχρονισμό του υφιστάμενου Νοσοκομείου έχουν ανατεθεί από το Υπουργείο Υγείας και Κοινωνικής Αλληλεγγύης στη ΔΕΠΑΝΟΜ οι ακόλουθες μελέτες:
      - Η Ρυθμιστική-Προκαταρκτική Μελέτη για την «Εκτίμηση αναγκών και υπoβoλή σχετικών προτάσεων για το Ν.Γ.Ν. Βόλου» η οποία αναμένεται να υπoβληθεί άμεσα μετά την ενσωμάτωση των  παρατηρήσεων του Υπουργείου Υγείας και Κοινωνικής Αλληλεγγύης.
      - Η Μελέτη Δημοπράτησης για τις «Αναγκαίες παρεμβάσεις στις κτιριακές εγκαταστάσεις του Γ.Ν. Βόλου» η οποία αφορά στην κατασκευή διακτιριακού διαδρόμου σύνδεσης του παλαιού κτιρίου με το νέο και στην αναβάθμιση του παλαιού κτιρίου με τη γενική αποκατάσταση των όψεων, των δωμάτων ι την ανακαίνιση χώρων υποδοχής, κλπ. και η οποία εγκρίθηκε με τις αρ. 632/49-19-2-04 και 652/51/2-3-04 αποφάσεις του Δ.Σ.  της ΔΕΠΑΝΟΜ ΑΕ.
      Ο Υπουργός
      Ν. ΚΑΚΛΑΜΑΝΗΣ»
      14 Στην με αριθμό 2663/19-8-04 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 83624/8-9-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 2663/19.8.2004 ερώτηση που κατατέθηκε στη Βουλή από τους Βουλευτές κ.κ. Τζέκη Α. και Χουρμουζιάδη Γ., σχετικά με την κατασκηνωτική περίοδο του Ψυχιατρικού Νοσοκομείου Θεσσαλονίκης, σας γνωρίζουμε τα εξής:
      Το Ψυχιατρικό Νοσοκομείο Θεσσαλονίκης με τις υπ αριθμ. 9/14.6.2004 και 13/23.8.2004 αποφάσεις του Συμβoυλίoυ Διοίκησης καθώς και την υπ’ αριθμ. πρωτ. 15/29.7.2004 απόφαση έγκρισης σκοπιμότητας του Διοικητικού Συμβoυλίoυ του Β΄ Πε.ΣΥ.Π. Κεντρικής Μακεδονίας, θα πραγματοποιήσει και φέτος, όπως και κάθε έτος, την κατασκήνωση για τους ασθενείς του εντός τους μηνός Σεπτεμβρίoυ σε δύο κατασκηνωτικές περιόδους.
      Ο Προϋπολογισμός της ανωτέρω δραστηριότητας ανέρχεται σε 45.000€ μαζί με το Φ.Π.Α.
      Το Ψυχιατρικό Νοσοκομείο Θεσσαλονίκης συνεχίζει την αποστολή του στην αμέριστη στήριξη των ασθενών του και είναι φυσικά πρόθυμο για κάθε επικοινωνία με όλους τους φορείς που ευαισθητοποιούνται προς την ίδια κατεύθυνση.
      Ο Υπουργός
      Ν. ΚΑΚΛΑΜΑΝΗΣ»
      15. Στην με αριθμό 2286/20-7-04 ερώτηση του Βουλευτή κ. Νικολάου Λέγκα δόθηκε με το υπ’ αριθμ. 281/6-9-04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του αριθ. πρωτ. 2286/20-07-2004 εγγράφου σας και του σχετικού με το οποίο μας διαβιβάστηκε ερώτηση του Βουλευτή κ. Λέγκα που κατατέθηκε στη Βουλή των Ελλήνων, σας γνωρίζουμε ότι το θέμα της παραμονής επιβατών σε μεταφερόμενα επί των πλοίων αυτοκινούμενα ή ρυμουλκούμενα τροχόσπιτα κατά τη διάρκεια εκτέλεσης πλόων, εξετάζεται από το ΥΕΝ με την απαιτούμενη ευαισθησία και στο πλαίσιο της ισχύουσας εθνικής και διεθνούς νομοθεσίας.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      16. Στην με αριθμό 2726/27-8-04 ερώτηση του Βουλευτή κ. Κων/νου Τσιπλάκη δόθηκε με το υπ’ αριθμ. Φ900α/4180/7381/3-9-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 2726/27-08-2004 ερώτησης, που κατέθεσε ο Βουλευτής κ. Κωνσταντίνος Τσιπλάκης, με θέμα τις προοπτικές επανενεργοποίησης μονάδων στο Ν. Σερρών, σας γνωρίζουμε τα ακόλουθα:
      Είναι σε εξέλιξη μελέτη για την αναδιοργάνωση των Μονάδων-Ανεξαρτήτων Υπομονάδων του Σ.Ξ, στα πλαίσια της αναθεώρησης της«Μελλοντικής Δομής Δυνάμεων 2005-2020», από την οποία θα προκύψουν οι όποιες μεταβολές στις Μονάδες του Νομού Σερρών.
      Για τις ανάγκες εκπαιδεύσεως του Στρατού, λειτουργεί στο Νομό το 563 ΤΠ (Νιγρίτα Σερρών) ως ΚΕΝ, με χωρητικότητα 400 Ν/Σ κατά ΕΣΣΟ.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      17. Στην με αριθμό 2423/27-7-04 ερώτηση του Βουλευτή κ. Ιωάννη Δραγασάκη δόθηκε με το υπ’ αριθμ. 8145/7-9-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ.2423/2004 ερώτηση, που κατατέθηκε στη Βουλή από το Βουλευτή κ. Γ. Δραγασάκη, σχετικά με την εφαρμογή του v. 1077/1980, σας πληροφορούμε τα εξής:
      1. Στα πλαίσια της εφαρμογής του ν. 1077/1980, σχετικά με τα βιβλιάρια εργασίας και υγείας μισθωτών ξενοδοχείων και σύμφωνα με την αριθμ. 40392/4-12-1980 Εγκύκλιο (άρθρο 3) του Υπουργείου Εργασίας και το αριθμ. 43557/28-7-1987 έγγραφο της Διεύθυνσης Απασχόλησης του Οργανισμού Απασχόλησης Εργατικού Δυναμικού (ΟΑΕΔ) , η αρμόδια υπηρεσία του ΟΑΕΔ ελέγχει κάθε πρόσληψη εργοδότη, ώστε αυτή να συνοδεύεται απαραίτητα από το βιβλιάριο εργασίας και υγείας του ν. 1077/1980, στο οποίο αναγράφεται αυθημερόν η ημερομηνία πρόσληψης του μισθωτού.
      2. Η Διοίκηση του Οργανισμού έχει εξαντλήσει κάθε δυνατότητα προς την κατεύθυνση εξεύρεσης προσωπικού για την κάλυψη των αναγκών της Τοπικής Υπηρεσίας Νάξου, η ενίσχυση σε μόνιμη βάση της οποίας καθίσταται προς το παρόν αδύνατη, δεδομένης της. γενικότερης έλλειψης υπαλλήλων που αντιμετωπίζει στο σύνολό του ο ΟΑΕΔ, γεγονός που δεν παρέχει την ευχέρεια μετάθεσης σ' αυτήν προσωπικού από άλλες Υπηρεσίες του.
      Επισημαίνουμε ότι έχει ζητηθεί η έγκριση πρόσληψης 3 ατόμων με σχέση εργασίας ιδιωτικού δικαίου ορισμένου χρόνου (διάρκειας ενός έτους) για την αντιμετώπιση των ελλείψεων σε προσωπικό της εν λόγω Υπηρεσίας του ΟΑΕΔ.
      Σας πληροφορούμε τέλος, ότι σε περιόδους αιχμής (καταβολή επιδομάτων) ο ΟΑΕΔ αποσπά στην Υπηρεσία του, που εδρεύει στη Νάξο, υπαλλήλους από Υπηρεσίες, που υπάρχει σχετική ευχέρεια, με σκοπό τη διευκόλυνση διεκπεραίωσης των εργασιών της.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      19. Στην με αριθμό 2229/16-7-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 55/6-9-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 16-07-2004 ερώτησης του Βουλευτή κ. Στυλιανού Ματζαπετάκη, σας γνωρίζoυμε ότι σύμφωνα με έγγραφο μας προς τις Επιτροπές Διoίκησης των Εθνικών Aθλητικών Κέντρων, συμπεριλαμβανομένης και αυτής του Ε.Α.Κ. Ηρακλείου, αυτές συνεχίζoυν τη λειτουργία τους μέχρι την αντικατάστασή τους .
      Στο πλαίσιο αυτής της λειτουργίας οι Επιτροπές οφείλουν να προβαίνoυv σε κάθε απαραίτητη για την εύρυθμη λειτουργία των Αθλητικών Κέντρων ενέργεια.
      Επομένως, δεν υπάρχει καμία απολύτως ασάφεια ως προς το έργο της Επιτροπής και τη λειτουργία του Αθλητικού Κέντρου Ηρακλείου .
      Πληροφοριακά, σημειώνουμε ότι έχoυv ήδη εκδοθεί οι σχετικές αποφάσεις για την αvτικατάσταση των μελών των παραπάνω Επιτρoπών, όπου αυτό κρίθηκε απαραίτητo. Όσον αφορά στην Επιτροπή Διοίκησης του Ε.Α.Κ. Ηρακλείου, η αντικατάσταση των μελών της έγινε με την υπ' αριθμ. 32966/5-08-2004 Απόφαση (ΦΕΚ 193/19-08-2004).
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      20. Στην με αριθμό 2219/15-7-04 ερώτηση του Βουλευτή κ. Κων/νου Γκιουλέκα δόθηκε με το υπ’ αριθμ. 50/7-9-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 15-07-2004 ερώτησης του Βουλευτή κ. Κων/νου Γκιουλέκα, σας γνωρίζουμε ότι αποτελεί άμεση και αυτονόητη προτεραιότητά μας η συμβολή της Γ.Γ.Α. στην δημιουργία γηπέδου του Ηρακλή.
      Στην από 6-02-2004 Προγραμματική Σύμβαση μεταξύ Γ.Γ.Α. -και Γ.Σ. Ηρακλή, που συνήφθη με σκοπό την κατασκευή γηπέδου του Ηρακλή στη Μίκρα Θεσσαλονίκης. προβλέπεται η παραχώρηση προς το σωματείο όμορης με την ιδιοκτησία του έκτασης που ανήκει στον Οργανισμό Εργατικής Kατοικίας. Όμως ο Ο.Ε.Κ δε συμμετείχε στη σύμβαση αυτή και επομένως πρoϋπόθεση ενεργοποίησης της σύμβασης είναι να αποκτήσουμε από τον Ο.Ε.Κ την παραπάνω έκταση. πράγμα που όπως είναι φυσικό δεν απόκειται αποκλειστικά και μόνο στη δική μας πολιτική βούληση. Ήδη βρισκόμαστε σε επαφές με τον ΟΕΚ για τη διευθέτηση αυτού του ζητήματος.
      Eνημερωτικά, σας γνωρίζουμε ότι βρίσκεται στο τελικό στάδιο η διευθέτηση του χώρου, με διαδικασία ανταλλαγών εκτάσεων. ώστε να αποκτήσει ενιαίο χαρακτήρα η ιδιοκτησία του Γ.Σ. Ηρακλή στη περιοχή της Μίκρας.
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      21. Στην με αριθμό 2251/19-7-04 ερώτηση της Βουλευτού κ. Ασημίνας Ξηροτύρη - Αικατερινάρη δόθηκε με το υπ’ αριθμ. 69331-α-ΙΗ/7-9-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας συμπληρωματικά στην ερώτηση με αριθμό 2251/19-7-2004 την οποία κατέθεσε η Βουλευτής κ. Ασημίνα Ξηροτύρη - Αικατερινάρη και η οποία αναφέρεται στις στεγαστικές και λειτουργικές ανάγκες του Αριστοτελείου Πανεπιστημίου Θεσσαλονίκης, σας γνωρίζουμε τα ακόλουθα:
      Το ΥΠΕΠΘ σε συνεργασία με το Πανεπιστήμιο Θεσσαλονίκης, όπως και με όλα τα Πανεπιστήμια της Χώρας σχεδίασε και υλοποιεί για την περίοδο 2001 - 2004, το πρόγραμμα ανάπτυξης των υποδομών τους.
      Το τετραετές αυτό. πρόγραμμα για το ΑΠΘ, σχεδιάσθηκε στο ύφος των 52.379.457 ευρώ. Από το ποσό αυτό 7.101.981 ευρώ δια-τίθεται για την προμήθεια εξοπλισμού για τις εκπαιδευτικές και ερευνητικές ανάγκες του Πανεπιστημίου, 18.195,158 ευρώ για τις συντηρήσεις των κτιρίων στην τετραετία, 1.468,232 ευρώ για την εκπόνηση .μελετών και το υπόλοιπο του συνολικού ποσού για κατασκευές κτιρίων τα οποία το Ίδρυμα θεωρεί απολύτως απαραίτητα κατά προτεραιότητα για τη λειτουργία του.
      Όπως μας πληροφόρησε ο Πρύτανης του Αριστοτελείου Πανεπιστημίου Θεσσαλονίκης με σχετικό έγγραφό του, στο ως άνω Πανεπιστήμιο εκτελούνται, με χρηματοδότηση του ΠΔΕ, έργα ανακαίνισης 17 αμφιθεάτρων και πρόσβασης ΑΜΕΑ, έγινε κατακύρωση και άρχισαν εργασίες της α΄. φάσης ανέγερσης του κτιρίου φυτικής παραγωγής στο αγρόκτημα. Οι εργασίες απέβησαν άγονες και θα επαναπροκηρυχθεί ο διαγωνισμός του συνεδριακού κέντρου Α.Π.Θ., επίκειται η προκήρυξη του κτιρίου εργαστηρίων του ΤΕΦΑΑ στη Θέρμη, ενώ προχωρούν ικανοποιητικά οι εργασίες επέκτασης στην Πολυτεχνική Σχολή.
      Με χρηματοδότηση του Ειδικού Λογαριασμού, το ΑΠΘ προχώρησε τις προμελέτες για την ολοκλήρωση των κτιρίων της Παιδαγωγικής Σχολής και του ΤΕΦΑΑ, καθώς και την πρώτη εγκατάσταση των «άστεγων» τμημάτων του Θεάτρου, Πολιτικών Επιστημών, Μ.Μ.Ε. και Δημοσιογραφίας, Πληροφορικής και Φαρμακευτικού, για τα οποία πληρώνει για ενοίκια ποσό 1.300.000 ΕΥΡΩ ετησίως. Επίσης είναι στο στάδιο της συγγραφής των τευχών δημοπράτησης υπόγειου χώρου στάθμευσης, χωρητικότητας περίπου 1000 θέσεων, με αυτοχρηματοδότηση, έχει δε ήδη αλλάξει το καύσιμο θέρμανσης από πετρέλαιο σε φυσικό αέριο από τον επόμενο Οκτώβριο. Στις εγκαταστάσεις του ΤΕΦΑΑ στη Θέρμη σε συνεργασία με τη Νομαρχία Θεσσαλονίκης, θα καλύψει με χλοοτάπητα το γήπεδο ποδοσφαίρου και θα δημιουργήσει ένα τουλάχιστον ακόμα γήπεδο. Τέλος, θα έχει εντός των προσεχών ημερών, πλήρη μελέτη με τεύχη δημοπράτησης για ανοικτό στίβο και διαδρομών 400 μ., με ηλεκτροφωτισμό και βασικές βοηθητικές. Εγκαταστάσεις (αποδυτήρια).
      Το ΥΠΕΠΘ για τη συνέχιση του σχεδιασμού ανάπτυξης των υποδομών έχει ζητήσει από Το Πανεπιστήμιο και έχουν υποβάλει σχέδιο νέου τετραετούς προγραμματισμού (2004- 2008) και θα ξεκινήσει συναντήσεις για το σχεδιασμό και την υλοποίηση του νέου προγράμματος.
      Το Αριστοτέλειο Πανεπιστήμιο Θεσσαλονίκης έχει υποβάλλει προτάσεις στο ΠΔΕ 2005 - 2008 που αφορούν στην ολοκλήρωση εκτελούμενων έργων και στη χρηματοδότηση της μελέτης εφαρμογής των προαναφερθέντων προμελετών, στην έναρξη ανέγερσης των αντίστοιχων κτιριακών εγκαταστάσεων, καθώς και στη χρηματοδότηση των αναγκαίων εργασιών συντήρησης και εκσυγχρονισμού των υπαρχουσών παλαιών υποδομών του (ενίσχυση στατικότητας, δίκτυο μέσης τάσης, πυρόσβεση κ.τ.λ.) και των κτιρίων που του παραχωρήθηκαν για τα δύο νέα τμήματά του, ώστε να λειτουργήσουν κανονικά.
      Τέλος, επισημαίνουμε ότι το ΥΠΕΠΘ δε σχεδιάζει και δεν υλοποιεί έργο, αν προηγουμένως, δεν έχει ολοκληρωμένη πρόταση από κάθε Ίδρυμα.
      Με τις ίδιες αρχές θα επεξεργαστεί και νέα πρόταση του ΑΠΘ, στο μέτρο που του επιτρέπει το όριο πληρωμών που θα διαθέτει κάθε χρόνο το Υπουργείο Οικονομίας και Οικονομικών για την Τριτοβάθμια Εκπαίδευση.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      22. Στην με αριθμό 1896/1.7.04 ερώτηση του Βουλευτή κ. Ντίνου Ρόβλια δ΄θηκε με το υπ’ αριθμ. Φ900α/4140/7319/8.7.04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 1896/ 1-07-2004 ερώτησης, που κατέθεσε ο Βουλευτής κ. Ντίνος Ρόβλιας, με θέμα το στρατόπεδο στο Ρούσσο Καρδίτσας, σας γνωρίζουμε τα ακόλουθα:
      Ο Δήμος υπέβαλε στην ΥΑΜΣ Προκαταρκτική Μελέτη Πολεοδόμησης των Στρατοπέδων «Λουμάκη» και «Κιούση» που συντάχθηκε από εξωτερικό μελετητή στα πλαίσια του Ν.2745/99.
      Το ΥΠΕΘΑ γνώρισε στο Δήμο ότι συμφωνεί κατ’ αρχήν με το συνταχθέν πρώτο μέρος της Πολεοδομικής Μελέτης (προκαταρκτικής), με επισήμανση όπως ο μελετητής προχωρήσει στη σύνταξη του δευτέρου μέρους αυτής σε συνεργασία με την ΥΑΜΣ.
      Με το υπ’ αριθμ. πρωτ. 123/54/8-1-2004 έγγραφό του ο Δήμος Καρδίτσας έδωσε εντολή στο μελετητή να προχωρήσει στη σύνταξη του δεύτερου μέρους της Πολεοδομικής Μελέτης και των δύο στρατοπέδων, σε συνεργασία με την ΥΑΜΣ.
      Επίσης με το υπ’ αριθμ. Πρωτ. 97 1/30-1-2004 έγγραφό του ο Δήμος υπέβαλε στην ΥΑΜΣ Γενικό Πολεοδομικό Σχέδιο των στρατοπέδων που είχε συνταχθεί από το μελετητή, για τυχόν αντιρρήσεις και στα πλαίσια της συνεργασίας μεταξύ τους και όχι οριστική Πολεοδομική Μελέτη.
      Σε απάντηση του υπ’ αριθμ. Πρωτ. 97 1/30-1-2004 σχετικού η ΥΑΜΣ έχει συντάξει και πρόκειται να στείλει εντός του Ιουλίου πρόταση τροποποίησης των όρων δόμησης Που αναφέρονται στο υποβληθέν Γενικό Πολεοδομικό Σχέδιο, για να ληφθεί υπόψη από το μελετητή κατά τη σύνταξη της οριστικής Πολεοδομικής Μελέτης.
      Οι οριστικές πολεοδομικές μελέτες των στρατοπέδων «Λουμάκη» και «Κιούση» θα εγκριθούν μετά την υποβολή τους από το Δήμο Καρδίτσας και την αποδοχή τους από την Στρατιωτική Υπηρεσία και εκτιμάται ότι Θα έχουν ολοκληρωθεί εντός του τρέχοντος έτους.
      Τέλος σας γνωρίζουμε ότι η Ιεραρχία του ΓΕΣ προσανατολίζεται στην εγκατάσταση στο υπό δημιουργία Στρατόπεδο άλλων στρατιωτικών μονάδων ή υπηρεσιών της αυτής δυναμικότητας με το καταργηθέν ΚΕΝ. Τελική απόφαση δεν έχει ληφθεί ακόμη.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      23. Στην με αριθμό 1815/26.6.04 ερώτηση των Βουλευτών κυρίων Αγγέλου Τζέκη και Γεωργίου Χουρμουζιάδη  δόθηκε με το υπ’ αριθμ. 83/20.7.04 έγγραφο από τον Υπουργό Δικαιοσύνης η ακόλουθη απάντηση:
      «Παρακαλούμε να πληροφορήσετε τους κ.κ. Βουλευτές ότι με τις υπ’ αριθμ. 108339/12-7-2002, 117827/18-7-2002 και 124644/26-7-2002 αποφάσεις του Υπουργού Δικαιοσύνης αποσπάσθηκαν στη Δικαστική Φυλακή Κορυδαλλού σαράντα τέσσερις (44) υπάλληλοι του κλάδου ΔΕ Φύλαξης για την αντιμετώπιση των αυξημένων υπηρεσιακών αναγκών της.
      Οι ανωτέρω υπάλληλοι αποσπάσθηκαν προσωρινά από διάφορα καταστήματα της χώρας και παρέμειναν για μεγάλο χρονικό διάστημα μακριά από τις οικογένειές τους. Για την αντικατάσταση δέκα (10) από τους ανωτέρω αποσπασμένους υπαλλήλους, οι οποίοι επιθυμούσαν να επιστρέψουν στις υπηρεσίες τους, εκδόθηκε νεότερη ανάλογη υπουργική απόφαση (υπ’ αριθμ. 57711/18.5.2004) με την οποία αποσπάστηκαν δέκα (10) άλλοι υπάλληλοι μεταξύ των οποίων και ο Παναγιώτης Χιονίδης του Μιχαήλ, υπάλληλος του κλάδου ΔΕ Φύλαξης, από τη Δικαστική Φυλακή Θεσσαλονίκης.
      Οι υπηρεσιακές ανάγκες της Δικαστικής Φυλακής Κορυδαλλού δεν επιτρέπουν, προς το παρόν, την ανάκληση της απόσπασης του ανωτέρω υπαλλήλου. 
      Ο Υπουργός
      ΑΝΑΣΤΑΣΗΣ ΠΑΠΑΛΗΓΟΥΡΑΣ»
      24. Στην με αριθμό 1799/28.6.04 ερώτηση του Βουλευτή κ. Χρήστου Παπουτσή δόθηκε με το υπ’ αριθμ. 190/23.7.04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 1799/28-06-2004 εγγράφου σας, με το ΟΠΟΙΟ μας διαβιβάστηκε ερώτηση του Βουλευτή κ. Χ. Παπουτσή που κατατέθηκε στη Βουλή των Ελλήνων και όπως σας γνωρίσαμε με το ανωτέρω σχετικό, αλλά και κατά τη συζήτηση της με αριθ. πρωτ. 10/6/3.6.04 επίκαιρης επερώτησης Βουλευτών του ΠΑΣΟΚ:
      1. Από τις 13/02/2004 η Ρ.Α.Θ.Ε. δεν δύναται να συνεδριάζει και να λαμβάνει αποφάσεις λόγω μη νόμιμης συγκρότησής της, σύμφωνα με την αρ. 11/2004 γνωμοδότηση του Νομικού Συμβουλίου του Κράτους, εξαιτίας της παρέλευσης τριμήνου από την αποδοχή παραίτησης του Προέδρου της και τον μη διορισμό νέου από το Νοέμβριο του 2003. Για την αδρανοποίηση της Ρ.Α.Θ.Ε. υπεύθυνη είναι η προηγούμενη Κυβέρνηση, η οποία δεν ανέλαβε Καμία Πρωτοβουλία για την αντικατάσταση του Προέδρου της Αρχής για χρονικό διάστημα πέντε περίπου μηνών πριν από τις εκλογές.
      2. Με σχετική διάταξη που έχει ενταχθεί σε σχέδιο νόμου, το οποίο ήδη συζητείται στη Βουλή των Ελλήνων, ο έλεγχος του ανταγωνισμού Θα γίνεται από την Επιτροπή Ανταγωνισμού, με ενιαίο τρόπο και με τους ίδιους Κανόνες που ισχύουν και στους άλλους τομείς της Ελληνικής Οικονομίας με τη μεταφορά των σχετικών αρμοδιοτήτων της Ρ.Α.Θ.Ε. Με την ενίσχυση της Επιτροπής Ανταγωνισμού διασφαλίζονται συνθήκες γνήσιου ανταγωνισμού και στον τομέα της ναυτιλίας και τονώνεται ο ελεγκτικός ρόλος του Κράτους. Στην ίδια διάταξη καθορίζεται ότι στην Επιτροπή Ανταγωνισμού όταν συζητούνται υποθέσεις σχετικές με επιχειρήσεις θαλασσίων μεταφορών, θα συμμετέχει πρόσωπο αναγνωρισμένου κύρους με εμπειρία σε θέματα κοινοτικού δικαίου και πολιτικής ανταγωνισμού στις θαλάσσιες μεταφορές.
      Το Υπουργείο Εμπορικής Ναυτιλίας διαθέτει την κατάλληλη υποδομή και την απαραίτητη νομοτεχνική υποστήριξη και ως εκ τούτου δε θεωρήθηκε ως επιβεβλημένη η σύσταση ειδικής νομοπαρασκευαστικής επιτροπής για την κατάρτιση της σχετικής διάταξης.
      Ο Υπουργός
      ΜΑΝΩΛΗΣ ΚΕΦΑΛΟΓΙΑΝΝΗΣ»
      25. Στην με αριθμό 1798/28.6.04 ερώτηση του Βουλευτή κ. Χρήστου Παπουτσή δόθηκε με το υπ’ αριθμ. 189/23.7.04 έγγραφο από τον Υπουργό Εμπορικής Ναυτιλίας ακόλουθη απάντηση:
      «Σε απάντηση του με αριθ. πρωτ. 1798/28-06-2004 εγγράφου σας, με το οποίο μας διαβιβάστηκε ερώτηση του Βουλευτή κ. Χ. Παπουτσή που κατατέθηκε στη Βουλή των Ελλήνων και όπως σας γνωρίσαμε με το ανωτέρω σχετικό, αλλά και κατά τη συζήτηση της αριθ. πρωτ. 10/6/3.6.04 επίκαιρης επερώτησης Βουλευτών του ΠΑΣΟΚ:
      1. Σε καμία χώρα του κόσμου δεν υφίσταται ανεξάρτητη Αρχή μόνο για τις θαλάσσιες ενδομεταφορές. Η Ρυθμιστική Αρχή Θαλασσίων Ενδομεταφορών (Ρ.Α.Θ.Ε.) είναι ένας Οργανισμός που υπολειτουργεί από το 2001, καθότι δεν υπάρχουν τα απαιτούμενα εξειδικευμένα στελέχη (όπως π.χ. οικονομολόγος). Εξέτασε επτά υποθέσεις για παράβαση των κανόνων του ελεύθερου και υγιούς ανταγωνισμού χωρίς να διαπιστωθεί σε καμία ότι συντρέχει λόγος επιβολής προστίμου.
      2. Η Ρ.Α.Θ.Ε. δεν μπορεί να συνεδριάζει και να λαμβάνει αποφάσεις από τις 13/02/2004 λόγω μη νόμιμης συγκρότησής της, σύμφωνα με την αρ. 11/2004 γνωμοδότηση του Νομικού Συμβουλίου του Κράτους, εξαιτίας της παρέλευσης τριμήνου από την αποδοχή παραίτησης του Προέδρου της και τον μη διορισμό νέου από το Νοέμβριο του 2003. Η αδρανοποίηση της Ρ.Α.Θ.Ε. συντελέστηκε συνεπώς από την προηγούμενη Κυβέρνηση, η οποία δεν ανελάμβανε Καμία πρωτοβουλία να αντικαταστήσει τον Πρόεδρο της Αρχής για χρονικό διάστημα πέντε περίπου μηνών πριν τις εκλογές.
      3. Για την αποτελεσματικότερη και ενιαία εφαρμογή των κανόνων ανταγωνισμού, με σχετική διάταξη η οποία έχει ήδη ενταχθεί σε σχέδιο νόμου, το οποίο συζητείται στη Βουλή των Ελλήνων, Ο έλεγχος του ανταγωνισμού θα γίνεται από την Επιτροπή Ανταγωνισμού, με ενιαίο τρόπο και με τους ίδιους Κανόνες που ισχύουν και στους άλλους Τομείς της Ελληνικής Οικονομίας με τη μεταφορά των σχετικών αρμοδιοτήτων της Ρ.Α.Θ.Ε. Η ενίσχυση της Επιτροπής Ανταγωνισμού θα τονώσει τον ελεγκτικό ρόλο του κράτους και θα διασφαλίσει συνθήκες γνήσιου ανταγωνισμού και στον Τομέα της ναυτιλίας, πράγμα το οποίο δεν συνέβη με την Ρυθμιστική Αρχή Θαλασσίων Ενδομεταφορών. Σημειώνεται ότι,. στην Επιτροπή Ανταγωνισμού όταν συζητούνται υποθέσεις σχετικές με επιχειρήσεις θαλασσίων μεταφορών, θα συμμετέχει πρόσωπο αναγνωρισμένου κύρους με εμπειρία σε θέματα κοινοτικού δικαίου και πολιτικής ανταγωνισμού στις θαλάσσιες μεταφορές.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      26. Στην με αριθμό 1792/28.6.04 ερώτηση της Βουλευτού κ. Ευαγγελίας Σχοιναράκη – Ηλιάκη δόθηκε με το υπ’ αριθμ. 8034/23.7.04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 1792/2004 ερώτηση, που κατατέθηκε στη Βουλή από τη Βουλευτή κ. Ευαγγ. Σχοιναράκη-Ηλιάκη, σχετικά με τις ελλείψεις σχολικών φυλάκων στα σχολεία, σας πληροφορούμε τα εξής:
      Σύμφωνα με την αριθμ. 34100/24-12-98 απόφαση του Υπουργού Εργασίας και Κοινωνικών Ασφαλίσεων, ο Οργανισμός Απασχόλησης Εργατικού Δυναμικού (ΟΑΕΔ) σε συνεργασία με τα Υπουργεία Εσωτέρικών Δημόσιας Διοίκησης και Αποκέντρωσης, Εργασίας και Κοινωνικών Ασφαλίσεων, Εθνικής Παιδείας και Θρησκευμάτων, Δημόσιας Τάξης, την Κεντρική Ένωση Δήμων και Κοινοτήτων Ελλάδας και την Ελληνική Εταιρία Τοπικής Ανάπτυξης και Αυτοδιοίκησης υλοποίησε πρόγραμμα «απόκτησης εργασιακής εμπειρίας» για 3.100 ανέργους στη φύλαξη σχολικών κτιρίων.
      Η διάρκεια του προγράμματος σύμφωνα με την ως άνω Υπουργική Απόφαση (Υ.Α.) ήταν 11 μήνες και χρηματοδοτήθηκε από πόρους του ΟΑΕΔ και του Λογαριασμού για την Απασχόληση και την Επαγγελματική Κατάρτιση (ΛΑΕΚ). Μετά τη λήξη των 11 μηνών το πρόγραμμα συνεχίσθηκε να υλοποιείται από το Υπουργείο Εσωτερικών Δημόσιας Διοίκησης και Αποκέντρωσης.
      Όσον αφορά το σκέλος της ερώτησης για την προκήρυξη για την κάλυψη θέσεων σχολικών φυλάκων στα σχολεία, σας γνωρίζουμε ότι αρμόδιο να σας απαντήσει είναι το Υπουργείο Εσωτερικών Δημόσιας Διοίκησης και Αποκέντρωσης, προς το οποίο κοινοποιούμε φωτοαντίγραφο του εγγράφου σας.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      27. Στην με αριθμό 1438/14.6.04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. Γ.Π.οικ.73284/22.7.04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 1438/14-6-2004 ερώτηση που κατατέθηκε στη Βουλή από το Βουλευτή κ. Θ. Λεβέντη σχετικά με την λειτουργία του Γ.Ν. Πειραιά « Αγ. Παντελεήμων » Νίκαιας και σε συνέχεια του αρ. πρωτ. Γ.Π. 59143/7-7-04 εγγράφου μας, σας αποστέλλουμε συνημμένα το με αριθ. πρωτ. 28056/9-7-04 έγγραφο του εν λόγω Νοσοκομείου με το οποίο δίνονται στοιχεία για τα θέματα που θίγονται στην ερώτηση. 
      Ο Υπουργός
      Ν. ΚΑΚΛΑΜΑΝΗΣ»
      Σημ: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 9 Δεκεμβρίου 2004. 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφοι 2 και 3 του Κανονισμού της Βουλής).
      1. Η με αριθμό 495/6-12-2004 επίκαιρη ερώτηση του Βουλευτή της Νέας Δημοκρατίας κ. Ιωάννη Κουράκου προς την Υπουργό Εθνικής Παιδείας και Θρησκευμάτων, σχετικά με τα αποτελέσματα των ελέγχων που διενήργησε το Γενικό Λογιστήριο του Κράτους στον Οργανισμό Επαγγελματικής Εκπαίδευσης και Κατάρτισης.
      2. Η με αριθμό 500/6-12-2004 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Άννας Διαμαντοπούλου προς τους Υπουργούς Εσωτερικών, Δημόσιας Διοίκησης και Αποκέντρωσης και Δικαιοσύνης, σχετικά με την επανένταξη και αρωγή των θυμάτων Διεθνικής Σωματεμπορίας.
      3. Η με αριθμό 497/6-12-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Οικονομίας και Οικονομικών, σχετικά με τη ρύθμιση των ληξιπρόθεσμων οφειλών των αγροτών κλπ.
      4. Η με αριθμό 496/6-12-2004 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη, προς τον Υπουργό Οικονομίας και Οικονομικών, σχετικά με τους χαμηλούς ρυθμούς απορρόφησης των κονδυλίων του Γ΄ Κοινοτικού Πλαισίου Στήριξης.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 487/6-12-2004 επίκαιρη ερώτηση του Βουλευτή της Νέας Δημοκρατίας κ. Ιωάννη Μπούγα προς τον Υπουργό Περιβάλλοντος, Χωροταξίας και Δημοσίων Έργων, σχετικά με την κατασκευή της Εθνικής Οδού Αντιρρίου-Ιτέας - Άμφισσας-Θερμοπυλών κλπ. 
      2. Η με αριθμό 490/6-12-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Φραγκιαδουλάκη προς τον Υπουργό Οικονομίας και Οικονομικών, σχετικά με τη ρύθμιση των χρεών των αγροτών κλπ.
      3. Η με αριθμό 498/6-12-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Υγείας και Κοινωνικής Αλληλεγγύης, σχετικά με τη χρηματοδότηση του Ψυχολογικού Κέντρου Βορείου Ελλάδος κλπ.
      4. Η με αριθμό 499/6-12-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Αγροτικής Ανάπτυξης και Τροφίμων και Οικονομίας και Οικονομικών, σχετικά με τη διεκδίκηση εκτάσεων του Ποικίλου Όρους από το Δημόσιο, κλπ.
      
ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Κίνητρα Ιδιωτικών Επενδύσεων για την Οικονομική Ανάπτυξη και την Περιφερειακή Σύγκλιση». 
      Ο πρώτος εγγεγραμμένος να μιλήσει, συνεχίζοντας από τη χθεσινή συνεδρίαση, είναι ο κ. Παναγιώτης Σγουρίδης.
      Κύριε Σγουρίδη, έχετε το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε. 
      Κύριε Υπουργέ, κυρία και κύριοι συνάδελφοι, είναι γεγονός ότι όπου ρώτησα όλοι οι φορείς -και ο ΣΕΒ και ο Σύνδεσμος Επιχειρήσεων Βορείου Ελλάδας και ο Σύνδεσμος Μικρομεσαίων Επιχειρήσεων, αλλά και μεμονωμένοι επιχειρηματίες- επαινούν το νόμο με ελάχιστες παρατηρήσεις.
      Πράγματι η πρώτη ανάγνωση του νέου αναπτυξιακού νόμου δείχνει ότι είναι καλών προθέσεων, ικανοποιεί αιτήματα φορέων και στρογγυλεύει τις εξαγγελίες. Καταγόμενος, όμως, από τη Θράκη και έχοντας ζήσει τους νόμους 289, 849, 1116, 1262, 1892, 2234, τροποποίηση του 1892 και 2601, θέλησα να τον μελετήσω ακόμα περισσότερο. 
      Έτσι προχώρησα σε μια δεύτερη ανάγνωση και είδα το εύρος στο οποίο επεκτείνεται ο νέος αναπτυξιακός νόμος και τη γενναιότητα, αν θέλετε, των κινήτρων. Μου δημιουργήθηκαν οι εξής απορίες. Πρώτη απορία: Γιατί η τροποποίηση του προηγούμενου νόμου, του 2601, που έγινε επί ΠΑΣΟΚ με το νόμο 3219 του 2004 με παρεμφερείς ρυθμίσεις, δεν πέρασε από την Κοινότητα και ελπίζετε ότι θα περάσει αυτός από την Κοινότητα; Εδώ, κύριοι συνάδελφοι, υπάρχει κάποιο τρικ. Ποια είναι η αλήθεια;
    Η Κοινότητα, για την τροποποίηση του νόμου του ΠΑΣΟΚ, έστειλε ερωτήσεις και παρατηρήσεις, που η Νέα Δημοκρατία ηθελημένα τις εξέλαβε ως αντιρρήσεις. Δεν απάντησε και ήρθε το καλοκαίρι που μας πέρασε και κατήργησε το νόμο.
    Εδώ υπάρχει το άλλο τρικ. Η Κυβέρνηση γνώριζε ήδη από τον Απρίλιο του 2004 ότι η Κοινότητα άλλαξε τον κανονισμό κοινοποίησης των νόμων για τις κρατικές επιδοτήσεις, απλοποιώντας τον με τη συμπλήρωση ενός απλού ερωτηματολογίου. Κατά βάση, παρακάμπτοντας την προηγούμενη αρτιοσκληρωτική διαδικασία, ελπίζετε ότι θα περάσετε το νέο αυτό νόμο. Εγώ σας το εύχομαι, δεν είναι όμως βέβαιο.
    Η δεύτερη απορία μου είναι, ποιος είναι ο χρόνος ζωής του νόμου αυτού. Ουσιαστικά αφορά μόνο τη διετία 2005-2006, γιατί το 2006 θα επανεξεταστεί από την Ευρωπαϊκή Ένωση η δυνατότητα ενίσχυσης, βάσει του ΑΕΠ, των περιφερειών και πολλές από τις περιφέρειες της Ελλάδος θα εξαιρεθούν. Είναι 75% σήμερα το ΑΕΠ, βάσει του οποίου μπορούν να δοθούν επιδοτήσεις.
    Με τα στοιχεία που ήρθαν στο φως της δημοσιότητας το 2003, η Ελλάδα της Ευρώπης των είκοσι πέντε έχει μέσο ΑΕΠ περίπου 81% για το 2003 και πιθανώς το 2006 να πάει στο 85% μέχρι το 87%. Ποια, λοιπόν, είναι η οφθαλμαπάτη; Το 2004 η ακύρωση σάς βόλευε. Δεν δώσατε ούτε ευρώ τσακιστό για επενδύσεις. Φαίνεται δε ότι περνάτε ένα γενναίο αναπτυξιακό νόμο, αλλά καμία επένδυση δεν έγινε το 2004.
    Το 2005, ώσπου να βγουν οι υπουργικές αποφάσεις και ώσπου οι προδιαγραφές να περάσουν και να σχηματοποιηθούν -πάνω από τριακόσιες πενήντα σελίδες- θα περάσουν οκτώ μήνες, οπότε πάλι δεν πρόκειται να ξοδέψετε για το 2005 ούτε ένα σεντς. 
    Το 2006, που είναι η χρονιά της εκταμίευσης, θα είμαστε εκτός νυμφώνος, εκτός εάν με τους ερασιτεχνισμούς τους οποίους κάνετε με τις απογραφές, του Μπαϊρακτάρη, το κακό οικονομικό κλίμα, μας φτωχύνετε, ώστε να πέσουμε κάτω από το 75%.
    Προχωρώντας σε μια τρίτη ανάγνωση του νόμου, άρχισα να προβληματίζομαι. Εξανεμίζονται τα κίνητρα της Θράκης, διότι οι μεγάλες επιχειρήσεις με πάνω από διακόσιους πενήντα εργαζόμενους, που είναι και οι περισσότερες, εξισώνονται με τις μικρομεσαίες επιχειρήσεις σε άλλους νομούς, με κατά κεφαλήν ΑΕΠ 65% του ευρωπαϊκού μέσου όρου, βάσει του άρθρου 4, παράγραφος 3, που δίνεται το 15% επιπλέον, αλλά και με αυτές που είναι πάνω από 65%, που θα πάρουν 5%. Έτσι σηματοδοτούνται απολύσεις για τη μείωση του μεγέθους των επιχειρήσεων και παράλληλα ξεκινάνε αδιαφανείς συναλλαγές, για να μπορέσουν να βρεθούν στο όριο.
    Επιπλέον μειώνετε την έγκριση των επενδύσεων από τα 4.000.000 ευρώ, που είναι για την περιφέρεια της Ανατολικής Μακεδονίας και Θράκης στα 2.000.000 ευρώ. Τουλάχιστον αφήστε το αυτό.
    Η αναφορά στο ΑΕΠ των νομών, χωρίς να λαμβάνεται υπόψη η ανεργία και το δημογραφικό, θα μας οδηγήσει σε τραγελαφικά φαινόμενα, κύριοι συνάδελφοι. Θα εξισώνονται τα Γρεβενά με τα Χανιά. 
    Η αποσύνδεση της απασχόλησης αποτελεί πρωτοφανές φαινόμενο. Μπορεί να το ζητούσαν οι επιχειρηματίες, αλλά ακόμα και η Θάτσερ λάμβανε ανταλλάγματα απασχόλησης, όταν προχωρούσε σε κάποιες ρυθμίσεις.
    Παράλληλα μειώνεται η ίδια συμμετοχή στο 25% των επιχειρηματιών, που κατ’ εμένα θα οδηγήσει σε μία νέα γενιά κρατικοδίαιτων επιχειρήσεων. Θα μου πείτε: «Κύριε Σγουρίδη, υπερβάλλετε». Σας λέω ότι δεν υπερβάλλω. 
    Και σας τα επισημαίνω όλα αυτά, για να έρθω μετά από ένα χρόνο και με ερώτησή μου να σας ζητήσω, κύριε Υπουργέ, να μου πείτε πόσες επενδύσεις έχουν εισαχθεί στο νέο αυτό νόμο. Όχι πόσες έχουν τελειώσει, αλλά πόσες έχουν εισαχθεί και έχουν εγκριθεί, να μου τις απαριθμήσετε. 
    Τα λέω για την τουριστική αγορά που μας ακούει, που ενώ σήμερα πανηγυρίζει, του χρόνου θα κλαίει, γιατί δεν θα υπάρχουν τα χρήματα για να προχωρήσει σε επενδύσεις. Έχετε 150.000.000 ευρώ. Ένα ξενοδοχείο μόνο να πούμε να ανακαινιστεί, που αφήσατε ελεύθερο το πλαφόν, μπορεί να πάει στα 50.000.000.000 δραχμές, δηλαδή περίπου στο μισό από αυτό που δώσατε, εκτός εάν η τουριστική αγορά θέλει να γυρίσει ξανά στο «Room to let».
    Τα λέω όλα αυτά, για να σας αποδείξω ότι ακόμα και με τον αναπτυξιακό νόμο, κύριε Φώλια, δεν σας ενδιαφέρει το χτύπημα της διαπλοκής, αλλά το πώς θα εδραιώσετε τη δική σας διαπλοκή.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Σγουρίδη.
    Ο κ. Μωραϊτης έχει το λόγο.
    ΘΑΝΟΣ ΜΩΡΑΙΤΗΣ: Κύριε Πρόεδρε, κυρίες και κύριοι συνάδελφοι, πιστεύω ότι αυτό το νομοσχέδιο μαζί με τον προϋπολογισμό, που θα συζητήσουμε σε λίγες ημέρες στη Βουλή, σηματοδοτούν ουσιαστικά τον τελευταίο πολιτικό σταθμό της πορείας της Νέας Δημοκρατίας, που ξεκίνησε ως Αξιωματική Αντιπολίτευση από τις εκλογές του 2000 και συνεχίστηκε αυτούς τους εννέα μήνες της κυβερνητικής θητείας. Κλείνει οριστικά μια πορεία ισοπέδωσης, μια πορεία καταστροφολογίας, μια πορεία υποσχεσιολογίας, η οποία είχε σαν στόχο την εξόντωση του ΠΑΣΟΚ και την κατάληψη της εξουσίας.
    Στη συνέχεια, ως Κυβέρνηση πλέον, χρησιμοποίησε όλα αυτά τα επικοινωνιακά τρικ που υπήρχαν και επικαλέστηκε όλα τα άλλοθι, ώστε να πείσει τον ελληνικό λαό να δείξει υπομονή και να δικαιολογήσει την απραξία της. Έκανε τα πάντα για να αποπροσανατολίσει τον κόσμο και να μην αντιληφθεί κανείς το μέγεθος της ακυβερνησίας που υπήρχε.
    Σήμερα, όμως, πιστεύω ότι η διαδρομή αυτή τελειώνει άδοξα. Ο πολιτικός χρόνος της υπομονής και της αναμονής τελείωσε. Το πολυαναμενόμενο αναπτυξιακό νομοσχέδιο, το πολυδιαφημιζόμενο από πολλούς συναδέλφους της Νέας Δημοκρατίας, αποτελεί ένα ακόμα κρίκο της αλυσίδας των χαμένων ευκαιριών των τελευταίων εννέα μηνών.
    Αποτελεί, όμως, παράλληλα, μια μεγάλη απογοήτευση για την αγορά, η οποία μάλιστα ζούσε σε μία κατάσταση υψηλών προσδοκιών. Δυστυχώς και αυτή διαψεύστηκε.
    Δεν είναι, όμως, η μόνη και σίγουρα, όπως φαίνονται τα πράγματα, δεν θα είναι η τελευταία. Μετά τις εκλογές του Μάρτη, η Κυβέρνηση της Νέας Δημοκρατίας διαφήμιζε παντού ένα νέο αναπτυξιακό νόμο, ο οποίος θα άλλαζε το επενδυτικό κλίμα και θα έβαζε ένα νέο πλαίσιο επενδυτικών κινήτρων, ανταποκρινόμενο στο νέο περιβάλλον της αγοράς.
    Λάθος πρώτο: Χάθηκε πολύτιμος χρόνος, κύριε Υπουργέ, για την αγορά, που θέλετε, όπως λέτε, να υποστηρίξετε και πολλές φορές βεβαίως θεοποιείτε. Εννέα μήνες ουσιαστικά χάθηκαν εν αναμονή της πολιτικής επιφώτισης της Κυβέρνησης για το νέο αναπτυξιακό νόμο. Κυβέρνηση χαμένων ευκαιριών, Κυβέρνηση χαμένου χρόνου.
    Για να εφαρμοστεί ο νέος νόμος –τα είπε και ο προηγούμενος ομιλητής- θα χρειαστεί τουλάχιστον ένας ακόμη χρόνος, στην καλύτερη των περιπτώσεων. Δεν πιστεύω να διαφωνεί κανείς ότι θέλουμε ένα χρόνο για όλες αυτές τις υπουργικές αποφάσεις και τα διατάγματα, που αφορούν στο παράγωγο δίκαιο. Άρα πάμε στο 2006. Θα έχουμε, δηλαδή, ήδη δύο χρόνια χαμένα και γνωρίζουμε όλοι ότι το 2007 αλλάζει ο χάρτης των περιφερειακών ενισχύσεων. Μένει, λοιπόν, ένας μόνο χρόνος αξιοποίησης του νέου νομοσχεδίου, που σήμερα καταθέτετε.
    Έρχεται, λοιπόν, σήμερα η Κυβέρνηση και καταθέτει επιτέλους μέσω αυτού του νομοσχεδίου τις σκέψεις της, τη φιλοσοφία της για την ανάπτυξη της χώρας. Είναι ένα νομοσχέδιο χωρίς στρατηγική στόχευση και φιλοσοφία, με κάποιες ισχυρές δόσεις νεοφιλελευθερισμού και βέβαια πάντα με το γνωστό απαραίτητο επικοινωνιακό «μακιγιάζ», το οποίο χρησιμοποιείτε σε όλες σας τις πολιτικές.
    Το πρώτο θέμα στο οποίο θα ήθελα να αναφερθώ, είναι το θέμα της ενίσχυσης της απασχόλησης. Ουσιαστικά, κύριε Υπουργέ, αποκλείεται η απασχόληση ως επενδυτικό κίνητρο. Ξεχνά η Κυβέρνηση πάνω από όλα τις προεκλογικές της δεσμεύσεις. Θυμάται προφανώς την πραγματική της πολιτική φιλοσοφία. Αποκαλύπτει το νεοφιλελεύθερο πρόσωπό της, που με επικοινωνιακή επιμέλεια προσπαθούσε όλο αυτό το διάστημα να κρύψει. 
    Δεν γνωρίζω σε ποιες πιέσεις υπέκυψε η Κυβέρνηση. Φαντάζομαι, όμως, πολύ καλά τι σκέφτονται σήμερα οι εξαπατημένοι άνεργοι, που πίστεψαν τις υποσχέσεις σας προεκλογικά για αύξηση της απασχόλησης.
Σκέπτονται ακριβώς, όμως, ό,τι σκέπτονται οι συμβασιούχοι, ό,τι σκέπτονται οι πολύτεκνοι και όλοι οι άλλοι που είχαν βρεθεί στο επίκεντρο της προεκλογικής προσπάθειας εξαπάτησης της Νέας Δημοκρατίας. Ξέρουμε πολύ καλά τι σκέπτονται και πιστεύω ότι δεν θ’ αργήσουν να το φωνάξουν. 
      Με το νομοσχέδιο αυτό, αν μη τι άλλο, κατέρρευσαν δύο προεκλογικοί μύθοι, ότι τάχα η Νέα Δημοκρατία θα ενισχύσει με πολιτικές την ανάπτυξη, την απασχόληση και την περιφερειακή ανάπτυξη. Απορώ πραγματικά πώς θα ενισχυθεί, όταν η Κυβέρνηση καλεί σήμερα τον επιχειρηματία να επιλέξει ανάμεσα σε επιχορήγηση, φοροαπαλλαγή και ενίσχυση μέσω της απασχόλησης. Και πραγματικά θέτω ένα ερώτημα: Ποιους επιχειρηματίες εννοεί και έχει κατά νου η Κυβέρνηση, οι οποίοι θα διάλεγαν την απασχόληση και όχι βεβαίως τα δύο πρώτα; Ουσιαστικά η Κυβέρνηση της Νέας Δημοκρατίας εκτελεί εν ψυχρώ την ΄ποια δυνατότητα υπήρχε για ενίσχυση της απασχόλησης μέσω επενδυτικών κινήτρων. Κόβει με μαχαίρι όποιο κοινωνικό όφελος θα μπορούσε να έχει μία επένδυση.
      Το δεύτερο θέμα που νομίζω ότι είναι αποκαλυπτικό της αστοχίας του νομοσχεδίου, είναι το θέμα της περιφερειακής ανάπτυξης, το πόσο δεν ασχοληθήκατε προεκλογικά μ’ αυτό και το πόσο δεν το πολυδιαφημίσατε. Και ρωτώ πραγματικά: Χωρίς κίνητρα, κάνοντας το 40%, 25%, πώς θα μπορέσετε πραγματικά να επιφέρετε ανάπτυξη σήμερα στην περιφέρεια; Και θυμόμαστε όλοι το σύνθημά σας «Ανάπτυξη για όλους». Και σήμερα βλέπουμε πραγματικά ποιο είναι το αληθινό πρόσωπο και τι σημαίνει ανάπτυξη για όλους. Ισοπεδώνετε και απαξιώνετε μ’ αυτόν τον τρόπο τους δυναμικούς, φιλόδοξους και υγιείς επιχειρηματίες και επενδυτές. Και πιστεύω ότι πραγματικά, όπως είπε και ο κ. Σγουρίδης, θα δημιουργήσουμε πλέον μία νέα γενιά κρατικοδίαιτων επιχειρηματιών.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Κυρίες και κύριοι συνάδελφοι, πιστεύω ότι ο νέος αναπτυξιακός νόμος της Κυβέρνησης δυστυχώς σε καμία περίπτωση δεν είναι νέος. Μας γυρίζει ξανά σε παλιές λογικές καταδικασμένες και βεβαίως αναχρονιστικές, όπου η ανάπτυξη πουλιόταν με το κιλό, με τα ρουσφέτια στα γραφεία των Υπουργών. Αυτή τελικά είναι η πολυδιαφημισμένη αναπτυξιακή σας πολιτική. Αυτή είναι η προεκλογική φούσκα περί ισόρροπης περιφερειακής ανάπτυξης και ενίσχυσης της απασχόλησης από την πλευρά της Νέας Δημοκρατίας.
      Σας ευχαριστώ.
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε συνάδελφε.
      Το λόγο έχει ο κ. Μπαντουβάς.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, οι συνάδελφοι του ΠΑΣΟΚ μου θυμίζουν Γερμανούς τουρίστες, που θα καταλύσουν σ’ ένα ξενοδοχείο, θα τα βρουν όλα άψογα, τις υπηρεσίες, το φαγητό, τα πάντα, αλλά πάντοτε ο Γερμανός τουρίστας έχει ένα «αλλά» και θα βρει κάτι να διαμαρτυρηθεί. Και ενώ ο αγαπητός και άξιος συνάδελφος, ο κ. Σγουρίδης, παραδέχθηκε ότι όλοι οι θεσμοθετημένοι φορείς της Ελλάδας βρήκαν το νομοσχέδιο άψογο, οι συνάδελφοι του ΠΑΣΟΚ έχουν κάτι να το ψέξουν και να το κατακρίνουν. 
      Το παρόν νομοσχέδιο, κυρίες και κύριοι συνάδελφοι, έρχεται μετά την ψήφιση του νέου φορολογικού νόμου να διαμορφώσει ένα νέο καθεστώς επενδύσεων στη χώρα μας, να στηρίξει τις παραγωγικές επιχειρήσεις και την επιχειρηματικότητα και να δώσει νέα ώθηση στην ανάπτυξη της εθνικής οικονομίας. Ο νέος αναπτυξιακός νόμος αποτελεί τομή στο σύστημα και παρέχει τα ισχυρότερα κίνητρα, που ίσχυσαν ποτέ στην Ελλάδα, για την ανάπτυξη της εγχώριας επιχειρηματικότητας, της βιομηχανίας, αλλά προπαντός για την αύξηση των επενδύσεων είτε σε τομείς όπου ήδη υπάρχει παράδοση στη χώρα μας, όπως ο τουρισμός, είτε σε τομείς που αυτήν τη στιγμή υπολειπόμαστε ως χώρα και κρίνεται επιβεβλημένη η περαιτέρω ανάπτυξη, όπως είναι οι νέες τεχνολογίες, οι εναλλακτικές μορφές ενέργειας και οι ερευνητικές δραστηριότητες. 
      Αυτοί οι βασικοί στόχοι, οι άξονες του υπό συζήτηση νομοσχεδίου, όχι μόνο θα συμβάλουν στην εξυγίανση και ενίσχυση της εθνικής οικονομίας, αλλά ταυτόχρονα θα συμβάλουν και στην αποκατάσταση της κοινωνικής ειρήνης με το άνοιγμα νέων θέσεων εργασίας και την αύξηση της απασχόλησης. Χρειάζεται όμως και ένα ξεκάθαρο εργασιακό περιβάλλον, κύριε Υπουργέ, συμμάζεμα της πανσπερμίας που υπάρχει στην εργατική νομοθεσία, ξεκάθαρη θεσμοθέτηση υποχρεώσεων και δικαιωμάτων εργαζομένων και εργοδοτών, ξεκάθαρη εργασιακή πολιτική από το κράτος, για να γνωρίζει ο κάθε επενδυτής εξαρχής τους όρους του παιχνιδιού.
      Κυρίες και κύριοι συνάδελφοι, το παρόν νομοσχέδιο, μετά και την ψήφιση του νέου φορολογικού νόμου, αποτελεί απτή απόδειξη ότι η Κυβέρνηση της Νέας Δημοκρατίας έχει όραμα για τη χώρα, για την ανάπτυξη της επιχειρηματικότητας, για την ενίσχυση και εξυγίανση της εθνικής οικονομίας. Νέα κίνητρα, όπως η επιδότηση μέρους του μισθολογικού κόστους των θέσεων εργασίας που δημιουργούνται από νέες επενδύσεις, αλλά και η βελτίωση ήδη ισχυόντων μέτρων, όπως η αύξηση του ποσοστού της φορολογικής απαλλαγής έως και στο 100% του ύψους της επένδυσης, διαμορφώνουν ένα πιο ελκυστικό πακέτο μέτρων για την ανάπτυξη της επιχειρηματικότητας. 
      Ενισχύονται, παραδείγματος χάρη, οι επενδύσεις για τη δημιουργία εμπορευματικών σταθμών και διαμετακομιστικών κέντρων, που θα συμβάλουν αποφασιστικά στην περαιτέρω ανάπτυξη του εμπορίου. Δίνεται ιδιαίτερη έμφαση σε ειδικές επενδύσεις στον τομέα του περιβάλλοντος, στον τεχνολογικό εκσυγχρονισμό των επιχειρήσεων, στην παραγωγή νέων προϊόντων και υπηρεσιών και στη στήριξη της έρευνας. Ενισχύονται με άλλα λόγια επιχειρηματικές και επενδυτικές πρωτοβουλίες, που θα εντάξουν πραγματικά τη χώρα μας στην νέα εποχή της τεχνολογίας και της κοινωνίας της πληροφορίας.
      Παράλληλα, μετά και τις αντίστοιχες προβλέψεις του νέου φορολογικού νόμου, για άλλη μία φορά αποδεικνύει η Κυβέρνηση της Νέας Δημοκρατίας τη μέριμνά της και τη στόχευσή της για την περιφερειακή ανάπτυξη.
      Κύριε Υπουργέ, ως άνθρωπος που επί πολλά χρόνια ασχολούμαι με τον τουρισμό, δεν μπορώ παρά να επισημάνω τις ιδιαίτερα θετικές προβλέψεις του νομοσχεδίου όσο αφορά την ενίσχυση των επενδύσεων, που θα βελτιώσουν περαιτέρω την ποιότητα του τουριστικού προϊόντος της χώρας μας. Αυξάνουν τα ποσοστά ενίσχυσης σε τουριστικές επενδύσεις, παραδείγματος χάρη για την ίδρυση ξενοδοχειακών μονάδων στην Γ΄ ζώνη, σε 25% από 15% και στη Δ΄ ζώνη σε 35% από 25%. Ενώ,  για τον εκσυγχρονισμό των ξενοδοχείων στις ζώνες Γ΄, Δ2 και Δ3 το ποσοστό αυξάνει σε 40% από 25%, που ίσχυε για τα ξενοδοχεία όλης της περιφέρειας.
      Επιπλέον δύναται υπό προϋποθέσεις να παρασχεθεί και επιπλέον ενίσχυση 5%  για επενδύσεις ίδρυσης ξενοδοχειακών μονάδων τεσσάρων ή πέντε αστέρων, αναβάθμισης ξενοδοχειακών μονάδων στην κατηγορία των τεσσάρων και πέντε αστέρων, για επενδύσεις εκσυγχρονισμού ξενοδοχείων χαρακτηρισμένων ως παραδοσιακών ή διατηρητέων, καθώς επίσης και για εγκατάσταση τουριστικών επιχειρήσεων σε περιοχές ολοκληρωμένης τουριστικής ανάπτυξης, τις λεγόμενες ΠΟΤΑ.
      Όμως, κύριε Υπουργέ, επιτρέψτε μου να παρατηρήσω ότι η χώρα μας έχει ήδη αρκετά ξενοδοχεία, τα περισσότερα των οποίων σε όλες τις κατηγορίες είναι υψηλών προδιαγραφών και προσφέρουν αξιόλογες υπηρεσίες. Πελάτες, δεν έχουμε, κύριε Υπουργέ. Αυτό είναι το μεγάλο πρόβλημα: πελάτες για να γεμίσουμε αυτά τα ξενοδοχεία που έχουμε. Τι να τις κάνουμε τις ΠΟΤΑ και τα νέα συγκροτήματα τεσσάρων και πέντε αστέρων, όταν σε λίγο όπως πάει ο τουρισμός μας θα κατοικούν στα ήδη υπάρχοντα ξενοδοχεία, αντί για τουρίστες, νυχτερίδες και αράχνες; Και εσείς μεν μπορεί να δίνετε κίνητρα και παροχές για νέα ξενοδοχεία, οι τράπεζες όμως δεν χορηγούν δάνεια για νέα ξενοδοχεία, διότι θεωρούνται πλέον ως υψηλού κινδύνου επιχειρήσεις.
      Καταθέτω στα Πρακτικά της Βουλής σχετικό δημοσίευμα της εφημερίδας «ΚΕΡΔΟΣ» και της εφημερίδας «ΤΟ ΒΗΜΑ» της 28ης Νοεμβρίου 2004.
      (Στο σημείο αυτό ο Βουλευτής κ. Κωνσταντίνος Μπαντουβάς καταθέτει για τα Πρακτικά τα προαναφερθέντα δημοσιεύματα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      Αν, κύριε Υπουργέ, ενδιαφέρεστε για τη μόνη εναπομένουσα βιομηχανία της χώρας μας, τον τουρισμό, τότε ενισχύστε την προσέλκυση της πελατείας στη χώρα μας, ενισχύστε το Γραφείο Γενικού Τουρισμού που κάνει incoming, δηλαδή αυτό το ταξιδιωτικό γραφείο που φέρνει στην Ελλάδα τον τουρίστα. Ήμουν σαφέστατος επί του θέματος κατά τη συζήτηση του φορολογικού νομοσχεδίου.
      Εν πάση περιπτώσει, κύριε Υπουργέ, ο incoming agent είναι αυτός που γυρίζει όλο το χειμώνα εκτός Ελλάδος, για να φέρει κόσμο και εν συνεχεία το καλοκαίρι στη χώρα μας. Δυστυχώς, όμως, τον έχετε ξεχάσει εντελώς. Ούτε που τον αναφέρετε καθόλου στο νομοσχέδιο αυτό που συζητάμε ούτε όμως και στο προηγούμενο νομοσχέδιο, το φορολογικό. Και είναι μέγα λάθος αυτό του Υπουργείου σας, αλλά και του Υπουργείου Τουρισμού, που δεν σας συνέστησε να στηρίξετε τον πραγματικό στυλοβάτη του εισερχόμενου τουρισμού, τον ταξιδιωτικό πράκτορα, τον incoming agent. Γι’ αυτό σας ζητώ να υιοθετήσετε την τροπολογία που κατέθεσα, αν όχι στο σύνολό της, τουλάχιστον στην τελευταία παράγραφο που αφορά επιχειρήσεις-γραφεία γενικού τουρισμού.
      Είναι ντροπή, κύριε Υπουργέ, η Κροατία -που βγήκε καθημαγμένη πριν από οκτώ χρόνια από εμφύλιο πόλεμο- να έχει επιτύχει σήμερα με σωστές κινήσεις και σωστό προγραμματισμό να προσελκύει 8 εκατομμύρια τουρίστες ετησίως και εμείς να έχουμε κάθε χρόνο μείωση αφίξεων νέων τουριστών.
      Κύριε Πρόεδρε, πρέπει κάποιος επιτέλους να μιλήσει γι’ αυτά τα πράγματα, αλλά τι να κάνω τώρα με τα έξι λεπτά;
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Έχετε και στα άρθρα το δικαίωμα να εγγραφείτε και να πείτε κι εκεί τις συμπληρωματικές σας σκέψεις. Σας ευχαριστώ.
      Η κ. Κόρκα έχει το λόγο.
      ΑΘΗΝΑ ΚΟΡΚΑ-ΚΩΝΣΤΑ: Κύριε Πρόεδρε, κύριε Υπουργέ, κυρίες και κύριοι συνάδελφοι, συζητούμε σήμερα τον αναπτυξιακό νόμο. Θεωρούμε ότι αυτός ο νόμος είναι απλός, ολοκληρωμένος, αυτοτελής και θα αποτελέσει ένα βασικό, σύγχρονο και αποτελεσματικό μοχλό για τη νέα αναπτυξιακή και οικονομική πολιτική, γιατί θα μπορεί να δώσει λύσεις σε χρονίζοντα προβλήματα με την άρση των επενδυτικών αντικινήτρων και, το κυριότερο, με την εξομάλυνση των ανισοτήτων. Αν τον συνδυάσουμε δε με τη νέα φορολογική πολιτική που προκύπτει από το νέο φορολογικό νόμο, που πρόσφατα εγκρίθηκε στο Κοινοβούλιο και με την ορθολογικότερη αξιοποίηση και επιτάχυνση της υλοποίησης του Γ΄ Κοινοτικού Πλαισίου Στήριξης, καθώς επίσης και μ’ ένα απλοποιημένο σύστημα αδειοδοτήσεων καθώς και με τη δημοσιονομική εξυγίανση, θα οδηγηθούμε σε αύξηση των ιδιωτικών επενδύσεων και συνεπώς σε οικονομική και περιφερειακή σύγκλιση με ισόρροπη περιφερειακή ανάπτυξη και σε προώθηση των μικρομεσαίων επιχειρήσεων.
      Κύριοι συνάδελφοι, με αυτό το σχέδιο νόμου είναι πολύ βασικό ότι το 70% των ενισχύσεων το απολαμβάνουν οι μικρομεσαίες επιχειρήσεις και το 30% οι μεγάλες. Έχει βασικές καινοτόμες διατάξεις, όπως για παράδειγμα: Την επιχορήγηση και παλαιών και νέων επιχειρήσεων γιατί μέχρι τώρα δεν ίσχυε αυτό, είχαν το δικαίωμα μόνο νέες επιχειρήσεις να επιδοτούνται. Τη δυνατότητα να ενισχύονται οι επιχειρήσεις σε ποσοστό μέχρι 15% σε διάφορες περιοχές της χώρας με κατά κεφαλήν εισόδημα μικρότερο από το 65% του μέσου όρου της Ευρωπαϊκής Ένωσης. 
      Και είναι γνωστό ότι όλα αυτά τα χρόνια αυτό το μέτρο δεν εφαρμόζεται και ότι ο Χάρτης Περιφερειακών Ενισχύσεων ήταν συγκεκριμένος, με τελευταία ευκαιρία για αναθεώρηση το 2002, πράγμα που η προηγούμενη κυβέρνηση δεν έκανε. Αποτέλεσμα αυτού ήταν σε πολλές περιοχές να εκμηδενίζονται οι ευκαιρίες για ενίσχυση και σε άλλες να υποβαθμίζονται, να μειώνονται και οι μικρομεσαίες επιχειρήσεις της χώρας μας να μην απολαμβάνουν τα προνόμια, που απολαμβάνουν οι επιχειρήσεις των άλλων χωρών της Ευρωπαϊκής ΄Ενωσης.
      Πολύ σημαντική επίσης θεωρώ τη μείωση του ποσοστού της ελάχιστης απαιτούμενης συμμετοχής στο 25%. Παρά το γεγονός ότι και στην επιτροπή αλλά και χθες που έγινε συζήτηση εδώ στην Ολομέλεια, οι συνάδελφοι της Αντιπολίτευσης είπαν ότι αυτό θα οδηγήσει σε «ψεύτικες επενδύσεις» σε «ερειπωμένα κτίρια». Εγώ θα πω ότι αυτά τα ζήσαμε τα προηγούμενα χρόνια και σε περιφέρειες της Ελλάδος και θα πω επίσης ότι «εξ ιδίων κρίνουν τα αλλότρια». Διότι πιστεύω ότι η μείωση της ίδιας συμμετοχής μπορεί να ωθήσει και νέους ανθρώπους, νέους επιστήμονες, με νέες καινοτόμες ιδέες, που δεν είχαν αυτά τα ίδια κεφάλαια και δεν είχαν αυτήν τη δυνατότητα, να κάνουν κάτι που θα ήταν σημαντικό γι’ αυτούς και για την ανάπτυξη της περιοχής τους, να προχωρήσουν σε επενδύσεις. Άλλωστε υπάρχει δικλίδα ασφαλείας. Είναι και η προκαταβολή, η οποία δίνεται με μεγαλύτερη εγγυητική επιστολή τραπέζης, αλλά και τα χρήματα που δίνονται σε δύο δόσεις και η τελευταία δόση, που πρέπει να είναι με την έναρξη της λειτουργίας της επένδυσης. 
      Το γεγονός επίσης ότι γίνεται υλοποίηση καινοτόμων επενδυτικών σχεδίων με διεύρυνση στις επιλέξιμες δραστηριότητες είναι βασικό. Επίσης είναι η δημιουργία υποδομών του τομέα -αποθήκευσης, συσκευασίας, τυποποίησης προϊόντων αγροτικών, εμπορευματικών σταθμών -οι δραστηριότητες που προωθούν τον τουρισμό και με την ίδρυση ξενοδοχειακών μονάδων και με τον εκσυγχρονισμό άλλων αλλά και έμμεσα με τα θεματικά πάρκα, με τα κέντρα αθλητικού τουρισμού, όπως και οι δραστηριότητες που προστατεύουν το περιβάλλον.
      Πολύ σημαντικό είναι το γεγονός ότι συμπεριλαμβάνονται τα κέντρα αποθεραπείας, αποκατάστασης και διαβίωσης ατόμων με ειδικές ανάγκες, όπως και άλλες διαδικασίες που έχουν σχέση με την τεχνολογία.
      Σημαντικό στοιχείο του σχεδίου νόμου  είναι η απλοποίηση του συστήματος αξιολόγησης –πολύ βασικό- και η αναμόρφωση των κριτηρίων αξιολόγησης με τη μείωση του χρόνου αξιολόγησης και την έγκριση του προτεινόμενου σχεδίου σε δύο μήνες ή αντίστοιχα με την απόρριψη. Ξέραμε ότι μία φορά το χρόνο γινόταν αυτή η διαδικασία και μετά ήταν χρονοβόρο μέχρι να γίνει η επένδυση και να φθάσει στην υλοποίηση.
      Σημαντική μέριμνα αποτελεί το ότι στο νέο αναπτυξιακό νόμο εντάσσονται και οι πάρα πολύ μικρές επιχειρήσεις, με όρια καθορισμένα στα 100.000 ευρώ και πάνω, που μέχρι τώρα δεν συμπεριλαμβάνονταν. Έχει καινοτόμες ρυθμίσεις και θετικά κίνητρα, ώστε να προσελκύσει και κεφάλαια από το εξωτερικό και έτσι θα έρθει και η ανάπτυξη.
      Βασικό βέβαια θέμα αποτελεί αυτό που αφορά το χωροταξικό σχεδιασμό: ΖΟΕ, ΒΙΠΕ αντίστοιχα, -και δε θα μιλήσω για το «αμαρτωλό» Εθνικό Κτηματολόγιο- η έλλειψη των οποίων όλα αυτά τα χρόνια αποτέλεσε έναν ανασταλτικό παράγοντα. Παραδείγματος χάρη, ο Νομός Κορινθίας από τον οποίο προέρχομαι, όλα τα προηγούμενα χρόνια δεν εδέχετο επενδύσεις, διότι δεν είχε χωροταξικό σχεδιασμό, παρά το γεγονός ότι βρίσκεται σε γεωγραφικό κόμβο. Η Κορινθία βρίσκεται στην τριακοστή έβδομη θέση στο ρυθμό ανάπτυξης, ενώ θα μπορούσε να ήταν πολύ καλύτερα απ’ ό,τι ήταν τα πολύ παλαιότερα χρόνια. 
      Το σχέδιο, λοιπόν, του αναπτυξιακού νόμου, πιστεύω ότι θα καλύψει όλο το φάσμα της σύγχρονης επιχειρηματικής δραστηριότητας. Θα αντιμετωπίσει το πρόβλημα της ανεργίας με νέες θέσεις εργασίας και, το κυριότερο, θα δημιουργήσει ένα κλίμα εμπιστοσύνης του Έλληνα επενδυτή, ώστε να εμπιστευτεί επιτέλους τα κεφάλαιά του σε μία ανταγωνιστική επένδυση. Θα δώσει την πνοή ζωής στην περιφέρεια, που τόσα χρόνια έχει μείνει πίσω και θα χαράξει νέους δρόμους ανάπτυξης, εξομοιώνοντας και ενδοπεριφερειακές ανισότητες, βελτιώνοντας το βιοτικό επίπεδο και διευρύνοντας την κοινωνική δικαιοσύνη. Θα συμβάλει στην επίτευξη των στρατηγικών στόχων της ανάπτυξης.
      Γι’ αυτό το λόγο ψηφίζουμε το σχέδιο νόμου.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Τσιαμάκης έχει το λόγο.
      ΔΗΜΟΣΘΕΝΗΣ ΤΣΙΑΜΑΚΗΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, σε συνέχεια του φορολογικού νομοσχεδίου που πρόσφατα ψηφίστηκε από τη Βουλή, η Κυβέρνηση, συνεπής στις δεσμεύσεις της και στις προγραμματικές της δηλώσεις, κατέθεσε χθες στη Βουλή προς συζήτηση και ψήφιση το παρόν νομοσχέδιο, γνωστό ως «αναπτυξιακός νόμος».
      Το παρόν νομοσχέδιο αποτελεί ένα ουσιαστικό μέσο παρέμβασης και διά της εφαρμογής του δημιουργείται ένα νέο θεσμικό πλαίσιο παροχής ενισχύσεων προς τις ιδιωτικές επενδύσεις. Μετά από επτά χρόνια εφαρμογής του ν. 2601/98, διαπιστώνοντας πλεονεκτήματα και μειονεκτήματα και τις τυχόν αδυναμίες που υπήρχαν και έχοντας αυτήν την εμπειρία, είναι επιτακτική η ανάγκη για θέσπιση ενός νέου αναπτυξιακού νόμου, ο οποίος δεν αντιμετωπίζει μόνο τις αδυναμίες του προηγουμένου καθεστώτος ενισχύσεων, αλλά προσπαθεί να ανταποκριθεί στις σημερινές κοινωνικο-οικονομικές συνθήκες και πέραν τούτου, θα επιδιώξει να προετοιμάσει τη χώρα μας για τις μελλοντικές απαιτήσεις, που θα προέλθουν από την εξέλιξη της οικονομίας και της τεχνολογίας.
      Ποιοι είναι οι βασικοί του στόχοι; Πρώτον, η ενθάρρυνση και η ενίσχυση της επιχειρηματικότητας. Η βελτίωση της ανταγωνιστικότητας των προϊόντων και των υπηρεσιών μας. Η ισόρροπη περιφερειακή ανάπτυξη. Η αύξηση της απασχόλησης, η προστασία του περιβάλλοντος, η εξοικονόμηση ενέργειας και η ενίσχυση των τεχνολογικών υποδομών. 
      Όμως για να επιτύχεις στόχους, χρειάζεται να κάνεις και τομές. Το παρόν νομοσχέδιο έχει πρόβλεψη για τις τομές αυτές, οι οποίες έχουν ως εξής: Καταργείται η μέχρι τώρα διάκριση παλαιών και νέων επενδύσεων. Το προανέφεραν εξάλλου και οι προηγούμενοι συνάδελφοι. Καθορίζεται ως μέγιστο ύψος ενίσχυσης το 55%, με την πλήρη αξιοποίηση των περιθωρίων ενισχύσεων του χάρτη περιφερειακών ενισχύσεων και της δυνατότητας πρόσθετης ενίσχυσης για τις μικρομεσαίες επιχειρήσεις.
      Για πρώτη φορά θεσμοθετείται η επιδότηση της απασχόλησης. Στο επενδυτικό νομοσχέδιο χρηματοδότησης μειώνεται το ποσοστό της ιδίας συμμετοχής από 40% στο 25%. Και εδώ, κύριοι συνάδελφοι, θα ήθελα να κάνω ένα σχόλιο απευθυνόμενος προς τους συναδέλφους της Αξιωματικής Αντιπολίτευσης. Το άκουσα και χθες, το άκουσα και σήμερα, αλλά άκουσα και από τον εισηγητή χθες να επικρίνεται αυτή η μείωση, το 25%, γιατί –λέει- ο επενδυτής θα κάνει επένδυση με ξένα κεφάλαια. Μα, είναι παράδοξο. Έτσι δίνεται η ευκαιρία σε νέους ανθρώπους, οι οποίοι έχουν μικρά κεφάλαια αλλά πολλή όρεξη για δουλειά, να στραφούν προς τις ιδιωτικές επενδύσεις και όχι να τρέχουν από διάδρομο σε διάδρομο πολιτικών γραφείων, προκειμένου να τοποθετηθούν στο δημόσιο, κάτι το οποίο δεν έγινε μέχρι τώρα.
Ο νόμος αυτός το προβλέπει. Και εδώ θα κάνω μια αναφορά στο εξής:
     Κύριοι συνάδελφοι του ΠΑΣΟΚ, θα αναφερθώ στο Νομό Ευρυτανίας από τον οποίο κατάγομαι. Είχαμε τρία εργοστάσια στην Ευρυτανία: τη ΔΑΔΥΕ, την Πειραϊκή Πατραϊκή και το ξυλουργικό εργοστάσιο ΦΟΥΡΝΑΣ. Με την πολιτική σας καταφέρατε να τα κλείσετε και τα τρία. Το μεν πρώτο της ΔΑΔΥΕ, αφού το χαρίσατε την πρώτη φορά για 5,5 δισεκατομμύρια, τη δεύτερη φορά για το   
1. 250.000.000 δισεκατομμύριο τελικά βγήκε στον πλειστηριασμό. Και τα άλλα δύο έκλεισαν. Κατά συνέπεια, να μην ομιλείτε εσείς περί αναπτύξεως και να μην κόπτεστε για τη μείωση της ιδίας συμμετοχής. 
     Προωθείται, επίσης, η περιφερειακή ανάπτυξη με την παροχή δεκαπέντε επιπλέον ποσοστιαίων μονάδων για μικρομεσαίες επιχειρήσεις, που δραστηριοποιούνται στην περιφέρεια. 
     Πέραν τούτου, σε περίπτωση που η επιχείρηση είναι νεοϊδρυόμενη και μεταφέρεται σε ΔΤΕ, παίρνει ακόμη επιδότηση δεκαπέντε ποσοστιαίες μονάδες. Ποτέ όμως και σε καμία περίπτωση αθροιστικά δεν υπερβαίνουν το 55%. Επίσης, μειώνεται το ελάχιστο ύψος του επενδυτικού σχήματος στα 100.000 ευρώ. 
     Όσον αφορά την αξιολόγηση, απλουστεύονται οι διαδικασίες και ενώ μέχρι τώρα ίσχυε η υποβολή επενδυτικών σχεδίων κάθε Σεπτέμβριο και μία φορά το χρόνο αξιολόγηση, τώρα υποβάλλονται σε όλη τη χρονική διάρκεια και η αξιολόγηση θα γίνεται καθ’ όλη τη διάρκεια του έτους. 
     Πέραν τούτου, ως προς την καταβολή των ενισχύσεων, εάν ο επενδυτής έχει υλοποιήσει το 50% της επένδυσής του, παίρνει προκαταβολή το 50%. Εάν δεν το έχει πραγματοποιήσει και προσκομίσει ισόποση εγγυητική επιστολή, παίρνει ως προκαταβολή το 30%. 
     Επειδή ο χρόνος δεν με παίρνει, θέλω να πω ότι γενικώς το νομοσχέδιο αυτό, κύριοι συνάδελφοι, είναι σαφώς ανώτερο από το ν. 2601/1998 και εμπεριέχει όλες τις προϋποθέσεις και τα στοιχεία που συμβάλλουν ποικιλότροπα και αποτελεσματικά στην οικονομική ανάπτυξη και περιφερειακή ενίσχυση της πατρίδας μας. Όμως δεν αρκεί από μόνο του. Κατά την προσωπική μου γνώμη, απαιτούνται και οι εξής προϋποθέσεις: 
     Πρέπει έγκαιρα να εκδίδονται οι σχετικές υπουργικές αποφάσεις, εκεί όπου εκ του νόμου προβλέπονται και να είναι σε ισόρροπη και αρμονική σχέση μεταξύ τους, χωρίς να υπάρχουν κενά από τα συναρμόδια Υπουργεία, τα οποία θα δημιουργούν σύγχυση στους επενδυτές. 
     Πέραν τούτου, χρειάζεται σωστή εφαρμογή και ταχύτητα ενεργείας από τη μεριά της Δημόσιας Διοίκησης, όχι βεβαίως σε βάρος της νομιμότητας, διότι μέσα από τη Δημόσια Διοίκηση φαίνεται το πρόσωπο του κράτους, το οποίο πρέπει να υπηρετεί όλους τους πολίτες με δικαιοσύνη και αμεροληψία, γεγονός το οποίο δεν υπήρξε στο παρελθόν. Απεναντίας στα κέντρα των αποφάσεων, σχετικά με την έγκριση ή όχι των επιδοτικών σχεδίων, υπήρχαν ομάδες αρμοδίων, και αναρμοδίων με τις οποίες έπρεπε να γίνουν συμφωνίες κάτω από το τραπέζι και ανάλογα με τη συμφωνία, θα υπήρχε και το αποτέλεσμα. Όσοι επενδυτές δεν είχαν τις παντοειδείς προσβάσεις, έμεναν έξω του νυμφώνος και επικρατούσαν πολλές φορές αεριτζήδες και διαπλεκόμενοι. 
     Εν πάση περιπτώσει, κύριοι συνάδελφοι, η Νέα Δημοκρατία δεν ασχολείται με το παρελθόν και το χθες, αλλά σχεδιάζει, αποφασίζει και προσδοκά για το αύριο, δίνοντας ίσες ευκαιρίες σε όλους τους Έλληνες δια του παρόντος νόμου. Και εσείς, ως υπεύθυνο κόμμα, ως κόμμα της εξουσίας, δεν πρέπει να κάνετε στείρα αντιπολίτευση, χωρίς να είστε παραγωγικοί και χωρίς να προτείνετε συγκεκριμένες δράσεις. Σας καλούμε και εσάς, κύριοι συνάδελφοι, να ψηφίσετε τον αναπτυξιακό νόμο, γιατί αυτός συμβάλλει στην πρόοδο και την ευημερία της πατρίδας μας. 
     Ευχαριστώ πολύ, κύριε Πρόεδρε. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τσιαμάκη. 
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν σε χώρους του κτηρίου της Βουλής, τριάντα πέντε μαθητές και μαθήτριες και δύο καθηγητές από το 2ο Λύκειο Αχαρνών. 
     Η Βουλή τους καλωσορίζει. 
     (Χειροκροτήματα απ’ όλες τις πτέρυγες)
     Το λόγο έχει ο κ. Θαλασσινός Θαλασσινός. 
     ΘΑΛΑΣΣΙΝΟΣ ΘΑΛΑΣΣΙΝΟΣ: Κύριε Πρόεδρε, κυρίες και κύριοι συνάδελφοι, είναι γεγονός ότι η νέα διακυβέρνηση, αν και έχει μόλις δέκα μηνών θητεία, πραγματοποιεί τομές στην οικονομία της χώρας. Προχωρά με πρόγραμμα και όραμα, τιμά την εμπιστοσύνη του ελληνικού λαού και σέβεται την αγωνία του, παράγοντας ουσιαστικό έργο. Παίρνει αποφάσεις και τις απαραίτητες πρωτοβουλίες, που οδηγούν στην ανάπτυξη, σε μία καλύτερη ποιότητα ζωής για όλους και για όλες. 
     Με έκπληξη παρακολουθώ όλο αυτό το διάστημα τις αιτιάσεις των συναδέλφων της Αξιωματικής Αντιπολίτευσης και τη σκληρή κριτική τους σε κάθε ενέργεια της Κυβέρνησης. Σχεδόν καθημερινά την κατηγορούν για καθυστερήσεις, για ατολμία, για αναβολές και όλα αυτά για μια Κυβέρνηση που σε λιγότερο από δέκα μήνες ξεδιπλώνει πλήρως τις νομοθετικές της πρωτοβουλίες, πρωτοβουλίες με ουσία και περιεχόμενο, που αντανακλούν άμεσα στη ζωή των συμπολιτών μας. 
     Η κατάθεση του αναπτυξιακού νόμου είναι μία ακόμη απάντηση στη μόνιμη επωδό της Αξιωματικής Αντιπολίτευσης ότι η Κυβέρνηση της Νέας Δημοκρατίας δεν νομοθετεί. Επειδή η ιστορία είναι χρήσιμη και οφείλουμε να ανατρέχουμε σ’ αυτή και να διδασκόμαστε απ’ αυτήν θα σας πω το εξής:
     Εγκαλείτε, κύριοι συνάδελφοι της Αξιωματικής Αντιπολίτευσης, την Κυβέρνηση ότι τάχα καθυστερεί στο νομοθετικό της έργο. Φαίνεται ότι τώρα, ως Αντιπολίτευση, έχετε ξεχάσει τα δικά σας πεπραγμένα ως κυβέρνηση. Από μία απλή αναζήτηση σε παλαιότερα δημοσιεύματα και δηλώσεις κυβερνητικών παραγόντων, προκύπτει ότι τον Απρίλιο του 2003 ανακοινωνόταν ότι ο νέος αναπτυξιακός νόμος θα είχε κατατεθεί πριν από το καλοκαίρι. Τον Ιούνιο του 2003 ο τότε Υπουργός Εθνικής Οικονομίας κ. Χριστοδουλάκης ανακοίνωνε ότι μέσα στην εβδομάδα θα δώσει στη δημοσιότητα το νέο αναπτυξιακό νόμο, για να φθάσουμε τελικά στο Νοέμβριο του 2003 και να εκκρεμεί ο έλεγχος του αναπτυξιακού νόμου στην Επιτροπή για τη φορολογική εναρμόνιση της Ευρωπαϊκής Ένωσης. 
     Κύριε Πρόεδρε, κυρίες και κύριοι συνάδελφοι, η πραγματικότητα που αντιμετωπίζει η νέα διακυβέρνηση, δεν αποκαλύπτεται μόνο από την απογραφή, αλλά και από τα αποτελέσματα του προηγούμενου αναπτυξιακού νόμου, του ν. 2601/1998. Θα αναφερθώ ενδεικτικά μόνο σε δύο παραδείγματα: Στα έργα του ν. 2601/1998 που αφορούσαν τον τουρισμό, μια δραστηριότητα η οποία παράγει πλούτο και είναι πολύ σημαντική, κυρίως για τα νησιά μας. Το ύψος της απορρόφησης ανήλθε στο 31,4% του συνολικού προϋπολογισμού των ενταγμένων έργων. 
     Ακόμη επιτρέψτε μου, κύριε Πρόεδρε, να αντλήσω το δεύτερο παράδειγμα από την Περιφέρεια Βορείου Αιγαίου, στην οποία υπάγεται διοικητικά και ο Νομός Σάμου, τον οποίο έχω την τιμή να εκπροσωπώ. 
     Τα νησιά του Βορείου Αιγαίου έχουν την τύχη, πέρα από τις φυσικές τους ομορφιές, την πλούσια ιστορία τους και τον πολιτισμό τους, να κατοικούνται και από περήφανους, αλλά και πεισματάρηδες ανθρώπους, ανθρώπους που υπεραγαπούν τον τόπο τους. Γιατί μόνο από πείσμα και αγάπη για τον τόπο θα μπορούσε να παραμείνει κανείς σε μια περιοχή ξεχασμένη από την πολιτεία και μόνο το πείσμα είναι αυτό, το οποίο μας επιτρέπει να μιλάμε ακόμη γι’ αυτούς που φυλάνε «Θερμοπύλες». Η πραγματικότητα είναι σκληρή. Τη ζούμε καθημερινά και έχει ως εξής: 
     Το κατά κεφαλήν εισόδημα στην περιφέρεια Βορείου Αιγαίου είναι στο 62% του μέσου όρου της Ευρώπης των δεκαπέντε. Το διευκρινίζω αυτό. Ο ετήσιος ρυθμός ανάπτυξης μεταξύ 1995 και 2001 είναι στο 4,8%. Είμαστε μεταξύ των τελευταίων. Η ανεργία από το 4,8% το 1992, διπλασιάστηκε και έφθασε το 9,2% το 2002. Από το ποσοστό αυτό, το 46,2%, δηλαδή  ο ένας στους δύο είναι μακροχρόνια άνεργος. Ο πληθυσμός της περιφέρειάς μας, όπως και των άλλων νησιών, γερνάει και είναι πλέον επιτακτική η ανάγκη για μια ολοκληρωμένη νησιωτική πολιτική, προσεγγίζοντας θεματικά τα μεγάλα προβλήματα που απασχολούν τα νησιά μας και δρομολογώντας τις λύσεις τους. 
     Καταθέτω στα Πρακτικά την τρίτη αναφορά για την οικονομική και κοινωνική συνοχή της Ευρωπαϊκής Ένωσης. 
     (Στο σημείο αυτό ο Βουλευτής κ. Θαλασσινός Θαλασσινός καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Αυτή είναι η πραγματικότητα για τα νησιά μας, κύριε Πρόεδρε, κύριες και κύριοι συνάδελφοι. Αυτός είναι ο καμβάς πάνω στον οποίο πρέπει να σχεδιάσει η νέα διακυβέρνηση μια καινοτόμο αναπτυξιακή πολιτική, μια πολιτική που σε τελική ανάλυση θα κρατήσει στα νησιά μας τους νησιώτες και τους νέους. Αυτό είναι το στοίχημα για τη νέα διακυβέρνηση. Και το στοίχημα της περιφερειακής ανάπτυξης δεν έχουμε ούτε το δικαίωμα ούτε την πολυτέλεια να το χάσουμε. 
     Ο Πρωθυπουργός με την ομιλία του στη Διεθνή Έκθεση σηματοδότησε την περιφερειακή ανάπτυξη. Το νομοσχέδιο αυτό θα αποτελέσει ένα από τα βασικά εργαλεία για την υλοποίησή της. 
     Κυρίες και κύριοι συνάδελφοι, το συζητούμενο νομοσχέδιο για μας τους νησιώτες είναι το ένζυμο για να επιταχύνουμε το μεταβολισμό της ανάπτυξής μας. Είναι ένας αυτοτελής αναπτυξιακός νόμος κατανοητός από όλους. Είναι ένα χρήσιμο εργαλείο, για να βρει επιτέλους διέξοδο η αναμφίβολη επιχειρηματικότητα των Ελλήνων πολιτών.
     Δεν θα επεκταθώ στις διατάξεις του νομοσχεδίου. Περιορίζομαι σ’ αυτά μόνο, τα οποία αφορούν την περιφέρεια και το νησί της Σάμου. Ο αναπτυξιακός νόμος θέτει τα νησιά του Βορείου Αιγαίου στη ζώνη Δ΄. Αυτό σημαίνει ότι η επιχορήγηση και η επιδότηση χρηματοδοτικής μίσθωσης για τα επενδυτικά σχέδια, δηλαδή σε τομείς ζωτικής σημασίας για τα νησιά μας και το νομό μας, όπως η γεωργία, ο τουρισμός, η μεταποίηση και η τυποποίηση, είναι η υψηλότερη που μπορεί να δοθεί και ανέρχεται στο 40%. Το αντίστοιχο συμβαίνει και για τις φορολογικές απαλλαγές και για την επιχορήγηση του κόστους δημιουργούμενης απασχόλησης. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ ( Σωτήρης Χατζηγάκης): Παρακαλώ ολοκληρώστε, κύριε συνάδελφε.
     ΘΑΛΑΣΣΙΝΟΣ ΘΑΛΑΣΣΙΝΟΣ: Τελειώνω, κύριε Πρόεδρε, σε μισό λεπτό. 
     ΠΡΟΕΔΡΕΥΩΝ ( Σωτήρης Χατζηγάκης): Τα μισά λεπτά φτάνουν πάνω από έξι και πάνω από επτά λεπτά. Πείτε την τελευταία φράση σας. 
     ΘΑΛΑΣΣΙΝΟΣ ΘΑΛΑΣΣΙΝΟΣ: Η νέα διακυβέρνηση προχωρά με τόλμη. Κάνει πράξη αυτά που ήταν το ζητούμενο για όλους τους πολίτες. Το συζητούμενο νομοσχέδιο είναι το εφαλτήριο της ανάπτυξης και κυρίως για την περιφερειακή σύγκλιση. Είναι το κίνητρο για να μείνουμε στους τόπους που γεννηθήκαμε και αγαπάμε. Γι’ αυτόν το λόγο αξίζει κάθε στήριξης αυτή η νομοθετική πρωτοβουλία της Κυβέρνησης.
     Ευχαριστώ.
     ΠΡΟΕΔΡΕΥΩΝ ( Σωτήρης Χατζηγάκης): Η κ. Μανωλιά έχει το λόγο.
     ΧΡΥΣΑΝΘΗ ΜΑΝΩΛΙΑ: Κύριε Πρόεδρε, αγαπητοί συνάδελφοι, συζητάμε ένα νομοσχέδιο που διαφημίστηκε τόσο πολύ και τόσο καιρό εν αναμονή της κατάθεσής του και που σε λίγες μέρες έχει δημιουργήσει τόσο έντονο προβληματισμό για την αποτελεσματικότητά του ακόμη και σε αυτούς που θέλουν να σας χαριστούν, κύριε Υπουργέ, ακόμη και στους φυσικούς σας συμμάχους. Ακόμη και εκείνοι οι φορείς που ξεκινούν με τα πιο θετικά σχόλια, αυτά τα θετικά σχόλια τα συνοδεύουν με μια μακρά σειρά από «εφόσον» ή «με την προϋπόθεση». 
     Γιατί, κύριε Υπουργέ, δεν ακούτε τις τόσες φωνές αγωνίας που επισημαίνουν τις αλήθειες του νομοσχεδίου που είναι και οι καταλύτες της αποτελεσματικότητας, της σημασίας και της αξίας του; Γιατί π.χ. δεν ακούτε τις παρατηρήσεις που είναι ταυτόχρονα και προτάσεις να υπάρχει πρόβλεψη-δέσμευση ενός ελάχιστου τουλάχιστον ποσού για κάθε περιφέρεια και κάθε κλάδο, αλλιώς ελλοχεύει ο κίνδυνος να μείνουν περιφέρειες, τομείς και κλάδοι εκτός νυμφώνος λαμβανομένης υπ’ όψιν και της μικράς διάρκειας ζωής αυτού του νόμου μέχρι το τέλος του 2006. 
     Πολύ θα ήθελα στα αλήθεια, αγαπητοί συνάδελφοι, να βάλουμε ένα στοίχημα με τον Κοινοβουλευτικό Εκπρόσωπο της Νέας Δημοκρατίας, να δούμε στο τέλος του 2006 πόσοι περιβολάρηδες και πόσοι βοσκοί που ανέφερε χθες θα έχουν γευτεί τις ευεργετικές διατάξεις του νέου αναπτυξιακού νόμου. Γιατί έχουν περισσέψει τα εντυπωσιακά λόγια και οι κορώνες και γιατί δεν είναι έντιμο να γεννάς υπέρμετρες προσδοκίες και ελπίδες σε όλους όταν ξέρεις και από σκοπιμότητα δεν το λες, το πεπερασμένο των δυνατοτήτων αυτού του νόμου κοντά στην απουσία αναπτυξιακής στόχευσης και σχεδιασμού που τον διακρίνει. 
     Επίσης, διαβάζοντας το τόσο εύληπτο όπως αρέσκεστε να το χαρακτηρίζετε νομοσχέδιο, σκοντάφτουμε κάθε δέκα γραμμές και σε μια άλλη υπουργική απόφαση, σε μια άλλη ΚΥΑ (κοινή υπουργική απόφαση), σε ένα άλλο προεδρικό διάταγμα. Άρα, το νομοσχέδιο είναι υπό προϋποθέσεις. Δεν αντιλαμβάνεστε ότι αυτό γεννάει επιφυλάξεις, δυσπιστία, ανασφάλεια, κοντά στην καθυστέρηση που επισύρει; Και σε αυτό το θέμα του χρόνου έχετε τεράστια και απόλυτη την ευθύνη, κύριε Υπουργέ, γιατί επί ενάμιση κρίσιμο χρόνο επιβάλατε μια επενδυτική ακινησία στη χώρα μας συνεπώς και αναπτυξιακή καθήλωση.
     Δεν είναι, επίσης, υποκριτικό να λέτε ότι χτυπάτε την ανεργία και ενισχύετε την απασχόληση όταν όλοι οι ερωτηθέντες επιχειρηματίες απαντούν ότι σαφώς και θα προτιμήσουν την ευκολότερη και συμφερότερη γι’ αυτούς δυνατότητα φορολογικής απαλλαγής ή της επιχορήγησης; Άρα δεν θα κάνουν χρήση της δυνατότητας επιδότησης του κόστους της δημιουργούμενης απασχόλησης. Άρα ακυρώνεται στην πράξη η ύπαρξη αυτού του μέτρου έτσι εναλλακτικά όπως μπαίνει.
     Δεν ακούτε επίσης ότι είναι πολύ μικρό το ενδιαφέρον για τη μείωση από 40% στο 25% της ίδιας συμμετοχής; Ενώ οι ίδιοι επισημαίνουν ότι, ναι, είναι ορατός ο κίνδυνος να γεννηθεί έτσι άλλη μια σειρά προβληματικών επιχειρήσεων. Και δεν ακούτε τη φωνή αγωνίας της Θράκης π.χ. που διερωτώνται πώς θα επιτευχθεί η ανάπτυξη και πώς ο νόμος στα αλήθεια θα είναι ευνοϊκός όταν δεν υπάρχει δέσμευση συγκεκριμένων πόρων για την περιφέρεια, για τομείς και για κλάδους; Όταν έχει μειωθεί με αυτό το νομοσχέδιο το ποσό δυνατότητας αξιολόγησης επενδυτικών προτάσεων από την Περιφέρεια Ανατολικής Μακεδονίας και Θράκης. Όταν και το αυξημένο 55% της επιδότησης ουσιαστικά μπορεί να λειτουργήσει και ως μείωση των κινήτρων της Θράκης λαμβανομένου υπόψη ότι όταν τα κίνητρα είναι για όλους, λειτουργούν πια ως μη κίνητρα.  Όταν δεν ισχύει το 12% της επιδότησης ημερομισθίου και το 3% επιδότησης επιτοκίου. Όταν αποκλείονται δυναμικοί κλάδοι όπως της επισκευής αυτοκινήτων, του επισιτισμού και μικρές τουριστικές επιχειρήσεις. Όταν ο ελάχιστος χρόνος ισχύος αυτού του νόμου σε συνδυασμό με τους περιορισμούς και τα πλαφόν που επιβάλλει το νομοσχέδιο, λειτουργεί ανασταλτικά για το σύνολο σχεδόν των μικρομεσαίων επιχειρήσεων για υπαγωγή στο νόμο. Και όταν παράλληλα το πρόγραμμα δημοσίων επενδύσεων είναι μειωμένο κατά 16%.
     Αγαπητοί συνάδελφοι, η μεγάλη αλήθεια και το μεγάλο αρνητικό αυτού του νομοσχεδίου είναι ότι δεν δίνει κίνητρα ούτε για ανάπτυξη ούτε για απασχόληση. Είναι ένα νομοσχέδιο χωρίς αναπτυξιακή στόχευση και σχεδιασμό που δεν υπηρετεί την ανάγκη ανάπτυξης με ταυτότητα κατά περιοχή και κατά τομέα, που δεν επιτρέπει να φανεί ποιο αναπτυξιακό αποτέλεσμα θα προκύψει, ποιοι είναι οι τομείς προτεραιότητας.  Ακατανόητες λοιπόν είναι οι θριαμβολογίες των συναδέλφων της Συμπολίτευσης που ή αντλούν την επιχειρηματολογία τους μόνο από το θεωρητικό εισαγωγικό  μέρος του νομοσχεδίου ή αναλίσκονται και πάλι στην προσφιλή τους παρελθοντολογία, λες και ο στόχος τους μονίμως δεν είναι η αναμέτρηση με τα προβλήματα αλλά η αναμέτρηση με το ΠΑΣΟΚ. 
     Όμως ότι και να λέτε, αγαπητοί συνάδελφοι, δεν κρύβεται η αλήθεια ότι το ΠΑΣΟΚ είναι το κόμμα εκείνο που δημιούργησε τη σύγχρονη Ελλάδα με κύρος και θετική εικόνα διεθνώς, που εσείς τόσο επιπόλαια διασύρετε επανειλημμένα με τις πρακτικές και τις επιλογές, όπως αυτή της απογραφής. 
     Ευχαριστώ.
     ΠΡΟΕΔΡΕΥΩΝ ( Σωτήρης Χατζηγάκης): Σας ευχαριστώ πολύ, κυρία συνάδελφε.
     Ο κ. Μακρυπίδης έχει το λόγο. 
     ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, δεν μπορούμε να συζητήσουμε το συγκεκριμένο σχέδιο νόμου, χωρίς να το δούμε κάτω από το πρίσμα του χρόνου. Συζητείται ένα νομοσχέδιο, σοβαρό κατά τη γνώμη μου, για την ανάπτυξη της χώρας. Δυστυχώς, όμως, έχει έρθει με μεγάλη καθυστέρηση γιατί ήδη παρήλθε, κύριε Υπουργέ, ένας χρόνος επενδυτικής άπνοιας. 
     Το δεύτερο είναι σχετικά με την προοπτική του. Γνωρίζουμε όλοι ότι με την ψήφιση και με τις προβλεπόμενες υπουργικές αποφάσεις θα παρέλθει ένας ακόμα χρόνος μέχρι να αρχίσουν οι επενδυτές να υποβάλλουν τις μελέτες, τις προτάσεις. Και λαμβανομένου υπ’ όψιν ότι ο χρόνος διάρκειας του συγκεκριμένου σχεδίου νόμου είναι μέχρι τις 31.12.2006 –περιορισμένος κατά τη γνώμη μου- άρα μιλάμε ότι και προοπτικά θα έχει ένα, ενάμιση χρόνο διάρκεια. 
     Ένας αναπτυξιακός νόμος, κύριε Υπουργέ, θα πρέπει να απαντάει κατά τη γνώμη μου σε τρία σοβαρά θέματα. Ανάπτυξη, ανταγωνιστικότητα, απασχόληση. Να ξεκινήσω από το τελευταίο, το θέμα της απασχόλησης. Είναι ή δεν είναι σήμερα, κύριε Υπουργέ, το μεγαλύτερο κοινωνικό πρόβλημα της ελληνικής κοινωνίας το θέμα της ανεργίας; 
     Και ερωτώ: το συγκεκριμένο σχέδιο νόμου σε ποιο βαθμό απαντάει στο θέμα δημιουργίας νέων θέσεων εργασίας, άρα απασχόλησης, άρα μείωσης της ανεργίας, όταν μέσα από συγκεκριμένες διατάξεις –και δεν θα αναφερθώ σε άλλες νομοθετικές πρωτοβουλίες που πήρατε σε άλλα νομοσχέδια- όχι μόνο δεν συνδέεται με την απασχόληση αλλά αντίθετα αποσυνδέεται; Και το ότι υπάρχει αναφορά ότι μπορούν οι επιχειρηματίες, προκειμένου να τύχουν συγκεκριμένης επιχορήγησης, να κάνουν την επιλογή. Είναι γεγονός ότι θα επιλέξουν την επιχορήγηση, μετά τα φορολογικά κίνητρα και τελευταία -η εμπειρία αυτό δείχνει, κύριε Υπουργέ -θα είναι η σύνδεση με θέσεις εργασίας. Μην κρυβόμαστε.
     Δεύτερον, μετά την απασχόληση να δούμε αν και σε ποιο βαθμό απαντάει στο θέμα «ανάπτυξη».
      Το συγκεκριμένο σχέδιο νόμου, κύριε Υπουργέ, μπορείτε να μας πείτε αν απαντάει στο θέμα της ανάπτυξης και κυρίως της περιφερειακής; Και δεν θα επικαλεστώ αυτό που έχει ειπωθεί κατά κόρον, ότι έχουμε μείωση του προγράμματος δημοσίων επενδύσεων στον προϋπολογισμό, ότι έχουμε και στο συγκεκριμένο σχέδιο 150 εκατομμύρια ευρώ για το 2005 διάθεσιμα για ανάπτυξη. Αυτή είναι η πρόβλεψη για απορρόφηση;
      Και δεν θα αναφερθώ τώρα στις μικρομεσαίες επιχειρήσεις και στο ότι θεσπίζεται κατώτατο όριο τα 100.000 ευρώ και αυτά συνδέονται με το κόστος της επένδυσης της εταιρείας, με δέκα άτομα κλπ., που βγάζει ένα μεγάλο αριθμό μικρών επιχειρήσεων από την προοπτική επιχορήγησής τους. Και δεν θα αναφερθώ και σε μια σειρά άλλων μέτρων, με τα οποία –και σε ποιο βαθμό άραγε;- επικαλείστε, αλλά δεν επιθυμείτε την περιφερειακή ανάπτυξη, όταν δίνετε κίνητρα στο λεκανοπέδιο, στο βεβαρημένο αναπτυξιακά λεκανοπέδιο εις βάρος της περιφέρειας, όταν δίνετε τη δυνατότητα μέχρι και 30% έμμεσα να επιχορηγούνται επιχειρήσεις στην ευρύτερη περιοχή του λεκανοπεδίου. Ε, αυτό είναι εις βάρος της περιφερειακής ανάπτυξης. Είναι εις βάρος μιας σειράς άλλων νομών, στους οποίους όντως πρέπει να στηρίξουμε τις υπάρχουσες επιχειρήσεις και τη δημιουργία νέων επιχειρήσεων.
     Τρίτον, σχετικά με το θέμα της ανταγωνιστικότητας ρωτώ, κύριε Υπουργέ, το σχέδιο νόμου έχει στρατηγικό στόχο την ανταγωνιστικότητα; Στοχεύει, δηλαδή, σε τομείς που είναι καθοριστικοί για την ανάπτυξη; Κατά τη γνώμη μου, όχι. Και αυτό γιατί; Με το να δίνεται η δυνατότητα σε όλες τις επιχειρήσεις, σε όλες τις δραστηριότητες, σε όλους τους τομείς να τύχουν ευεργετικών διατάξεων, να τύχουν κινήτρων, προκειμένου να προχωρήσουν σε δημιουργία νέων επιχειρήσεων ή και παλαιών, αυτό κατά τη γνώμη μου ικανοποιεί θεσμικά, ικανοποιεί νομοθετικά. Ικανοποιείτε δηλαδή τα αιτήματα των φορέων, χωρίς όμως να στοχεύετε σε συγκεκριμένη προοπτική ανάπτυξης της χώρας, χωρίς δηλαδή να πείτε ότι σε αυτούς τους τομείς η χώρα μας υστερεί έναντι των άλλων κρατών της Ευρωπαϊκής Ένωσης και πρέπει αυτούς τους τομείς να τους στηρίξουμε με αυξημένα κίνητρα, για να βελτιώσουν το παραγόμενο προϊόν, να βελτιώσουν τις υπηρεσίες, να είναι πιο ανταγωνιστικές.
     Πιο κραυγαλέο παράδειγμα είναι το θέμα των ξενοδοχειακών μονάδων. Δυστυχώς, υποκύψατε, κύριε Υπουργέ, στις πιέσεις να επιχορηγήσετε και νέες κλίνες. Αυτό είναι το ζητούμενο σήμερα στη χώρα μας; Να δημιουργηθούν νέες ξενοδοχειακές κλίνες; Νομίζω ότι στόχος είναι να βελτιώσουμε τις υπάρχουσες στην κατεύθυνση βελτίωσης των υπηρεσιών, προκειμένου να γίνουν ανταγωνιστικές οι ξενοδοχειακές επιχειρήσεις.
     Δεν θα επικεντρωθώ στο ότι ήδη από μια άποψη μειώνεται η γραφειοκρατία με το να γίνεται έλεγχος των αποθεματικών από ιδιώτες ή με το να υπάρχουν ιδιωτικά, φυσικά ή νομικά πρόσωπα, γραφεία, προκειμένου να ελέγχουν και να εξετάσουν τις αιτήσεις αξιολόγησης. Όμως, κατά τη γνώμη μου, δεν λαμβάνονται τα μέτρα εκείνα, προκειμένου να διασφαλιστούν τα συμφέροντα του δημοσίου. Δεν υπάρχουν ασφαλιστικές δικλίδες. Και πολύ φοβάμαι ότι θα λειτουργήσουν και πελατειακά.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Και θα ήθελα να τελειώσω, κύριε Υπουργέ –και τελειώνω, κύριε Πρόεδρε- με μια διάταξη που δίνει τη δυνατότητα να δημιουργηθούν πλωτοί σταθμοί αυτοκινήτων στα λιμάνια. Νομίζω ότι αυτό έχει έρθει και στο παρελθόν και υπήρξαν αντιστάσεις. Δεν υπέκυψαν οι Υπουργοί και οι κυβερνήσεις οι προηγούμενες σε τέτοιο αίτημα. Θέλει προσοχή. Γιατί πολύ φοβάμαι ότι θα έχουμε δημιουργία τέτοιων πλωτών σταθμών σε περιοχές, όπως η Θεσσαλονίκη, όπως το Ηράκλειο, όπως η Πάτρα, που όχι μόνο θα δημιουργήσουν προβλήματα στο περιβάλλον, αλλά θα δημιουργήσουν γενικότερα προβλήματα και σε αυτήν την κατεύθυνση θα πρέπει να υπάρχουν οι ασφαλιστικές δικλίδες, ούτως ώστε να λυθεί το πρόβλημα στάθμευσης, όχι όμως εις βάρος του περιβάλλοντος αυτών των ωραίων πόλεων και των ωραίων λιμανιών που έχουμε.
     Ευχαριστώ πολύ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μακρυπίδη.
     Ο κ. Κωστόπουλος έχει το λόγο.
     ΑΠΟΣΤΟΛΟΣ ΚΩΣΤΟΠΟΥΛΟΣ: Κύριε Πρόεδρε, ευχαριστώ πολύ.
     Εκτιμώ ότι το νομοσχέδιο που συζητάμε σήμερα δεν αφήνει πολλά περιθώρια για κομματικές αντιπαραθέσεις ή, αν θέλετε, για στείρα αντιπολίτευση. Και το λέω αυτό, γιατί πραγματικά πιστεύω ότι όλοι εδώ μέσα, ανεξάρτητα σε ποιο κόμμα ανήκουμε, έχουμε μια αγωνία: το πώς θα μπορέσουμε επιτέλους να βάλουμε τη χώρα σε μία αναπτυξιακή πορεία, να δρομολογήσουμε, δηλαδή, την οικονομία μας προς την κατεύθυνση εκείνη που θα δίνει απάντηση στο μεγάλο κοινωνικό πρόβλημα που είναι η ανεργία, που θα επιτρέπει την αύξηση της απασχόλησης, τη μείωση της ανεργίας, τη δημιουργία κεφαλαίου, με προοπτική ασφαλώς να έχουμε και καλύτερο τρόπο ζωής και περισσότερα φορολογικά έσοδα.
     Και, ασφαλώς, εάν κοιτάξουμε τις εκλογικές περιφέρειες από τις οποίες προερχόμαστε οι περισσότεροι, τότε θα δούμε πραγματικά ότι αντί να υπάρχει ανάπτυξη, εκεί υπάρχει μαρασμός. Οι περιφέρειες δυστυχώς ερημώνουν. Είμαστε υποχρεωμένοι να βλέπουμε και προς την περιφέρεια. Και πιστεύω ειλικρινά ότι με το παρόν νομοσχέδιο καταβάλλεται μια τεράστια προσπάθεια να επιτευχθεί η περιφερειακή αναπτυξιακή σύγκλιση.
     Είναι γεγονός ότι τα εμπόδια είναι πολλά. Το σημαντικότερο που έχω να καταγράψω, κύριε Υπουργέ, είναι ότι πρέπει να βρεθεί τρόπος να σπάσει αυτή η περίφημη γραφειοκρατία. Υπάρχει πρόθεση, υπάρχει διάθεση, υπάρχουν συγκριτικά πλεονεκτήματα, που πραγματικά μπορούν αυτήν την ώρα να βοηθήσουν σε όλη την επικράτεια τη ζητούμενη ανάπτυξη. Αλλά, δυστυχώς, οι γραφειοκρατικές διαδικασίες και οι αυστηρές προϋποθέσεις – και λυπάμαι που θα πω ότι καμιά φορά κολλάμε και σε αυτό που λέμε «υπηρεσιακά διόδια» και τα οποία δεν είναι και καθόλου ανιδιοτελή…
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Τι είναι αυτό, κύριε συνάδελφε; Δεν το έχουμε ξανακούσει.
     ΑΠΟΣΤΟΛΟΣ ΚΩΣΤΟΠΟΥΛΟΣ: Γνωρίζετε πάρα πολύ καλά ότι, όταν μπαίνουμε σε μια υπηρεσία, αν δεν πληρώσουμε «διόδια», δεν μπορεί να εξυπηρετηθούμε.
     Κύριε Πρόεδρε, είναι γεγονός ότι με το νομοσχέδιο αυτό επιχειρείται να περάσουμε από τον έντονο κρατισμό της οικονομίας μας στο ιδιωτικό επιχειρείν. Και το επιχειρείν σημαίνει, κύριε Πρόεδρε, και κερδίζειν και χάνειν. Αλλά για να μπορέσουμε να προσελκύσουμε το επιχειρείν, είναι αναγκαίο να έρθει το κράτος αρωγός. Και πρέπει πράγματι να δούμε το μεγάλο θέμα, που αφορά το χωροταξικό σχεδιασμό, ούτως ώστε να δημιουργηθούν τα κίνητρα και οι προϋποθέσεις εκείνες που θα επιτρέπουν το επιχειρείν. Επιχειρείτε, βεβαίως, εδώ μια διεύρυνση που επιτρέπει και από τον πρωτογενή, το δευτερογενή και τον τριτογενή τομέα να γίνουν περισσότερες επιλέξιμες επιχειρηματικές δραστηριότητες.
     Αλλά, κύριε Πρόεδρε και παρακαλώ, κύριε Υπουργέ, λίγο την προσοχή σας. Εδώ στο άρθρο 3, που μιλάμε για τα υπαγόμενα επενδυτικά σχέδια στην κατηγορία 4, θα ήθελα ειλικρινά να συμπληρώσω κάτι, γιατί βλέπω ότι δίνετε μεγάλη προτεραιότητα στον τουρισμό. Και ασφαλώς ο τουρισμός είναι η μεγάλη κατεύθυνση, είναι η μεγάλη προοπτική. Προς αυτόν πρέπει να στραφούμε με προσοχή. Μιλάτε για τον εκσυγχρονισμό ολοκληρωμένης μορφής λειτουργικών τουριστικών οργανωμένων κατασκηνώσεων, ίδρυση, επέκταση και εκσυγχρονισμό των συνεδριακών κέντρων.
     Στην πατρίδα μας, κύριε Υπουργέ, υπάρχει ένα μεγάλο κεφάλαιο, που πρέπει να το δούμε, να το προσεγγίσουμε. Αφορά τον ιστορικό πλούτο, ο οποίος είναι ξεχασμένος. Αφορά το πολιτιστικό κομμάτι. Δηλαδή, με λίγα λόγια, ο ιστορικός, ο πολιτιστικός τουρισμός θα έπρεπε να είναι στο ενδιαφέρον κι αυτός, με την έννοια ότι αυτός ο ξεχασμένος ιστορικός πλούτος κι αυτός ο κρυμμένος θησαυρός, ο αρχαιολογικός μας, θα πρέπει να ενισχυθεί, να βγει στην επιφάνεια. Και νομίζω ότι αν το προσθέσετε, θα προσφέρετε πολύτιμη υπηρεσία, τουλάχιστον προς την κατεύθυνση του πολιτισμού.
     Κύριε Υπουργέ, υπάρχουν στη χώρα μας χιλιάδες επαγγέλματα παραδοσιακά, με τα οποία εμείς οι μεγαλύτεροι βιώσαμε και ζήσαμε, τα οποία τείνουν να εξαφανιστούν. Αυτά τα παραδοσιακά επαγγέλματα, εάν ενισχυθούν, εάν χρηματοδοτηθούν, για να αναβιώσουν σε ορισμένες περιοχές, ιδιαίτερα σ’ αυτές που έχουν αγροτική οικονομία ή, αν θέλετε, στα νησιά, θα βοηθήσουν πάρα πολύ στο να αναβιώσουν ορισμένα επαγγέλματα, τα οποία δεν μπορώ να πω ότι είναι βιοποριστικά, εντάσσονται όμως σε μια προσπάθεια διατήρησης των ηθών, των εθίμων, των παραδόσεων και μπορούν να αποτελέσουν μια έκθεση. Ασφαλώς τα παραδοσιακά επαγγέλματα αυτά σήμερα αντιμετωπίζονται, όπως αντιμετωπίζεται οποιοδήποτε επάγγελμα.
     Κύριε Υπουργέ, όσον αφορά τις ορεινές περιοχές, μιλάμε όλοι για τα παραδοσιακά χωριά, μιλάμε για δασικά χωριά. Ατυχώς, όμως, προς τον τομέα αυτόν δεν αναφερόμαστε καθόλου.
      Λέμε να κάνουμε χιονοδρομικά κέντρα, λέμε να αξιοποιήσουμε την ορεινή περιοχή, αλλά δεν βλέπω προτεραιότητες, δεν βλέπω επιλέξιμες δραστηριότητες. 
      Έχω τη γνώμη ότι τα δασικά χωριά, αν θέλουμε πράγματι να δώσουμε μία πνοή στις ορεινές περιοχές, θα πρέπει να τα συμπεριλάβετε.
      Κύριε Υπουργέ. Αυτήν την ώρα που μιλάμε έχει κατασκευαστεί ένα τεράστιο έργο στην Ελλάδα. Είναι η γέφυρα Ρίου-Αντιρρίου. Στεκόμαστε μπροστά με θαυμασμό και στην τεχνολογία και στον άνθρωπο και στο επίτευγμα. Η περιοχή όλη αυτή, εάν δεν μπει σήμερα σε ένα συγκεκριμένο χωροταξικό σχεδιασμό, κινδυνεύει πράγματι να οικοδομηθεί, αν θέλετε, άναρχα ή να σπεύσουν κάποιοι επενδυτές να αγοράσουν αυτήν την ώρα τη χερσαία γη και τα ελαιοπερίβολα, με αποτέλεσμα να χάσουμε τη μεγάλη ευκαιρία να αναπτύξουμε μία επενδυτική περιοχή η οποία πράγματι θα είναι πολύτιμη και στην οικονομία και στη χώρα.
      Κύριε Πρόεδρε, ευχαριστώ πάρα πολύ. Εισηγούμαι την ψήφιση του νομοσχεδίου αυτού, διότι πιστεύω ειλικρινά ότι θα δώσει την απάντηση στο ζητούμενο: ανάπτυξη της χώρας, ενίσχυση της οικονομίας και της ποιότητας ζωής.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κωστόπουλε.
      Ο κ. Στρατάκης έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, συζητάμε σήμερα ένα σχέδιο νόμου που θα μπορούσε να πει κανείς ότι είναι από τα σημαντικά νομοθετήματα στο βαθμό που πράγματι διαφαινόταν ότι θα μπορούσε να είναι και αποτελεσματικό. 
      Παρά, όμως, τις ενδεχομένως φιλότιμες προσπάθειες προς μία συγκεκριμένη κατεύθυνση –και θα εξηγήσω στη συνέχεια πού- δεν επιτυγχάνεται αυτό που επιδιώκει πράγματι και θέλει ο ελληνικός λαός, αλλά έχει ανάγκη και η ανάπτυξη της χώρας μας. Και αυτό γιατί στην πράξη δεν καλύπτει όλη την ελληνική επικράτεια, ενισχύει ενδεχόμενα επενδύσεις σε άλλες χώρες –και αυτό είναι κάτι το οποίο πρέπει να το παρατηρήσουμε- αλλά κυρίως δεν λαμβάνει υπ’ όψιν του τις ενδοπεριφερειακές και πιο πολύ τις ενδονομαρχιακές ανισότητες. 
      Δηλαδή, για παράδειγμα, ο νομός μου, ο Νομός Ηρακλείου, στον οποίο έχω την τιμή να εκλέγομαι, δεν συμπεριλαμβάνεται. Και δεν συμπεριλαμβάνεται γιατί ενδεχομένως το ποσοστό του ΑΕΠ, που έχει, είναι μεγαλύτερο απ’ αυτό που προβλέπεται.
      Το θέμα, όμως, είναι ότι εξαιτίας αυτής της κατάστασης διαμορφώνονται σοβαρές αδικίες. Επενδύουμε σε άλλες χώρες, αλλά δεν μπορούμε να επενδύσουμε, για παράδειγμα, στα νότια μέρη της Κρήτης, όταν ξέρουμε ότι η όποια ανάπτυξη επιβαρύνει ή, εν πάση περιπτώσει, λαμβάνεται υπ’ όψιν, έχει υπάρξει στο βορρά, έτσι δημιουργούνται μεγάλες ανισότητες μεταξύ βορρά και νότου στο κέντρο και στην περιφέρεια. 
      Είναι γνωστά ζητήματα. Και νομίζω ότι αυτά τα ζητήματα κυρίως σε επίπεδο νομών δεν τα λαμβάνει υπ’ όψιν του ο νόμος.
      Άρα, λοιπόν, η όποια κατάσταση έχει διαμορφωθεί από τους προηγούμενους νόμους ή από τις προηγούμενες καταστάσεις, δεν αλλάζει, δεν διαφοροποιείται. Παραμένει η ίδια ακριβώς, άρα στην ουσία δεν γίνεται τίποτα.
      Αυτό δεν το λέω μόνο εγώ. Αν παρατηρήσει κανείς την προσοχή που δίνει ο ΣΕΒΒΕ, ο Σύνδεσμος Βιομηχάνων Βορείου Ελλάδος, θα δει ότι δεν θα έπρεπε ο τίτλος του νομοσχεδίου να περιλαμβάνει τις λέξεις «ανάπτυξη» και «περιφερειακή σύγκλιση». Και το επεξηγεί σαφώς και πλήρως. Λέει, δηλαδή, επακριβώς ότι δεν μπορεί να υπάρξει μία τέτοια σύγκλιση και ανάπτυξη εάν δεν προβλέπεται εκ των προτέρων η κατανομή σχετικών κονδυλίων κατά περιφέρεια. Αυτό είναι το σημαντικό ζήτημα. Και, δεύτερον, εάν όταν μιλάμε για ολοκληρωμένα επενδυτικά σχέδια, δεν αναφέρουμε σε ποιο ποσοστό αυτά τα σχέδια θα καλύπτουν και την Αττική. 
      Άρα, λοιπόν, δεν μπορούμε να μιλάμε για την περιφέρεια. Και μιλάω με τα λόγια του Συνδέσμου Βιομηχάνων της Βορείου Ελλάδος, που τα τονίζει πράγματι με πολύ σωστό τρόπο, γιατί πιστεύω ότι εκφράζουν την αγωνία που υπάρχει σήμερα σε όλη την ελληνική περιφέρεια.
      Επίσης, το άλλο σημαντικό στοιχείο, που νομίζω ότι υπάρχει και πρέπει να το τονίσουμε, που δημιουργεί την κατάσταση της ανασφάλειας και της αναποτελεσματικότητας, είναι ότι δεν αναφέρονται ποια ποσά θα επενδυθούν. 
      Εάν είμαστε σοβαροί, θα έπρεπε πραγματικά να έχουμε προβλέψει τι ανάπτυξη θέλουμε, πού τη θέλουμε, τι ποσά χρειαζόμαστε γι’ αυτήν την ανάπτυξη, με ποιο χρονοδιάγραμμα χρειαζόμαστε αυτήν την ανάπτυξη, τι αποτελέσματα αναμένουμε από αυτήν την ανάπτυξη. Και με βάση αυτόν το σχεδιασμό θα έπρεπε να είμαστε σήμερα εδώ και να πούμε ότι ανά έτος, για παράδειγμα, σε αυτό το επενδυτικό σχέδιο που κάνουμε για όλη τη χώρα, χρειαζόμαστε αυτά τα χρήματα και θέλουμε αυτό το χρονοδιάγραμμα υλοποίησης να ακολουθηθεί. 
      Δεν το κάνουμε, όμως, αυτό. Και αυτό δείχνει και την προχειρότητα αλλά και τη μη σωστή στόχευση. Διότι ενδεχομένως να υπάρχουν καλές προθέσεις, αλλά δεν αρκούν. 
      Εδώ, αν θέλουμε πράγματι να υλοποιήσουμε ένα συγκεκριμένο και σαφή προγραμματισμό, θα πρέπει και εμείς από την πλευρά μας να είμαστε σαφείς και προγραμματισμένοι. Γιατί δεν είναι δυνατόν να απαιτούμε από τον όποιον επενδυτή να μας κάνει ένα σωστό και καλό σχέδιο, προκειμένου να κάνεις μία σωστή επένδυση και επιχείρηση και από την άλλη πλευρά η χώρα να έρχεται φύρδην μίγδην, χωρίς κανέναν προγραμματισμό, χωρίς καμία στόχευση να θέλει να κάνει επενδύσεις για όλη τη χώρα ή, εν πάση περιπτώσει, να θέλει να αναπτύξει ένα πλήρες αναπτυξιακό σχέδιο για όλη τη χώρα. 
      Άρα, λοιπόν, από αυτά που λέω και από αυτά που αναφέρονται μέσα στο νομοσχέδιο προκύπτουν ουσιαστικές αδυναμίες. Το μόνο ποσό που αναγράφεται στον προϋπολογισμό για τα επενδυτικά σχέδια του νέου αναπτυξιακού νόμου είναι τα 600.000 ευρώ που αναφέρονται στα χρήματα που θα πάρουν οι αξιολογητές. Αυτό, όμως, δεν λέει τίποτα. Λέει, δηλαδή, τίποτα το αν θα δώσουμε 600.000 ευρώ σε κάποιους ανθρώπους που θα τους βάλουμε να κάνουν κάποια δουλειά, αξιολόγηση ή οτιδήποτε άλλο, ενώ δεν γράφουμε πόσα είναι τα χρήματα που θα διαθέσουμε, έστω σε μία διετία, έστω σε μία τριετία, εάν πραγματικά θέλουμε να πούμε ότι, ναι, με αυτά τα χρήματα θα κάνουμε αυτήν την ανάπτυξη και σε αυτούς τους τομείς; Και να τα κατανείμουμε ανάλογα με το ρυθμό ανάπτυξης που θέλουμε σε κάθε τομέα, κάτι που δεν γίνεται ασφαλώς.
      Όλα αυτά, όμως, κύριε Υπουργέ, αγαπητοί κύριοι συνάδελφοι, αποδεικνύουν ότι το νομοσχέδιο έχει ένα στόχο, που δεν είναι πρώτη φορά αντιληπτός και μόνο με αυτό το νομοσχέδιο. Ο στόχος είναι μία επικοινωνιακή τακτική από την πλευρά της Νέας Δημοκρατίας. Και είναι επικοινωνιακή η τακτική γιατί θέλει να δείξει ότι ενδιαφέρεται για όλα και ότι υλοποιεί τις δεσμεύσεις της, ενώ στην πράξη δεν κάνει τίποτα. Και αποδεικνύεται αυτό περίτρανα από τις ρυθμίσεις που προβλέπονται στο νομοσχέδιο. Και βέβαια μέσα από τις ρυθμίσεις που προβλέπονται από τις υπουργικές αποφάσεις, να έρθει ενδεχομένως κάποια στιγμή να ικανοποιήσει κάποιους «ημέτερους», γιατί δεν υπάρχει σαφήνεια στο πώς ακριβώς θα γίνονται οι επενδύσεις και με ποια διαδικασία.
      Απόδειξη ότι παίζεται επικοινωνιακό παιχνίδι είναι ότι δεν υπήρξε διάλογος, γιατί ο επικαλούμενος διάλογος ήταν διάλογος επίφασης, όταν οι ίδιοι οι κληθέντες, όπως η ΓΣΕΒΕ, καταγγέλλουν ότι ο διάλογος έγινε με ιδιωτική εταιρεία συμβούλων. Άρα το Υπουργείο, η πολιτεία ήταν αμέτοχη στο διάλογο αυτό, που σημαίνει δηλαδή ότι στην πράξη υπηρετούνται και θέλουν να υπηρετηθούν άλλα πράγματα. 
      Αποδεικνύεται, όμως, αυτή η προχειρότητα και από ένα άλλο στοιχείο, που θα το επικαλεστώ στη συνέχεια. 
      Προβλέπεται ότι θα επενδυθούν χρήματα ή καλύπτονται επενδύσεις, επενδυτικά σχέδια, στον πρωτογενή και δευτερογενή τομέα. Αφήνουμε, όμως, στην τύχη τους αγρότες και όποιους άλλους επενδυτές, διότι αντί να χρησιμοποιήσουμε εκείνους τους κλάδους που έχουν την επιστημονική και επαγγελματική κατάρτιση για τα θέματα αυτά, χρησιμοποιούμε άλλους κλάδους, που σημαίνει ότι στην πράξη δεν μας ενδιαφέρει αν θα γίνει κάποια σωστή επένδυση, αλλά μας ενδιαφέρει να γίνει η όποια επένδυση, αν γίνει. Τα κουφάρια είναι γνωστά. Τα είπαν άλλοι συνάδελφοι. Δεν θα επανέλθω εγώ. 
      Αυτό, όμως, αποδεικνύει πράγματι ότι οι καθ’ ύλην αρμόδιοι επιστημονικά και επαγγελματικά επιστήμονες δεν συνεισφέρουν σε αυτήν την αναπτυξιακή προσπάθεια. Άρα και γι’ αυτόν το λόγο πραγματικά θα πρέπει να δούμε ότι το νομοσχέδιο δεν έχει αγαθές προθέσεις. Και δεν έχει αγαθές προθέσεις, γιατί δεν υπηρετεί την καλώς εννοούμενη ανάπτυξη σε όλους τους τομείς και γι’ αυτό ακριβώς το καταψηφίζουμε.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Στρατάκη.
      Ο κ. Χριστοδουλάκης έχει το λόγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Σας ευχαριστώ, κύριε Πρόεδρε.
      Κύριε Υπουργέ, συζητούμε ένα νομοσχέδιο το οποίο, είναι αλήθεια, είναι κάπως πιο προσεγμένο από τα βιαστικά νομοσχέδια, τα οποία φέρνατε μέχρι τώρα. Αυτό, όμως, εξηγείται απλούστατα από το γεγονός ότι διατηρείτε κατά 90% και ίσως παραπάνω, όλες τις διατάξεις τις οποίες είχε ο πρόσφατα ψηφισμένος αναπτυξιακός νόμος από την κυβέρνηση του ΠΑΣΟΚ, τον οποίο εσείς αδικαιολογήτως καταργήσατε και δεν θελήσατε να εφαρμόσετε ανλεσως. 
      Αυτή η άδικη και σκόπιμη απόφασή σας, οδήγησε σε μία παράλυση της επενδυτικής δραστηριότητας όλο το 2004. Και νομίζω ότι θα μείνει ως ιστορικό παράδοξο, τη χρονιά εκείνη που η Ελλάδα και με το μεγάλο ρυθμό ανάπτυξης και με την Ολυμπιάδα θα έπρεπε να γίνει μαγνήτης επενδυτικών πρωτοβουλιών, εσείς της κλείσατε κάθε παράθυρο ευκαιρίας. 
      Βεβαίως, ο αναπτυξιακός νόμος, που συζητάμε, έχει θετικά στοιχεία. Είναι θετικό, για παράδειγμα, που διατηρήσατε αυτό που είχε και ο προηγούμενος νόμος, σχετικά με τις διαδικασίες ριζικής απλοποίησης του συστήματος, αν και θα πρέπει να προσέξετε πολύ, διότι τη γραφειοκρατία την επανεισάγετε με άλλον τρόπο, με τις εξήντα εγκυκλίους που χρειάζονται για να εφαρμοστεί. Και θα πρέπει αυτό να το αναιρέσετε και ό,τι είναι να ρυθμίσετε, να το κάνετε μέσα στο πλαίσιο της νομοθετικής εργασίας για να μην έχετε αυτήν την απίστευτη «Βαβέλ» των εγκυκλίων, που θα καταστήσει ατελέσφορη την οποιαδήποτε απλοποίηση.
      Είναι θετικό ότι διατηρείτε τον ενεργότερο ρόλο του τραπεζικού συστήματος στη διαδικασία και δανειοδότησης και αξιολόγησης επενδύσεων, πλην όμως εισάγετε την αυθαίρετη και άγνωστη μέχρι τώρα διαδικασία των ιδιωτικών γραφείων αξιολόγησης, που έτσι όπως τα προδιαγράφετε μπορεί απλώς να είναι μία προσχηματική διαδικασία, έτσι ώστε αυθαιρέτως η πολιτική ηγεσία του Υπουργείου ή άλλοι παράγοντες να αποφασίζουν για το πού θα κατευθύνονται οι πόροι.
     Είναι θετικό επίσης ότι διατηρείτε τη δυνατότητα συμμετοχής των εμπορικών επιχειρήσεων στα κίνητρα του αναπτυξιακού νόμου, πράγμα το οποίο είχε θεσπιστεί για πρώτη φορά με τον αναπτυξιακό νόμο 2004 και δεν τον αλλάζετε. 
     Πέρα όμως απ’ αυτά τα θετικά και ορισμένα άλλα τα οποία προσθέτετε, για να είμαι αντικειμενικός, υπάρχουν και ορισμένα κρίσιμα ζητήματα τα οποία αν τα διατηρήσετε και δεν τα αλλάξετε αυτές τις μέρες, θα δημιουργήσετε πολλαπλά προβλήματα στην εφαρμογή του και θα θολώσετε τη στόχευση την οποία θα πρέπει να έχει ο αναπτυξιακός νόμος, που είναι μόνο μια: να ενισχύσουμε την περιφερειακή ανάπτυξη και σε εκείνες μόνο τις περιοχές όπου είναι δύσβατο να πάει κανείς να κάνει επιχείρηση ή επενδύσεις. Αυτή είναι η στόχευση του νόμου, δεν υπάρχει άλλη. Γι’ αυτό λοιπόν προξενεί κατάπληξη το γεγονός ότι εσείς ενισχύετε τα κίνητρα επενδύσεων σε υπεραναπτυγμένες και υπεραστικοποιημένες περιοχές, όπως είναι η Αττική για παράδειγμα, η οποία μάλιστα πλήθυνε και λάμπρυνε διά των ολυμπιακών υποδομών, πράγμα το οποίο σημαίνει ότι από μόνη της πια έχει όλα τα περιθώρια να προσελκύσει επενδυτές και αρκεί μια απλοποίηση γραφειοκρατικών διαδικασιών για να γίνει. Δεν χρειάζεται να δίνουμε και κίνητρα και μάλιστα τόσο μεγάλα από πάνω τη στιγμή που ξέρουμε ότι υπάρχουν ορισμένες περιοχές, οι οποίες όντως έχουν φθίνει δραματικά τα τελευταία χρόνια. 
     Το δεύτερο αξιοπερίεργο το οποίο προξενεί μεγίστη κατάπληξη είναι η ελάττωση της ιδίας συμμετοχής στο 25% σε μια εποχή που το τραπεζικά διαθέσιμο χρήμα είναι φθηνό μετά την ένταξη της ελληνικής οικονομίας στην ΟΝΕ, την οποία εσείς θέλετε να στιγματίσετε και να υπονομεύσετε, και να υποβαθμίσετε. Το χρήμα είναι πάμφθηνο για τις επιχειρήσεις και μπορούν να δανείζονται πλέον. Έρχεστε λοιπόν εσείς σε αυτήν την περίοδο να ελαττώσετε την ιδία συμμετοχή του επιχειρηματία, πράγμα το οποίο αποτελεί το μοναδικό κριτήριο φερέγγυας επιχείρησης και επένδυσης. Άκουσα προηγουμένως με έκπληξη έναν συνάδελφο να λέει ότι με το νομοσχέδιό σας φεύγετε από τον κρατισμό και πάτε στις ιδιωτικές επιχειρήσεις. Ε, όχι. Ενισχύετε την πιο κρατικοδίαιτη εκδοχή του αναπτυξιακού νόμου. Και θα σας πω γιατί. Έχετε λίγους πόρους τους οποίους διαθέτετε. Επειδή ελαττώνετε την ιδία συμμετοχή του επιχειρηματία, είναι προφανές ότι οι επιχειρήσεις που θα ενισχυθούν θα είναι σημαντικά λιγότερες. Άρα θα ενισχύσετε λιγότερες επιχειρήσεις οι οποίες επειδή θα έχουν χαμηλότερη ιδία συμμετοχή θα είναι εξαρτημένες από το κράτος και αφερέγγυες. Αυτό εν έτει 2004 είναι πρωτάκουστο. Αν θέλετε να κάνετε πραγματική ανάπτυξη θα πρέπει να αυξήσετε την ιδία συμμετοχή έτσι ώστε να κατανεμηθούν οι διαθέσιμοι πόροι σε περισσότερες επιχειρήσεις και θα πρέπει να στενέψετε τις περιοχές εφαρμογής του αναπτυξιακού νόμου και των μεγάλων κινήτρων, έτσι ώστε πραγματικά να δώσουμε μια ώθηση στις όντως καθυστερημένες και υστερούσες περιοχές. Αυτό σημαίνει σύγχρονη αντίληψη και όχι να επιδοτούμε πολλαπλώς επενδύσεις σε υπερανεπτυγμένα κέντρα. 
     Το τρίτο πρωτάκουστο είναι η κατάργηση των θέσεων απασχόλησης. Μα, αυτό σας πείραζε; Εμείς το είχαμε διευρύνει και δίναμε 60.000 ευρώ για να δημιουργηθεί μια θέση απασχόλησης. Μα, 60.000 ευρώ είναι περίπου 20 εκατομμύρια δραχμές. Δηλαδή όταν παίρνει κάποιος από το κράτος 20 εκατομμύρια, δεν αξίζει να δημιουργήσει μια θέση απασχόλησης; Αυτό είχαμε. Το είχαμε διευρύνει και εμείς, το είχαμε κάνει ελαστικό και μάλιστα ορισμένες επιχειρήσεις υπερυψηλής τεχνολογίας τις είχαμε αφήσει απ’ έξω. Και έρχεστε και καταργείτε τη μια και μοναδική θέση απασχόλησης ανά 20 εκατομμύρια δραχμές;  Νομίζω ότι είναι ατελέσφορο και άδικο κοινωνικά. 
     Τέταρτον, έχετε εισάγει το κριτήριο του κατά κεφαλήν εισοδήματος για να ενισχύετε περαιτέρω ορισμένες περιοχές της χώρας. Σας πληροφορώ, κύριε Υπουργέ, ότι θα οδηγηθείτε σε τραγελαφικές καταστάσεις, επειδή γνωρίζετε ότι το κατά κεφαλήν εισόδημα δεν είναι αξιόπιστος δείκτης, διότι εξαρτάται πού έχει την έδρα της η επιχείρηση η οποία εισπράττει τα κέρδη από δραστηριότητα που ενδεχομένως έχει σε έναν άλλο νομό. Η εικόνα η οποία διαμορφώνεται είναι στρεβλή. Και γι’ αυτό άλλωστε και η ευρωπαϊκή επιτροπή, όταν συζητά το χάρτη των περιφερειών, δεν βασίζεται στο κατά κεφαλήν ΑΕΠ αλλά βασίζεται στην ανεργία και την απασχόληση που επικρατεί σε κάθε περιοχή. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Ένα λεπτό, κύριε Πρόεδρε. 
     Γι’ αυτό λοιπόν σας προτείνω να αλλάξετε αμέσως αυτό το κριτήριο και να εισάγετε είτε το κριτήριο της υψηλής ανεργίας ως παράγοντα επιπλέον ενίσχυσης –και θα είναι πάρα πολύ σωστό αυτό- είτε της χαμηλής συμμετοχής στην απασχόληση όπου πάλι θα επιδοτείτε περαιτέρω. Αν θέλετε να αποφύγετε μάλιστα την οποιαδήποτε στρέβλωση, μπορείτε να κάνετε μια ποσόστωση κατανομής πόρων γνωρίζοντας ποιες είναι υποβαθμισμένες και υστερούσες περιοχές. Έτσι θα γλιτώσουμε από τις ατέλειες και τις τραγελαφικές καταστάσεις οποιουδήποτε συστήματος. 
     Υπάρχει ένα επικίνδυνο κενό. Αφήνει «παράθυρα» ο νόμος να χρηματοδοτηθούν επενδυτικές πρωτοβουλίες επιχειρήσεων οι οποίες θέλουν να μεταναστεύσουν και έτσι και θα πάει να αναπτυχθεί η επιχείρηση στο εξωτερικό και θα απομειωθεί η παραγωγική βάση της χώρας στο εσωτερικό. Εγώ θα περίμενα, κύριε Υπουργέ, να δώσετε πραγματικά μια αναπτυξιακή πνοή με το νομοσχέδιο αυτό ενισχύοντας τις πραγματικά υποβαθμισμένες –έστω και λίγες να είναι αυτές- περιοχές της χώρας. Αυτές κυρίως. Πολύ δε περισσότερο όταν ο αναπτυξιακός νόμος έρχεται σε μια εποχή που έχουν καθηλωθεί οι διαρθρωτικές αλλαγές και μεταρρυθμίσεις. 
     (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ ( Σωτήρης Χατζηγάκης):  Τελειώστε, κύριε Χριστοδουλάκη. 
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Έρχεται σε μια εποχή που είναι υπό πολυετή κηδεμονία η οικονομία. 
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ κύριε Χριστοδουλάκη, τελειώσατε! 
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Θα έπρεπε να ήταν πολύ …
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ τους πρακτικογράφους να μη γράφουν τίποτε απ’ ό,τι λέει ο κ.  Χριστοδουλάκης. 
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: ….
     ΠΡΟΕΔΡΕΥΩΝ ( Σωτήρης Χατζηγάκης): Επιτέλους, να σεβόμαστε τον Κανονισμό. Κάναμε μια συμφωνία όλοι για όλους τους συναδέλφους. 
     Η κ. Τζάκρη έχει το λόγο.  
     ΘΕΟΔΩΡΑ ΤΖΑΚΡΗ: Αγαπητοί συνάδελφοι, εισάγεται σήμερα προς συζήτηση ο νέος αναπτυξιακός νόμος, ο οποίος προορίζεται να αποτελέσει εργαλείο ανάπτυξης της χώρας επιδιώκοντας, όπως τονίζεται στην εισηγητική έκθεση, να εξασφαλίσει ισόρροπη περιφερειακή ανάπτυξη, αύξηση της απασχόλησης και ενδυνάμωση της ανταγωνιστικότητας. 
     Είναι γεγονός πως ακούγοντας κατά καιρούς τις εξαγγελίες της Κυβέρνησης δημιουργήθηκαν στον επιχειρηματικό κόσμο της χώρας μας αυξημένες και υψηλές προσδοκίες. Οι προσδοκίες αυτές δημιούργησαν ένα κλίμα άγονης αναμονής, καθώς κανείς δεν αναλάμβανε να ολοκληρώσει μια επιχειρηματική πρωτοβουλία βασιζόμενος στο υφιστάμενο πλαίσιο περιμένοντας τις ευνοϊκότερες συνθήκες. 
     Αποτέλεσμα αυτής της κατάστασης ήταν οι δαπάνες για ενισχύσεις των αναπτυξιακών νόμων για το 2004 να κατρακυλήσουν στο ποσό των 107 εκατομμυρίων ευρώ τη στιγμή που το 2003 πραγματοποιήθηκαν δαπάνες ύψους 144 εκατομμυρίων ευρώ. Με δεδομένο ότι για την εφαρμογή του νόμου απαιτείται η έκδοση εξήντα περίπου κανονιστικών πράξεων και σε συνδυασμό με τη λήξη στο τέλος του 2006 του χάρτη των περιφερειακών ενισχύσεων της χώρας, είναι προφανές πως μιλάμε για ένα μεταβατικό αναπτυξιακό νόμο περιορισμένης ισχύος ο οποίος θα λειτουργήσει και θα ισχύσει για λιγότερο από ένα χρόνο και η Κυβέρνηση θα χρειαστεί να πάρει σύντομα νέες νομοθετικές πρωτοβουλίες. Ίσως γι’ αυτόν το λόγο το νομοσχέδιο που συζητούμε δεν έχει ακόμη συγκεκριμένους πόρους. Κατά δήλωση του κυρίου Υπουργού η χρηματοδότησή του θα ανέλθει στα 150 εκατομμύρια ευρώ, όταν το μόνο κονδύλι που προβλέπεται σύμφωνα με την ειδική έκθεση του Γενικού Λογιστηρίου είναι αυτό που αφορά τις χρηματοδοτήσεις των αξιολογητών και ανέρχεται στο ύψος των 600.000 ευρώ. 
     Αν κάτι είναι που χαρακτηρίζει το υπό συζήτηση νομοσχέδιο είναι η έλλειψη προσανατολισμού. Μια τέτοια πρωτοβουλία που προορίζεται να αποτελέσει πρωταρχικό αναπτυξιακό εργαλείο θα πρέπει να δίνει ξεκάθαρα και με σαφήνεια το στίγμα των προθέσεών της. Θα πρέπει να στοχεύει είτε σε ενίσχυση της περιφερειακής ανάπτυξης είτε σε ενίσχυση ορισμένων κλαδικών επιχειρηματικών δραστηριοτήτων είτε στην αναχαίτιση της φθίνουσας πορείας της απασχόλησης σε ορισμένες περιοχές. Και αυτό θα πρέπει να επιτυγχάνεται με συγκεκριμένες ρυθμίσεις και όχι να αιωρείται η πεποίθηση μιας τέτοιας πρόθεσης. 
     Ας πάρουμε όμως τους στόχους που περιγράφονται στην εισηγητική έκθεση. Μιλάτε για ισόρροπη περιφερειακή ανάπτυξη. Αλήθεια, πώς αυτή επιτυγχάνεται όταν η περιφερειακή κατανομή των αναπτυξιακών επιχορηγήσεων συνεχίζει να είναι πολύ άνιση και σε ορισμένες περιπτώσεις στις οποίες υπάγεται και ο Νομός Πέλλας και άλλοι νομοί της βόρειας Ελλάδας ακόμη πιο άνιση; 
     Περαιτέρω, με την οριζόντια εφαρμογή ομοίων ποσοστών ενίσχυσης για όλη τη χώρα στα ολοκληρωμένα επιχειρηματικά σχέδια και σε μικρότερο βαθμό στις ειδικές επενδύσεις, θα οδηγηθούμε με απόλυτη βεβαιότητα στη στρέβλωση του περιφερειακού χαρακτήρα του νόμου αν δεν προβλεφθούν συγκεκριμένες ποσοστώσεις για την ενίσχυση ολοκληρωμένων επενδυτικών σχεδίων του Νομού Αττικής. 
     Η εμπειρία από την εφαρμογή αντίστοιχων κινήτρων όπως προβλεπόταν στο ως σήμερα υφιστάμενο θεσμικό πλαίσιο κατέδειξε ότι το 70% των συγκεκριμένων κονδυλίων κατέληξαν σε επιχειρήσεις του Νομού Αττικής. Η μόνη λύση για την αποφυγή τέτοιων οξύμωρων καταστάσεων είναι η πρόβλεψη στο νόμο διάταξης που θα προσδιορίζει με σαφήνεια μια μέγιστη ποσόστωση ως για παράδειγμα 15% στα σχετικά κονδύλια που θα αφορούν επενδύσεις επιχειρήσεων του Νομού Αττικής. Και η πρόβλεψη αυτή θα πρέπει να γίνει στο νόμο και όχι με υπουργικές αποφάσεις. 
     Με τον τρόπο αυτόν ακόμη και κάποιες ρυθμίσεις που ενδεχομένως να θεωρηθούν πως κινούνται προς τη σωστή κατεύθυνση μπορεί να αποτελέσουν αντικίνητρα. Για παράδειγμα η απλοποίηση ορισμένων διαδικασιών, όπως η προκαταβολή του 30% της επιχορήγησης του κόστους επένδυσης, η διεύρυνση δραστηριοτήτων και κινήτρων και η άρση της διάκρισης νέων και παλαιών επιχειρήσεων ακυρώνονται όταν διαχέονται οριζόντια εξαιτίας των περιορισμένων χρημάτων που πρόκειται να διατεθούν σε συνδυασμό με την έλλειψη στόχευσης σε γεωγραφικό, τομεακό ή κλαδικό επίπεδο. 
     Για να αμβλυνθούν οι δυσμενείς επιπτώσεις προβλέπεται η σύνδεση του ΑΕΠ κάθε νομού και με βάση τη διακύμανσή του θα αυξάνονται οι επιχορηγήσεις χωρίς να αξιολογούνται κριτήρια, όπως το ποσοστό της ανεργίας περιοχών και η μείωση του πληθυσμού. Ανάλογα με την περιοχή και ανάλογα με το ΑΕΠ κάθε νομού οι μικρομεσαίες επιχειρήσεις μπορούν να ενισχυθούν με ένα επιπλέον ποσοστό που μπορεί να φτάσει μέχρι και το 15%. Με τον τρόπο αυτόν και χρησιμοποιώντας τα στοιχεία της EUROSTAT του 2001 δημιουργούνται μία σειρά από παράδοξα όπως, για παράδειγμα, να μένουν έξω από τη συγκεκριμένη ρύθμιση περιοχές όπως η Φωκίδα, η Εύβοια, η Ευρυτανία, η Κοζάνη και να μπαίνουν μέσα άλλες περιοχές που κάνουν εντύπωση. Συνεπώς η συγκεκριμένη ρύθμιση δημιουργεί πολύ περισσότερα προβλήματα απ’ αυτά που ενδεχομένως να έλυνε. 
     Υποσχεθήκατε ως κόμμα και τάξατε σε πολλούς νομούς της περιφέρειας μεταξύ των οποίων και την Πέλλα, την υπαγωγή τους εξ ολοκλήρου στη Δ΄ ζώνη των αναπτυξιακών κινήτρων, ενώ γνωρίζατε πως η αναθεώρηση του χάρτη των περιφερειακών ενισχύσεων θα γίνει στο τέλος του 2006 και άρα και αυτός ο αναπτυξιακός θα γινόταν με το ισχύον καθεστώς. Σήμερα προκαλείτε τις αντιδράσεις όλων όσων σας πίστεψαν. 
     Με τις συγκεκριμένες ρυθμίσεις διατηρείτε την ανισότητα στην κατανομή αναπτυξιακών κινήτρων και επιχορηγήσεων αφήνοντας έξω νομούς με υψηλά ποσοστά ανεργίας, όπως είναι ο Νομός Πέλλας που σε ορισμένες περιοχές η ανεργία ξεπερνά το 35% και χωρίς να λαμβάνονται υπ’ όψιν στην κατανομή αυτή ούτε κοινωνικά δεδομένα, όπως είναι η απασχόληση, ούτε το γενικό οικονομικό επίπεδο ούτε τις ιδιαιτερότητες της κάθε περιοχής. 
     Ισχυρίζεστε πως με το νέο νομοσχέδιο θα δημιουργηθούν συνθήκες αύξησης της απασχόλησης. Πώς θα πραγματοποιηθεί αυτού του είδους η επιδίωξη όταν υποκύπτοντας στις απαιτήσεις των βιομηχάνων αποσυνδέεται η δημιουργία θέσεων εργασίας από τα κριτήρια του νόμου; Το νομοσχέδιο βέβαια εισάγει το κίνητρο της επιδότησης του κόστους απασχόλησης, το οποίο όμως είναι εικονικό γιατί σε συνδυασμό με την επιχορήγηση της επένδυσης και τη φοροαπαλλαγή δεν θα γίνει χρήση από τους επιχειρηματίες. Θα επιλέξουν πρώτα και κύρια την επιχορήγηση και μετά τις φοροαπαλλαγές και σε καμία περίπτωση την επιδότηση του κόστους απασχόλησης. 
     Επομένως ένας ακόμη μεγάλος στόχος του συγκεκριμένου νομοσχεδίου στην πράξη δεν υλοποιείται. Δεν απαντάει η συγκεκριμένη πρόταση με τις συγκεκριμένες ρυθμίσεις στο μεγαλύτερο κοινωνικό πρόβλημα της χώρας που είναι η ανεργία. Δεν λέμε ότι οι προηγούμενοι νόμοι έκαναν θαύματα. Δημιουργήθηκαν όμως κάποιες θέσεις εργασίας, τις οποίες οι επιχειρηματίες ήταν υποχρεωμένοι να διατηρήσουν προκειμένου να χρηματοδοτηθούν. 
     Περαιτέρω, σε ό,τι αφορά τις μικρομεσαίες επιχειρήσεις για τις οποίες η Κυβέρνηση ισχυρίζεται πως φτιάχνεται ο συγκεκριμένος νόμος, δεν υπάρχει καμία νομοθετική κατοχύρωση για το ποσό που προβλέπεται να αποδοθεί στις μικρομεσαίες επιχειρήσεις. Από τη στιγμή που οι πόροι είναι περιορισμένοι, εάν έρθουν κάποια επενδυτικά σχέδια τα οποία μπορεί να είναι και αξιόλογα, υπάρχει κίνδυνος να απορροφήσουν τους σχετικούς πόρους. Θα έπρεπε, λοιπόν, να υπάρξει μία δέσμευση των ελάχιστων κονδυλίων που πρόκειται να δοθούν προς τις μικρομεσαίες επιχειρήσεις. Αυτό το κίνητρο ισχύει και για τις μεγάλες και για τις μικρές επιχειρήσεις. Όταν όμως γίνεται έτσι, παύει να είναι κίνητρο για τις μικρές και δημιουργεί πρόβλημα ανταγωνισμού. 
     Επισημάνθηκε από τον εκπρόσωπο της ΠΑΣΕΓΕΣ η απουσία ρυθμίσεων που να αφορούν τον πρωτογενή, δευτερογενή και τριτογενή αγροτικό τομέα. Δεν υπάρχει πρόβλεψη για επενδύσεις τον τομέα της εμπορίας και της μεταποίησης αγροτικών προϊόντων, τη στιγμή μάλιστα που αναθεωρείται η Κοινή Αγροτική Πολιτική και το μέλλον των επιδοτήσεων είναι αβέβαιο. 
     Συγκεκριμένα οι ενισχύσεις που παρέχονται για επενδυτικά σχέδια του πρωτογενή τομέα στο προτεινόμενο νομοσχέδιο είναι εξαιρετικά γενικές και καλύπτουν ένα πολύ μικρό μέρος των αναγκών των αγροτικών συνεταιριστικών επιχειρήσεων. Δεν περιλαμβάνονται ενδεικτικά επενδυτικά σχέδια που αφορούν στον εκσυγχρονισμό των εγκαταστάσεων συγκέντρωσης και αποθήκευσης των αγροτικών προϊόντων, δραστηριότητα εξαιρετικά χρήσιμη για τη διαχείριση της αγροτικής παραγωγής. 
     Τα επενδυτικά σχέδια του δευτερογενή τομέα που περιλαμβάνονται στο νομοσχέδιο δεν αναφέρονται καθόλου στον αγροτικό τομέα, με εξαίρεση την παραγωγή και τυποποίηση ποιοτικών προϊόντων. Διαπιστώνονται αποκλεισμοί και περιορισμοί που αφορούν σε νέες τεχνολογίες και στην αξιοποίηση κονδυλίων για τη βελτίωση της τεχνολογικής τους υποδομής.
     Επίσης, προβλέπεται η επιχορήγηση επενδύσεων στην αλλοδαπή, η οποία όμως μπορεί να δημιουργήσει κινδύνους ειδικά για την περιοχή της βορείου Ελλάδας, από όπου φεύγουν επιχειρήσεις και κατευθύνονται προς χώρες του εξωτερικού και μάλιστα για την κίνησή τους αυτή ενδέχεται να χρηματοδοτηθούν με χρήματα του Έλληνα φορολογούμενου. Ένας τομέας που ενδέχεται από αυτήν τη δραστηριότητα να πληγεί είναι ο αγροτικός, από τη στιγμή που δίνονται κίνητρα για γεωργικές επιχειρήσεις θερμοκηπιακού τύπου, κτηνοτροφικές επιχειρήσεις εσταβλισμένου τύπου ή αλιευτικές. 
     Αγαπητοί συνάδελφοι, άνευρος και με σαφή έλλειψη προσανατολισμού καθώς είναι ο νέος αναπτυξιακός νόμος, για όσο καιρό θα καταφέρει να λειτουργήσει και να αποδώσει, πολύ λίγα θα προσφέρει στους τομείς που πραγματικά σήμερα υστερούν και αυτοί είναι ο τομέας της απασχόλησης και ο τομέας της περιφερειακής ανάπτυξης, καταδεικνύοντας έτσι την αδιαφορία και την απουσία πραγματικής πολιτικής βούλησης για τη δημιουργία προϋποθέσεων ουσιαστικής ανάπτυξης στη χώρα.
     Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Τζάκρη. 
     Ο κ. Δαϊλάκης έχει το λόγο.
     ΣΤΑΥΡΟΣ ΔΑΪΛΑΚΗΣ: Κύριε Πρόεδρε, ως προ την προηγούμενη τοποθέτηση της συναδέλφου ότι πολλές επιχειρήσεις θα φύγουν, έχω να πω το εξής: Πριν από λίγες ημέρες γύρισα από τη Βουλγαρία –το είπα μάλιστα και στην επιτροπή, γιατί την ίδια μέρα συνεδρίαζε η αρμόδια επιτροπή- όπου είδα ότι οκτακόσιες ελληνικές επιχειρήσεις δίνουν δουλειά σε εβδομήντα χιλιάδες Βούλγαρους εργαζομένους. Άρα οι επιχειρήσεις έχουν φύγει. Δεν θα φύγουν. Και ποιος τους έστειλε εκεί; Η κυβέρνηση του ΠΑΣΟΚ γιατί οι προηγούμενοι αναπτυξιακοί νόμοι δεν πρόσεξαν αυτά που λέτε σήμερα. Ό,τι είπε σήμερα ο κ. Χριστοδουλάκης. Αν κάνουμε τα αντίθετα, κύριε Υπουργέ, θα πετύχουμε. Απλά είναι τα πράγματα. 
     Άκουσα με προσοχή τον κ. Σγουρίδη που χαρακτήρισε γενναίο το νόμο, ενώ θετικό τον χαρακτήρισε ο κ. Χριστοδουλάκης. Δεν έχω τίποτε με τον άνθρωπο Χριστοδουλάκη, έχω με τον άνθρωπο ως Υπουργό. Αυτός ο Υπουργός είναι που «έκαψε» την περιφέρεια. Είναι προϊόν του ο οικονομικός δυαδισμός που αυτή τη στιγμή έχουμε στη χώρα: μία πάμπτωχη περιφέρεια και ένα πλούσιο κέντρο. Εδώ τώρα είναι η αντιπαράθεση αν ο νέος νόμος απλώνεται σαν τον τραχανά σε όλη την Ελλάδα και δίνει κίνητρα. Απλά είναι τα πράγματα. 
     Με το νόμο θωρακίσατε, επιτέλους, κύριε Υπουργέ, την ακριτική Ελλάδα με στρατό μη στρατιωτικό. Να μείνει ο νέος και να επενδύσει. Και η μικρή συμμετοχή –σε αντίθεση με αυτά που είπε ο κ. Χριστοδουλάκης- δίνει τη δυνατότητα σε νέους ανθρώπους να παραμείνουν σε περιοχές που για να δούμε νέο άνθρωπο κάνουμε «αμάν!» 
     Δίνονται σοβαρά κίνητρα, λοιπόν, για ιδιωτικές επενδύσεις για πραγματική οικονομική ανάπτυξη και περιφερειακή σύγκλιση. Αυτό είναι το κομμάτι. Ένα κέντημα που μαζί με το φορολογικό νόμο που φέρατε και τα άλλα νομοσχέδια που ψήφισε η παρούσα Κυβέρνηση, δείχνει τη δραστηριότητα –σε αντίθεση με αυτά που λέει η Αξιωματική Αντιπολίτευση- αυτής της Κυβέρνησης που νοιάζεται τον κόσμο και μέσα από το νομοσχέδιο αυτό βλέπουμε το ευαίσθητο. Ποιο είναι το ευαίσθητο; Περιοχές που έχουν όντως πρόβλημα, όπως είναι και η δική μου, ο Νομός της Δράμας. Αναφέρεται και μέσα στην εισηγητική έκθεση, όπως και χθες με τις τοποθετήσεις των δύο Υπουργών ότι υπάρχει πρόβλημα στη Δράμα και θα σας εξηγήσω γιατί. Γιατί ο ελληνικός χάρτης περιφερειακών ενισχύσεων για τα έτη 2000-2006 είχε ξεχάσει ότι υπάρχουν και δύο νομοί, Δράμας, Καβάλας. Υπάρχει περιφέρεια στην Ελλάδα, η περιφέρεια Ανατολικής Μακεδονίας και Θράκης όπου υπάρχουν τα καλά και τα κακά παιδιά. Οι τρεις νομοί έχουν άλλα κίνητρα και οι άλλοι δύο άλλα. Οι δύο ήταν επόμενο ως όμοροι νομοί να πληρώσουν το μάρμαρο. Η φυγή δε των επιχειρήσεων δεν έγινε προς τη Θράκη, έγινε προς τη Βουλγαρία. Πού ήταν η Κυβέρνηση τότε να σταματήσει αυτήν τη φυγή; 
     Πολύ καλά, λοιπόν, η Κυβέρνηση της Νέας Δημοκρατίας βλέπει τις ευαίσθητες περιοχές και έχουμε τώρα ένα νέο αναπτυξιακό νόμο που τουλάχιστον μας δίνει ελπίδα. Είναι γνωστό ότι στο Νομό Δράμας υπήρχαν πολλές και μεγάλες επιχειρήσεις του ετοίμου ενδύματος. Υπήρχε η περίφημη «ΑΘΗΝΑΪΚΗ ΧΑΡΤΟΠΟΙΙΑ» για την οποία σπαταλήσατε του κόσμου τα δισεκατομμύρια και δεν μπορέσατε να τη σώσετε και τα παιδιά αυτήν τη στιγμή είναι στην πλατεία της Δράμας. Αφήσατε σε κάθε πόλη και σε κάθε πλατεία ανθρώπους που τους είχατε δώσει ψεύτικες ελπίδες και η Νέα Δημοκρατία καλείται εντός αυτών των μηνών να τα λύσει όλα αυτά. 
     Οι προσπάθειες γίνονται, τα νομοσχέδια όλα έχουν αυτήν την ευαισθησία και προς το λαό και προς τους θεσμούς για να κάνουμε, επιτέλους, ένα κράτος.
     Μίλησε ο κ. Χριστοδουλάκης για καθυστερημένες περιοχές. Πράγματι, αυτά κάνατε. Καθυστερήσατε όλα τα έργα. Είναι γνωστό τοις πάσι ότι εσείς εδώ έχετε την «Αττική Οδό», ενώ εμείς έχουμε τις «σκοτεινές» οδούς. Δηλαδή, για να πάμε στις περιοχές μας ψαχνόμαστε από πού πρέπει να στρίψουμε. Και τούτο γιατί οι αναπτυξιακοί νόμοι που πέρασαν πρόσεξαν συγκεκριμένες περιοχές.
      Εμείς έχουμε στο Nομό της Δράμας μια αιτιολογία ότι εξαπατηθήκαμε για τη μη συμμετοχή μας στα υψηλά κίνητρα. Σας είπα προηγουμένως τι έγινε  και με τη φυγή των επιχειρήσεων.
      Έφερε έναν δήθεν αναπτυξιακό νόμο το ΠΑΣΟΚ, τον υπ’ αριθμόν 3219, για τον οποίο ποτέ δεν είπε ότι έδινε 40% σε αντίθεση με το δικό μας νόμο που δίνει 55% οροφή. Αλλά το πάτωμα είναι η δική τους οροφή. 
      Είχα καταθέσει στον ενδιάμεσο αναπτυξιακό νόμο πρόταση και υπήρξε δέσμευση από τον Υπουργό κ. Αλογοσκούφη ότι θα ενταχθούν στη Δ΄ ζώνη οι δύο αδικηθέντες νομοί. Για το δικό μου νομό έχω να πω ότι δεν χρειάζεται να αιτιολογήσουμε τίποτα. Ξέρετε τα μαύρα χάλια μας. Οπότε σε σας, κύριε Υπουργέ, εναπομένει να μας εντάξετε στη Δ΄ ζώνη. Και είναι πολύ σωστό ότι βάζετε  πως είμαστε σε αναμονή της απάντησης από την ευρωπαϊκή επιτροπή. Πιστεύω ότι στο Υπουργείο έχει να κάνει σωστή δουλειά και θα μπούμε στη Δ΄ ζώνη όταν θα έρθει η απάντηση
      Γι’ αυτόν το λόγο δεν έχουμε υποβάλει τροπολογία. Εξάλλου είχε μπει στον προσωρινό νόμο. Θεωρούμε ότι δεν χρειάζεται  να εξαντλήσουμε τίποτε άλλο και ότι η Δράμα και η Καβάλα επιτέλους θα ενταχθούν σε μια περιφέρεια για να ξέρουμε και εμείς πού ανήκουμε. 
      Παράλληλα θα πρέπει να δώσετε και τα μέτρα που είχαμε, γιατί το ΠΑΣΟΚ, αφού μας έκανε να πάθουμε έμφραγμα, έστειλε ως Γιακούμπ τον κ. Φλωρίδη για να λύσει τα θέματα της Δράμας. Και εδώ θέλω να τον ευχαριστήσω  για τις εγχειρήσεις του, ήταν πολύ καλός. Τα μέτρα του απέδωσαν και κράτησαν εν ζωή πολλές επιχειρήσεις. Αυτά τα μέτρα πρέπει να παραμείνουν. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης):  Ο κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ο προλαλήσας συνάδελφος της Συμπολίτευσης ζήτησε από την Κυβέρνηση «να κάνει τα αντίθετα απ’ όσα έκαναν οι κυβερνήσεις του ΠΑΣΟΚ για να πετύχει». Έτσι είπε. Μα, κάνατε κύριε συνάδελφε στους εννιά μήνες πολλά αντίθετα. Και πράγματι «πετύχατε» παραλίγο την έξοδό μας από την ΟΝΕ και σίγουρα την επιτροπεία της ελληνικής οικονομίας από την Ευρωπαϊκή Ένωση με την εφαρμογή του άρθρου 104 παράγραφος 9.
     Κύριε Πρόεδρε, συζητάμε το αναπτυξιακό νομοσχέδιο σε κλίμα αβεβαιότητας για την οικονομία, κλίμα επενδυτικού μαρασμού. Η επιχειρηματική δράση έχει παγώσει, στα δημόσια έργα δεν κουνιέται φύλλο, οι απορροφήσεις των κοινοτικών κονδυλίων είναι πενιχρές. Το μόνο που φουντώνει είναι η ακρίβεια. 
      Θα ήθελα να ρωτήσω δι΄ υμών, κύριε Υφυπουργέ, τον κύριο Υπουργό Ανάπτυξης τι γίνεται αλήθεια με την κερδοσκοπία στα καύσιμα; Χάσατε τον έλεγχο της αγοράς και πληρώνει το μάρμαρο ο κοσμάκης. Στους τρεις τελευταίους μήνες από την τσέπη των νοικοκυριών έφυγαν εκατοντάδες εκατομμύρια ευρώ και πήγαν στις τσέπες των κερδοσκόπων. Όταν αυξάνει το αργό  ανεβαίνουν στα ύψη αναντίστοιχα οι τιμές πετρελαίου και βενζίνης. Όταν κατεβαίνει  είναι στα ίδια οι τιμές. Έλεος. 
      Σ’ αυτό το κλίμα για την οικονομία συζητάμε το νομοσχέδιο που έρχεται με πολύ καθυστέρηση. Χάθηκε ήδη ο πρώτος χρόνος και θα χαθεί και ο δεύτερος ώσπου να εκδοθούν οι εξήντα περίπου υπουργικές αποφάσεις, τα προεδρικά διατάγματα, το παράγωγο δίκαιο, ώσπου να έχουμε και την έγκριση της Ευρωπαϊκής Ένωσης. Τι μένει λοιπόν; Ένας περίπου παραγωγικός χρόνος για την εφαρμογή του νομοσχεδίου. Αν αυτό το συνδυάσουμε με τις προβλεπόμενες να χορηγηθούν πιστώσεις για τα κίνητρα τάξεως 150.000.000 ευρώ τότε καταλαβαίνουμε ότι γίνεται «πολύ κουβέντα σχεδόν για το τίποτα».
      Ασφαλώς, κύριε Πρόεδρε, κανένας αναπτυξιακός νόμος από μόνος του δεν είναι ικανός να δημιουργήσει συνθήκες μόνιμης και αυτοσυντηρούμενης ανάπτυξης. Για να παίξει, όμως, το ρόλο του ένας αναπτυξιακός νόμος, κύριε Υπουργέ, εσείς το γνωρίζετε καλύτερα, γιατί προέρχεσθε από το χώρο της αγοράς θα πρέπει τουλάχιστον να στοχεύει με κίνητρα σε επιχειρηματικές δράσεις που εντάσσονται σε ένα συγκεκριμένο στρατηγικό σχέδιο ανάπτυξης. 
      Το νομοσχέδιο που συζητάμε «σημαδεύει ό,τι κινείται» για πελατειακούς λόγους και σκορπίζει ουσιαστικά στα λόγια, κίνητρα προς κάθε κατεύθυνση. Είναι, όμως, σαφές ότι ο κατακερματισμός των διατιθέμενων πόρων σημαίνει διασπάθιση των πόρων. Αυτό το είπα και στην επιτροπή. Δεν διδαχθήκατε τίποτα από μια λογική που ακολουθήσατε στο Α΄ Κοινοτικό Πλαίσιο Στήριξης στην περίοδο που ήσασταν πάλι κυβέρνηση, πριν κάποια χρόνια; Είναι η λογική εκείνη που κατασπατάλησε πόρους σε μικρά έργα τα περισσότερα των οποίων έμειναν ημιτελή,  χωρίς κανένα αναπτυξιακό αποτέλεσμα. 
      Με το νομοσχέδιο γίνεται αποσύνδεση των κινήτρων για την απασχόληση. Η ανεργία είναι μείζον θέμα και φαίνεται ότι η Κυβέρνηση δεν το αντιλαμβάνεται. Μαστίζει και την περιφέρεια, κύριε Υπουργέ. Η Κυβέρνηση το υποβαθμίζει συνεχώς. Η αρχή έγινε με το φορολογικό που αποσυνδέθηκε το θέμα και ολοκληρώνεται δυστυχώς, με αυτό το νομοσχέδιο. 
      Η μείωση του ποσοστού της ίδιας συμμετοχής στο 25% εμφανίζεται μεν δελεαστική, αλλά μπορεί να οδηγήσει σε προβληματικά και μη βιώσιμα επιχειρηματικά σχέδια. Αναμένετε «αετούς» στις επενδύσεις, αλλά το σίγουρο είναι ότι θα έρθουν οι «αετονύχηδες», οι αεριτζήδες, γιατί δεν υπάρχει ρίσκο με μικρή συμμετοχή. 
      Πρότεινα στην επιτροπή τουλάχιστον κλιμάκωση.  Δεν έχω καμια αντίρρηση κύριε Υπουργέ, αν πρόκειται να πάμε σε καινοτομικές επιχειρήσεις, δραστηριότητες, σε καινοτομικά σχέδια. Εκεί να ορίσουμε τη συμμετοχή στο 25%, αλλά όχι για όλα. Τουλάχιστον να δώσουμε έμφαση σε δραστηριότητες που θέλουμε να προωθήσουμε, που είναι ανταγωνιστικές και μπορούν να προσφέρουν. 
      Το σύστημα αξιολόγησης, όπως το έχετε διατυπώσει, είναι πολύπλοκο. Με ανάπτυξη μάλιστα των ιδιωτικών γραφείων για την αξιολόγηση γίνεται και επιρρεπές σε συναλλαγές. 
      Σας προτείναμε στην επιτροπή να ξαναδούμε το θέμα, γιατί είναι κρίσιμο για την επιτυχία των στόχων. Θέλουμε αντικειμενική απλή, αλλά και εγγυημένη αξιολόγηση. 
      Κύριε Πρόεδρε, το ζητούμενο σήμερα για την ελληνική οικονομία είναι στις νέες συνθήκες και προκλήσεις να συνεχίσει να αναπτύσσεται με ταχείς ρυθμούς ενισχύοντας την ανταγωνιστικότητά της, μέσα φυσικά από την ανταγωνιστικότητα των επιχειρήσεων. Αυτό προϋποθέτει παραγωγική ανασυγκρότηση, στροφή στους τομείς με συγκριτικά πλεονεκτήματα, έμφαση στην ποιότητα, στην καινοτομία, στις νέες τεχνολογίες, επένδυση στη γνώση. Για τη χώρα πρέπει να είναι βασική προτεραιότητα η  περιφερειακή και κοινωνική σύγκλιση, η απασχόληση, η μείωση της φτώχειας. Ο αναπτυξιακός νόμος δεν συμβάλλει προς μια τέτοια κατεύθυνση. Ο τίτλος του, λοιπόν, για την περιφερειακή ανάπτυξη είναι ψευδεπίγραφος. Με το νομοσχέδιο, κύριε Υπουργέ, τάζετε, προς όλους όπως το κάνατε προεκλογικά. Καλλιεργείτε με επικοινωνιακή «ντόπα» τεχνητή ευφορία, και ψευδαισθήσεις στον επιχειρηματικό κόσμο. Η διάψευση και η απογοήτευση, λυπάμαι, θα έρθουν πολύ γρήγορα στη πράξη με οδυνηρό τρόπο, όπως συνέβη ήδη και με τις άλλες υποσχέσεις σας μέχρι τώρα. 
      Καταψηφίζω το νομοσχέδιο.
      ΠΡΟΕΔΡΕΥΩΝ (Σωτήρης Χατζηγάκης):  Ο κ. Αργύρης έχει το λόγο.
      ΕΥΑΓΓΕΛΟΣ ΑΡΓΥΡΗΣ: Θα ήθελα να ξεκινήσω με μια παρατήρηση, γιατί είναι πολύ σημαντική. Ίσως πολλές φορές να μην έχουμε βρει τον τρόπο να υπερασπιζόμαστε και τα ίδια τα δικαιώματα των περιφερειών που εκλεγόμαστε. 
     Ο κ. Δαϊλάκης είναι πολύ συμπαθής συνάδελφος, αλλά είπε να κάνει η Κυβέρνηση ακριβώς το αντίθετο από αυτό που έκανε η κυβέρνηση του ΠΑΣΟΚ. Νομίζω ότι όλοι οι κάτοικοι της Δράμας είναι ανάστατοι, έκλεισαν τους δρόμους, διαμαρτυρήθηκαν για ό,τι ακριβώς έκανε η Κυβέρνηση της Νέας Δημοκρατίας. Απένταξε από τη Δ΄ ζώνη το Νομό Δράμας και Καβάλας και τον ενέταξε στη Γ΄ ζώνη. Άρα υπάκουσε στις εντολές αυτές τις συγκεκριμένες. 
      Θα πρέπει, επίσης, να πούμε ότι ένας αναπτυξιακός νόμος, που θεωρείται ένα βασικό εργαλείο για την ανάπτυξη των περιοχών, έρχεται να υπηρετήσει ακριβώς αυτό. Επιπλέον πρέπει να υπηρετεί ένα επενδυτικό περιβάλλον σταθερό, χωρίς μεγάλες αλλαγές ή εν πάση περιπτώσει κάθε αλλαγή που θα γίνεται, θα πρέπει να βελτιώνει τα πράγματα.
      Ήθελα να δω τον αναπτυξιακό νόμο καλόπιστα, χωρίς κανένα ίχνος αντιπολιτευτικής διάθεσης. Επειδή είχαμε την ευτυχή συγκυρία την ημέρα που δημοσιεύτηκε ο νόμος, ο κ. Αλογοσκούφης να τον παρουσιάσει στην Επιτροπή Περιφερειών και επειδή είχα και νωπή στη μνήμη μου την επίσκεψη τρεις μέρες πριν του κ. Καραμανλή στην Ήπειρο, συγκρούστηκε μέσα μου μια μεγάλη αντίθεση. Ακούγαμε να διαψεύδει ο Υπουργός Εθνικής Οικονομίας τον Πρωθυπουργό της χώρας. Έρχεται ο κ. Καραμανλής και δημιουργεί την αίσθηση ότι η Ήπειρος εντάσσεται στη Δ΄ ζώνη και πλέον ανοίγονται οι ορίζοντες για μια πολύ μεγάλη ανάπτυξη σε μια υποβαθμισμένη περιοχή. 
      Είχε κάθε λόγο να το κάνει ο κ. Καραμανλής, γιατί το 2000 ήταν υποψήφιος Βουλευτής στο Νομό Ιωαννίνων. Τότε, λοιπόν, έλεγε ο κ. Καραμανλής, και προσπάθησε να το επιβεβαιώσει και κατά την επίσκεψή του στα Γιάννενα ότι για την ανάπτυξη της Ηπείρου προτείνει εκτός των άλλων να εφαρμοσθούν τα αναπτυξιακά κίνητρα της Θράκης για μια μεταβατική περίοδο στην Ήπειρο και Ειδικό Ταμείο Συνοχής για τη στήριξη της Ηπείρου.
      Περιμέναμε όλοι, λοιπόν, να γίνει αυτό πραγματικότητα. Περιμέναμε μετά βαΐων και κλάδων και πήγαμε και ακούσαμε τον κ. Καραμανλή. Μείναμε με τη χαρά, μέχρι που ο κ. Αλογοσκούφης παρουσίασε τον αναπτυξιακό νόμο. Ψάχνω να βρω από εκείνη την ημέρα πού διαφοροποιείται ο προηγούμενος αναπτυξιακός νόμος από τον τωρινό, γιατί εάν μέχρι τώρα είχαμε καταστροφική πορεία στην ανάπτυξη της περιοχής, θα συνεχίσουμε να την έχουμε, αφού δεν αλλάζει σε τίποτα ο αναπτυξιακός νόμος.
      Είχαμε πριν ως Δ΄ ζώνη την παραμεθόρια περιοχή των είκοσι χιλιομέτρων. Παραμένει η παραμεθόρια περιοχή των είκοσι χιλιομέτρων. Είχαμε Δ΄ ζώνη στη ΒΙΠΕ και παραμένει.
      Υπάρχει και το άλλο. Έχετε αυξημένα κίνητρα της τάξεως του 15% για τις μικρομεσαίες επιχειρήσεις, όμως υπάρχει και εδώ ένα «αλλά», εάν ο νόμος δεν έχει πάνω από το 65% ΑΕΠ. Μα, έχουμε πάνω από 65% ΑΕΠ, όπως είπα και στην επιτροπή. «Θα ορίσουμε το νομό παραμεθόριο» λέει ο κ. Αλογοσκούφης. Πού τον ορίζει παραμεθόριο το νομό;
      Μέχρι τώρα είχαμε τη διάψευση των προσδοκιών του κ. Καραμανλή, γιατί τις διέψευσε ο κ. Αλογοσκούφης. Τώρα ο κ. Αλογοσκούφης διαψεύδει τον κ. Αλογοσκούφη. Έλεγε ότι θα εντάξει το Νομό Ιωαννίνων στην παραμεθόρια περιοχή και δεν βλέπω πουθενά στο νόμο να τον εντάσσει. Άρα, λοιπόν,  παραμένουμε στα ίδια.
      Πάμε τώρα σε αυτό καθ’ εαυτό το νόμο για να δούμε καλόπιστα τι μπορεί να προτείνει. Έρχεται ένα καινούργιο στοιχείο, που ανακούφισε κάπως τις επιχειρήσεις οι οποίες είχαν ξεπεράσει τα πέντε χρόνια λειτουργίας. Τι έλεγε πριν ο νόμος; Όταν δεν έχεις κλείσει πενταετία, δεν μπορείς να ενταχθείς στο νόμο για τα κίνητρα. Και έρχεται αυτός ο νόμος και δίνει αυτήν τη δυνατότητα. Τη δίνει μόνο ο σημερινός νόμος ή την έδινε και ο προηγούμενος που ψηφίστηκε το Γενάρη και  αδρανοποιήσατε; Άρα, λοιπόν, έρχεσθε να κάνετε αυτό ακριβώς που έκανε και ο προηγούμενος νόμος.
      Υπάρχει κάτι άλλο που το αποκρύπτετε. Σας μίλησε και πιο πριν ο κ. Χριστοδουλάκης για το θέμα της μείωσης του 25% της ίδιας συμμετοχής. Το κάνατε για να χαροποιήσετε κάποιους που δεν έχουν ίδια συμμετοχή, αλλά τους αφαιρείτε από την άλλη τσέπη πολύ περισσότερα χρήματα. Γιατί τους τα αφαιρείτε; Γιατί ξέρετε πολύ καλά ότι πριν η όποια επιχορήγηση περιελάμβανε και επιχορήγηση του επιτοκίου ανάλογη της επένδυσης, ανάλογη, δηλαδή, του ποσοστού της ενίσχυσης. Τώρα όμως το καταργείτε αυτό. Ξέρετε πολύ καλά ότι για κάποιον που θα έπαιρνε ένα δανεισμό, το μετοχικό κεφάλαιο που θα δημιουργούσε για την επένδυσή του από την επιχορήγηση, σήμερα καταργείται.
      Επίσης έχω την εντύπωση ότι ένας αναπτυξιακός νόμος κάτι έρχεται να υπηρετήσει. Εμείς έχουμε μια αναγκαιότητα. Όλοι μιλάμε για ανταγωνισμό. Σε ποιον τομέα αυτήν τη στιγμή δημιουργεί ανταγωνισμό; Δημιουργεί περιφερειακό ανταγωνισμό; Δίνει, δηλαδή, συγκριτικό πλεονέκτημα σε μία περιοχή που είναι παραμεθόρια, που έχει ανεργία; Δίνει κάποιο τέτοιο κίνητρο, δηλαδή συνδέει την ανεργία με την επένδυση; Όχι.
      Μήπως κάνει κάτι άλλο; Μήπως τελικά ενισχύει την ανταγωνιστικότητα των προϊόντων; Ούτε αυτό το κάνει. Έχουμε μία επένδυση σ΄ έναν τομέα με συγκριτικό πλεονέκτημα, άρα να δημιουργήσουμε όρους και προϋποθέσεις για να δημιουργήσουμε ανταγωνιστικότητα στα προϊόντα; Ούτε αυτό το πράγμα το κάνει στη μεταποίηση του πρωτογενή τομέα που θα μπορούσαμε να προχωρήσουμε σε εξειδικευμένα κίνητρα, για να μπορέσουμε να έχουμε ανταγωνιστικότητα. 
      Θα μπορούσα να φέρω το παράδειγμα από ένα άλλο προϊόν, που δεν είναι της περιοχής μου. Εμείς είμαστε πρώτοι στον κόσμο στο κονσερβοποιημένο ροδάκινο -δεν είναι εδώ ο κ. Φωτιάδης να ακούσει για την περιοχή του. Σ’ αυτήν τη συγκεκριμένη επένδυση, θα μπορούσαμε να προχωρήσουμε ακόμα περισσότερο στην εξειδίκευση των επενδυτικών δραστηριοτήτων, για να έχουμε και άλλη προστιθέμενη αξία για να καλύψουμε τις θέσεις ανεργίας που δημιουργούνται στην Ημαθία από την κλωστοϋφαντουργία και τις άλλες επιχειρήσεις που κλείνουν. Άρα, λοιπόν, ούτε προϊόν εξυπηρετεί ούτε περιοχή εξυπηρετεί. Τι, λοιπόν, έρχεται να υπηρετήσει αυτός ο νόμος, που δεν υπηρετούσε ο προηγούμενος; 
      Θεωρώ ότι κάθε φορά εμείς οι πολιτικοί, μέσα στις αδυναμίες μας να εντοπίσουμε τα πραγματικά αίτια της υποβάθμισης μιας περιοχής, αντί να καθίσουμε να πούμε την αλήθεια στον κόσμο, του δημιουργούμε μονίμως προσδοκίες. Όταν δημιουργούμε προσδοκίες και μετά έρχεται η απογοήτευση, έχουμε αποεπενδυτικό περιβάλλον. Αυτό βλέπουμε καθημερινά. Βλέπουμε να μην υπάρχει η διάθεση γι’ αυτήν την επενδυτική δραστηριότητα.
      Θεωρώ, λοιπόν, ότι πρέπει να προστατεύσετε πρώτα τον Πρωθυπουργό της χώρας. Δεν μπορεί σε καμία περίπτωση να διαψεύδει ο Υπουργός Εθνικής Οικονομίας –δεν έχω τίποτα με τον κ. Φώλια που εκπροσωπεί σήμερα το Υπουργείο Εθνικής Οικονομίας, καταβάλλει μεγάλες προσπάθειες και γνωρίζει το αντικείμενο- μέσα σε πέντε μέρες τον Πρωθυπουργό της χώρας.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε.
      Ο κ. ΄Εξαρχος έχει το λόγο.
      ΒΑΣΙΛΕΙΟΣ ΕΞΑΡΧΟΣ: Ευχαριστώ, κύριε Πρόεδρε.
      Κύριε Πρόεδρε, κυρίες και κύριοι συνάδελφοι, παρακολουθήσαμε χθες τους Υπουργούς Οικονομίας και Ανάπτυξης σε μια προσπάθεια, που βέβαια είχε γίνει και τις προηγούμενες ημέρες, να δημιουργήσουν πολύ μεγάλες προσδοκίες για τα αποτελέσματα που θα έχει αυτός ο αναπτυξιακός νόμος που συζητούμε. 
      Και αν βέβαια για ένα κόμμα της Αντιπολίτευσης τα μεγάλα λόγια δεν έχουν κόστος, θα θέλαμε να σας υπενθυμίσουμε, κύριοι συνάδελφοι της Κυβέρνησης, ότι οι κυβερνήσεις κρίνονται από τα αποτελέσματα και τις πράξεις τους. Μακάρι να διαψευσθούμε, αλλά είναι βέβαιο ότι οι υψηλές επιχορηγήσεις που έχει το υπό συζήτηση νομοσχέδιο, σε συνδυασμό με τα μικρά ποσά σε ό,τι αφορά τις δημόσιες επενδύσεις που περιλαμβάνονται στο νέο προϋπολογισμό, ανεξάρτητα από τα λόγια, είναι βέβαιο ότι θα έχουν ως αποτέλεσμα λιγότερες επενδύσεις και λιγότερες θέσεις εργασίας.
      Άρα, λοιπόν, με αυτό το νομοσχέδιο δίνονται πολλά σε λίγους. Εάν σε αυτό προσθέσουμε ότι η ίδια συμμετοχή μικραίνει, κατεβαίνει στο 25% και αυξάνεται ο δανεισμός, είναι επίσης βέβαιο ότι δίνονται πολλά σε λίγους και μάλιστα με δανεικά. Αυτό το οποίο πρέπει να αναμένεται τα επόμενα χρόνια, εάν λάβουμε υπόψη ότι η νοοτροπία κάποιων επιχειρηματιών τους οδηγεί στη λογική των «αρπαχτών», είναι ότι μπορεί να γίνουμε μάρτυρες επιχειρηματικών μνημόσυνων και μάλιστα με ξένα κόλλυβα.
      Βεβαίως είναι αυτονόητο ότι πάντα χρειάζεται ο αναπτυξιακός νόμος, ιδιαίτερα στις αναπτυξιακές συνθήκες που έχουμε στη χώρα μας. Χρειάζεται, όμως, παράλληλα να υπάρχει επενδυτικό κλίμα, να υπάρχει βεβαιότητα, να υπάρχει ασφάλεια. Μπορεί κάποιος από την Κυβέρνηση να ισχυρισθεί σήμερα ότι στην ελληνική ύπαιθρο, ύστερα από τη σχεδόν πλήρη κατάρρευση των τιμών σε όλα τα αγροτικά προϊόντα, αυτό το κλίμα της ανασφάλειας δεν θα μεταφερθεί στις τοπικές αγορές, δεν θα μεταφερθεί στην παραγωγή, δεν θα δημιουργήσει ένα κλίμα ψυχολογίας μη ανάληψης επενδυτικών πρωτοβουλιών; 
      Αυτό είναι βέβαιο, όπως επίσης είναι βέβαιο ότι δεν φθάνει ο αναπτυξιακός νόμος. Χρειάζονται παράλληλα να προχωρήσουν και οι βασικές, αλλά και οι ειδικότερες υποδομές, προκειμένου να μπορέσουμε να βελτιώσουμε το επιχειρηματικό και επενδυτικό κλίμα στη χώρα.
      Θα σας πω ένα παράδειγμα. Μπορεί το 5% που δίνεται ως επιπλέον bonus για τις επενδύσεις στις βιομηχανικές περιοχές να είναι λιγότερο αποτελεσματικό απ’ ό,τι η σύνδεση της βιομηχανικής περιοχής της Λάρισας με το φυσικό αέριο και το σιδηρόδρομο. 
      Η Κυβέρνηση παράλληλα με την όποια προσπάθεια κάνει με τον αναπτυξιακό νόμο, πρέπει να επισπεύσει τις πρωτοβουλίες για την ολοκλήρωση των υποδομών στις βιομηχανικές υποδομές, στηρίζοντας προσπάθειες που αναλαμβάνονται από φορείς που δημιουργούνται μέσα στις ίδιες τις βιομηχανικές περιοχές.
     Είναι σωστό με δεδομένο ότι είναι υψηλές οι επιχορηγήσεις και υψηλός ο δανεισμός, είναι σωστό ότι μπαίνουν χρονοδιαγράμματα και συγχρόνως χρειάζεται και τα κριτήρια για την αξιολόγηση των επενδύσεων να είναι πολύ συγκεκριμένα. Διότι αν δεν έχουμε συγκεκριμένα χρονοδιαγράμματα σε ό,τι αφορά την αξιολόγηση και την ολοκλήρωση των επενδύσεων, αν είναι ασαφή τα κριτήρια –όποιες υπουργικές αποφάσεις έρθουν για την εφαρμογή του νομοσχεδίου πρέπει να είναι πολύ συγκεκριμένες σε αυτήν την κατεύθυνση- είναι βέβαιο ότι θα ενισχυθούν ακόμη περισσότερο τα φαινόμενα που έχουν παρουσιαστεί στις περιοχές όπου είχαμε υψηλά κίνητρα και υψηλές επιχορηγήσεις, δηλαδή επενδύσεις που γίνονται απλώς και μόνο για να γίνονται, χωρίς να λειτουργήσουν. 
     Κλείνοντας, κύριε Πρόεδρε -διότι δεν θεωρώ ότι είναι εν τω πολλώ το ευ- θέλω να πω τα εξής: Νομίζω ότι θα ήταν πολύ ισχυρό κίνητρο αποκέντρωσης στην περιφέρεια, αν αυξάνατε, κύριε Υπουργέ, τα όρια των προϋπολογισμών για τις επενδύσεις, που εξετάζονται στις περιφερειακές υπηρεσίες. Αυτό θα αποδείκνυε στην πράξη ότι υπάρχει βούληση να ενισχύσουμε διαδικασίες αποκέντρωσης. Το υπό συζήτηση νομοσχέδιο καλλιεργεί μεγάλες προσδοκίες. Όμως, είμαι βέβαιος ότι τα αποτελέσματα θα είναι πενιχρά.  
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε. 
     Ο κ. Αντώνης Φούσας έχει το λόγο. 
     ΑΝΤΩΝΙΟΣ ΦΟΥΣΑΣ: Ευχαριστώ, κύριε Πρόεδρε. 
     Κατ’ αρχάς, θα ήθελα να ευχαριστήσω το συνάδελφο κ. Αργύρη, Βουλευτή Ιωαννίνων, για το ενδιαφέρον του για το κύρος του Πρωθυπουργού και να του πω ότι, βεβαίως, είναι ευπρόσδεκτο αυτό το ενδιαφέρον, αν και άλλος ήταν ο σκοπός του στην αναφορά αυτή. Πρέπει να πω ότι και οι Υπουργοί μας και εμείς ενδιαφερόμαστε πολύ περισσότερο για το κύρος του Πρωθυπουργού μας και ότι δεν διατρέχει κανένα απολύτως κίνδυνο να θεωρηθεί ότι όσα είπε κατά την επίσκεψή του στην Ήπειρο δεν εφαρμόζονται με αυτόν τον αναπτυξιακό νόμο. Θα μου δοθεί η ευκαιρία να αναλύσω αυτό στον ελάχιστο χρόνο που έχω εκ των πραγμάτων στη διάθεσή μου για ένα τόσο πολύ σοβαρό νόμο, για ένα τέτοιο νομοσχέδιο. 
     Κυρίες και κύριοι συνάδελφοι, για να κρίνει κανείς αυτό το νομοσχέδιο, πρέπει, κατά τη γνώμη μου, να λάβει υπόψη του τρεις παραμέτρους: Πρώτον, τι παρέλαβε η Κυβέρνηση αυτή από την προηγούμενη κυβέρνηση επί είκοσι χρόνια. Παρέλαβε, λοιπόν, μια Ελλάδα με πολλές αποκλίσεις, μια περιφέρεια εγκαταλελειμμένη, εν αντιθέσει με την Αττική που για λόγους Ολυμπιακών Αγώνων έγιναν όσα έργα έγιναν και όπως αυτά έγιναν. Δεν είναι του παρόντος να αναλύσω αυτό. 
     Δεύτερον, αυτό που θα έπρεπε οπωσδήποτε να δούμε και έχει μεγάλη σημασία είναι τι θα μπορούσε αυτή η Κυβέρνηση να κάνει σε σχέση με την ελληνική περιφέρεια. Είναι ανάγκη να εξηγήσουμε πως δεν θα μπορούσαν να αλλάξουν οι ζώνες ή οι περιοχές, εκ του λόγου ότι υπάρχει δέσμευση και αυτό μπορεί να γίνει μόνο μετά την 1.1.2007. Εσείς, οι κυβερνήσεις του ΠΑΣΟΚ, είχατε κάνει το χάρτη της Ελλάδας και ευαίσθητες περιοχές δεν τις είχατε εντάξει στην Δ΄ ζώνη, όπως προαναφέρθηκε εδώ για τη Δράμα, για την Καβάλα, ασφαλώς, όμως, και για την Ήπειρο και για άλλες περιοχές. 
     Επίσης, υπάρχει η δέσμευση, υπάρχει αυτό που δεν μπορούμε να αλλάξουμε, ότι δηλαδή σήμερα είμαστε πλέον μέλη της Ευρωπαϊκής Ένωσης και τελούμε κάτω από τις χρήσιμες οδηγίες της Ευρωπαϊκής Ένωσης. 
     Μια τρίτη διαπίστωση που μπορεί να κάνει κανείς είναι τι δεσμεύσεις έχει πάρει η δική μας Κυβέρνηση για όλη την Ελλάδα και ιδιαίτερα για την Ήπειρο. Εδώ πρέπει να σας πω με καθαρή κουβέντα πως και εγώ δεν είμαι ιδιαίτερα ικανοποιημένος με αυτό το νομοσχέδιο, σε σχέση με ό,τι είχαμε υποσχεθεί προεκλογικά για την περιοχή της Ηπείρου. Επειδή δεν είμαι, όμως, ικανοποιημένος, δεν ευθύνεστε εσείς. Διότι, όπως είπα προηγουμένως, δεν μπορούμε να αλλάξουμε τη ζώνη όλων των περιοχών και της περιοχής μου, πριν από την 31.12. 2006. Θα ήμουν ευτυχής να κάναμε αυτό που είχαμε πει. Πράγματι είχαμε πει ότι δεν θα εφαρμόσουμε κίνητρα όμοια με αυτά της Θράκης. 
     Όμως, ήρθε ο Πρωθυπουργός στην Ήπειρο –και είναι μεγάλη μας τιμή ότι επέλεξε να επισκεφθεί την πρώτη ελληνική περιφέρεια- και υποσχέθηκε δύο βασικά πράγματα: Πρώτον, ότι θα εφαρμόσουμε για την Ήπειρο τα ανώτερα δυνατά και προβλεπόμενα αναπτυξιακά κίνητρα στην Ευρωπαϊκή Ένωση. Και αυτό το κάνει για την περιοχή μας. Δεύτερον, είπε ότι θα αυξηθούν τα κίνητρα κατά 15% για τις μικρομεσαίες επιχειρήσεις, πράγμα που γίνεται και για όλη την Ήπειρο. 
     Θα δώσω μια απάντηση στις επιφυλάξεις και στις ανησυχίες που εξέφρασε ο κ. Αργύρης. Αυτό και εμένα με απασχόλησε, αλλά μετά τη συζήτηση με τον κύριο Υπουργό και τους εκλεκτούς συνεργάτες του αυτό το νομοσχέδιο τα επιλύει. 
     Πρώτον, λοιπόν, ερώτημα: Μπορούσε η Ήπειρος, όπως είχε υποσχεθεί προεκλογικά σε συνέδρια που είχαν γίνει στην περιοχή μας, να μπει σήμερα στη Δ΄ ζώνη; 
     Απάντηση: Δεν μπορούσε να γίνει τώρα. Όμως, αγαπητέ κύριε Υπουργέ -το έχουμε συζητήσει και κατ’ ιδίαν- το ελπίζουμε, το θέλουμε και θα το διεκδικήσουμε, δηλαδή μετά την 1.1.2007 να ενταχθεί και η περιοχή μας, το φτωχότερο διαμέρισμα της Ευρωπαϊκής Ένωσης, στην Δ΄ ζώνη, πράγμα που το δικαιούται και το έχουμε υποσχεθεί. 
     Δεύτερον, το 15%, το οποίο πράγματι έχει υποσχεθεί ο κ. Καραμανλής στην Ήπειρο, το επιλύει κατά τον καλύτερο τρόπο το άρθρο 4 παράγραφος 4, όπου αναφέρεται ότι στις μικρές και μεσαίες επιχειρήσεις, όπως αυτές ορίζονται κλπ., θα έχουμε 15% επιπλέον επιδότηση. Διευκρινίζει περαιτέρω για τους παραμεθόριους νομούς, καθώς επίσης και για τους νομούς με κατά κεφαλήν ΑΕΠ μικρότερο ή ίσο του 65%. Παραδείγματος χάρη ο Νομός Ιωαννίνων, όπως είπε ο κ. Αργύρης, έχει πάνω από 65%. Είναι ένα θέμα συζητήσιμο αν είναι και πότε έχει. 
     Όμως, εδώ –και θέλω μια διευκρίνισή σας, κύριε Υπουργέ- όταν λέτε για τους παραμεθόριους νομούς, ασφαλώς δεν εννοείτε τα είκοσι χιλιόμετρα που είπατε. 
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Όχι. Είναι όλος ο νομός. 
     ΑΝΤΩΝΙΟΣ ΦΟΥΣΑΣ: Είναι, λοιπόν, όλος ο νομός. Επομένως στην παράγραφο 4, όταν ορίζεται για τους παραμεθόριους νομούς, εννοεί όλους τους νομούς, άρα και το Νομό Ιωαννίνων. 
     Συνεπώς στην Ήπειρο θα έχουμε δύο περιοχές –τις περιοχές που είναι είκοσι χιλιόμετρα από τα σύνορα και τις περιοχές των ΒΙΠΕ, που θα έχουν 55% επιδότηση- και όλη την άλλη περιοχή πλέον του Νομού Ιωαννίνων και των άλλων νομών, όπου θα έχουμε 50% επιδότηση, εν σχέσει με το 30-35% που υπήρχε με το ν. 2601/1998 του ΠΑΣΟΚ. Είναι σαφείς οι διαφορές. Ασφαλώς θα βοηθηθεί η περιοχή μας. Ελπίζουμε πως με το νέο νόμο θα βελτιωθεί έτι περισσότερο, κύριε Υπουργέ. 
     Ευχαριστώ πολύ. 
     ΠΡΟΕΔΡΕΥΩΝ (Σωτήρης Χατζηγάκης): Σας ευχαριστούμε πολύ, κύριε Φούσα. 
     Το λόγο έχει ο κ. Μπεκίρης. 
     ΜΙΧΑΗΛ ΜΠΕΚΙΡΗΣ: Κύριε Πρόεδρε, η Κυβέρνηση της Νέας Δημοκρατίας συνεπής στις δεσμεύσεις της προχωρά με γοργό ρυθμό σε όλα εκείνα τα μέτρα που θα οδηγήσουν σε πραγματική ανάπτυξη την ελληνική οικονομία. Η δημοσιονομική απογραφή απέδειξε την πραγματική κατάσταση της οικονομίας μας. Το νέο, όμως, στοίχημα που καλείται να κερδίσει η Κυβέρνηση είναι το στοίχημα της ανάπτυξης. Όλοι γνωρίζουμε ότι το μεγάλο ποσοστό της αναπτυξιακής πορείας της ελληνικής οικονομίας οφείλεται στους κοινοτικούς πόρους των τριών Κοινοτικών Πλαισίων Στήριξης, καθώς επίσης και στα ολυμπιακά έργα. Ποια είναι, όμως, η πραγματική κατάσταση της οικονομίας μας; 
     Την πραγματική κατάσταση όποιος ενδιαφέρεται ας έρθει να τη δει στην περιφέρεια της δυτικής Ελλάδας και στην Αχαΐα. Έχουμε το θλιβερό προνόμιο η δική μας περιφέρεια να ανήκει στις πιο υποβαθμισμένες και προβληματικές περιφέρειες της Ευρώπης, αφού έχει ένα από τα χαμηλότερα ΑΕΠ του μέσου κοινοτικού όρου. Δυστυχώς, ο χάρτης των περιφερειακών ενισχύσεων δεν μπορεί να αλλάξει, αφού αποτελεί συμφωνία της προηγούμενης κυβέρνησης και δεσμεύει το ελληνικό κράτος μέχρι και το τέλος του 2006.
      Θα ήθελα όμως, κύριε Υπουργέ, κατά τη διαδικασία της διαπραγμάτευσης για τη διαμόρφωση του νέου χάρτη των περιφερειακών ενισχύσεων, να δείτε την πραγματική κατάσταση κάθε νομού και κάθε περιφέρειας, προκειμένου να διαμορφωθεί ένας νέος χάρτης με σκοπό την ισόρροπη περιφερειακή ανάπτυξη.
      Ο νέος αναπτυξιακός νόμος εισάγει πολλές καινοτομίες, οι οποίες κατά την άποψή μου θα δώσουν μεγάλη ώθηση στην ελληνική οικονομία. Είναι σημαντικό το βήμα της κατάργησης της διάκρισης μεταξύ των νέων και των παλαιών επιχειρήσεων. Με αυτό τον τρόπο, θα μπορεί το σύνολο των ελληνικών επιχειρήσεων να έχει πρόσβαση στα παρεχόμενα κίνητρα. Παράλληλα, ενισχύονται οι νέοι άνθρωποι οι οποίοι συνήθως δεν έχουν τη δυνατότητα διάθεσης μεγάλων κεφαλαίων. Έτσι, μειώνεται το ποσοστό της ίδιας συμμετοχής από το 40% που ισχύει σήμερα στο 25%. 
      Η πιο σημαντική, όμως, ρύθμιση που εισάγει ο νέος αναπτυξιακός νόμος είναι η αύξηση των ενισχύσεων για τις μικρομεσαίες επιχειρήσεις κατά δεκαπέντε ποσοστιαίες μονάδες σε σχέση με τις μέγιστες προβλεπόμενες από το χάρτη. Αξίζει να σημειωθεί ότι στον προηγούμενο αναπτυξιακό νόμο δεν υπήρχε καμία πρόβλεψη γι’ αυτές τις επιχειρήσεις που σήμερα έρχονται όλοι και αποκαλούν ραχοκοκαλιά της ελληνικής οικονομίας. Η ρύθμιση αυτή συμβάλλει στην περιφερειακή ανάπτυξη και στην ενίσχυση του περιφερειακού εισοδήματος, αποδεικνύοντας με τον πλέον σαφή τρόπο τη πρόθεση της Κυβέρνησης.
      Πέραν, όμως, από τις ουσιαστικές αλλαγές του νομοσχεδίου σε σχέση με το προηγούμενο, ήθελα να σταθώ και σε δυο διαφορές επί της διαδικασίας. Η πρώτη, αναφέρεται στη δυνατότητα υποβολής επενδυτικών σχεδίων καθ’ όλη τη διάρκεια του έτους. Και η δεύτερη, αφορά τη θέσπιση προθεσμιών τόσο για το χρόνο αξιολόγησης των επενδυτικών σχεδίων από τρεις μήνες σε δύο όσο και για τη σύνταξη της έκθεσης ελέγχου, καθώς και για τη διαδικασία ολοκλήρωσης της επένδυσης, για τα οποία δεν υπήρχαν μέχρι σήμερα χρονικοί περιορισμοί. Όλες αυτές οι ρυθμίσεις καθώς και πολλές άλλες ακόμα, αφορούν το σύνολο της οικονομικής δραστηριότητας. 
      Εγώ, όμως, θα ήθελα να σταθώ και σ΄ ένα συγκεκριμένο κομμάτι, στον τουρισμό. Η ίδρυση του Υπουργείου Τουριστικής Ανάπτυξης, η σημαντική αύξηση των κονδυλίων για τον τουρισμό της τάξεως του 70% που προβλέπονται στο προσχέδιο του προϋπολογισμού, είναι ασφαλώς κινήσεις που αποδεικνύουν εμπράκτως τη σπουδαιότητα που αποδίδει η σημερινή Κυβέρνηση στον τουρισμό. 
      Προτού σας αναφέρω συγκεκριμένες τομές του νομοσχεδίου που αφορούν τον τουρισμό, επιτρέψτε μου να σταθώ σε δύο σημεία που τον αναδεικνύουν ως προτεραιότητα. Το πρώτο είναι ότι υπάρχει μέσα στον αναπτυξιακό νόμο ειδικό κεφάλαιο που αφορά τον τουρισμό. Το δεύτερο είναι ότι κατά την παρουσίαση του νομοσχεδίου, ήταν παρών εκτός από τους Υπουργούς Εθνικής Οικονομίας και Ανάπτυξης και ο Υπουργός Τουριστικής Ανάπτυξης ο οποίος δήλωσε ότι υιοθετήθηκαν  σχεδόν στο σύνολό τους οι προτάσεις που είχε καταθέσει στο Υπουργείο του.
      Είναι, λοιπόν, φανερό ότι ο αναπτυξιακός νόμος συμβάλλει αποφασιστικά στη δημιουργία υποδομών για τον τουρισμό και θα αποτελέσει χρήσιμο εργαλείο για την τουριστική ανάπτυξη του τόπου μας.
      Μια ακόμα πολύ σημαντική ευκαιρία που παρέχει το παρόν νομοσχέδιο, είναι η δυνατότητα για επενδύσεις, στον τομέα των logistics. Ο τομέας αυτός περιλαμβάνει τους εμπορευματικούς σταθμούς και τα διαμετακομιστικά κέντρα και γενικότερα ό,τι αφορά την εφοδιαστική αλυσίδα. Η ρύθμιση αυτή ήταν απαραίτητη, αν αναλογιστούμε ότι η συγκεκριμένη αγορά στην Ελλάδα, βρίσκεται ακόμη σε εμβρυακό στάδιο.
      Είναι ενδεικτικό το γεγονός ότι ένας από τους λόγους για τα υψηλά κόστη των οργανισμών του δημοσίου είναι η έλλειψη σωστής διαχείρισης των αποθεμάτων. Θα ήθελα, όμως, να επικεντρωθώ στη χρήση των logistics στον αγροτικό τομέα. Πιστεύω ότι η δημιουργία τέτοιων εταιρειών, θα λειτουργήσει προς όφελος τόσο των παραγωγών όσο και των καταναλωτών. Είναι γνωστά τα προβλήματα που δημιουργούνται και εμφανής η απουσία οργανωμένων μονάδων διακίνησης των προϊόντων. Σύμφωνα με πρόσφατες ανακοινώσεις του Υπουργείου Αγροτικής Ανάπτυξης και Τροφίμων, η ψαλίδα μεταξύ των τιμών των παραγωγών και των τιμών που αγοράζει ο καταναλωτής, είναι ένα προς τέσσερα ή ένα προς πέντε, όταν στην Ευρώπη είναι ένα προς δύο. Επιπλέον η δημιουργία τέτοιων εταιρειών θα έλυνε και τα προβλήματα των αγροτικών συνεταιρισμών, οι οποίοι δεν έχουν τη δυνατότητα οργανωμένης διακίνησης των προϊόντων τους στην Ελλάδα, αλλά και στις χώρες του εξωτερικού, στις οποίες θα μπορούσαμε με μια σωστή οργάνωση να αυξήσουμε τις εξαγωγές.
      Κύριε Πρόεδρε, ολοκληρώνοντας θα ήθελα να πω ότι το γεγονός πως οι περισσότεροι εμπλεκόμενοι φορείς εκφράστηκαν με θετικά λόγια κατά τη διάρκεια της συζήτησης στην αρμόδια κοινοβουλευτική επιτροπή, είναι άκρως ενθαρρυντικό. Αυτό δείχνει ότι η Κυβέρνησή μας βρίσκεται στη σωστή κατεύθυνση. Η δημοσιονομική απογραφή, το φορολογικό νομοσχέδιο, το νέο απλοποιημένο σύστημα αδειοδοτήσεων των μεταποιητικών και εμπορικών επιχειρήσεων, η επιτάχυνση υλοποίησης του Γ΄ Κοινοτικού Πλαισίου Στήριξης και ιδίως του ΕΠΑΝ μαζί με τον αναπτυξιακό νόμο, είναι μια σειρά πρωτοβουλιών που σκοπό έχουν να δώσουν ώθηση στην ελληνική οικονομία, να ενισχύσουν την  επιχειρηματικότητα, να αυξήσουν την απασχόληση και να επιτύχουν επιτέλους την ισόρροπη περιφερειακή ανάπτυξη.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ ( Σωτήριος Χατζηγάκης): Ευχαριστώ, κύριε Μπεκίρη.
      Ο κ. Καραμπίνας έχει το λόγο.
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, κυρίες και κύριοι συνάδελφοι, η Κυβέρνηση της Νέας Δημοκρατίας πιστή στις προεκλογικές της δεσμεύσεις φέρνει προς συζήτηση στη Βουλή το νέο αναπτυξιακό σχέδιο νόμου το οποίο εκφράζει τη φιλοσοφία της νέας οικονομικής πολιτικής, για ενίσχυση της οικονομικής ανάπτυξης, προώθηση της περιφερειακής σύγκλισης, αύξηση της απασχόλησης και διασφάλιση της κοινωνικής συνοχής.
     Το νέο αναπτυξιακό νομοσχέδιο αποσκοπεί στη δημιουργία ενός ισχυρού πλαισίου κινήτρων και διαδικασιών, με στόχο την ενίσχυση των ιδιωτικών επενδύσεων, τη διεύρυνση των δραστηριοτήτων που ενισχύονται, καθώς και τον εξορθολογισμό, την αντικειμενικοποίηση και την επιτάχυνση των διαδικασιών αξιολόγησης, παρακολούθησης και αποτίμησης των επενδυτικών σχεδίων.
      Η ενίσχυση της ανταγωνιστικότητας, η ενθάρρυνση της επιχειρηματικότητας, η εισαγωγή νέων τεχνολογιών και η προστασία του περιβάλλοντος, αποτελούν τους βασικούς άξονες για την υλοποίηση των κεντρικών αυτών στόχων. Μαζί με τη μείωση των φόρων που προβλέπει το φορολογικό νομοσχέδιο, το νέο αναπτυξιακό νομοσχέδιο, σηματοδοτεί την απαρχή μιας νέας πορείας για την ανάπτυξη της χώρας.
      Η πολιτική, κυρίες και κύριοι συνάδελφοι, δεν κρίνεται από τις προθέσεις και τα ωραία λόγια, αλλά από τις θέσεις, τα προγράμματα που δίνουν λύση στα προβλήματα, με λίγα λόγια από το αποτέλεσμα.
      Η Κυβέρνηση της Νέας Δημοκρατίας με αυτό το νομοσχέδιο, αποτυπώνει τις θέσεις της, συγκεκριμενοποιεί τις επιδιώξεις της, καθορίζει όρους και προϋποθέσεις με καθαρότητα και σαφήνεια, εξοστρακίζοντας τη γραφειοκρατία και ορίζει χρονοδιάγραμμα υλοποίησης για τα αναμενόμενα αποτελέσματα.
      Κατά συνέπεια δεν πρόκειται για κείμενο με φιλολογική αξία και μόνο, όπως αυτό χαρακτηρίστηκε από τον εισηγητή της Αξιωματικής Αντιπολίτευσης, αλλά από ένα κείμενο με ουσία και περιεχόμενο. Ίσως, όμως, οι συνάδελφοι της Αξιωματικής Αντιπολίτευσης, παρασυρόμενοι από αντιλήψεις που διαμόρφωσαν κατά τη μακρόχρονη διακυβέρνηση της χώρας, να θεωρούσαν τα νομοσχέδια που εισηγήθηκαν ως φιλολογικά κείμενα και εξ αυτού του λόγου δεν τα εφάρμοζαν και έμεναν στα συρτάρια τους ή τα εφάρμοζαν ημιτελώς. Τέτοια τύχη είχαν και τα νομοσχέδια τα σχετικά με την ανάπτυξη. 
      Σήμερα, δυστυχώς, η χώρα και ο ελληνικός λαός εισπράττουν τα δυσάρεστα αποτελέσματα από τα λάθη, τις παραλείψεις και τις λαθεμένες πολιτικές επιλογές, αλλά απ’ ό,τι φαίνεται και από τις αντιλήψεις.
      Κυρίες και κύριοι συνάδελφοι, πεντακόσιες χιλιάδες άνεργοι, 12%, δηλαδή το υψηλότερο ποσοστό της Ευρωπαϊκής Ένωσης, δύο εκατομμύρια Έλληνες ζουν κάτω από τα όρια της φτώχειας, ποσοστό 21%, έξι από τις δεκατρείς περιφέρειες της χώρας είναι στις τελευταίες θέσεις των περιφερειών της Ευρωπαϊκής Ένωσης με σταθερή στην τελευταία θέση την Ήπειρο. Τόσο μεγάλο ήταν το ενδιαφέρον των κυβερνήσεων του ΠΑΣΟΚ για το κομμάτι αυτό, την Ήπειρο, είκοσι ένα χρόνια που κυβερνούσαν. 
      Το  βιοτικό επίπεδο των Ελλήνων εξακολουθεί να υπολείπεται σημαντικά κατά τριάντα ποσοστιαίες μονάδες του μέσου κοινοτικού όρου.  Η παραγωγικότητα έχει καταστεί η Αχίλλειος πτέρνα της ελληνικής οικονομίας, 62% του μέσου κοινοτικού όρου. Όλοι οι δείκτες για την απασχόληση, προκαλούν μελαγχολία. Είμαστε τελευταίοι σε εισροή άμεσων επενδυτικών κεφαλαίων υπολειπόμενοι στάδια και παρασάγγας από το μέσο όρο της Ευρωπαϊκής Ένωσης. Η χώρα μας εμφανίζεται από τις πλέον σκληρές στη φορολογική επιβάρυνση. Είναι, όμως, δεύτερη στις απολήψεις κοινοτικών πόρων, ενώ ταυτόχρονα έχει υψηλό δημόσιο χρέος 112% του ΑΕΠ, υψηλά δημόσια ελλείμματα και όχι πλεονάσματα όπως μας τα παρουσίαζε η δημιουργική λογιστική και μια κοινωνική ασφάλιση, στα μαύρα της τα χάλια.
      Μία παραοικονομία που είναι αιτία πολλών κακών. Είναι διπλάσια από το μέσο κοινοτικό όρο: 30% του ΑΕΠ έναντι 15% στην Ευρωπαϊκή Ένωση.
      Κύριε Πρόεδρε, κυρίες και κύριοι συνάδελφοι, αυτή είναι η ισχυρή Ελλάδα που μας παρέδωσαν οι κυβερνήσεις του ΠΑΣΟΚ. Και αντί να υπάρχει συναίσθηση ευθυνών, ασκείται και οξύτατη κριτική στην Κυβέρνηση της Νέας Δημοκρατίας, μια Κυβέρνηση εννέα μηνών, ως να υπήρχε η μαγική ράβδος που όλα αυτά θα επιλύονταν σ΄ ένα λεπτό ή σ΄ εννέα μήνες.
      Κυρίες και κύριοι συνάδελφοι, για την Ήπειρο ο νόμος κατά την άποψή μου δίνει προοπτική για ανάπτυξη για το λόγο ότι υποβοηθά σημαντικά οικονομικούς τομείς, όπως ο πρωτογενής τομέας και ο τουρισμός, τομείς που μπορεί να αναπτυχθούν στην Ήπειρο. Οι μικρομεσαίες επιχειρήσεις ενισχύονται σημαντικά μέχρι και 55% της επένδυσης. Όλοι γνωρίζουμε πολύ καλά ότι επτά από τις δέκα θέσεις εργασίας δημιουργούνται από την ανάπτυξη των μικρομεσαίων επιχειρήσεων.
      Σε συνδυασμό με τα μεγάλα έργα υποδομών –φυσικό αέριο, Ιόνια οδός, σιδηροδρομική διασύνδεση, ολοκλήρωση της Εγνατίας- που εξαγγέλθηκαν πρόσφατα από τον Πρωθυπουργό κατά την επίσκεψή του στην Ήπειρο είμαι αισιόδοξος ότι θα καλυτερεύσουν τα πράγματα. Θα μας κρίνετε εκ του αποτελέσματος, εάν τα καταφέρουμε ή όχι;
      Τώρα για σας, αγαπητοί συνάδελφοι της Αξιωματικής Αντιπολίτευσης, είναι πολύ νωρίς να ασκείτε κριτική και μάλιστα τόσο έντονη. Είναι η ώρα για την αυτοκριτική σας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Καραμπίνα.
      Το λόγο έχει ο κ. Φλωρίδης.
     ΓΕΩΡΓΙΟΣ ΦΛΩΡΙΔΗΣ: Ευχαριστώ, κύριε Πρόεδρε.
     Η εμπειρία που υπάρχει από τις πολιτικές της Ευρωπαϊκής Ένωσης, αλλά και της χώρας μας τα τελευταία χρόνια στις αναπτυξιακές πολιτικές συνήθως συνδέεται με την επιλογή ορισμένων στόχων. Η Ευρώπη με τα Κοινοτικά Πλαίσια Στήριξης καθόρισε μερικές περιοχές ως περιοχές του στόχου 1. Αυτές είναι κυρίως στα γεωγραφικά όρια των περιφερειών κάθε χώρας. 
     Στην Ελλάδα όλοι οι αναπτυξιακοί νόμοι, οι οποίοι χρησιμοποιήθηκαν ως ένα από τα εργαλεία που διαθέτουν οι κυβερνήσεις για την ανάπτυξη της χώρας, είχαν ή επέλεγαν ως κριτήρια κάποιες συγκεκριμένες περιοχές για εθνικούς λόγους, κάποιες άλλες περιοχές για την ενίσχυση της οικονομικής τους δυνατότητας περαιτέρω, κάποιες άλλες περιοχές για να αναχαιτιστεί μια φθίνουσα οικονομική πορεία ή κάποιους κλάδους που είχαν ανταγωνιστικό πλεονέκτημα και έπρεπε να ενισχυθούν ακόμη περισσότερο. Γιατί έτσι, με την ενίσχυση των κλάδων που έχουν ανταγωνιστικό πλεονέκτημα, ενισχύεται η συνολική ανταγωνιστικότητα της ελληνικής οικονομίας.
     Θα περίμενε, λοιπόν, κανείς ένα απ’ αυτά τα κριτήρια –αν όχι όλα- να υπάρχουν και σ’ αυτόν το νόμο, σ’ αυτήν την πρόταση. Προφανώς εδώ δεν υπάρχει τίποτα απ’ όλα αυτά. Εδώ έχουμε μια ευρωπαϊκή πρωτοτυπία, όπου η Κυβέρνηση εισηγείται ένα αναπτυξιακό νομοσχέδιο χωρίς καμία επιμέρους στόχευση ούτε τοπική ούτε περιφερειακή ούτε εθνική ούτε κλαδική. Τίποτα απ’ όλα αυτά. Ένα πασπάλισμα κανέλας σε όλη τη χώρα με την προσδοκία ότι «ξέρετε, παντού θα ισχύσουν τα κριτήρια και τα κίνητρα». Και το ζήτημα το οποίο μένει να αποδειχθεί από δω και πέρα είναι ποιοι θα γευθούν αυτήν την κανέλα. Θα εξηγήσω παρακάτω ποιοι θα είναι αυτοί που πιθανόν να τη γευθούν. Πάντως, η πρώτη παρατήρηση είναι ότι κίνητρα τα οποία δίνονται αδιακρίτως σε καμία περίπτωση δεν είναι κίνητρα.
     Και βεβαίως, μία επιλογή που ενισχύει αυτήν την πολιτική και δίνει τη χαριστική βολή στην περιφέρεια είναι η ένταξη της Αττικής στο θέμα των κινήτρων με το ποσοστό του 35%. Και ενώ σας λέμε, αλλά δεν ιδρώνει το αφτί σας, ότι κάνατε που κάνατε την επιλογή να βάλετε την Αττική μέσα με 35%, πράγμα που σημαίνει ότι η ελληνική περιφέρεια δεν έχει κανένα ανταγωνιστικό πλεονέκτημα πλέον έναντι της Αττικής, να βάλετε και έναν περιορισμό στον παρεχόμενο όγκο χρήματος προς τις ιδιωτικές επενδύσεις, δηλαδή να πείτε ότι στην Αττική θα διαθέσουμε το 30% και το υπόλοιπο 70% στην περιφέρεια, ούτε αυτό το κάνετε, ενώ έχουμε όλη την εμπειρία του 23 Α και του 23 Β, που οδήγησαν τα περισσότερα ποσά σ΄ ένα ποσοστό 70% στην Αττική. Δεν κάνετε ούτε αυτό.
     Έρχομαι τώρα να σας πω ποιοι θα γευθούν την κανέλα.
     Το γεγονός, αγαπητοί συνάδελφοι, ότι η Κυβέρνηση μειώνει το ποσοστό της ίδιας συμμετοχής  του υποψήφιου επενδυτή, επιχειρηματία, από το 40% στο 25% με την ιστορική εμπειρία στην Ελλάδα όπου η διαδικασία των επενδύσεων συνδέεται με μία κλασική υπερτιμολόγηση στις δαπάνες, σημαίνει ότι το 25% στην πραγματικότητα μηδενίζεται. Άρα με την κλασική μέθοδο της υπερτιμολόγησης ο επιχειρηματίας έχει μηδενικό ρίσκο στη δική του περιουσία. Μηδέν δικά του λεφτά. Αυτόν τον επιχειρηματία τον υποψήφιο τον απαλλάσσετε από την υποχρέωση να δημιουργήσει έστω και μία θέση εργασίας. Αποδεσμεύετε, λοιπόν, την επένδυση, το ύψος της επιδότησης, από την υποχρέωση να δημιουργήσει θέσεις εργασίας.
     Και το τρίτο ότι η αξιολόγηση του επενδυτικού σχεδίου πηγαίνει σε ιδιωτικά γραφεία. Και βεβαίως έχετε τη δεύτερη επαναξιολόγηση από τους γραφειοκράτες του Υπουργείου Οικονομίας, αλλά ξέρετε πάρα πολύ καλά τι σημαίνει προηγηθείσα αξιολόγηση από ιδιωτικό γραφείο και διασύνδεση αυτών των γραφείων με τους αξιολογητές του δημοσίου, όπου βεβαίως η διαφορά εισήγαγε πλέον ένα νέο παράγοντα πιο αποτελεσματικό: το ιδιωτικό γραφείο αξιολόγησης. Αυτό εισήγαγε τώρα. Όπως οι περίφημοι λογιστές οργανώνουν τη διαφθορά με τους εφοριακούς, διότι αυτοί είναι ο συνδετικός κρίκος ανάμεσα σ’ αυτόν που ελέγχεται και σ’ αυτόν που ελέγχει. Και κλέβουν όλοι το δημόσιο.
     Αυτό, λοιπόν, το μείγμα φέρνετε εσείς: Κανένα ρίσκο της προσωπικής περιουσίας, καμία υποχρέωση να δημιουργηθούν θέσεις εργασίας και αξιολόγηση των επενδυτικών σχεδίων από ιδιωτικά γραφεία. Τι σημαίνει αυτό; Σημαίνει οργάνωση μιας ρεμούλας. Και αν σκεφθεί κανείς ότι αυτός ο νόμος θα ισχύσει περίπου για ενάμιση χρόνο, γιατί μέχρι να βγάλετε τα εξήντα προεδρικά διατάγματα και τις κοινές υπουργικές αποφάσεις σίγουρα θα φάμε το πρώτο εξάμηνο του 2005 και στο τέλος του 2006 τελειώνει η ισχύς του νόμου, γιατί θα πάμε σε νέο περιφερειακό χάρτη ενισχύσεων στην Ευρώπη, καταλαβαίνετε ότι έχετε αποδυθεί από κει και πέρα σ΄ έναν αγώνα δρόμου για να γευθούν κάποιοι συγκεκριμένοι την κανέλα.
     Και μία τελευταία παρατήρηση, επειδή εδώ σας έγιναν κολακευτικά σχόλια για τη μείωση της γραφειοκρατίας στις επενδύσεις:
     Αγαπητοί συνάδελφοι, δεν είδα τους Υπουργούς Ανάπτυξης και Οικονομίας στην ομάδα των Υπουργών που παρουσίασε αυτό το σχέδιο για τη δήθεν διαφάνεια στο δημόσιο. Έχουν αντιληφθεί οι Υπουργοί Ανάπτυξης και Οικονομίας ότι αυτή η περίφημη πρόταση της δήθεν δρακόντειας υπεράσπισης της διαφάνειας σημαίνει ότι κανένας ξένος δεν πρόκειται να πατήσει στην Ελλάδα; Έχετε εντοπίσει εσείς κι εμείς και όλοι οι διεθνείς οργανισμοί ότι ένας ανασταλτικός παράγων των ξένων επενδύσεων στην Ελλάδα είναι η υπέρμετρη γραφειοκρατία; Ξέρετε εσείς κανέναν να έρθει να επενδύσει εδώ ή να διεκδικήσει έργο για την Ελλάδα και να είναι υποχρεωμένος με αυτό το οποίο εισάγεται να αποκαλύψει, ενώ η νομοθεσία στη χώρα του απαγορεύει τον πλήρη κατάλογο των μετόχων; Θα μπορούσε η HOCHTIEF να πάρει το αεροδρόμιο και να το κατασκευάσει ή οι Γάλλοι το Ρίο-Αντίρριο; Ή μπορείτε να μου πείτε πώς θα γίνει ο διαγωνισμός –μια φράση, κύριε Πρόεδρε- των εξήντα νέων αεροσκαφών, όπου θα πρέπει η Μπόινγκ που θα τα πάρει ή TASO, η γαλλική που έχει μια εφημερίδα ή οι Αμερικάνοι ή οι Ρώσοι, να σας αποκαλύψουν ποιοι είναι οι μέτοχοί τους; Πού θα τα παραγγείλετε αυτά; Πώς θα έρθουν οι ξένοι εδώ με όλα αυτά τα τερτίπια μιας πολιτικής διαχείρισης που πάει να βάλει στάχτη στα μάτια του κόσμου ότι δήθεν υπηρετείτε τη διαφάνεια, ενώ αυτό που κάνετε είναι ότι θέλετε να αναδιατάξετε τα συμφέροντα υπέρ των δικών σας απόψεων;
     Περί αυτού πρόκειται. Αν, λοιπόν, αυτά δεν τα λαμβάνετε υπόψη, καλό θα είναι οι Υπουργοί Οικονομίας και Ανάπτυξης να πάνε να δουν και τους άλλους Υπουργούς και να εξηγήσουν στον ελληνικό λαό τι σημαίνουν όλες αυτές οι διατάξεις της δήθεν υποστήριξης της διαφάνειας στη χώρα μας. Ουσιαστικά πρόκειται για διατάξεις που θα στραγγαλίσουν και την τελευταία προσπάθεια που θα έπρεπε να κάνει αυτή η χώρα για την περαιτέρω ανάπτυξή της.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Ο κ. Βεργίνης έχει το λόγο.
     ΞΕΝΟΦΩΝ ΒΕΡΓΙΝΗΣ: Ευχαριστώ πάρα πολύ, κύριε Πρόεδρε.
     Κύριε Πρόεδρε, κύριε Υπουργέ, κυρίες και κύριοι συνάδελφοι, έχουμε ένα ακόμη νομοσχέδιο από την Κυβέρνηση. Είναι ένα νομοσχέδιο που πραγματικά συμπληρώνει τα δύο προηγούμενα: Το φορολογικό νομοσχέδιο, που είχε αναπτυξιακό χαρακτήρα, αλλά εξίσου και το νομοσχέδιο για την επιστροφή κεφαλαίων στην Ελλάδα. Βέβαια οποιοδήποτε αναπτυξιακό νομοσχέδιο δεν εξαντλείται στις γραμμές του διότι ανάπτυξη σημαίνει το σύνολο του νομοθετικού έργου, αλλά και η εφαρμογή τους στην πράξη.
      Συνεπώς λοιπόν όλες εκείνες οι κυβερνητικές πράξεις που αφορούν όχι μόνο την ανάπτυξη, αλλά και τη λειτουργία εν γένει της οικονομίας και ειδικότερα ακόμη τη λειτουργία της αγοράς, σημαίνουν αναπτυξιακή πορεία. Άρα, δεν πρέπει να εξαντλούμαστε μόνο στα άρθρα του παρόντος νομοσχεδίου, προκειμένου να ανακαλύψουμε την αναπτυξιακή πολιτική της Κυβέρνησης. 
      Εκείνο όμως που έχει σημασία είναι αν, μέσω αυτού του νομοσχεδίου, η Κυβέρνηση πράγματι πετυχαίνει στους στόχους της. Δηλαδή να ενθαρρύνει τις επενδύσεις και ειδικότερα στους τομείς εκείνους που έχουν προτεραιότητα για την ανάπτυξη της οικονομίας και κυρίως να απελευθερώσει αναπτυξιακές δυνάμεις του τόπου και να ενθαρρύνει επενδυτές, οι οποίοι καλούνται να επενδύσουν, αναλαμβάνοντας τον κίνδυνο σε σίγουρους αλλά και μη σίγουρους τομείς, οι οποίοι πάντοτε εγκλείουν μέσα τους κινδύνους. 
      Πιστή, λοιπόν, η Κυβέρνηση στις εξαγγελίες της, κατέθεσε προς ψήφιση το παρόν νομοσχέδιο που συγκροτεί και εφαρμόζει αναπτυξιακή πολιτική στήριξης τριών πραγμάτων, της περιφερειακής Ελλάδας, των μικρομεσαίων Ελλήνων –και το ξαναλέω αυτό, των μικρομεσαίων Ελλήνων- και τρίτον επικυρώνει, ενισχύει και ενθαρρύνει σύγχρονους τομείς και εξειδικευμένες επιμέρους δράσεις, που αφορούν κυρίως -όπως το θέλει και η Ευρωπαϊκή Ένωση σήμερα, μέσα στα πλαίσια της οποίας κινούμαστε- την ενσωμάτωση νέων τεχνολογιών, που συμβάλλουν στην προστασία και την στήριξη του περιβάλλοντος, αλλά και κυρίως την ενθάρρυνση και ανάπτυξη της έρευνας για παραγωγή προϊόντων εξειδικευμένων ποιοτικά, έτσι ώστε να έχουν το συγκριτικό πλεονέκτημα στην αγορά. 
      Από αυτήν την πλευρά, κύριε Υπουργέ, θέλω να σας συγχαρώ γιατί το νομοσχέδιο έχει και καθαρότητα και αναπτυξιακή μορφή. Πιστεύω ότι με την πολυτομεακή εφαρμογή και την περιφερειακή ιδιαίτερα χωρική διασπορά, που συντελείται μέσω του νομοσχεδίου, θα δοθεί η αναγκαία ένεση ζωής στην ξεχασμένη Ελλάδα. Και αυτό πρέπει να το γνωρίζει η Αντιπολίτευση και ιδιαίτερα η Αξιωματική Αντιπολίτευση, η οποία είχε τόσα χρόνια στην Κυβέρνηση. Έρχεται να δημιουργήσει θέσεις εργασίας, εκεί που πράγματι υπήρξε τα τελευταία χρόνια 
–ιδιαίτερα τα τελευταία χρόνια, το τονίζω- μια όχι συγκράτηση του πληθυσμού και ειδικότερα υποαναπτυξιακή πολιτική. 
      Επαινώ, λοιπόν, τους Υπουργούς του αρμοδίου Υπουργείου ή των Υπουργείων, γιατί ο νόμος θα λειτουργεί κυρίως, κύριε Υπουργέ, καθ’ όλη τη διάρκεια του έτους. Αυτό αποτελεί και το βασικό χαρακτηριστικό του νόμου. Για πρώτη φορά νομοσχέδιο δεν κάνει περίπλοκες αναφορές σε άλλα νομοσχέδια. Δηλαδή οι ενδιαφερόμενοι επενδυτές θα μπορούν να κάνουν τις επενδύσεις τους και θα έχουν τη δυνατότητα να υποβάλλουν επενδυτικά σχέδια καθ’ όλη τη διάρκεια του χρόνου, οι δε υπηρεσίες να έχουν τη δυνατότητα να εφαρμόζουν τις διαδικασίες ελέγχου των αιτήσεων αξιολόγησης των φακέλων και παράλληλα να παρακολουθούν την έγκριση των επενδυτικών σχεδίων, αλλά και την υλοποίησή τους και γιατί όχι και την έναρξη της λειτουργίας τους. 
      Η συμμετοχή ιδιωτών εμπειρογνωμόνων, στην αξιολόγηση επενδυτικών σχεδίων αποτελεί, κυρίες και κύριοι, μια καινοτομία την οποία πρέπει να χειροκροτήσουμε γιατί έτσι αποκαθιστά θα έλεγα τη σύγχρονη σχέση κράτους και ιδιωτικής πρωτοβουλίας. Το κράτος κρατάει για τη δική του πλευρά τον έλεγχο και την εγγύηση. Και όλα αυτά για το κοινό συμφέρον. 
      Άρα, λοιπόν προς τι η κατάκριση ότι κάποιοι ιδιώτες εμπειρογνώμονες μπορούν να κάνουν τι; Μια αξιολόγηση επενδυτικού σχεδίου, του οποίου όμως η τελική έγκριση επαφίεται στις υπηρεσίες του δημοσίου. Ο νόμος προσθέτει σίγουρα και βελτιστοποιεί τα χρονικά περιθώρια που αποθάρρυναν μέχρι σήμερα τους επενδυτές και κυρίως συμφιλιώνει το κράτος με τους ιδιώτες, το κράτος με την ιδιωτική πρωτοβουλία. Γιατί χωρίς ιδιωτική πρωτοβουλία δεν μπορούμε να έχουμε επενδυτικές δραστηριότητες και μάλιστα σε τομείς που δεν μπορεί το ίδιο το δημόσιο να κάνει ή και αν θέλει δεν πρέπει.
      (Στο σημείο αυτό την Προεδρική Έδρα  καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ) 
     Είναι μια αποδοτική εργασία που ισχύει για πολλά χρόνια τώρα σε όλα τα κράτη-μέλη της Ευρωπαϊκής Ένωσης και στα αναπτυγμένα κράτη, κυρίες και κύριοι, αλλά ακόμα θα πρόσθετα και στις σοσιαλιστικές χώρες. Γιατί; Γιατί και αυτοί κατάλαβαν στο τέλος ότι ο σοσιαλισμός δεν σημαίνει ρήξη με τη δημιουργικότητα, δεν σημαίνει ρήξη με την ιδιωτική πρωτοβουλία, δεν σημαίνει ρήξη με την αξιοσύνη και βεβαίως τους ιδιώτες τεχνοκράτες πολίτες και εκείνους που θέλουν να επενδύσουν πράγματι για το καλό του τόπου και γιατί όχι και για το δικό τους συμφέρον. 
      Η εφαρμογή του νόμου απαιτεί μια αμεσότητα, κύριε Υπουργέ, και πρέπει να το προσέξετε για έκδοση των προβλεπομένων διαταγμάτων, αλλά και υπουργικών αποφάσεων και παράκαμψη όμως των αγκυλώσεων. Αυτό πρέπει να το προσέξετε όλως ιδιαιτέρως, μέσα από πρόσθετες νομοθετικές πρωτοβουλίες, που πρέπει όμως να αρχίσουν αύριο κιόλας με την υπερψήφιση του νομοσχεδίου. 
      Να μην υπάρξει ο περιορισμός, κύριε Υπουργέ, αν είναι δυνατόν των τριών χιλιάδων κατοίκων, τριών χιλιάδων εκατό για τα μικρά νησιά. 
      Έτσι αποκλείονται τα περισσότερα νησιά, δυστυχώς της Ελλάδας. Ειδικότερα τα Ιόνια Νησιά και εννοώ και την Λευκάδα. Είναι μόνο ο Κάλαμος και ο Καστός, αλλά αποκλείεται η Λευκάδα. Εδώ πρέπει να κάνουμε μια αναφορά στη Συνθήκη του Άμστερνταμ. Αυτή η συνθήκη είχε διορθώσει το θέμα αυτό για τα νησιά του Αιγαίου. Παρέμειναν όμως απέξω τα νησιά του Ιονίου. Προς τι; Η προηγούμενη Κυβέρνηση είχε υποσχεθεί ότι θα φέρει το θέμα προς βελτίωση για την έγκριση ενός νέου κανονισμού. Δεν έγινε τίποτα σε αυτό. 
      ΑΝΑΣΤΑΣΙΟΣ ΚΑΡΑΜΑΡΙΟΣ: Μέσα είναι και τα νησιά του Ιονίου. 
      ΞΕΝΟΦΩΝ ΒΕΡΓΙΝΗΣ: Όχι. Δυστυχώς αν πάρουμε τον περιορισμό των τριών χιλιάδων εκατό, τότε δεν ισχύουν ειδικότερα οι αναφερόμενες επενδύσεις. 
     Σε ό,τι αφορά τον τουρισμό, κύριε Υπουργέ…
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Ένα λεπτό, κύριε Πρόεδρε. 
     …θα ήθελα να σας πω να μη βάζετε μόνο τις μεγάλες μονάδες. Σωστή είναι η κατεύθυνση προκειμένου να αναβαθμιστεί ποιοτικά ο τουρισμός, αλλά ορισμένες περιοχές –και θα ήθελα, κύριε Υπουργέ, να το προσέξετε- στηρίζονται κυρίως στους ξενώνες και την ενοικίαση δωματίων. 
     Σε αυτά πρέπει να δώσουμε τη δυνατότητα εκσυγχρονισμού. Πρέπει επιτέλους σ΄ αυτούς τους νόμους για ανάπτυξη να δώσουμε μια προτεραιότητα στις ιδιαιτερότητες των νομών και του κάθε τόπου, διότι οι ιδιαιτερότητες είναι εκείνες που μετράνε και δίνουν τη δυνατότητα ανάπτυξης και όχι τα οριζόντια μέτρα. 
     Αυτό θέλω, κύριε Πρόεδρε της Βουλής, να το επαναλάβω. Πρέπει τελικά να ληφθούν υπόψη οι ιδιαιτερότητες του κάθε νομού και του κάθε τόπου, διότι τα οριζόντια μέτρα δεν βοηθούν στη γενική ανάπτυξη.
     Τέλος, θα έπρεπε να σας πω ακόμα ότι στα κριτήρια ανάπτυξης πρέπει να προβλεφθεί, κύριε Υπουργέ, και το στοιχείο της επικινδυνότητας από φυσικά στοιχεία, που είναι οι σεισμοί. Είναι η δική σας περιοχή, είναι η δική μου περιοχή, κύριε Υπουργέ. Και αν αυτό δεν ληφθεί υπόψη, τότε κανένα αναπτυξιακό μέτρο δεν μπορεί να δώσει…
     ΠΡΟΕΔΡΕΥΩΝ (Γεώργιος Σούρλας): Κύριε Βεργίνη, τελειώνετε. 
     ΞΕΝΟΦΩΝ ΒΕΡΓΙΝΗΣ: Αμέσως, κύριε Πρόεδρε. 
     …τελικά την αναπτυξιακή μορφή που θέλει το νομοσχέδιο. Θα έρθω στη συζήτηση κατ’ άρθρον και θα σας καταθέσω ορισμένες τροποποιημένες, αν θέλετε, απόψεις μου πάνω στα συγκεκριμένα άρθρα. 
     Ευχαριστώ πολύ, κύριε Πρόεδρε. Ευχαριστώ, κυρίες και κύριοι. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ο κ. Αναστάσιος Καραμάριος έχει το λόγο. 
     ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, σε συνέχεια των όσων είπε ο αξιότιμος κύριος συνάδελφος, ο κ. Βεργίνης, θα ήθελα και εγώ, κύριε Πρόεδρε και κύριε Υπουργέ, να τονίσω το εξής:
     Δεν υπάρχει αμφιβολία ότι το νομοσχέδιο είναι πέρα για πέρα σωστό και στοχεύει πράγματι στην ανάπτυξη του τόπου, κάτι που οι προηγούμενοι νόμοι δεν έκαναν όπως έπρεπε. Έχω όμως ορισμένες επιφυλάξεις σε ό,τι αφορά το στόχο πράγματι του νομοσχεδίου αυτού συνολικά. 
     Όπως είπε και ο κ. Βεργίνης, σε μια υποπαράγραφο την οποία ιδιαίτερα παρατήρησα, κύριε Υπουργέ, στα κριτήρια υπαγωγής στο καθεστώς των ενισχύσεων βάζετε μέσα σε άλλες προϋποθέσεις και την περιοχή. Λέει δηλαδή ότι τα κριτήρια συμβολής στην επένδυση και των στόχων του αναπτυξιακού νόμου είναι η περιοχή εγκατάστασης επένδυσης και τα ειδικότερα χαρακτηριστικά του νομού εγκατάστασης. 
      Δηλαδή, αυτό που σε μια ειδική συνεδρίαση της Επιτροπής Οικονομικών, όπου παρέστησαν οι συνάδελφοι της επιτροπής είχα τονίσει τότε, όταν έλαβα το λόγο, ότι στην προσπάθειά μας να συμβάλλουμε στην καθολική ανάπτυξη της Ελλάδος, θα πρέπει να εξακριβώσουμε πρωτύτερα τις ιδιαιτερότητες κάθε νομού και με βάση την προοπτική του κάθε νομού να προσπαθήσουμε να αναπτύξουμε τις περιοχές εκείνες, εάν θέλουμε να αναπτύξουμε συνολικά το εθνικό μας εισόδημα.
      Θέλω να σας πω, λοιπόν, ότι μέσα σ΄ αυτήν τη δομή του αναπτυξιακού νόμου πολύ σωστά επικαλείστε το χάρτη αυτόν, ο οποίος με απόφαση του Πρόντι από τις 21/1/2000 καθορίζει τη χαρτογράφηση και τις περιοχές αυτές. Θέλω να τονίσω όμως ότι το Σύνταγμά μας, στο άρθρο 101, το οποίο υπερισχύει των διατάξεων αυτών, έχει συμπεριλάβει σαφώς και κατηγορηματικώς με ερμηνευτική του δήλωση ότι, όταν ο νομοθέτης νομοθετεί και η διοίκηση δρα κανονιστικά, υποχρεωτικά λαμβάνονται υπόψη οι νησιωτικές περιοχές.
      Με βάση αυτήν τη διάταξη, το Σεπτέμβριο, στο Γ΄ Θερινό Τμήμα, έγιναν δικές μου παρεμβάσεις σε δύο σημαντικούς νόμους. Ο ένας ήταν ο νόμος της ανταγωνιστικότητας και της σύστασης του Συμβουλίου Ανταγωνιστικότητας. Εκεί προσετέθη στο άρθρο 1 του ν. 3279/2204, παράγραφος δ΄ η οποία λέει: «Η υποβολή προτάσεων για το σχεδιασμό των εθνικών και κοινοτικών αναπτυξιακών προγραμμάτων» και με παρέμβασή μου και με βάση τη διάταξη, που σας είπα προηγουμένως, του Συντάγματος, προσετέθη ότι «στο σχεδιασμό αυτό λαμβάνεται ιδιαίτερη μέριμνα για τις νησιωτικές περιοχές και τις ορεινές», όπως προσέθεσε ο κ. Σιούφας. Αυτή είναι επιταγή πλέον νομοθετικής ρύθμισης, κατ’ επέκταση και με βάση το άρθρο 101 του Συντάγματος.
      Ίδια διάταξη προσετέθη στο ν. 3270/2204 στην ίδρυση του Υπουργείου Τουριστικής Ανάπτυξης. Και εκεί λέει ότι ο σχεδιασμός, όταν πρόκειται να σχεδιάσουμε την τουριστική ανάπτυξη της χώρας, υποχρεωτικά λαμβάνει υπόψη τις νησιωτικές περιοχές. Γι΄ αυτό και εκεί προσετέθη ακριβώς «οι νησιωτικές περιοχές».
      Με βάση αυτά τα οποία σας είπα, πρέπει να σας πω ότι μόλις πριν από δέκα λεπτά κατά σύμπτωση με πήραν από ένα νησάκι μικρό της Δωδεκανήσου και μου είπαν ότι είναι δυόμισι χιλιάδες κάτοικοι το χειμώνα εκεί και δεν υπάγονται στον αναπτυξιακό νόμο. Θέλω, λοιπόν, να σας πω, κύριε Υπουργέ, ότι στα άρθρα τα κατ’ ιδίαν που θα συζητήσουμε, δεν απαγορεύεται αυτό που ζητάω από κανένα Χάρτη, ο οποίος υπεβλήθη τότε, το 2000, από την προηγούμενη Κυβέρνηση στην Ευρωπαϊκή Ένωση και εγκρίθηκαν οι περιοχές κατανομής των επενδυτικών προγραμμάτων, όταν σήμερα συζητάμε έναν αναπτυξιακό νόμο, ο οποίος καθ’ ολοκληρίαν απευθύνεται στον εθνικό κορβανά και στις επενδύσεις που προέρχονται από την Ευρωπαϊκή Ένωση. Υπάρχει συμμετοχή του κράτους. Και το κράτος αυτήν τη στιγμή έχει κάθε δικαίωμα να συμπεριλάβει διατάξεις, οι οποίες είναι κατ΄ επιταγήν των συνταγματικών μας υποχρεώσεων. Σας το λέω, κύριε Υπουργέ μου, παρά την απάντησή σας, την οποία δίνετε σιωπηρώς, ότι δεν επιτρέπεται και έχουμε υποχρέωση πράγματι να το βάλουμε σε ορισμένες περιπτώσεις. Γιατί θέλετε, παραδείγματος χάρη, να βάλουμε τρεις χιλιάδες εκατό; Γιατί; Τα νησάκια τα άλλα ή τα νησιά του συμπλέγματος του Αιγαίου απαγορεύεται να τα βάλουμε;
      Θέλω, λοιπόν, να σας πω το εξής, κύριε Υπουργέ μου: στο σχεδιασμό της ανάπτυξης γενικά, την οποία κάνουμε σήμερα και πράγματι θα δοθεί μεγάλη ευχέρεια σε πολλές επενδυτικές προσπάθειες, για να αναπτυχθεί το εθνικό μας εισόδημα, δεν απαγορεύεται πουθενά να πείτε και αυτό. Και το λέτε πολύ καθαρά. Και να σας πω πώς το λέτε; Στα κριτήρια τα οποία βάζετε, βάζετε σε ορισμένες περιπτώσεις ότι λαμβάνεται υπόψη «η περιοχή, η κατάσταση της επένδυσης και τα ειδικότερα χαρακτηριστικά του νομού εγκατάστασης». Αυτά τα ειδικότερα χαρακτηριστικά δεν τα προσδιορίζει η Ευρωπαϊκή Ένωση. Τα προσδιορίζουμε εμείς, το κράτος, το εσωτερικό μας Δίκαιο.
      Γι’ αυτό και είδατε προχθές, με το βασικό μέτοχο, τον ισχυρισμό ορισμένων ότι τάχα παρεμβαίνουμε σε εταιρείες off-shore ή εξωτερικού ή θα παρεμποδίσουμε την έλευση επενδυτικών προγραμμάτων. Αλλά εκεί, σας είπαν ξεκάθαρα και μέσα από την Ευρωπαϊκή Ένωση ότι σε καμία περίπτωση δεν απαγορεύεται από το εσωτερικό Δίκαιο, διότι το Σύνταγμά μας στις περιπτώσεις αυτές υπερισχύει.
      Θέλω, λοιπόν, να σας παρακαλέσω, κύριε Υπουργέ, όταν θα έρθουμε στα άρθρα –σας το προτείνουμε- να βάλετε συγκεκριμένες λεξούλες και μόνο, με τις οποίες θα έχετε την ευχέρεια πλέον σ΄ αυτήν τη διάταξη που εσείς οι ίδιοι βάλατε ως κριτήρια υπαγωγής, πράγματι να λαμβάνετε υπόψη σας και τις ιδιαιτερότητες κάποιων νησιών, διαφορετικά θα είμαστε ευθέως αντίθετοι με την ισχύουσα διάταξη της ερμηνευτικής δήλωσης του άρθρου 101 του Συντάγματος.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε συνάδελφε, και ήσασταν και συνεπής στο χρόνο σας.
      Το λόγο έχει ο κ. Χρήστος Αηδόνης.
      ΧΡΗΣΤΟΣ ΑΗΔΟΝΗΣ: Κύριε Πρόεδρε, κυρίες και κύριοι συνάδελφοι, είμαστε στο τέλος αυτής της χρονιάς. Εννιά μήνες μετά την εκλογή της Νέας Δημοκρατίας, αποχαιρετούμε το 2004. Προσπαθώντας να δώσουμε έναν τίτλο σ΄ αυτήν τη χρονιά, πολύ εύκολα θα τη χαρακτηρίζαμε σαν μια χαμένη χρονιά για την ανάπτυξη και την οικονομία.
      Το νέο αναπτυξιακό νομοσχέδιο κατατίθεται σήμερα με μια τρομερά μεγάλη καθυστέρηση. Με την παρουσίασή του οι Υπουργοί της Νέας Δημοκρατίας δήλωναν ότι κάνουμε ένα μεγάλο βήμα για την ανάπτυξη της χώρας. Άλλοι μιλούσαν για ποιοτική επανάσταση, άλλοι για μια νέα πραγματικότητα και γενικά επιχειρήθηκε και επιχειρείται να δημιουργηθεί η εντύπωση βρήκε το μαγικό κλειδί για την ανάπτυξη και την ανταγωνιστικότητα. Αν πραγματικά είναι όμως έτσι, τότε γεννιούνται κάποια ερωτηματικά. Γιατί χρειαζόταν να περάσει ένας χρόνος, για να μπούμε στο νέο πεδίο της ευδαιμονίας. Αφού υπήρχε αυτή η τέλεια συνταγή, δεν είναι άδικο να την έχουμε στερηθεί για τόσο μεγάλο χρονικό διάστημα;
      Δυστυχώς, όμως, η αλήθεια είναι διαφορετική. Η ψήφιση του νέου αναπτυξιακού νόμου έγινε για καθαρά επικοινωνιακούς λόγους. Η Νέα Δημοκρατία ήθελε να εμφανίσει μια νέα αναπτυξιακή πολιτική, για να φανεί ότι εισάγει μια νέα διακυβέρνηση. Στο μεταξύ όμως χάθηκε δυστυχώς για τη χώρα μια νέα χρονιά και δυστυχώς, απ’ ό,τι φαίνεται, θα χαθεί και η επόμενη. Βέβαια, εδώ προκύπτουν και μια σειρά από πολύ πιο σοβαρά ερωτηματικά για την αποτελεσματικότητα και την ικανοποίηση των στόχων που θέτει η Κυβέρνηση.
      Πώς είναι δυνατόν να επενδύσει κανείς και να ρισκάρει σε ένα περιβάλλον, όταν αμφισβητούνται τα βασικά οικονομικά δεδομένα από την ίδια την Κυβέρνηση, όταν το κράτος εμφανίζεται ως μη αξιόπιστο, όταν υπάρχει μια συνεχής και μόνιμη κινδυνολογία για το ασφαλιστικό σύστημα και όταν συνεχίζεται η βιομηχανία των οικονομικών εγκυκλίων; Αλήθεια, πιστεύει κανείς ότι αυτό είναι ένα σταθερό οικονομικό περιβάλλον;
      Και επειδή υπάρχει η βίαιη προσαρμογή του χρόνου, που αποφάσισε το Προεδρείο, αναγκάζομαι να προχωρήσω σε μια πιο βίαιη προσαρμογή του λόγου σε σχέση με το χρόνο. Περιεκτικά, λοιπόν, θα ήθελα να πω και να απαντήσω σε μια επιχειρηματολογία που αναπτύσσεται για κάποια δήθεν καινούργια στοιχεία του νέου αναπτυξιακού νόμου. Ισχυρίζεται, λοιπόν, η Νέα Δημοκρατία ότι ο νέος αναπτυξιακός νόμος είναι ένα κατανοητό κείμενο, δώδεκα άρθρων με πενήντα μόνο σελίδες. Ποια είναι η αλήθεια; Ότι επιπλέον θα χρειαστούν είκοσι οκτώ υπουργικές αποφάσεις, τέσσερα προεδρικά διατάγματα και απόφαση περιφερειάρχη. Άρα, στο συγκεκριμένο νομοσχέδιο δεν απουσιάζει μόνο το δυσνόητο, που επικαλείται, αλλά και το ίδιο το νοητό.
      Επικαλείται ένα δεύτερο καινοτόμο στοιχείο, τη διάκριση μεταξύ παλαιών και νέων επιχειρήσεων. Και ερωτώ: αποκλείονται ή όχι οι δαπάνες, αν δεν αφορούν επέκταση, αλλαγή αντικειμένου ή τρόπο παραγωγής; Άρα, η μόνη διαφορά που υπάρχει με τον παλιό, είναι ότι ο παλιός μιλούσε για νέες επενδύσεις από παλιές και νέες επιχειρήσεις και ο τωρινός νόμος μιλάει για παλιές και νέες.
      Ένα τρίτο στοιχείο: αναφέρεται ότι εισάγεται για πρώτη φορά ως κίνητρο η επιδότηση του μισθολογικού κόστους των νέων θέσεων εργασίας. Ξεχνάτε να τονίσετε όμως στην επικοινωνία σας την αποσύνδεση της επένδυσης από τη δημιουργία θέσεων εργασίας, όπως επίσης ξεχνάτε να τονίσετε το δυνητικό μέρος της επιλογής. Γιατί κανείς επενδυτής δεν θα επιλέγει αυτό το κριτήριο. Ένα τέταρτο στοιχείο: μειώνετε την ίδια συμμετοχή, δεν αναφέρετε πουθενά όμως στην επικοινωνία σας πάλι ότι περικόπτεται η επιδότηση δανεισμού.
      Θα μπορούσα να πω κι άλλα πολλά, αλλά προσπαθώντας να αποφύγω τη διακοπή από το Προεδρείο, θα μείνω μόνο σε ένα: αναφέρεται στην αιτιολογική έκθεση του σχεδίου νόμου ότι ένας από τους βασικούς στόχους του νομοσχεδίου είναι η ισόρροπη περιφερειακή ανάπτυξη. Και επειδή δεν προλαβαίνω να μιλήσω για το σύνολο των περιφερειών, θα μου επιτρέψτε να αναφερθώ μόνο στη δική μου την Περιφέρεια, Ανατολικής Μακεδονίας και Θράκης. Είναι δυνατόν να μιλάμε για ισόρροπη ανάπτυξη, όταν μέσα στην ίδια την περιφέρεια ισχύουν διαφορετικά κίνητρα; Και εδώ δεν χωράει το επιχείρημα ότι είναι κάτι για το οποίο φταίει το ΠΑΣΟΚ.
      Διότι η κυβέρνηση του ΠΑΣΟΚ με το ν.3219 αποκατέστησε μία μεγάλη αδικία. Η κυβέρνηση του ΠΑΣΟΚ μ΄ αυτόν το νόμο περιέλαβε στη Δ’ ζώνη όλους τους νομούς της περιφέρειας. Με αυτήν την απόφαση, λοιπόν, έβαλε τέλος στην ενδοπεριφερειακή ανισότητα, γιατί διαπίστωσε ότι οι δύο Νομοί, Δράμας και Καβάλας, βρίσκονται στο περιθώριο της αναπτυξιακής εξέλιξης. 
      Για να γίνω πιο σαφής και κατανοητός στο ακροατήριο θα ήθελα να αναφέρω τα εξής:
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, θα τελειώσω.
     Ο Νομός Δράμας το 1995 χαρακτηρίζεται φθίνουσα περιοχή. Το 1997 θύλακας υψηλής ανεργίας. Το 2000 προβληματική περιοχή. Και σήμερα κατατάσσεται τεσσαρακοστός έβδομος σε σύνολο πενήντα δύο νομών σε σχέση με το ΑΕΠ και με ένα εκρηκτικό ποσοστό ανεργίας 15%. Περίπου ανάλογη είναι και η εξέλιξη στο Νομό Καβάλας. 
     Αυτήν την εξέλιξη και αυτήν την αδικία προσπάθησε να σταματήσει η κυβέρνηση του ΠΑΣΟΚ με το να εντάξει τους δύο νομούς και να τους δώσει ενισχυμένα κίνητρα. 
     Ήρθατε εσείς, λοιπόν, το καλοκαίρι και ουσιαστικά εξαιρέσατε τους δύο νομούς από τη Δ΄ ζώνη, ουσιαστικά δηλαδή υπογράψατε την οριστική τους καταδίκη. 
     Και ερωτώ: Σε ένα νομό, που το κόμμα σας έχει τόσο μεγάλη συντριπτική υπεροχή και πλειοψηφία, αν αυτή η επιλογή είναι και η ηθική ανταμοιβή στην κοινωνία και στους πολίτες που πίστεψαν σε εσάς και ότι με την έλευση της Νέας Δημοκρατίας κάτι θα άλλαζε στον τόπο…
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Ένα λεπτό θέλω, κύριε Πρόεδρε.
     …δεν φανταζόταν ποτέ κανείς Δραμινός πολίτης ότι αυτή η Κυβέρνηση θα αφαιρούσε ένα τόσο βασικό στοιχείο, ένα τόσο βασικό κεκτημένο για την ανάπτυξη του νομού.
     Χρησιμοποιείτε μία επιχειρηματολογία ότι δεν θέλετε καμία καθυστέρηση. Και ερωτώ: Αυτό το νομοσχέδιο δεν θα ακολουθήσει την ίδια διαδικασία με τα προηγούμενα; Θα ανακαλύψετε πάλι μία καινοτομία για να ξεπεράσετε τη θέση της Ευρωπαϊκής Ένωσης; Και αφού είναι έτσι, γιατί δεν προχωράτε στη δέσμευση που δώσατε ως Κυβέρνηση στο διευρυμένο συντονιστικό όργανο των δύο νομών;
     Και για να είμαι πιο σαφής, απλά θα ήθελα να διαβάσω τη δήλωση του Νομάρχη Καβάλας, του κ. Καϊλαντζή, ο οποίος είναι επιφανές στέλεχος της Νέας Δημοκρατίας, που μιλούσε για ρητή και κατηγορηματική δέσμευση από την πλευρά σας, κύριε Υπουργέ, όταν έγινε αυτή η συνάντηση.
     Επίσης, θα ήθελα να θέσω ένα ακόμη ερώτημα. Αναφέρετε, κύριε Υπουργέ, ότι περιμένετε την απάντηση της Ευρωπαϊκής Ένωσης…
     ΠΡΟΕΔΡΕΥΩΝ (Γεώργιος Σούρλας): Σας παρακαλώ ολοκληρώστε, κύριε συνάδελφε.
     ΧΡΗΣΤΟΣ ΑΗΔΟΝΗΣ: Τελειώνω, κύριε Πρόεδρε.
     …που αφορά την ένταξη των δύο νομών. Γιατί δεν μας κοινοποιείτε το έγγραφο με τον αριθμό 6410 Α΄ 9480 της 24.11.2004, που σας έχει σταλεί από τη Γενική Διεύθυνση Ανταγωνισμού; Έχετε να κρύψετε κάτι; Έχετε να φοβηθείτε κάτι ή απλά περιμένετε να ολοκληρωθεί η συζήτηση και να μας πείτε μετά ότι τώρα είναι αργά;
     Κύριε Υπουργέ, σας έχει κατατεθεί μία τροπολογία από εμένα και τον κ. Φλωρίδη, στην οποία είναι σύμφωνοι οι Βουλευτές του ΠΑΣΟΚ, τουλάχιστον στο Νομό Δράμας και Καβάλας. Εκείνο, λοιπόν, το οποίο ζητάει αυτή η τροπολογία είναι η ένταξη των δύο νομών στη Δ΄ ζώνη κινήτρων. Νομίζω ότι έχετε τη δυνατότητα να αποκαταστήσετε αυτήν την αδικία. Είναι υποχρέωσή σας.
     ΠΡΟΕΔΡΕΥΩΝ (Γεώργιος Σούρλας): Κύριε συνάδελφε, ολοκληρώστε επιτέλους!
     ΧΡΗΣΤΟΣ ΑΗΔΟΝΗΣ: Τελείωσα, κύριε Πρόεδρε, ευχαριστώ.
     ΠΡΟΕΔΡΕΥΩΝ (Γεώργιος Σούρλας): Τώρα, εισήλθατε στην τροπολογία; Βρήκατε την ευκαιρία να την αναπτύξετε; Υπάρχει και συζήτηση επί των άρθρων. Φέρνετε το Προεδρείο σε δύσκολη θέση. Δεν είναι καθόλου ευχάριστο να διακόπτουμε και να σηκώνουμε τη φωνή, αλλά πρέπει να τηρηθεί και ο χρόνος. 
     Σας παρακαλώ, κύριοι συνάδελφοι, να τηρήσετε το χρόνο.
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κύριε Πρόεδρε, μπορώ να έχω το λόγο;
     ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κύριε Πρόεδρε, κυρίες και κύριοι συνάδελφοι, από τις 10.00΄ η ώρα με ευλάβεια παρακολουθώ τα όσα συζητούνται, διότι έτσι οφείλω να κάνω. Αναγκάζομαι, όμως, να πάρω το λόγο για να διευκρινίσω ένα, δύο πράγματα, διότι τα άκουσα πάρα πολλές φορές να λέγονται. Επιτέλους, ας τα ξεκαθαρίσουμε.
     Άκουσα επανειλημμένα και τώρα με πλήρη και απόλυτη αγανάκτηση ο συνάδελφος κ. Αηδόνης μας κατακεραύνωσε διότι βγάλαμε τη Δράμα και την Καβάλα από τη Δ΄ περιοχή και τη βάλαμε πάλι στη Γ΄. Είναι γνωστό ότι η ελληνική γλώσσα είναι πάρα πολύ δύσκολη, ιδιαίτερα για τους Έλληνες. Μην τη διαστρεβλώνουμε κιόλας επί τούτου. 
     Αν σας υποσχεθώ, κύριε συνάδελφε, ότι θα σας βάλω μέσα στο αεροπλάνο να σας στείλω στη Νέα Υόρκη και το γράψω και στο χαρτί, ξέροντας ότι αυτό το αεροπλάνο δεν θα πετάξει ποτέ, θα σας ζητάω μετά και να μου έχετε υποχρέωση ότι σας έβαλα στο αεροπλάνο και σας έστειλα ταξίδι;
     ΧΡΗΣΤΟΣ ΑΗΔΟΝΗΣ: Είναι δύσκολο να καταλάβω την απάντησή σας.
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Γι’ αυτό ακριβώς το λέω.
     Θέλω, λοιπόν, με απλά λόγια να πω ότι εντάξατε στα λόγια τη Δράμα και την Καβάλα μέσα σε μία ζώνη ξέροντας ότι δεν μπορεί να ενταχθεί μ΄ αυτόν τον τρόπο. Ο νόμος πήγε στις Βρυξέλλες και ξέρετε πάρα πολύ καλά ότι και εξ αυτού του λόγου πάγωσε και δεν υπήρχε 3219 γι’ αυτό και δεν εφαρμόστηκε. Ξέρετε, λοιπόν, ότι ουδέποτε ενετάχθη η Δράμα και η Καβάλα στη Δ΄ περιοχή.
     ΙΩΑΝΝΗΣ ΜΑΓΚΡΙΩΤΗΣ: Αφού είναι έτσι, εσείς πώς θα το κάνετε;
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κύριε Μαγκριώτη, άκουσα με ευλάβεια από τις 10.00΄ μέχρι τώρα.
     ΠΡΟΕΔΡΕΥΩΝ (Γεώργιος Σούρλας): Κύριε Μαγκριώτη…
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Αν έχετε την καλοσύνη, αφήστε με να ολοκληρώσω.
     ΠΡΟΕΔΡΕΥΩΝ (Γεώργιος Σούρλας): Κύριε Μαγκριώτη, αν κάποιος έχει δικαίωμα να διακόψει, είναι ο κ. Αηδόνης μόνο, γιατί απευθύνετε στον κ. Αηδόνη.
     ΙΩΑΝΝΗΣ ΜΑΓΚΡΙΩΤΗΣ: Τα θέσαμε όλοι αυτά τα θέματα, κύριε Πρόεδρε.
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Θέλω, λοιπόν, να πω ότι ουδέποτε ενετάχθη η Δράμα και η Καβάλα στη Δ΄ περιοχή. Και αν ήθελε πια το ΠΑΣΟΚ να αποκαταστήσει την αδικία, το 2000, που είχε τότε την ευκαιρία να τις εντάξει, γιατί δεν το έκανε; Το 2002, που και τότε είχε την ευκαιρία, χωρίς δυσκολία, να εντάξει, γιατί δεν το έβαλε; Και έρχεται τώρα με τον 3219, ο οποίος ουδέποτε λειτούργησε –και ξέρετε πάρα πολύ καλά ότι δεν μπορούσε να λειτουργήσει- και λέει ότι το εντάξατε εσείς και το απεντάξαμε εμείς. 
     Και έρχομαι τώρα να πω όσον αφορά τη δέσμευσή μας. Σαφώς και δεσμευτήκαμε ότι θα κάνουμε κάθε προσπάθεια να ενταχθεί η Δράμα και η Καβάλα. Δέσμευση ήταν, δέσμευση παραμένει. Δεν υπήρχε, όμως, περίπτωση η παρούσα Κυβέρνηση να διακινδυνεύσει το να παγώσει και ο σημερινός συζητούμενος νόμος με κάποιο αντίστοιχο ερώτημα γι’ αυτό και δεν το βάλαμε μέσα στο κείμενο. Το βλέπετε στην αιτιολογική έκθεση όπου με τον πλέον διαφανή και ανάγλυφο τρόπο φαίνεται η πρόθεση να το κάνουμε αυτό. 
     Στείλαμε επιστολή στην Κομισιόν. Το γνωρίζετε. Έστειλε απάντηση η Κομισιόν. Το γνωρίζουμε. Δεν έχουμε πάρει ακόμη και δεν έχει πρωτοκολληθεί στο Υπουργείο επίσημα η απάντηση. Μόλις γίνει αυτό –και σήμερα να γίνει- θα το έχετε. Δημόσιο έγγραφο θα είναι τότε.
     ΧΡΗΣΤΟΣ ΑΗΔΟΝΗΣ: Εγώ το έχω.
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Και εγώ το έχω, αλλά όχι πρωτοκολλημένο.
     ΧΡΗΣΤΟΣ ΑΗΔΟΝΗΣ: Γιατί δεν μας το λέτε;
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Και εγώ το έχω, αλλά δεν έχει έρθει επίσημα. Χαρτί που πήρατε εσείς από το Δήμαρχο της Δράμας, που το πήρα και εγώ όταν βρισκόμουν…
     ΧΡΗΣΤΟΣ ΑΗΔΟΝΗΣ: Εγώ το πήρα από την Ευρωπαϊκή Ένωση.
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): ...από τον Πρόεδρο του Επιμελητηρίου, από την Κομισιόν, από τη ΜΕΑ τη δική μας, το οποίο έχω και εγώ, δεν θα σας το δώσω αν δεν έχει τον επίσημο αριθμό πρωτοκόλλου του Υπουργείου. Να είστε βέβαιος ότι μόλις έρθει και γίνει δημόσιο έγγραφο, θα το έχετε και εσείς. Δεν έχουμε να κρύψουμε τίποτα. Και η αλληλογραφία θα συνεχιστεί, διότι ξέρουμε τι ρωτάει και ξέρουμε τι απαντούμε.
     Εκείνο, λοιπόν, που θέλω να ξεκαθαρίσω μια και έξω, είναι ότι η Δράμα και η Καβάλα ποτέ δεν μπήκε από το ΠΑΣΟΚ στη Δ΄ περιοχή και μην κοροϊδευόμαστε. Μπορούσε να μπει το 2000 και το 2002 και δεν μπήκε. Η προσπάθεια γίνεται από πλευράς μας και ελπίζουμε να ευοδωθεί.
     (Χειροκροτήματα από την πτέρυγα της Νέας Δημοκρατίας)
     ΧΡΗΣΤΟΣ ΑΗΔΟΝΗΣ: Κύριε Πρόεδρε, μπορώ να έχω το λόγο;
     ΠΡΟΕΔΡΕΥΩΝ (Γεώργιος Σούρλας): Τα υπόλοιπα, κύριε Αηδόνη, στο γραφείο του Υπουργού για τη Δράμα και την Καβάλα. Δεν έχετε το δικαίωμα να μιλήσετε τώρα.
     Το λόγο έχει τώρα ο κ. Παναγιώτης Ρήγας.
     ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε.
     Είναι σαφές ότι τον αναπτυξιακό νόμο δεν πρόκειται, ούτε προτιθέμεθα, να τον κρίνουμε ως κείμενο αν έχει σωστές, απλές, κατανοητές διατυπώσεις, αλλά θα κριθεί από τη δυνατότητά του να κινητοποιήσει τον επενδυτικό κόσμο της χώρας, να προσελκύσει ξένες επενδύσεις και βεβαίως να λειτουργήσει θετικά σε μια προσπάθεια επιτάχυνσης των ρυθμών ανάπτυξης της χώρας. 
     Έτσι, λοιπόν, ο αναπτυξιακός νόμος έρχεται σε μία συγκυρία και πρέπει να εκτιμηθεί στα πλαίσια αυτής της οικονομικής συγκυρίας που βιώνουμε σήμερα. Και η οικονομική συγκυρία είναι εξόχως αρνητική. 
     Με ευθύνη της ίδιας της Κυβέρνησης παρατηρείται μία επενδυτική άπνοια τον τελευταίο καιρό εξαιτίας της κατάργησης ισχύος του αναπτυξιακού νόμου που υπήρχε. 
     Υπάρχει, κατά την άποψή μου, ένα αρνητικό επενδυτικό κλίμα, υπάρχει μία κακή άποψη για την ανταγωνιστικότητα της οικονομίας και κυρίως υπάρχει μία κακή εικόνα για την ελληνική οικονομία, εικόνα την οποία φρόντισε να δημιουργήσει η Κυβέρνηση με την περίφημη δημοσιονομική της απογραφή. 
     Εκείνο, όμως, που πρωτίστως λείπει απ΄ αυτό το αναπτυξιακό νομοσχέδιο είναι η εθνική στρατηγική για τις επενδύσεις. Δεν φαίνονται τα προτάγματα αυτού του νομοσχεδίου. Δεν φαίνεται η στόχευση. Είναι κάπως –για να το πω απλά- ένα πανέρι που έχει για όλους. Κάποιος συνάδελφος είπε ότι στην ουσία επιδοτεί ό,τι κινείται. 
Όμως μ’ αυτό τον τρόπο και με δεδομένο ότι υπάρχει περιορισμός στο διαθέσιμο χρήμα, σε λίγο θα διαπιστώσουν όλοι οι επίδοξοι  επενδυτές ότι μολονότι ο νόμος δίνει τη δυνατότητα να υπαχθούν στις διατάξεις του νόμου, δεν θα υπάρχουν τα απαραίτητα κεφάλαια για να καλυφθούν οι πάντες. Επομένως, εδώ θα έπρεπε να υπάρχει μια άλλη παράμετρος, τα σαφή κριτήρια αξιολόγησης των επενδύσεων. Και τέτοια σαφή κριτήρια αξιολόγησης των επενδύσεων δεν υπάρχουν, αλλά υπάρχει κάτι άλλο που μας δημιουργεί μεγαλύτερη ανησυχία: η δυνατότητα ιδιωτικών γραφείων, πάλι χωρίς να προσδιορίζεται ο τρόπος, να υπεισέλθουν στη διαδικασία αξιολόγησης των επενδύσεων. Δεν μας λέει τίποτα, λοιπόν, η απλούστευση σ’ επίπεδο διατύπωσης των διατάξεων του νομοσχεδίου. Μας λέει όμως πολλά η ασάφειά του. 
	Έχει επίσης και κάποια άλλα βασικά μειονεκτήματα που ήδη αναφέρθηκαν, αλλά καλό είναι να τα επισημαίνουμε: η αποσύνδεση του ύψους της επιδότησης από τις δημιουργούμενες θέσεις απασχόλησης, σε μια εποχή όπου η μείωση της ανεργίας αποτελεί προτεραιότητα και για την ίδια την Ευρωπαϊκή Ένωση και είχε συμπεριληφθεί στις αποφάσεις των τελευταίων Διασκέψεων Κορυφής. Με αυτόν τον τρόπο θεωρούμε ότι δεν περιορίζουμε την ανεργία και δεν επιτυγχάνουμε έναν από τους βασικούς εθνικούς στόχους, που και η προηγούμενη κυβέρνηση και αυτή πιστεύουμε ότι έχει. 
	Επίσης, σε μια εποχή που, κατά γενική ομολογία, το τραπεζικό χρήμα είναι φθηνό, κατά έναν τρόπο που δεν είναι ευεξήγητος περιορίζεται η ίδια συμμετοχή. Αυτό θα μπορούσε προφανώς να δικαιολογηθεί  σε κάποιες ειδικές επενδύσεις, σε κάποιες καινοτόμες επενδύσεις, σε κάποιες επενδύσεις που θα δικαιολογούσαν αυτή τη μειωμένη ίδια συμμετοχή, όμως ως γενικευμένο μέτρο δεν θεωρούμε ότι θα προσελκύσει σοβαρούς κι αξιόλογους επενδυτές.
	 Τέλος, θα πρέπει να ξέρουμε ότι ο αναπτυξιακός νόμος δεν μπορεί να λειτουργήσει αποτελεσματικά μόνος του εάν δεν συνοδευτεί και με κάποιες άλλες αναγκαίες παρεμβάσεις που έχουν να κάνουν με τη βελτίωση του επενδυτικού κλίματος της χώρας. Και αυτές οι παρεμβάσεις θα πρέπει να γίνουν από άλλα υπουργεία. Αναφέρουμε ως παράδειγμα, στον καθορισμό των χρήσεων γης. Θα πρέπει πολύ σύντομα να ξεκαθαριστεί το ζήτημα των χωροταξικών σχεδίων και να ξεκαθαριστούν και οι χρήσεις γης, οι οποίες όσο παραμένουν έτσι, αυτήν τη στιγμή δημιουργούν ανασταλτικό παράγοντα στις επενδύσεις. 
	Και τελειώνω αναφερόμενος στην περιοχή μου, τις Κυκλάδες, λέγοντας ότι εκλαμβάνοντας ισοπεδωτικά το νομό, με βάση το κατά κεφαλήν μέσο εισόδημα, αγνοούμε τις ανισότητες που υπάρχουν στα πλαίσια του ίδιου του νομού. Ο Νομός Κυκλάδων «εξαιτίας» –εντός εισαγωγικών βάλτε τη λέξη- κάποιων νησιών που έχουν αναπτυχθεί, παρασύρεται και εξαιρεί από αυξημένα κίνητρα κάποια νησιά που έχουν πάνω από τρεις χιλιάδες κατοίκους, τα οποία σήμερα κάθε άλλο παρά εμφανίζουν τέτοιους αναπτυξιακούς ρυθμούς ώστε να δικαιολογείται αυτή η εξαίρεση. Θα πρέπει, λοιπόν, να δούμε με πολύ μεγάλη προσοχή και αυτό το θέμα και τις υπουργικές αποφάσεις που στον τομέα του τουρισμού θεωρούν κορεσμένες κάποιες περιοχές νησιών ή και ολόκληρα νησιά και να παρέμβουμε διορθωτικά, έτσι ώστε να αποκατασταθεί αυτή η αδικία που αφορά ένα νομό που πιστεύω ότι έχει ανάγκη σε ορισμένες του περιοχές και σε ορισμένα νησιά από υψηλές επιδοτήσεις,  για να γίνουν επενδύσεις σε συγκεκριμένους τομείς.
	Ευχαριστώ. 
	ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν σε χώρους του κτηρίου της Βουλής, είκοσι τρεις μαθητές και μαθήτριες και δύο καθηγητές από το Λύκειο Βαγίων Βοιωτίας. 
	Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
        Το λόγο έχει ο κ. Ιωάννης Μανιάτης.
        ΙΩΑΝΝΗΣ ΜΑΝΙΑΤΗΣ:  Κυρίες και κύριοι συνάδελφοι, κάθε αναπτυξιακός νόμος έχει τρία βασικά χαρακτηριστικά.
       Το πρώτο χαρακτηριστικό είναι ο χωροχρόνος εφαρμογής του. 
      Το δεύτερο χαρακτηριστικό είναι το προσδόκιμο επιβίωσης και το τρίτο χαρακτηριστικό είναι οι ειδικές του στοχεύσεις. 
      Ο χωροχρόνος εφαρμογής του συγκεκριμένου νομοσχεδίου προσδιορίζεται από τη φιλοδοξία εφαρμογής του σε μια χώρα όπου συνυπάρχουν αυτήν τη στιγμή δεκατρία περιφερειακά επιχειρησιακά προγράμματα και περίπου είκοσι τομεακά προγράμματα των Υπουργείων, ορισμένα μάλιστα από τα οποία έχουν άμεση σχέση και συνάφεια με το συζητούμενο νομοσχέδιο, όπως είναι το επιχειρησιακό πρόγραμμα για την Ανταγωνιστικότητα, το επιχειρησιακό πρόγραμμα για την Κοινωνία της Πληροφορίας, το επιχειρησιακό πρόγραμμα του Υπουργείου Γεωργίας κλπ.. 
      Αυτή η χώρα, κυρίες και κύριοι συνάδελφοι, δεν είναι πια μια χώρα των Βαλκανίων. Είναι η εικοστή τέταρτη σε ανάπτυξη, χώρα του κόσμου. Δυστυχώς, ούτε στην εισηγητική έκθεση ούτε στο ίδιο το νομοσχέδιο διαπιστώνουμε να υπάρχει η παραμικρή έστω συσχέτιση ή αναφορά στα περιφερειακά προγράμματα ή στα τομεακά προγράμματα των Υπουργείων. Ταυτόχρονα, διαπιστώνουμε ότι η διαδικασία εκπόνησης του νομοσχεδίου ακολούθησε ένα γνωστό, παραδοσιακό, γραφειοκρατικό τρόπο στις κλειστές αίθουσες και στα γραφεία της Πλατείας Συντάγματος. Δεν υπήρξε η απαραίτητη όσμωση ιδεών και αναγκαιοτήτων από τις περιφέρειες της χώρας σε μια διαδικασία σχεδιασμού της ανάπτυξης από κάτω προς τα πάνω, με στόχο τη διαμόρφωση ενός νομοσχεδίου συμμετοχικής ανάπτυξης. 
      Διαφωνούμε με τη μείωση από το 40% στο 25% των απαραίτητων ίδιων κεφαλαίων. Διαφωνούμε με το άτεγκτο, απρόσωπο  και ορισμένες φορές ψευδεπίγραφο κριτήριο του Ακαθάριστου Εγχώριου Προϊόντος ανά νομό, σύμφωνα με το οποίο, για παράδειγμα, η Αργολίδα, όπου συνυπάρχουν οι τουριστικά αναπτυγμένες παραθαλάσσιες περιοχές με τις υπανάπτυκτες ορεινές και μειονεκτικές περιοχές, δεν παίρνει κάποια προνόμια. Διαφωνούμε με την ουσιαστική αποσύνδεση των επενδύσεων από τη δημιουργία νέων θέσεων εργασίας, ενώ ταυτόχρονα δεν εντοπίζουμε πουθενά την υπόσχεση του Υπουργείου για επέκταση των κινήτρων στο χώρο του εμπορίου. Και βεβαίως θεωρούμε εξωπραγματικό να ενισχύονται ελληνικές επιχειρήσεις για να υλοποιήσουν επενδύσεις στο εξωτερικό, στις γειτονικές χώρες.
      Το προσδόκιμο επιβίωσης του συγκεκριμένου νομοσχεδίου δυστυχώς είναι εξαιρετικά σύντομο αφού το 2007 θα έχουμε καινούργιο Χάρτη Περιφερειακών Ενισχύσεων για τα είκοσι πέντε κράτη-μέλη. Το προσδόκιμο αυτό μειώνεται ακόμη περισσότερο από την ανάγκη παραγωγής εξήντα περίπου αποφάσεων παράγωγου δικαίου, όπως είναι οι κοινές υπουργικές αποφάσεις και τα προεδρικά διατάγματα, γεγονός που ακυρώνει ένα από τα λίγα πλεονεκτήματα του νομοσχεδίου, που είναι η απλότητά του.
       Δημιουργούνται όμως σοβαρότατες επιφυλάξεις ιδιαίτερα στο τρίτο χαρακτηριστικό του νόμου, που πρέπει να είναι οι ειδικές στοχεύσεις. Κύριε Υπουργέ, ο αναπτυξιακός νόμος δεν είναι το πανέρι του παλιού πραματευτή των χωριών, που περιλαμβάνει από κουβαρίστρες μέχρι γαμπριάτικα κοστούμια. Με το σχέδιο νόμου, ως μαέστρος της ανάπτυξης προκαλείτε επενδυτική χασμωδία. Δεν δίνετε το τέμπο και δεν έχετε ούτε ένα κρεσέντο. Και δικαιώνετε τον Πρόεδρο του ΠΑΣΟΚ, τον Γιώργο Παπανδρέου, που είπε για το συγκεκριμένο νομοσχέδιο: «Πολλή φασαρία για το τίποτα».
      Απουσιάζουν βασικές στοχοθετήσεις, τόσο περιφερειακών όσο και ποιοτικών προτεραιοτήτων. Δεν μπορεί η Αττική, με τη μερίδα του λέοντος από το πρόσφατο παρελθόν, να αντιμετωπίζεται ισότιμα με τις υπόλοιπες περιφέρειες της χώρας που έχουν αναπτυξιακή υστέρηση. Είναι παράλογο να μη δίνεται άμεση προτεραιότητα στις επενδύσεις που στηρίζονται στην έρευνα και την ανάπτυξη, την εφαρμογή καινοτομιών, τον ποιοτικό έλεγχο, την ολοκληρωμένη διαχείριση προϊόντων. Είναι κοινωνικά και αναπτυξιακά άδικο να μη δεσμεύεστε για συγκεκριμένο ποσοστό, για παράδειγμα το 70%, των χρημάτων που θα δεσμευθεί για τις μικρές και μεσαίες επιχειρήσεις. Είναι σοβαρή έλλειψη να μην προβλέπεται σε ήδη υφιστάμενες επιχειρήσεις να ενισχύονται τμήματά τους που θα επενδύσουν στο ανθρώπινο δυναμικό, την κοινωνία της γνώσης, τις νέες τεχνολογίες.
     Τέλος φοβούμαι πολύ ότι δεν αντιμετωπίζετε το σοβαρότερο ίσως πρόβλημα των επιχειρήσεων που σχετίζεται με την αδειοδότησή τους και την προσαρμογή τους στους πολεοδομικούς, χωροταξικούς και περιβαλλοντικούς περιορισμούς των περιοχών όπου βρίσκονται. Για παράδειγμα, κύριε Υπουργέ, σας αναφέρω ότι το σοβαρότερο πρόβλημα που αντιμετωπίζουν διακόσιες περίπου μικρομεσαίες επιχειρήσεις του Νομού Αργολίδας, αφορά στη θεσμοθέτηση των ζωνών οικιστικού ελέγχου που τις υποχρεώνει μέχρι  το 2009 να μετεγκατασταθούν. Σας έχω καταθέσει μάλιστα και μια σχετική τροπολογία που αποτελεί αίτημα του Επιμελητηρίου Αργολίδας, ως εκπροσώπου των οκτώμισι χιλιάδων μικρομεσαίων επιχειρήσεων του νομού, ώστε στα κίνητρα που προβλέπονται για τη μετεγκατάσταση επιχειρήσεων που πηγαίνουν σε ΒΙΠΕ και ΒΕΠΕ, να συνυπάρχουν, τα ίδια κίνητρα, και για τις επιχειρήσεις που πηγαίνουν σε αντίστοιχους χώρους που προβλέπονται από τα Γενικά Πολεοδομικά Σχέδια και τα ΣΧΟΑΠ.
     Κύριε Υπουργέ, ο αναπτυξιακός νόμος σε όλες τις χώρες του  κόσμου, αναφέρεται στο περίπου 5% των επενδύσεων που γίνονται από τον ιδιωτικό τομέα, προσδιορίζει όμως και αντανακλά τη φιλοσοφία του συνόλου της εθνικής οικονομίας. Σας καλούμε να δώσετε έμφαση σ’ αυτά που αποτελούν τα συγκριτικά πλεονεκτήματα της χώρας. Πρώτον, το μεγάλο αριθμό και το υψηλό επίπεδο επιστημόνων με μεταπτυχιακούς τίτλους σπουδών που επιθυμούν να αναλάβουν επιχειρηματικά ρίσκα στους τομείς της κοινωνίας της γνώσης και των νέων τεχνολογιών και δεύτερον στην ποιότητα των παραγόμενων προϊόντων και των παρεχόμενων υπηρεσιών. 
     ΠΡΟΕΔΡΕΥΩΝ (Γεώργιος Σούρλας): Ο κ. Μιλτιάδης Βαρβιτσιώτης έχει το λόγο.
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, κυρίες και κύριοι συνάδελφοι, είναι αναμφισβήτητο γεγονός ότι ο υπό συζήτηση αναπτυξιακός νόμος είναι ένα σωστό εργαλείο στα χέρια μιας κυβέρνησης που στόχο έχει την ανάπτυξη της χώρας, τη μείωση των περιφερειακών ανισοτήτων, την αύξηση του παραγόμενου πλούτου  και βέβαια την τόνωση της απασχόλησης. Όσοι από τους συναδέλφους είχαν αμφιβολίες για το αν ένας αναπτυξιακός νόμος αρκεί να φέρει την επενδυτική άνοιξη, θα πω ότι βεβαίως από μόνος του δεν μπορεί να φέρει την άνοιξη, σίγουρα όμως μπορεί να τονώσει υγιείς επιχειρηματικές προσπάθειες. Ιδιαίτερα ένας αναπτυξιακός νόμος όπως ο συζητούμενος που είναι σωστός, έχει κατεύθυνση τις νέες και σύγχρονες μορφές οικονομικής δράσης, είναι η καλύτερη εκδοχή απ’ όλους τους αναπτυξιακούς νόμους που είχε μέχρι τώρα η χώρα, απλοποιεί τις διαδικασίες για την υπαγωγή των επενδύσεων, καλύπτει όλη την περιφέρεια και βέβαια ενισχύσει την εργασία αντί να επιδοτεί την ανεργία όπως έκαναν όλοι οι προηγούμενοι νόμοι.
     Αυτά σίγουρα ο οποιοσδήποτε καλόπιστος κριτής μπορεί να τα διαγνώσει σε αυτό το υπό συζήτηση νομοσχέδιο. Έτσι οι φορείς στο σύνολό τους ήρθαν και στήριξαν αυτήν την προσπάθεια της Κυβέρνησης, σε αντίθεση με όσα λέγονται από τους συναδέλφους του ΠΑΣΟΚ οι οποίοι οχυρώνονται πίσω από την κακή, πορεία που διέγραψαν τα αναπτυξιακά πράγματα της χώρας στα δικά τους χέρια. Και θα έλεγα ιδιαίτερα προς τους νέους συναδέλφους του ΠΑΣΟΚ ότι δεν θα έπρεπε να είναι τιμητές και υποστηρικτές ενός παρελθόντος το οποίο δεν καταδικάστηκε μόνο στη συνείδηση του ελληνικού λαού, αλλά καταδικάστηκε και από τα ίδια τα οικονομικά στοιχεία εφόσον η χώρα φάνηκε ως ουραγός στις ιδιωτικές επενδύσεις, ήταν ουραγός στην Ευρώπη, στην προσέλκυση ξένων επενδύσεων και βέβαια το ΑΕΠ πέρα από την κρατικοδίαιτη ανάπτυξη δεν αναπτυσσόταν ιδιωτικά κεφάλαια με αποτέλεσμα σήμερα η χώρα μας να βρίσκεται σε μια πραγματική επενδυτική καχεξία. 
     Θεωρώ όμως ότι ο οποιοσδήποτε αναπτυξιακός νόμος από μόνος του δεν αρκεί, κύριε Υπουργέ. Θεωρώ ότι ο αναπτυξιακός νόμος θα πρέπει να είναι πάντοτε σε συνδυασμό με έναν γενναίο φορολογικό νόμο. Μια πρώτη προσπάθεια αυτής της γενναιότητας της Κυβέρνησης την είδαμε πρόσφατα στη Βουλή όπου ήρθε για πρώτη φορά μείωση, ουσιαστική μείωση φορολογικών συντελεστών με ορίζοντα τριετίας. Και βεβαίως πιστεύω ότι η Κυβέρνηση αφότου απελευθερωθεί από τα βάρη και τα δεσμά του παρελθόντος μέσα από μια καινούργια οικονομική πολιτική, στο πέρας της τριετίας θα είναι σε θέση να μειώσει ακόμη περισσότερο τους φορολογικούς συντελεστές για τις επιχειρήσεις που πραγματικά αποτελούν ίσως και το μόνο ουσιαστικό θέλγητρο για την εγκατάσταση νέων επιχειρήσεων στη χώρα. 
     Βεβαίως πέρα από τα φορολογικά κίνητρα, αυτό το οποίο πρέπει να αλλάξουμε στην οικονομία μας, είναι το τοπίο της. Και μπορούμε να το αλλάξουμε κάνοντας εκτεταμένες και ουσιαστικές ιδιωτικοποιήσεις. Θα πρέπει να σταματήσει πλέον το κράτος να παίζει το ρόλο του ρυθμιστή στην αγορά. Διάβαζα στις σημερινές εφημερίδες ότι προχωράει η περαιτέρω αποκρατικοποίηση του ΟΠΑΠ αλλά και η αποκρατικοποίηση του Ταχυδρομικού Ταμιευτηρίου. Και τα δυο μέτρα αυτά, βρίσκονται στη σωστή κατεύθυνση. Όμως θα πρέπει να κοιτάξουμε και τον τομέα των τηλεπικοινωνιών ο οποίος παρ’ ότι περιλαμβάνεται στα υπό ένταξη επενδυτικά σχέδια, σήμερα  το σύνολο των ιδιωτικών επενδύσεων βρίσκεται υπό την ομηρία του ΟΤΕ που είναι αδύνατος και ανίκανος να παράσχει σωστά δίκτυα για  την ανάπτυξη ιδιωτικών εταιρειών.  Αναφέρομαι συγκεκριμένα στα ευρυζωνικά δίκτυα τα οποία βλέπω ότι περιλαμβάνονται σ’ αυτό το νομοσχέδιο και τα οποία στην Αθήνα δεν υπάρχουν. Σήμερα καμιά εταιρεία ιδιωτική ή ο ΟΤΕ δεν μπορεί να σου παρέχει μια γραμμή ADSL γιατί ο ΟΤΕ δεν έχει δίκτυο. 
     Βεβαίως αποκρατικοποίηση και ιδιωτικοποίηση θα πρέπει να επέλθει και στον τομέα των τραπεζών διότι οι τράπεζες στα χέρια του κράτους δεν έχουν φανεί να είναι ικανές να ενισχύσουν τον τραπεζικό ανταγωνισμό και να οδηγήσουν τους πολίτες σε σωστές και φθηνές τραπεζικές υπηρεσίες. Κάποτε σε αυτήν τη χώρα, όταν τα επιτόκια των καταθέσεων ήταν στο 17%-18% ο επιχειρηματίας έπαιρνε το χρήμα με 35%. Η τράπεζα δηλαδή έβαζε ένα 100% παραπάνω. Σήμερα που τα επιτόκια των καταθέσεων είναι κοντά στο 2% και ίσως και λιγότερο οι τράπεζες δίνουν στον επιχειρηματία το χρήμα γύρω στο 8% δηλαδή 400% παραπάνω. Αυτό δεν είναι πλαίσιο ανταγωνισμού, αυτό δεν είναι πλαίσιο λειτουργίας προς όφελος των επενδυτών γι’ αυτό και πρέπει εμείς να ελέγξουμε σκληρά τον ανταγωνισμό στις τράπεζες, να δημιουργήσουμε συνθήκες υγιούς τραπεζικού ανταγωνισμού και βέβαια να απεμπλέξουμε το κράτος απ’ αυτές τις διαδικασίες.
     Το ίδιο θα πρέπει να ισχύει στις υπηρεσίες που παρέχονται στα λιμάνια. Γιατί ενώ δημιουργούνται και ενισχύονται τα διαμετακομιστικά κέντρα από την άλλη τα λιμάνια βρίσκονται κάτω από έναν ασφυκτικό κρατικό έλεγχο και κάτω από παλιά νομοθεσία που δεν επιτρέπει την περαιτέρω λειτουργία τους μέσα από ιδιωτικοοικονομικά κριτήρια. 
     Θα έλεγα το ίδιο και για τον τομέα της ενέργειας αλλά δεν μου επιτρέπει ο χρόνος να κάνω περισσότερη ανάλυση. 
     Τέλος, θα ήθελα να σας πω, κύριε Υπουργέ, ότι θεωρώ πέρα από τη φορολογική μεταρρύθμιση, από τις ιδιωτικοποιήσεις, αυτός που θα πρέπει να είναι ο επόμενός μας στόχος, θα πρέπει να είναι η μείωση της γραφειοκρατίας και της εμπλοκής του κράτους με τον επιχειρηματία. Και όχι μόνο του κράτους με την κεντρική του μορφή αλλά και με τη μορφή της Τοπικής Αυτοδιοίκησης που είναι ακόμη χειρότερο, ακόμη πιο διεφθαρμένο αλλάζοντας καθημερινά τα δεδομένα, μη παρέχοντας στον πολίτη υπηρεσίες σωστές, ενημέρωσης πρώτα απ’ όλα αλλά και από εκεί και πέρα και αδειοδότησης με αποτέλεσμα ο κάθε επενδυτής να βρίσκεται σε καθημερινή διαπλοκή με τοπικούς ηγεμόνες οι οποίοι θέλουν με τη σειρά τους να εκμεταλλευθούν τη μικρή εξουσία που τους παρέχει ο νόμος. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Μισό λεπτό, κύριε Πρόεδρε, και τελειώνω. 
     Κυρίες και κύριοι συνάδελφοι, θα ήθελα να κάνω μια κρούση μόνο κλείνοντας αυτήν την ομιλία μου που θα μπορούσε να ήταν μεγαλύτερη σε όγκο έχοντας πολλά περισσότερα να πω, αναφερόμενος σε μια διάταξη που υπάρχει στο άρθρο 5 παράγραφος 16 β΄ και αφορά τις κορεσμένες τουριστικά περιοχές. Ένας αναπτυξιακός νόμος…
     ΠΡΟΕΔΡΕΥΩΝ (Γεώργιος Σούρλας): Κύριε Βαρβιτσιώτη, να τα πείτε αυτά στη συζήτηση κατ’ άρθρον καλύτερα;
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, μισό λεπτό μόνο.
     Ένας νόμος που δίνει τόσο μεγάλη και γενναία ενίσχυση στον τουρισμό, που είναι ο πρώτος νόμος που αγκαλιάζει το σύνολο των σύγχρονων δράσεων του τουρισμού, είναι ο πρώτος νόμος που δίνει στον τουρισμό μας την ώθηση προς την ποιότητα του τουριστικού προϊόντος, δεν μπορεί να είναι και ο μόνος νόμος ο οποίος να εξουσιοδοτεί δυο Υπουργούς, να χαρακτηρίζουν αυθαίρετα κορεσμένες τουριστικά περιοχές. Κορεσμένες περιοχές στη χώρα μας δεν υπάρχουν. Σε όλες τις περιοχές ανεργία και υποανάπτυξη είναι τα κύρια χαρακτηριστικά. Σε όλες τις περιοχές θα πρέπει να αφήνουμε ελεύθερο τον ανταγωνισμό να λειτουργεί προς όφελος του καταναλωτή, προς όφελος του πολίτη, προς όφελος των νέων ανθρώπων! 
     (Χειροκροτήματα από την πτέρυγα της Νέας Δημοκρατίας).
      ΠΡΟΕΔΡΕΥΩΝ (Γεώργιος Σούρλας): Θέλω να σας θυμίσω ότι είναι ακόμη τριάντα συνάδελφοι να μιλήσουν επί της αρχής. Και επομένως…
      ΜΙΛΤΙΑΔΗΣ ΠΑΠΑΪΩΑΝΝΟΥ: Καλό είναι αυτό.
      ΠΡΟΕΔΡΕΥΩΝ (Γεώργιος Σούρλας): Καλά. Ζωή να έχουν όλοι. Αλλά όμως, ο χρόνος είναι εκείνος ο οποίος πιέζει το Προεδρείο και για κάθε ομιλητή είναι υποχρεωμένος ο Πρόεδρος να χτυπάει το κουδούνι και αυτό δεν είναι καθόλου ευχάριστο ούτε για τον ίδιο ούτε για τον συνάδελφο. Γι’ αυτό η παράκληση είναι να περιοριστείτε στο εξάλεπτο.
      Το λόγο έχει ο κ. Σταύρος Καλαφάτης.
      ΣΤΑΥΡΟΣ ΚΑΛΑΦΑΤΗΣ: Κύριε Πρόεδρε, εγώ θα προσπαθήσω να είμαι ακριβής στο χρόνο μου.
      Κύριε Πρόεδρε, κύριοι συνάδελφοι, κύριε Υπουργέ, συζητάμε σήμερα ένα πολύ σημαντικό νομοσχέδιο που αφορά ουσιαστικά την αναπτυξιακή πολιτική της χώρας μας. Για να μπορέσουμε βέβαια να αξιολογήσουμε όσο γίνεται πιο ουσιαστικά κάθε νομοθέτημα –πόσο μάλλον ένα τόσο σοβαρό νομοθέτημα- θα πρέπει να δούμε ποιες ανάγκες έρχεται να καλύψει ο συγκεκριμένος νόμος και βέβαια να δούμε αν καλύπτει τη μέχρι σήμερα διαμορφωθείσα κατάσταση φυσικά στο κομμάτι της οικονομίας και της ανάπτυξης, το οποίο μας αφορά σήμερα.
      Θα θέσω μία σειρά από ρητορικού τύπου ερωτήματα για να μπορέσουμε να κάνουμε πιο ουσιαστική τη συζήτηση και να διευκολύνω βεβαίως και τους συναδέλφους της Αξιωματικής Αντιπολίτευσης που θέτουν μέσα στα όρια της κριτικής που ασκούν ως Αξιωματική Αντιπολίτευση ορισμένα ερωτήματα τα οποία δημιουργούν τουλάχιστον απορία σε όσους γνωρίζουν. Και δεν αναφέρομαι βέβαια μονάχα στους εκλεκτούς συναδέλφους της Βουλής, αλλά αναφέρομαι κυρίως στους βασικούς παράγοντες της επιχειρηματικής ζωής, στους νέους επιχειρηματίες, σε όλους εκείνους που για πολλά χρόνια ένοιωθαν αποκλεισμένοι, ένοιωθαν απομονωμένοι και ένοιωθαν ότι δεν υπήρχε δίπλα τους ένα κράτος, το οποίο θα τους αντιμετωπίζει ως «συνεταίρους» σε μία αναπτυξιακή προσπάθεια η οποία θα απέφερε αποτελέσματα και καρπούς, τα οποία θα διαχέονταν σε όλη την επικράτεια, σε όλη την κοινωνία. Κάτι βέβαια το οποίο επιτελεί σε ένα πολύ μεγάλο βαθμό το συγκεκριμένο νομοσχέδιο. 
      Τα ερωτήματα, λοιπόν, είναι τα εξής. Μέχρι σήμερα ο νέος επιχειρηματίας ένοιωθε κοντά του το κράτος; Υπήρχε δυνατότητα πρόσβασης, πληροφόρησης ακόμα-ακόμα σε συγκεκριμένα προγράμματα τα οποία θα βοηθούσαν οποιαδήποτε νέα επενδυτική προσπάθεια; Το μέχρι σήμερα επενδυτικό και επιχειρηματικό κλίμα ήταν σε καλά επίπεδα; Ήμασταν πραγματικά σε θέσεις που θα αποκομίζαμε το θαυμασμό όσον αφορά το βαθμό της επενδυτικότητας στην Ελλάδα; Υπήρχαν εταιρίες, οργανισμοί, επιχειρήσεις από το εξωτερικό που έτρεχαν εδώ πέρα ακριβώς γιατί υπήρχε ένα ιδιαίτερα θετικό επενδυτικό περιβάλλον; Οι δείκτες, όπως ανέφερε και ο συνάδελφος κ. Μ. Βαρβιτσιώτης, ήταν απογοητευτικοί μέχρι σήμερα. Υπήρχε μία πλήρη αποτυχία στην οποιαδήποτε πολιτική αν δεχθούμε ότι υπήρξε συγκεκριμένη πολιτική στο κομμάτι της ανάπτυξης στη χώρα μας. Υπήρχαν άνθρωποι απογοητευμένοι, υπήρχαν επιχειρηματίες οι οποίοι δεν μπορούσαν να μπουν σε μία συντονισμένη προσπάθεια, παρόλο που διέθεταν αν θέλετε και τη δημιουργική διάθεση, αλλά και ορισμένες υποδομές. Αλλά η συντριπτική πλειοψηφία ήταν αποκλεισμένη. Υπήρξε ανάπτυξη για λίγους και εκλεκτούς. Δεν αναφέρομαι αναγκαστικά σε εκλεκτούς οι οποίοι θα είχαν συγκεκριμένες προσβάσεις άλλου τύπου εκτός από την πληροφόρηση, αλλά ακόμα και το κομμάτι της πληροφόρησης, της ενημέρωσης και της προσβασιμότητας είναι βασικά στοιχεία, τα οποία εξέλειπαν μέχρι σήμερα από οποιαδήποτε πολιτική επιχειρήθηκε να ασκηθεί από την Αξιωματική Αντιπολίτευση όταν για πολλά χρόνια ήταν κυβέρνηση. 
      Ας μην ξεχνάμε ότι το συγκεκριμένο νομοσχέδιο δεν αποτελεί πανάκεια και κανένας δεν ισχυρίστηκε ότι αποτελεί πανάκεια που θα λύσει με μιας όλα τα προβλήματα, αυτά τα οποία δημιουργήθηκαν και γιγαντώθηκαν μέσα από μία σειρά προσπαθειών χωρίς αποτέλεσμα, μέσα από χρόνια, τα οποία χαρακτηρίστηκαν από αβελτηρία, από συρρίκνωση, από μιζέρια, από εσωστρέφεια. Όχι, δεν φιλοδοξούμε να κάνουμε κάτι τέτοιο. Φιλοδοξούμε όμως, να κάνουμε ακόμα ένα βήμα σε ένα στρατηγικό σχεδιασμό. Και ξέρετε, η λέξη «στρατηγικός» σχεδιασμός ενδεχομένως να ακούγεται λιγάκι παράταιρα στα αυτιά ορισμένων εκ των συναδέλφων, ιδιαίτερα παλαιών Βουλευτών και ιδιαίτερα παλαιών Υπουργών που χρημάτισαν στις προηγούμενες κυβερνήσεις επί ΠΑΣΟΚ. Και ακούγεται παράταιρα γιατί είχαν μάθει να δρουν αποσπασματικά, να φέρνουν νομοσχέδια τα οποία κάλυπταν ανάγκες της στιγμής χωρίς μακροπρόθεσμη προοπτική, χωρίς μέλλον, χωρίς αν θέλετε να έχουν στραμμένο το βλέμμα τους προς το αύριο. 
      Η Νέα Δημοκρατία ακολουθεί μία άλλη πολιτική και αν θέλετε γι’ αυτό το λόγο ακριβώς πήρε την ψήφο του ελληνικού λαού πριν από οκτώ μήνες. Ακριβώς, γιατί η χώρα έχει ανάγκη από μία κυβέρνηση που θα θέτει σταθερά θεμέλια όχι μονάχα για τον επόμενο χρόνο, αλλά για τα επόμενα χρόνια. Έτσι λοιπόν, αυτό που κάνουμε σήμερα δεν είναι τίποτε άλλο παρά ένα κομμάτι μιας γενικότερης πολιτικής, ενός γενικότερου πολιτικού στρατηγικού σχεδιασμού που σαν στόχο έχει να θεμελιώσουμε γερά την οικονομία μας, την ανάπτυξη και να δώσουμε εκείνες τις προϋποθέσεις οι οποίες θα είναι απαραίτητες για την ανάπτυξη όχι μονάχα αύριο, αλλά για πολλά χρόνια.
      Έχουμε, λοιπόν, τη δημοσιονομική εξυγίανση που έχει ήδη ξεκινήσει, έχουμε ένα φορολογικό νομοσχέδιο το οποίο έχει ήδη ψηφιστεί, έχουμε νέες πολιτικές που αφορούν τις αδειοδοτήσεις στις μεταποιητικές και εμπορικές επιχειρήσεις και έχουμε και επιτάχυνση που ήδη έχει δρομολογηθεί για την υλοποίηση του Γ’  Κοινοτικού Πλαισίου Στήριξης. Μέσα σε αυτό το πλέγμα πολιτικών πρωτοβουλιών της Νέας Δημοκρατίας έρχεται και το σημερινό νομοσχέδιο που σαν σκοπό έχει να δημιουργήσει μία ισχυρή γροθιά που θα δώσει απαντήσεις στα προβλήματα των επιχειρηματιών, θα δώσει τόνωση στην περιφέρεια και θα δώσει λύση στα προβλήματα που γεννιούνται σήμερα αλλά και στα προβλήματα που ενδεχομένως θα γεννηθούν αύριο. 
       Τέλος, κύριε Υπουργέ, δεν θα μπορούσα να μην αναφερθώ στη Θεσσαλονίκη, η οποία αποτελεί αν θέλετε κόμβο ανάπτυξης όχι μονάχα μέσα στα όρια της εθνικής επικράτησης αλλά και συμβολικά και ουσιαστικά και επιχειρηματικά μπορεί να αποτελέσει ένα κομβικό σημείο για μία αναπτυξιακή προσπάθεια που θα ξεφύγει των εθνικών ορίων. Γνωρίζω πολύ καλά και τους περιορισμούς και τις δυσκολίες που έχουμε για να μπορέσουμε να δώσουμε μία παραπάνω ώθηση στην πόλη της Θεσσαλονίκης. Θα ήθελα όμως, αφ’ ενός να εξαντλήσουμε τα περιθώρια υλοποίησης και αξιοποίησης μέσα από αυτό το νομοσχέδιο στο ρόλο της Θεσσαλονίκης και της ευρύτερης περιοχής της Θεσσαλονίκης και αφ’ ετέρου με την πρώτη ευκαιρία μετά από ενάμισι-δύο χρόνια να βάλουμε στην πρώτη ατζέντα την πόλη. Και δεν μιλάω με τοπικά κριτήρια ή επειδή εκλέγομαι από το νομό Θεσσαλονίκης, αλλά γιατί γνωρίζω ότι αυτή η Κυβέρνηση και αυτή η πολιτική έχει σαν στόχο την περιφερειακή ανάπτυξη. Και πλέον αν θέλουμε να μιλάμε για εθνική ανάπτυξη θα πρέπει να έχουμε πάντα στο μυαλό μας ότι η περιφερειακή ανάπτυξη δεν μπορεί να γίνει χωρίς τη Θεσσαλονίκη. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κ. Νικόλαος Δένδιας, έχει το λόγο.
      ΝΙΚΟΛΑΟΣ ΔΕΝΔΙΑΣ: Ευχαριστώ, κύριε Πρόεδρε.
      Ως νέος Βουλευτής ομιλώ σπανίως. Θεωρώ ότι είναι καλύτερο να ακούει κανείς παρά να μιλάει στην αρχή. Μαθαίνει έτσι περισσότερα. Παρά ταύτα αισθάνθηκα την ανάγκη να πω δύο κουβέντες για το παρόν νομοθέτημα.
      Καταρχήν θα ήθελα να διατυπώσω τα συγχαρητήριά μου στο Υπουργείο Οικονομίας και το Υπουργείο Ανάπτυξης, διότι αυτό το νομοθέτημα νομίζω ότι τουλάχιστον νομοτεχνικά είναι σχεδόν άρτιο. Θα ήθελα να πω πάνω σε αυτό ότι αποτελεί ένα ποιοτικό άλμα σε σχέση με τους αναπτυξιακούς νόμους του παρελθόντος. Και ξέρετε, επειδή η καλή μέρα φαίνεται από το πρωί νομίζω ότι φαίνεται πάρα πολύ καλά αυτό: Αν κοιτάξει κανείς το άρθρο 1, παραδείγματός χάρη του ν. 1262, το άρθρο 1 του ν. 1892/1990, το άρθρο 1 του αναπτυξιακού νόμου του ΠΑΣΟΚ, το ν. 2601 και το άρθρο 1 του παρόντος νόμου, οι δύο πρώτοι το μόνο που αναφέρουν στο πρώτο άρθρο είναι τον ορισμό των ιδιωτικών επενδύσεων. Ο ν. 2601 πάει λίγο παραπέρα και εκτός από τον ορισμό ορίζει τις ιδιωτικές επενδύσεις σαν μέσον ανάπτυξης. Αντίθετα, ετούτο εδώ το νομοθέτημα, κατά πολύ καλύτερο, σαν σκοπό ορίζει άμεσα στο άρθρο 1, μία σειρά από στόχους που νομίζω ότι όλες οι πτέρυγες της Βουλής προφανώς συνυπογράφουν: την ενδυνάμωση της ισόρροπης ανάπτυξης, την αύξηση της απασχόλησης, τη βελτίωση της ανταγωνιστικότητας, τη προστασία του περιβάλλοντος, την ενίσχυση της επιχειρηματικότητας, την εξοικονόμηση ενέργειας και τελευταίο αλλά όχι λιγότερο σοβαρό, το μέγα ζητούμενο, την επίτευξη της περιφερειακής σύγκλισης.
       Αφού είπα τα καλά ας μου επιτρέψει ο παριστάμενος Υπουργός να πω και τα κακά.
      Πρώτον, δεν είναι σε μένα αντιληπτό, παρ’ ότι είμαι νέος Βουλευτής, γιατί το παρόν νομοθέτημα δεν πέρασε και από την Επιτροπή Παραγωγής και Εμπορίου. Νομίζω ότι θα μπορούσε πάρα πολύ εύκολα να υπάρχει κοινή συνεδρίαση των δύο Επιτροπών και στο πλαίσιο αυτό να επιτραπεί και στα μέλη και αυτής της Επιτροπής, της επιτροπής Παραγωγής και Εμπορίου –που θα μου επιτρέψετε να πω ότι είναι προφανώς καθ’ ύλην αρμόδια- να εκφράσουν τις απόψεις τους για το παρόν νομοθέτημα.
      Το δεύτερο που θα ήθελα να πω είναι αυτό το οποίο πάρα πολύ εύστοχα ο συνάδελφος, κ. Μιλτιάδης Βαρβιτσιώτης, προ ολίγου έθιξε. Δεν μπορώ να αντιληφθώ αυτήν την υποπαράγραφο β΄ της παραγράφου 16 του άρθρου 5 το οποίο περίπου από το πουθενά, αναφέρει ότι με κοινή απόφαση των Υπουργών Οικονομίας και Οικονομικών, Τουριστικής Ανάπτυξης και Περιβάλλοντος, Χωροταξίας και Δημοσίων Έργων που εκδίδεται κάθε δύο χρόνια και δεν μπορεί να τροποποιηθεί, μπορεί να καθορίζονται τμήματα της επικράτειας που παρουσιάζουν υπερσυγκέντρωση ως κορεσμένα. 
      Δεν το αντιλαμβάνομαι. Καταρχήν είναι αόριστο ως νομοθετική πρόβλεψη. Με ποια κριτήρια; Το μόνο κριτήριο που εμφανίζει εδώ είναι η υπερσυγκέντρωση. Και πως ορίζεται η υπερσυγκέντρωση; Τι είναι αυτό που συνιστά υπερσυγκεντρωμένη δραστηριότητα κάπου;
      Και είναι δυνατόν αυτό να ανατίθεται, το τόσο σημαντικό για το χαρακτήρα μιας περιοχής, στην κρίση συναρμοδίων Υπουργών, χωρίς καν να περνά από τον έλεγχο της Βουλής; 
      Νομίζω ότι δεν έχει θέση στο παρόν νομοθέτημα αυτή η διάταξη και νομίζω ότι σε τίποτε δεν θα στερηθεί από τον αναπτυξιακό του χαρακτήρα, εάν αυτή η διάταξη τελικά δεν ψηφισθεί.
      Θα ήθελα να πω και κάτι άλλο που αφορά τη δική μου περιφέρεια την Κέρκυρα, το οποίο και εγγράφως έχω προτείνει και στο Υπουργείο Οικονομίας και στο Υπουργείο Ανάπτυξης. Αφορά μια ιδιαιτερότητα. Ίσως δεν είναι γνωστό ότι στη χώρα εκτός από τις παραμεθόριες περιοχές και αναφέρομαι στο νομικό χαρακτηρισμό και όχι στο γεωγραφικό, υπάρχουν και κάποιες οιονεί παραμεθόριες περιοχές. Και εξηγούμαι. 
      Το 1927 όταν η χώρα αντιμετώπιζε προβλήματα εξωτερικών απειλών εφαρμόστηκε στη νομική σκέψη η θεωρία του ελέγχου, σύμφωνα με την οποία ένα νομικό πρόσωπο θεωρείται εχθρικό όταν τα υποκρυπτόμενα συμφέροντα είναι εχθρικά. Αυτή η νομική θεωρία δημιουργήθηκε στην Αγγλία εν όψει του Α΄ Παγκοσμίου Πολέμου για να αποτραπεί έλεγχος πλοίων με αγγλική σημαία από γερμανικά συμφέροντα. Σαν ακολουθία αυτού απαγορεύτηκε η αγορά γης μεταξύ άλλων περιοχών και στην Κέρκυρα και στην Κεφαλονιά –γιατί συνυπογράφεται η πρόταση αυτή και από το Βουλευτή Κεφαλονιάς κ. Π. Αλεβιζάτο- σε νομικά πρόσωπα τα οποία δεν είναι όχι μόνο ελληνικά, αλλά ούτε καν ελληνικών συμφερόντων.
      Πέρασαν από τότε πάρα πολλά χρόνια και φτάνουμε στο ν. 1892/90 και ενώ επιτρέπεται η αγορά γης στην Κέρκυρα και στην Κεφαλονιά για τους κατοίκους της Ευρωπαϊκής Ένωσης, απαγορεύεται για τους κατοίκους τρίτων χωρών. Δηλαδή για παράδειγμα ο Αμερικανός υπήκοος δεν μπορεί να αγοράσει ένα ακίνητο στην Κέρκυρα ή στην Κεφαλονιά ούτε ο Καναδός ούτε ο Ρώσος. Είναι κωμικό αυτό και εμποδίζει την ανάπτυξη του τόπου. 
      Η απελευθέρωση θα επιτρέψει τις επενδύσεις στην αγορά γης, γιατί υπάρχει ένα σαφές αγοραστικό ενδιαφέρον και αυτό με τη σειρά του θα συμπαρασύρει την οικοδομή. Και συμπαρασύροντας την οικοδομή θα μας βοηθήσει να αντιμετωπίσουμε μια μείζονα οικονομική κρίση. 
      Σας θυμίζω ότι τουλάχιστον στο δικό μου νομό η ανεργία είναι της τάξεως του 23,8% και είμαστε δυστυχέστατα ο δεύτερος νομός στην Ελλάδα μετά την Καστοριά.
      Θα παρακαλέσω, λοιπόν, το Υπουργείο είτε στο παρόν νομοθέτημα αλλά αν εν πάση περιπτώσει δεν μπορεί στο παρόν, στο αμέσως προσεχές νομοσχέδιο να φροντίσει για την τροποποίηση αυτή.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Αν και ως νέος Βουλευτής είχατε την ανοχή για περισσότερο χρόνο, ωστόσο κινηθήκατε στα όρια που επιτάσσει ο Κανονισμός.
      Ο κ. Χριστοφιλογιάννης έχει το λόγο.
      ΔΗΜΗΤΡΗΣ ΧΡΙΣΤΟΦΙΛΟΓΙΑΝΝΗΣ: Κύριε Πρόεδρε, την τελευταία δεκαπενταετία ίσχυσε μία σειρά από αναπτυξιακούς νόμους που σκόπευαν στην ανάπτυξη της οικονομίας, στην αντιμετώπιση της ανεργίας και στη βελτίωση της ανταγωνιστικότητας των επιχειρήσεων.
      Αδιαφόρως το τι πέτυχαν αυτοί οι νόμοι αλλού και τι δεν πέτυχαν αλλού, στην Καβάλα τα αποτελέσματα της εφαρμογής τους ήταν τραγικά έως ολέθρια. Έτσι με επίσημα στοιχεία που προέρχονται από κρατικές υπηρεσίες την τελευταία δεκαετία, 1994-2004, από ίδρυση νέων ή επέκταση παλαιών επιχειρήσεων, δημιουργήθηκαν χίλιες πεντακόσιες νέες θέσεις εργασίας. Ενώ από πτώχευση, κλείσιμο και μετεγκατάσταση στη Θράκη ή στο εξωτερικό επιχειρήσεων της Καβάλας απωλέσθηκαν έξι χιλιάδες θέσεις. Δηλαδή, σύνολο τεσσεράμισι χιλιάδες θέσεις εργασίας απολεσθείσες. 
      Οι ακμαιότερες επιχειρήσεις της περιοχής μας προκειμένου να αντέξουν στο ανταγωνισμό και να επιβιώσουν, μετεγκαταστάθηκαν στη Θράκη και στις Βαλκανικές χώρες. Από το 1993 έως το 1999 στην Καβάλα οι νέες επενδύσεις ήταν ύψους 23 δισεκατομμυρίων. Στο γειτονικό Νομό της Ξάνθης από τον οποίο μας χωρίζει ένα ποτάμι, ήταν 87 δισεκατομμύρια. Κατά τα άλλα είχαμε ισόρροπη περιφερειακή ανάπτυξη στην περιφέρεια Ανατολικής Μακεδονίας και Θράκης.
      Το 1990 ήμασταν στην πέμπτη θέση όσον αφορά το κατά κεφαλήν ΑΕΠ, μεταξύ πενήντα δύο νομών. Το 1998 ήμασταν στην ένατη θέση. Με τον τελευταίο αναπτυξιακό νόμο, αυτός που επαναφέρθηκε σε ισχύ, φτάσαμε στην τριακοστή πέμπτη θέση μεταξύ των ίδιων πενήντα δύο νομών. Μια περιοχή που είχε τη δυνατότητα να πετάξει αναπτυξιακά, οι αναπτυξιακοί νόμοι της έκοψαν τα φτερά και την κατάντησαν από αετό, κότα. 
      Για να επιβιώσουν οι υπάρχουσες επιχειρήσεις στην περιφέρειά μας θεσπίστηκαν τα λεγόμενα κίνητρα βιωσιμότητας. Αυτά ισχύουν στους υπόλοιπους τέσσερις νομούς της περιφέρειάς μας και  μόνο στο Νομό Καβάλας δεν ισχύουν. Το αποτέλεσμα είναι ότι αν υπήρχαν και στην Καβάλα τα κίνητρα βιωσιμότητας δεν θα έκλεινε πριν από λίγο καιρό η τελευταία επιχείρηση που απασχολούσε εκατοντάδες εργαζόμενους. Και έκλεισε όχι εξ υπαιτιότητας των επιχειρηματιών, αλλά εξαιτίας του ρομαντισμού τους, που θέλησαν να διατηρήσουν την επιχείρησή τους στην Καβάλα και να μην τη μεταφέρουν από την άλλη πλευρά του Νέστου.
      Την τελευταία δεκαετία κάθε εβδομάδα κλείνει και μια επιχείρηση στο Νομό Καβάλας. 
      Κύριε Υπουργέ, εναποθέσαμε τις ελπίδες μας στον υπό συζήτηση νόμο. Δεν απογοητευθήκαμε γενικά. Πιστεύουμε ότι ο προσανατολισμός του, κυρίως προς την ελληνική περιφέρεια, τη ξεχασμένη ελληνική περιφέρεια, την άλλη Ελλάδα όπως εκ παραδρομής ομολόγησε  ο πρώην Πρωθυπουργός, καθώς και η άρση της διάκρισης νέων και παλαιών επιχειρήσεων στην προσβασιμότητα στις παρεχόμενες ενισχύσεις, η επιδότηση του μισθολογικού κόστους των νέων θέσεων εργασίας που δημιουργεί μια επένδυση, η οποία θα ευνοήσει τις περιπτώσεις τουλάχιστον επενδύσεων εντάσεως εργασίας, οι πρόσθετες ενισχύσεις στις μικρομεσαίες επιχειρήσεις μέχρι και 15% πάνω από τις προβλεπόμενες στην περιοχή, η υπαγωγή στην ομπρέλα των ενισχύσεων και κινήτρων και άλλων νέων τομέων επιχειρηματικότητας, η βελτίωση των διαδικασιών υποβολής αιτήσεων αξιολόγησης, παρακολούθησης και καταβολής των ενισχύσεων είναι προς τη σωστή κατεύθυνση.
      Το αίτημα της Καβάλας, κύριε Υπουργέ, το ξέρετε πολύ καλά, καθώς και της Δράμας. Ήταν να συμπεριληφθεί στο κείμενο του νόμου παράγραφος με την οποία ο νομός μας, οι νομοί μας να υπαχθούν στην Δ΄ Ζώνη κινήτρων που ισχύει για την υπόλοιπη περιφέρειά μας, τροποποιουμένου ανάλογα του χάρτη περιφερειακών ενισχύσεων, έστω και υπό αναβλητική αίρεση. Αντ’ αυτού περιελήφθη στην Αιτιολογική Έκθεση περικοπή όπου εκφράζεται η βούληση της Κυβέρνησης, οι δύο αδικημένοι Νομοί της περιφέρειάς μας η Δράμα και η Καβάλα να υπαχθούν στη Δ΄ Ζώνη κινήτρων μετά από την απαραίτητη έγκριση της Ευρωπαϊκής Επιτροπής. Το κατανοούμε αυτό, αλλά πρέπει να λάβετε υπόψη σας, κύριε Υπουργέ, ότι στη Δράμα και στην Καβάλα αυτήν την περίοδο κρίνεται η αξιοπιστία του Υπουργείου. Θέλουμε αυτό που γράφτηκε και στην Αιτιολογική Έκθεση να τηρηθεί κατά γράμμα, να καταβληθεί δηλαδή εκ μέρους σας κάθε δυνατή προσπάθεια προκειμένου να έρθει σύντομα και να είναι και θετική η απάντηση της Ευρωπαϊκής Επιτροπής.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ο Βουλευτής Α΄ Θεσσαλονίκης κ. Ευάγγελος Βενιζέλος ζητά ολιγοήμερη άδεια απουσίας του στο εξωτερικό. 
      Εγκρίνει η Βουλή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε.
      Ο κ. Ιωαννίδης Ιωάννης έχει το λόγο.
      ΙΩΑΝΝΗΣ ΙΩΑΝΝΙΔΗΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, συζητήσαμε και ψηφίσαμε πριν από λίγες ημέρες το φορολογικό νομοσχέδιο και σήμερα συζητάμε τον αναπτυξιακό νόμο που φέρνουν τα συναρμόδια Υπουργεία. Είναι ένας νόμος εργαλείο για τη νέα οικονομική και αναπτυξιακή πολιτική που θέλει να εφαρμόσει η Κυβέρνηση της Νέας Δημοκρατίας με γνώμονα την ενίσχυση της οικονομικής ανάπτυξης, την τόνωση της απασχόλησης, την άντληση των περιφερειακών ανισοτήτων και βέβαια τη διασφάλιση της κοινωνικής συνοχής.
     Με το παρόν νομοσχέδιο επιδιώκεται όχι μόνο η αντιμετώπιση και η βελτίωση του προηγούμενου πλαισίου ενισχύσεων, λαμβάνοντας υπόψη τα σύγχρονα δεδομένα αλλά κυρίως η δημιουργία ενός ισχυρού πλαισίου παροχής κινήτρων και ενισχύσεων υπέρ των ιδιωτικών επενδύσεων, κοιτάζοντας σε βάθος χρόνου προλαμβάνοντας τις μελλοντικές οικονομικές και τεχνολογικές εξελίξεις και άρα, τις απαιτήσεις που θα δημιουργηθούν για την ελληνική οικονομία. 
     Με τις νέες ρυθμίσεις που προβλέπει το υπό συζήτηση σχέδιο νόμου, στοχεύουμε στην περαιτέρω ενίσχυση της ανταγωνιστικότητας των επιχειρήσεων, μέσω της ενθάρρυνσης της επιχειρηματικότητάς τους, την προσέλκυση ξένων κεφαλαίων στη χώρα μας και την ενδυνάμωση των επενδυτικών πρωτοβουλιών, συμβάλλοντας με τον τρόπο αυτό στην αύξηση των θέσεων απασχόλησης και στην ισόρροπη περιφερειακή ανάπτυξη. 
     Ένα από τα βασικότερα χαρακτηριστικά του νέου αναπτυξιακού νομοσχεδίου, είναι η κατάργηση της διάκρισης μεταξύ νέων και παλαιών επιχειρήσεων, ώστε όλες οι επιχειρήσεις να έχουν πρόσβαση σε όλα τα είδη χορηγούμενων κινήτρων. Με άλλα λόγια δίνεται έμφαση στην επιχειρηματική δραστηριότητα και τις δυνατότητες ενίσχυσής της, και όχι στο χρόνο ίδρυσης του φορέα. Αντιλαμβάνεστε ότι το μέτρο αυτό αποτελεί σημαντική τομή του νέου νομοσχεδίου, καθώς διευρύνεται ο αριθμός των δικαιούχων των κεφαλαιακών ενισχύσεων, ενώ παράλληλα παλαιές επιχειρήσεις μπορούν τώρα να κάνουν χρήση των διατάξεων του παρόντος νομοσχεδίου και να διευρύνουν τις επιχειρηματικές τους δραστηριότητες. 
     Ένα άλλο σημαντικό μέτρο-κίνητρο στο οποίο διαφοροποιείται σημαντικά ο παρόν αναπτυξιακός νόμος έναντι του παλαιού και που αναμένεται να συμβάλλει στην αύξηση της απασχόλησης μέσω της δημιουργίας νέων θέσεων εργασίας, είναι η επιδότηση του μισθολογικού κόστους των νέων θέσεων εργασίας που δημιουργούνται από μια επένδυση. Το δε ποσοστό επιχορήγησης του κόστους της δημιουργούμενης απασχόλησης μπορεί να φτάσει μέχρι 48%. Το ποσοστό βέβαια αυτό αφορά τη δραστηριοποίηση επιχειρήσεων σε ζώνες υψηλών κινήτρων. Επιπλέον καθορίζεται το μέγιστο δυνατό μέγεθος ενισχύσεων για το σύνολο της επικράτειας στο 55%, αξιοποιώντας πλήρως τα περιθώρια ενίσχυσης του χάρτη περιφερειακών ενισχύσεων. Ένας χάρτης ο οποίος σε ορισμένες περιπτώσεις καταρτίστηκε από την προηγούμενη Κυβέρνηση χωρίς να λαμβάνει υπόψη τα πραγματικά κοινωνικά και οικονομικά χαρακτηριστικά των νομών. Ελπίζουμε στις επικείμενες διαπραγματεύσεις για τη διαμόρφωση νέου χάρτη για τις περιφερειακές ενισχύσεις στην Ελλάδα ενόψει του Δ΄ Κοινοτικού Πλαισίου Στήριξης, να μπορέσουμε να άρουμε τις στρεβλώσεις του παρελθόντος και να διαπραγματευτούμε το νέο χάρτη περιφερειακών ενισχύσεων, με βάση την αντικειμενική κοινωνική και οικονομική κατάσταση κάθε νομού της χώρας. 
     Θα ήθελα επίσης να αναφέρω άλλη μια σημαντική τομή του νέου αναπτυξιακού νόμου που αφορά στην πρόσθετη ενίσχυση έως και 15% των μικρομεσαίων επιχειρήσεων της περιφέρειας, ανεξαρτήτως τομέα δραστηριότητας. Με δεδομένο ότι σχεδόν το 95% των επιχειρήσεων στην Ελλάδα χαρακτηρίζονται ως μικρομεσαίες επιχειρήσεις κατά την έννοια της κοινοτικής νομοθεσίας, γίνεται αντιληπτή η σπουδαιότητα του συγκεκριμένου κινήτρου για την επέκταση των επιχειρηματικών δραστηριοτήτων των επιχειρήσεων αυτών καθώς και για την οικονομική και περιφερειακή ανάπτυξη εν γένει. 
     Επιπλέον και εξαντλώντας το όριο του χάρτη περιφερειακών επενδύσεων προστίθεται ποσοστό της τάξης του 5% σε περίπτωση εγκατάστασης των επιχειρήσεων εντός βιομηχανικών επιχειρηματικών περιοχών σε νέες επιχειρήσεις ή για επενδύσεις στον τουριστικό τομέα, ενισχύοντας με τον τρόπο αυτό και το εθνικό τουριστικό μας προϊόν, σε μια περίοδο κατά την οποία τα τουριστικά οφέλη από την επιτυχή διοργάνωση των Ολυμπιακών Αγώνων στην μεταολυμπιακή Ελλάδα θα αρχίσουν να γίνονται αισθητά.
     Αξίζει επίσης να αναφέρουμε τη μείωση του ποσοστού ιδίας συμμετοχής του επενδυτή από 40% που ισχύει σήμερα στο 25% του επενδυτικού σχεδίου, ενισχύοντας με τον τρόπο αυτό τις επενδύσεις από εν δυνάμει επιχειρηματίες με χαμηλότερη δυνατότητα διάθεσης κεφαλαίου.
     Κυρίες και κύριοι συνάδελφοι, είναι γεγονός και αποτελεί θλιβερή διαπίστωση ότι η προηγούμενη Κυβέρνηση δεν φρόντισε να ενισχύσει περισσότερους κλάδους, ενώ υπήρχαν τα περιθώρια. Αναφέρω μόνο ως παράδειγμα την περιοχή της Θεσσαλονίκης όπου μπορούσαν να ενισχυθούν μόνο χώροι στάθμευσης και επενδυτικά σχέδια του άρθρου 5 του προηγούμενου νόμου, αφήνοντας εκτός δυνατότητας ενισχύσεων το μεγαλύτερο μέρος της μεταποιητικής βιομηχανίας του νομού. Ομοίως, στην επαρχία Λαγκαδά υπήρχε δυνατότητα ενισχύσεως στη μεταποίηση, αλλά το ποσοστό ήταν ιδιαίτερα χαμηλό 18,4% ενώ θα μπορούσε να είναι κοντά στο 40%. 
     Η Κυβέρνηση της Νέας Δημοκρατίας σύμφωνα και με τις προεκλογικές της δεσμεύσεις εξαντλεί τα όρια των ενισχύσεων των εταιρειών σε κάθε ζώνη ή περιοχή όπως αυτά προβλέπονται από το χάρτη περιφερειακών ενισχύσεων και τις κατευθυντήριες γραμμές της Ευρωπαϊκής Ένωσης και δημιουργεί όλες εκείνες τις απαραίτητες προϋποθέσεις για ένα θεσμικό πλαίσιο και ένα ανταγωνιστικό περιβάλλον εντός του οποίου θα μπορούν να ευδοκιμήσουν και να ενισχυθούν επιχειρηματικές δραστηριότητες, να τονωθεί η απασχόληση και να επιτευχθεί τελικά μια αληθινή και ισχυρή οικονομική και περιφερειακή ανάπτυξη.
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ο κ. Σκρέκας έχει το λόγο.
     ΘΕΟΔΩΡΟΣ ΣΚΡΕΚΑΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, συζητείται στην Εθνική Αντιπροσωπεία ένα σημαντικό νομοσχέδιο, ο αναπτυξιακός νόμος. Τις μέρες αυτές είναι σε εξέλιξη τρία σημαντικά νομοσχέδια τα οποία θα προσδιορίσουν την πορεία της χώρας από την 1.1.2005. Δύο εκ των οποίων ήδη είναι σε εξέλιξη, είναι το φορολογικό νομοσχέδιο το οποίο πριν από λίγες μέρες πέρασε από την Εθνική Αντιπροσωπεία και ψηφίστηκε, είναι ο αναπτυξιακός νόμος που ολοκληρώνεται η συζήτηση και η ψήφισή του στην Εθνική Αντιπροσωπεία και είναι σε εξέλιξη ο κορυφαίος νόμος του κράτους που είναι ο Κρατικός Προϋπολογισμός που και αυτός συζητείται στην επιτροπή και που σε δέκα μέρες θα έρθει στην Εθνική Αντιπροσωπεία για να ψηφιστεί και να αποτελέσει νόμο του κράτους. 
     Ο κρατικός προϋπολογισμός συνδέεται άμεσα με τα δύο αυτά σημαντικά νομοσχέδια το φορολογικό νόμο, αλλά και τον αναπτυξιακό νόμο. Συνδέεται γιατί μέσα από αυτά θα προχωρήσει η Κυβέρνηση της Νέας δημοκρατίας στην εφαρμογή της πολιτικής της. Πρώτον, της ήπιας προσαρμογής της οικονομίας της χώρας για να τη φέρει σε λογαριασμό, γιατί την παρέλαβε σε μεγάλη αταξία και το δεύτερο, το ότι μέσα από το φορολογικό νομοσχέδιο, αλλά και τον αναπτυξιακό νόμο θα επιχειρηθεί αυτό που έχει ανάγκη ο τόπος, η επιθετική ανάπτυξη. Μέσα από την ανάπτυξη να δημιουργηθεί ο πλούτος, αλλά και οι θέσεις εργασίας που τόσο ανάγκη έχει το τόπος μας. 
     Αυτός ο αναπτυξιακός νόμος που συζητείται σήμερα στην Εθνική Αντιπροσωπεία έχει μια σειρά από θετικά στοιχεία, τα οποία είναι προϊόν εξαντλητικής μελέτης και επεξεργασίας από έμπειρους ανθρώπους ένας εκ των οποίων είναι σήμερα ο παριστάμενος Υπουργός ο κ. Χ. Φώλιας ο οποίος τα θέματα ανάπτυξης δεν τα προσεγγίζει θεωρητικά και επιστημονικά, αλλά και με τη σημαντική εμπειρία του μέσα από την ενασχόλησή του με τα θέματα των μικρομεσαίων επιχειρήσεων. 
     Αυτός ο αναπτυξιακός νόμος έχει μια σειρά από καινοτομίες. Η πρώτη είναι ότι έχει την αυτοτέλειά του, δεν συνδέεται και δεν παραπέμπεται σε προηγούμενους νόμους. Αίρεται διά του νόμου αυτού η διάκριση μετακύ παλιών και νέων επιχειρήσεων. Διευρύνονται οι κατηγορίες των επιλέξιμων δαπανών πλην αυτών που είναι αντίθετες με τις κοινοτικές οδηγίες. 
     Συμπεριλαμβάνονται στον αναπτυξιακό νόμο και οι εμπορικές επιχειρήσεις οι οποίες μέχρι τώρα ήταν ξεχασμένες. Δίνεται ιδιαίτερη έμφαση στον τουρισμό. Παρέχονται πρόσθετες ενισχύσεις και δυνατότητες στις μικρομεσαίες επιχειρήσεις, οι οποίες αποτελούν τη δύναμη της οικονομίας μας και είναι αυτές που έχουν τη δυνατότητα να δημιουργούν πλούτο και να απορροφούν την ανεργία.
      Η οικονομία μας κατά κύριο λόγο, στηρίζεται στη μικρομεσαία επιχείρηση. Οι μικρομεσαίες επιχειρήσεις μέχρι τώρα ήταν υπό διωγμόν, από την προηγούμενη κυβέρνηση του ΠΑΣΟΚ μέσω του Υπουργείου Οικονομικών, με τις γνωστές φοροεπιδρομές και με την υποχρέωση που επέβαλε κάθε φορά προς τους επιτηδευματίες, ανάλογα με τις ανάγκες του σπάταλου κράτους που επί της θητείας τους υπηρέτησαν.
      Αλλάζει ο τρόπος συσχέτισης των επιδοτήσεων με τις δημιουργούμενες θέσεις εργασίας. Μέχρι τώρα οι επενδυτικοί νόμοι συνδέονταν με τη δημιουργία νέων θέσεων εργασίας. Αυτό αποτελούσε έναν ανασταλτικό παράγοντα. Σήμερα γίνεται μία τομή πάνω στο θέμα αυτό και έρχεται μέσα από το νομοσχέδιο αυτό να ενισχυθεί η απασχόληση. 
      Για τις μικρομεσαίες επιχειρήσεις πρέπει να πω ότι με το νομοσχέδιο αυτό αντιμετωπίζεται και αυτή η διάκριση των ζωνών: Πρώτη, δεύτερη, τρίτη, τέταρτη. Για παράδειγμα, μπορεί η τρίτη ζώνη να έχει ενισχύσεις που να φθάνουν το 50% και ιδιαίτερα για τις μικρομεσαίες επιχειρήσεις οι οποίες έρχονται να ενισχυθούν με ένα 15% επιπλέον και ένα 5%, αν εγκατασταθούν σε ΒΙΠΕ.
      Ακούσθηκε σε αυτήν την Αίθουσα από ορισμένους συναδέλφους ότι με βάση το νόμο αυτό ενισχύεται η παραοικονομία και βεβαίως οι επενδυτές που θα έλθουν με τη μείωση του ποσοστού συμμετοχής από 40% που ήταν στα 25% και με την υπερτιμολόγηση, ουσιαστικά, δεν θα βάζουν ούτε μία δραχμή για τις επενδύσεις τις οποίες θα θελήσουν να κάνουν. 
      Βεβαίως, αναφέρθηκε ότι είναι γνωστό πώς λειτουργούν σήμερα τα γραφεία και οι επενδυτές, δηλαδή πώς λειτουργούν οι λογιστές και οι εφοριακοί. Είναι μία επισήμανση δικαιολογημένη. Οι φόροι τους είναι επίσης απόλυτα δικαιολογημένοι με μία διαφορά, ότι αυτό το περιβάλλον το δημιούργησαν αυτοί κατά τη μακρόχρονη θητεία τους ως κυβέρνηση, διαχειριζόμενοι τα θέματα της οικονομίας μας.
      Σας ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει η κυρία Αθανασία Μερεντίτη.
      ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κύριε Πρόεδρε.
      Κυρία και κύριοι συνάδελφοι, αίσθησή μου και πεποίθησή μου είναι ότι η Κυβέρνηση με το νέο αναπτυξιακό νόμο βάζει φρένο στην ανάπτυξη. Βεβαίως, το πάγωμα της ανάπτυξης δεν έρχεται μόνον εξ αιτίας του αναπτυξιακού νόμου. Έχει ξεκινήσει, αλλά ο νόμος είναι η τελευταία πράξη σε μια σειρά από ατυχείς πολιτικές αποφάσεις που όλες μαζί φέρνουν όλο και χειρότερες μέρες για όλους μας. Είναι σχεδόν αδύνατο η Κυβέρνηση να επιτύχει το ρυθμό ανάπτυξης που υποσχόταν, δηλαδή πάνω από 3%. Είναι βέβαιο ότι ο Προϋπολογισμός θα πέσει έξω πριν από το καλοκαίρι του 2005, λόγω μείωσης των εσόδων, και αυτό θα έχει ως αποτέλεσμα αύξηση του δανεισμού, έκρηξη της ανεργίας, αύξηση της φορολογίας και έκτακτες περικοπές στις δημόσιες και ιδιωτικές επενδύσεις. Το φρένο στην ανάπτυξη είναι γεγονός. Ο χρόνος σταμάτησε στις 7 του Μάρτη. Τίποτα δεν γίνεται. Οι Ολυμπιακοί Αγώνες έχουν τελειώσει, όμως οι υποσχέσεις της Κυβέρνησής σας για την περιφέρεια παραμένουν στα χαρτιά και όλο και πιο σπάνια τα στελέχη σας τη θυμούνται. 
      Υπάρχει αιτία για όλα αυτά. Η αιτία λέγεται απογραφή. Πρέπει πλέον να παύσει αυτή η εξαπάτηση της κοινής γνώμης. Είναι γελασμένη η Κυβέρνηση, αν νομίζει ότι θα μπορεί έτσι να συνεχίζει να ενοχοποιεί το ΠΑΣΟΚ και να ξεφεύγει από τις δεσμεύσεις της. Η απογραφή δεν ήταν σαν και αυτές που κάνουμε για την απογραφή του πληθυσμού.  Είναι δεδομένο πλέον ότι δεν βρήκατε πουθενά κρυμμένα χρέη σε κάποια μυστική σύραγγα του μετρό στην πλατεία Συντάγματος. Η απογραφή ήταν αποτέλεσμα αλλαγής μεθοδολογίας για τις εξοπλιστικές δαπάνες. Έχει ειπωθεί πολλές φορές και έχει γίνει σαφές το εξής: Εγώ απλώς θα πω ένα όπλο που το παραγγέλνουμε σήμερα η Κυβέρνησή σας, αποφάσισε να γράφουμε τη δαπάνη, όταν στέλνουμε το fax για την παραγγελία και όχι όταν παραλαμβάνουμε το όπλο.
      Όμως, αυτή η αλλαγή μεθοδολογίας που ίσως μοιάζει απλή και ανώδυνη δεν είναι ούτε απλή ούτε ανώδυνη. Έφερε και θα εξακολουθήσει να φέρνει τραγικές παρενέργειες στην οικονομία, στο κύρος της χώρας μας. Αυτό πρέπει να το καταλάβουμε όλοι μας. Η απογραφή ήταν μια λογιστική γκάφα που παγίδευσε τη χώρα, όπως παγιδεύονται μερικές μικρομεσαίες επιχειρήσεις σε λάθη που κάνουν κάποιοι ανίδεοι λογιστές. 
      Χάρη στη γκάφα της απογραφής έχουμε για πρώτη φορά μείωση του Προγράμματος Δημοσίων Επενδύσεων. Αν μετρήσουμε τα ποσοστά, γυρίζουμε επτά χρόνια πίσω, στην εποχή του 1997. Με τι κεφάλαια λοιπόν θα γίνει αυτή η στροφή στην ελληνική περιφέρεια, που είχε υποσχεθεί ο Πρωθυπουργός, όταν μειώνονται συνεχώς τα κεφάλαια για τις δημόσιες επενδύσεις; Θεωρώ ότι η περιφέρεια είναι το πρώτο θύμα αυτής της περιβόητης "απογραφής σας». 
      Ένα άλλο θύμα είναι το Δ΄ Κοινοτικό Πλαίσιο Στήριξης. Πώς θα διαπραγματευτείτε αυτό το Δ΄ Κοινοτικό Πλαίσιο Στήριξης, όταν έχει εξανεμισθεί το κύρος της χώρας; Πριν φθάσουμε στο Δ΄ Κοινοτικό Πλαίσιο Στήριξης, έχουμε μείωση 500.000.000 ευρώ από τα Γ΄ Κοινοτικό Πλαίσιο Στήριξης. Πριν από δύο χρόνια, όταν διεκδικήσαμε πολύ λιγότερο από 200.000.000 ευρώ από το Β΄ Κοινοτικό Πλαίσιο Στήριξης, η Νέα Δημοκρατία είχε προκαλέσει μεγάλη φασαρία. Είχε μιλήσει για ανικανότητα της κυβέρνησης του ΠΑΣΟΚ, «για πλήγμα στην ανάπτυξη» και για άλλα πολλά. Πόση ανικανότητα και πόσο μεγάλο πλήγμα στην ανάπτυξη είναι το να χάνει κανείς περίπου 500.000.000 ευρώ μέσα σε ένα χρόνο; Μήπως πρέπει να ξεχάσουμε και το Γ΄Κοινοτικό Πλαίσιο Στήριξης; Και εδώ έρχεται ο αναπτυξιακός νόμος, για να εξαφανίσει κάθε ελπίδα για νέες επενδύσεις και κάθε ελπίδα για νέες θέσεις εργασίας. Ο αναπτυξιακός νόμος έχει πολλά αρνητικά. Εγώ θα αναφερθώ σε δύο κυριότερα.
      Κατ’ αρχήν προβλέπει ότι «επενδυτικά σχέδια που στοχεύουν στην αναβάθμιση της ποιότητας των παραγόμενων προϊόντων ή και υπηρεσιών» στην Αττική μπορούν να επιχορηγηθούν με 30%-35%. Σας ρωτώ: Ποια επένδυση δεν στοχεύει στην αναβάθμιση της ποιότητας των παραγόμενων προϊόντων ή υπηρεσιών; Είναι ή δεν είναι αυτό ένα τεράστιο παράθυρο για να οδηγηθούν όλο και περισσότερες επενδύσεις στην Αττική; Ποιος επιχειρηματίας θα επιλέξει να πάει στην περιφέρεια, όταν μπορεί να επενδύσει στην Αττική;
      Για το Νομό Τρικάλων είχαμε ζητήσει και είχε υποσχεθεί με πολλούς τρόπους η Κυβέρνησή σας την ένταξη του νομού στην Δ΄ Ζώνη Κινήτρων για όλες τις κατηγορίες επενδύσεων, είτε με άμεση οικονομική επιχορήγηση είτε με έμμεση, δηλαδή με φορολογικές απαλλαγές. Ζητήσαμε ακόμη την επιχορήγηση για όλα τα επενδυτικά εγχειρήματα ανεξάρτητα από την ηλικία του φορέα, (κατάργηση της πενταετίας). Τίποτε από αυτά δεν έγινε. Και τίποτα δεν έγινε παρά τα πολλά λόγια και τις πολλές υποσχέσεις.
      Το δεύτερο αρνητικό χαρακτηριστικό του νέου αναπτυξιακού νόμου είναι η κατάργηση της σύνδεσης των επιχορηγήσεων με τις θέσεις απασχόλησης. Δηλαδή, η Κυβέρνηση της Νέας Δημοκρατίας καταργεί ένα σημαντικό κίνητρο για δημιουργία νέων θέσεων εργασίας, πράγμα που είχε θεσπίσει η Κυβέρνηση του ΠΑΣΟΚ. Εγκαταλείπετε έμπρακτα τους ανέργους. Προσπαθείτε να προωθήσετε ένα μοντέλο ανάπτυξης, χωρίς απασχόληση σε μια εποχή που η ανεργία διαρκώς αυξάνεται και το κόστος διαβίωσης οδηγεί σε απόγνωση εκατοντάδες χιλιάδες οικογένειες. 
      Πρέπει να τονίσουμε στο σημείο αυτό ότι η χώρα είχει αναπτυξιακό νόμο τον οποίο αφήσατε για πολύ ανενεργό και τελικά τον καταργήσατε τον Αύγουστο. Αποτέλεσμα ήταν ότι η ροή των επενδύσεων για ολόκληρο το 2004 σταμάτησε με αποκλειστική ευθύνη της Κυβέρνησής σας. Πώς μπορεί λοιπόν να μιλάει η Κυβέρνησή σας για υψηλό ρυθμό ανάπτυξης; 
Ο σημερινός Πρωθυπουργός κατηγορούσε τους ρυθμούς του ΠΑΣΟΚ όταν ήθελε να αναφερθεί σε καθυστερήσεις. Τώρα μπορούμε να δούμε ποιοι ήταν οι ρυθμοί ΠΑΣΟΚ και ποιοι είναι οι δικοί σας. Επιγραμματικά θα έλεγα ότι με τους δικούς σας ρυθμούς ανάπτυξης η γέφυρα Ρίου-Αντιρρίου θα χρειαζόταν εξήντα χρόνια να τελειώσει και όχι έξι που χρειάστηκε με τη δική μας κυβέρνηση. Χάρη στους δικούς σας ρυθμούς ανάπτυξης και σύγκλισης τώρα προχωράμε σε ρυθμούς συρρίκνωσης και απόκλισης. Και βέβαια με ρυθμούς της Νέας Δημοκρατίας η Ελλάδα έμεινε ένα χρόνο χωρίς αναπτυξιακό νόμο, (την κρίσιμη μάλιστα χρονιά μετά τους Ολυμπιακούς Αγώνες). Και σήμερα συζητάμε για ένα νόμο που θα εφαρμοστεί μόνο για λίγους, με πολύ περιορισμένα κεφάλαια, κυρίως στην Αττική και χωρίς νέες θέσεις εργασίας. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κ. Κουτσούκος έχει το λόγο.
      ΓΙΑΝΝΗΣ ΚΟΥΤΣΟΥΚΟΣ:  Ευχαριστώ, κύριε Πρόεδρε.
     Αγαπητοί συνάδελφοι, έχει καλλιεργηθεί με μια επικοινωνιακή προσπάθεια της Κυβέρνησης η εντύπωση ότι με αυτό το νόμο πλέον η χώρα μας θα απογειωθεί στα πεδία της ανάπτυξης και θα αντιμετωπίσουμε όλα τα προβλήματα, ενώ είναι γνωστό –νομίζω είναι και παραδεκτό, το ομολόγησε και ο ίδιος ο Υπουργός χθες μιλώντας- ότι η ανάπτυξη δεν είναι αντικείμενο ενός νόμου. Η ανάπτυξη συνδέεται με τις γενικότερες κοινωνικοοικονομικές συνθήκες, με το περιβάλλον, με τους σταθερούς κανόνες στην αγορά, με τους σταθερούς κανόνες στο φορολογικό σύστημα. Και βεβαίως είναι και θέμα κλίματος. 
      Σήμερα είμαστε σε μια περίοδο όπου όλα τα δεδομένα δεν συνηγορούν στο ότι βρισκόμαστε σε μια περίοδο ανάπτυξης και ότι με οποιαδήποτε νομοθετική παρέμβαση θα οδηγηθούμε σε μια αναπτυξιακή έκρηξη. Οι διεθνείς οργανισμοί προβλέπουν πτώση του ρυθμού ανάπτυξης -είχαμε τον υψηλότερο ρυθμό ανάπτυξης που είχε ποτέ η χώρα μας τα τελευταία χρόνια- το συγκριτικό πλεονέκτημα που αποκτήσαμε με τη δουλειά που κάναμε και την επιτυχία των Ολυμπιακών Αγώνων δεν το έχουμε αξιοποιήσει με έναν μεταολυμπιακό σχεδιασμό και βέβαια είμαστε σε μια περίοδο που λόγω του γνωστού τεχνάσματος της Κυβέρνησης με την περιβόητη απογραφή, η Κυβέρνηση είναι υποχρεωμένη να εφαρμόσει μια σφικτή πολιτική. Δεν είναι τυχαίο ότι έχουμε κατά 16% μείωση του προγράμματος δημοσίων επενδύσεων, που σημαίνει ότι θα έχουμε προβλήματα στις υποδομές. 
      Είναι γνωστό ότι οι υποδομές είναι ένας βασικός παράγοντας που εκτιμάει οποιοσδήποτε επενδυτής. Και βεβαίως η μείωση του προγράμματος δημοσίων επενδύσεων θα έχει επίπτωση και στο ρυθμό ανάπτυξης. ‘Αρα μιλάμε για ένα δυσμενές περιβάλλον. Όμως, η ανάπτυξη δεν συνδέεται πάντοτε με την οικονομική μεγέθυνση. Η ανάπτυξη συνδέεται πρωτίστως, με την εξέλιξη των κοινωνικών μεγεθών και άλλων πρωτοβουλιών που αφορούν το ανθρώπινο δυναμικό και την παιδεία ιδιαίτερα. Και κατά τούτο η Κυβέρνηση δεν μπορεί να υπερηφανευθεί ότι σ’ αυτό τον τομέα έχει πάρει ιδιαίτερες πρωτοβουλίες.
      Είμαστε όμως υποχρεωμένοι, κύριε Πρόεδρε, να κινηθούμε και να μιλήσουμε πάνω σ’ αυτό το πλαίσιο που φέρνει σήμερα η Κυβέρνηση. Επικαλούνται οι Υπουργοί της Κυβέρνησης και οι αγαπητοί συνάδελφοι της Νέας Δημοκρατίας ότι είναι πολύ καλύτερο αυτό το νομοθετικό πλαίσιο απ’ αυτό που ίσχυε νωρίτερα. Μπορούμε να συμφωνήσουμε, ότι πάρα πολλά ζητήματα είναι αρκετά καλύτερα, ότι έχει μεγαλύτερη αύξηση των επιδοτήσεων. Αλλά το ερώτημα που τίθεται είναι αν θα επιτύχει τους στόχους, εάν μπορεί να δώσει ώθηση στην ανάπτυξη. Τίθενται λοιπόν ορισμένα ερωτήματα και εγώ θέλω να θέσω τρία απ’ αυτά: 
      Πρώτον, υπάρχουν οι απαραίτητοι πόροι ώστε να υλοποιηθεί αυτός ο αναπτυξιακός σχεδιασμός και να μπορέσει ο κρατικός προϋπολογισμός και τα φορολογικά έσοδα να στηρίξουν τα επενδυτικά προγράμματα; ‘Εχω την εντύπωση πως όχι. Το μέγεθος, που έχει εκτιμηθεί ότι είναι γα τον προϋπολογισμό του 2005, είναι γύρω στα 150.000.000 ευρώ. Αυτό προκύπτει και από μια ανάλυση, όπως ειπώθηκε, της αμοιβής που θα πάρουν οι ιδιώτες μελετητές. ‘Αρα, οι πόροι δεν επαρκούν. 
      Δεύτερον, θα λειτουργήσει σύντομα αυτός ο νέος αναπτυξιακός νόμος και μάλιστα σε μια περίοδο που η Κυβέρνηση πάγωσε τον αναπτυξιακό νόμο της προηγούμενης κυβέρνησης και βρισκόμαστε σε μια επενδυτική απραξία; Φοβάμαι πως όχι, διότι θα ξαναμπλέξουμε στον γραφειοκρατικό δαίδαλο των εξήντα υπουργικών αποφάσεων, των προεδρικών διαταγμάτων και του υπόλοιπου κανονιστικού πλαισίου.
       Τρίτον, η μείωση της ίδιας συμμετοχής θα συμβάλει στο να δημιουργήσουμε ένα αναπτυξιακό κλίμα και να προσελκύσουμε επενδύσεις που θα στηρίζονται σε βιώσιμο σχεδιασμό; Είναι η μείωση της ίδιας συμμετοχής σε σωστή κατεύθυνση; Η απάντηση της Κυβέρνησης είναι ότι «αν είχαν λεφτά, θα έκαναν επενδύσεις γι’ αυτό εμείς μειώνουμε τη συμμετοχή». Εγώ όμως μπορώ να αντιστρέψω το επιχείρημα και να πω ότι η μείωση της ίδιας συμμετοχής δεν οδηγεί στην ανάδειξη του επιχειρηματικού ρίσκου που οδηγεί στο κέρδος, μιας και όλοι έχουμε αποδεχθεί τη λειτουργία της αγοράς, ότι η μείωση της κρατικής συμμετοχής θα οδηγήσει σε κρατικοδίαιτους επιχειρηματίες. Αυτό το έργο έχει ξαναπαιχθεί, όπως γνωρίζετε, στην Ελλάδα και είναι γνωστό πού κατέληξαν οι ενισχύσεις σε ορισμένους επιχειρηματίες. Και σε τελική ανάλυση και αυτό τίθεται εν αμφιβόλω, αν δηλαδή η μείωση της ίδιας συμμετοχής, τελικά, θα ευνοήσει την ανάπτυξη ή ορισμένους επιχειρηματίες. 
      Το άλλο ερώτημα που τίθεται και είναι στόχος, όπως λέει η εισηγητική έκθεση του νομοσχεδίου, είναι αν θα καλύψει και θα λύσει τις περιφερειακές ανισότητες. Εδώ πρέπει να σας πω ότι απέναντι στο επιχείρημα πάρα πολλών περιοχών της χώρας μας για να ενταχθούν στην τέταρτη ζώνη, όπως ήταν και η περιοχή στην οποία εκλέγομαι, ο Νομός Ηλείας, η Κυβέρνηση απαντά με την προσθήκη μπόνους για τις περιοχές που είναι κάτω από το 65% του μέσου κοινοτικού ΑΕΠ. Και αυτό όμως παραπέμπεται σε μια διαδικασία αποφάσεων. 
      Ρωτώ λοιπόν: Θα βοηθήσει την περιφερειακή ανάπτυξη όταν είναι σίγουρο ότι η ικανότητα των επιχειρήσεων που δραστηριοποιούνται στο κέντρο έχουν πρόσβαση στους μηχανισμούς και θα αξιοποιήσουν τους ιδιώτες μελετητές, θα είναι αυτές που θα προστρέξουν πρώτα στην εκταμίευση των ποσών που διατίθενται ως κίνητρα; Και όταν θα έρθει η ώρα των μικρών επιχειρήσεων της περιφέρειας δεν θα υπάρχουν πια ποσά. Εύλογα τίθεται λοιπόν το ερώτημα γιατί ο νομοθέτης δεν θέτει ένα πλαφόν. 
      Το τρίτο που συνδέεται με την κάλυψη των περιφερειακών ανισοτήτων είναι ότι τα κίνητρα έχουν έναν ανορθολογισμό σε σχέση με τα συγκριτικά πλεονεκτήματα πολλών περιοχών. Δηλαδή, πάρα πολλές περιοχές της χώρας μας που είναι αμιγώς αγροτικές περιοχές θα βρεθούν κάτω από τη λογική του νόμου που δίνει τα χαμηλότερα κίνητρα στον γεωργικό εξοπλισμό και στην τυποποίηση των γεωργικών προϊόντων. Επίσης, ένα κριτήριο που συνδέεται με την απόδοση του νόμου είναι ο τρόπος που αυτός ο νόμος συγκροτήθηκε. Ξέρω πάρα πολλές περιφερειακές οργανώσεις, περιφερειακά συμβούλια, επιμελητήρια, εν προκειμένω της Ηλείας,, που είχαν ζητήσει να συμμετέχουν στη διαβούλευση για τη συγκρότηση του νόμου και η άποψή τους αγνοήθηκε. ‘
      Κλείνοντας, κύριε Πρόεδρε και εκμεταλλευόμενος την ανοχή σας, θέλω να κάνω την εκτίμηση ότι και με αυτό το νομοσχέδιο η Κυβέρνηση δίνει το χαρακτήρα της πολιτικής της. Με το φορολογικό νομοσχέδιο μεταφέρει 600.000.000 ευρώ πόρους προς τις μεγάλες ανώνυμες εταιρείες, μ’ αυτό το νομοσχέδιο ενισχύει πάλι τις μεγάλες ανώνυμες εταιρείες και βεβαίως αυτό επιβεβαιώνει ότι έχει μια συγκεκριμένη στόχευση στη πολιτική που κάθε άλλο παρά την ενδιαφέρει η ανάπτυξη, η οποία θα οδηγηθεί σε βελτίωση των προβλημάτων που αφορούν σήμερα την κοινωνία μας. Είναι χαρακτηριστικό –και κλείνω μ’ αυτό- ότι αποσυνδέει το μέγεθος των ενισχύσεων από τη δημιουργία των θέσεων εργασίας.
      Σας ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θέλετε να δευτερολογήσετε ή να κάνετε μια παρέμβαση;
      ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, μπορώ να προηγηθώ;
      ΠΡΟΕΔΡΕΥΩΝ (Γεώργιος Σούρλας):  Κύριε Φώλια, να προηγηθεί ο κ. Τσακλίδης; Και θα κάνετε παρέμβαση εσείς, όχι δευτερολογία.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Εντάξει, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας):  Το λόγο έχει ο κ. Τσακλίδης.
      ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, θέλω να ευχαριστήσω και εσάς και τον κ. Χ. Φώλια για την παραχώρηση.
     Θέλω να πω ότι και με το νομοσχέδιο αυτό η Κυβέρνηση αποδεικνύεται ότι δεν ανταποκρίνεται στις ανάγκες και στις προτεραιότητες της εποχής. 
      Είναι βέβαιο ότι ζούμε στην εποχή της ταχύτητας, της μεγάλης ανταγωνιστικότητας, της εξειδίκευσης, της τεχνολογικής επανάστασης. Η γνώση μεταβάλλεται ραγδαία και επηρεάζει την οργάνωση των οικονομιών, των κοινωνιών. Νομίζω ότι ο νόμος είναι κατώτερος των περιστάσεων. Δεν αντιμετωπίζει τα θέματα αυτά, δεν απαντά, δεν έχει στόχευση, δεν βάζει προτεραιότητες, δεν ενισχύει τα συγκριτικά πλεονεκτήματα ορισμένων περιοχών, δεν βοηθά τις υποβαθμισμένες περιοχές. Είναι νόμος ισοπεδωτικός.
      Και είναι, κύριε Υπουργέ, χαρακτηριστική η χθεσινή ομιλία του κ. Σιούφα, που νομίζω ότι εκφράζει την Κυβέρνηση. Θα προτιμούσατε το 1998-1999-2000, όταν συντάχθηκε ο Χάρτης Περιφερειακών Ενισχύσεων να χωρίσουμε την Ελλάδα σε δύο ζώνες και να εξαντλήσουμε έτσι τα περιθώρια που είχαμε. Μα, και αυτό θα ήταν ισοπεδωτικό. Όταν θέλεις να βοηθήσεις ορισμένες περιοχές, δεν μπορείς να ισοπεδώνεις έτσι. Να πούμε ότι είχαμε την Ελλάδα ως μία περιοχή, ως μία ζώνη. Αυτό είναι ακόμα πιο ισοπεδωτικό. Δύο ζώνες είναι λιγότερο, αλλά ισοπεδωτικό. Όταν θέλεις να βοηθήσεις ορισμένες περιοχές, ασφαλώς είναι καλύτερα να έχεις τέσσερις ζώνες. Όταν θέλεις να βοηθήσεις τη Θράκη ή τις ζώνες που είναι είκοσι χιλιόμετρα από τα σύνορα, δεν μπορείς να τις έχεις τις ζώνες αυτές σε μία ευρεία ζώνη της μισής Ελλάδας. Ασφαλώς τότε δεν βοηθάς αυτές τις περιοχές. Είναι λάθος αντίληψη.
      Κύριε Υπουργέ, υπάρχουν ιδιαίτερα προβλήματα στον αγροτικό τομέα, λόγω της μεγάλης ανταγωνιστικότητας των νέων αγορών κλπ. Πώς το αντιμετωπίζει αυτό ο νόμος; Εγώ θα σας έλεγα ακόμα-ακόμα και η Θεσσαλονίκη. Έχει προβλήματα η Θεσσαλονίκη, έχει μια δεσπόζουσα στην περιοχή. Τι πρέπει να αναπτύξει η Θεσσαλονίκη; Το αντιμετωπίζει ο νόμος; Ποιος θα το κάνει;
      Τώρα, έχει ορισμένα θετικά εκ πρώτης όψεως. Διατηρεί και ορισμένες θετικές διατάξεις του ν.3219/2004, του δικού μας νόμου. Εγώ δεν θέλω αυτά να τα ισοπεδώσω, αλλά φοβούμαι ότι στην εξέλιξή του θα αποδυναμωθούν και οι θετικές διατάξεις. Και λέω ένα-δυο παραδείγματα, γιατί δεν έχω πολύ χρόνο.
      Πρώτα-πρώτα, τι κεφάλαια θα διατεθούν για το νόμο αυτό; Δεν ξέρει κανείς. Είναι βέβαιο –απ’ όσα μπορούμε να συμπεράνουμε, απ’ όσα μπορούμε να αποκρυπτογραφήσουμε- ότι είναι λίγα τα κεφάλαια. Το δεύτερο είναι πού θα διατεθούν τα κεφάλαια αυτά. Βάζετε μέσα και άλλες παραγωγικές δραστηριότητες, που δεν υπήρχαν. Πολλοί μπορούν να μπουν. Γι’ αυτό και η πρώτη εντύπωση είναι ότι είναι θετικός ο νόμος για πολλούς. Ποιοι θα μπουν, όμως; Αυτό εξαρτάται από τα κεφάλαια που υπάρχουν. Εξαρτάται από το ποιοι θα πάρουν προτεραιότητα. Δηλαδή, βάζετε μέσα και την Αττική, με τα ολοκληρωμένα επενδυτικά σχέδια, ισοπεδωτικά, οριζόντια, με 35%. Μπορεί, όπως έγινε και με το 23α και με το 23β, να πάρει πάλι το 70% η Αττική και να μην πάρει τίποτα η υπόλοιπη Ελλάδα, η περιφέρεια.
      Έτσι ενισχύεται η περιφέρεια; Έτσι ενισχύεται η περιφέρεια, με τη μείωση κατά 16% και κάτι του προγράμματος δημοσίων επενδύσεων; Όταν τελείωσαν τα ολυμπιακά έργα από εθνικούς πόρους στην Αττική και έπρεπε –και όλοι δεσμευθήκαμε- να δώσουμε ιδιαίτερο βάρος στην περιφέρεια; Πού είναι τώρα τα χρήματα; Τα αφαιρέσατε από το πρόγραμμα δημοσίων επενδύσεων.
      Είπαν μερικοί συνάδελφοι ότι δεν είχαμε επενδύσεις τα προηγούμενα χρόνια. Το πρόγραμμα δημοσίων επενδύσεων, όμως, αυξανόταν με ρυθμούς που μας κατέτασσαν στις πρώτες χώρες τις Ευρωπαϊκής Ένωσης. Είναι ή δεν είναι έτσι; Αλλά και οι ιδιωτικές επενδύσεις στην Ελλάδα αυξάνονταν με ρυθμό 8%-9% πάνω από το ΑΕΠ. Πρώτοι πάλι, απ’ τις πρώτες χώρες στην Ευρωπαϊκή Ένωση. Εμείς δεν λέμε ότι τα κάναμε όλα τέλεια. Υπάρχουν περιθώρια βελτίωσης. Δεν βλέπουμε, όμως, να δημιουργείτε τέτοιες προοπτικές.
      Αναφέρθηκαν και άλλοι συνάδελφοι σε αδυναμίες που μπορεί να έχει το νομοσχέδιο, όπως οι αξιολογήσεις από ιδιωτικά γραφεία, η διαπλοκή που μπορεί να δημιουργηθεί μέσα από το σύστημα αυτό. Έχετε χάσει ένα χρόνο, κύριε Υπουργέ, γιατί ο ν. 3219 κατέστη ανενεργός με δική σας υπαιτιότητα. Χάνετε ένα χρόνο στα δημόσια έργα. Τι άλλαξε; Καθεστώς είναι τώρα; Η σύγχρονη Ελλάδα τέτοια Κυβέρνηση θέλει; Από τέτοια Κυβέρνηση έχει ανάγκη; Ένα χρόνο χάνουμε. Θα χάσουμε πόρους από το Γ΄ Κοινοτικό Πλαίσιο Στήριξης. Πείτε μας, σε εννιά μήνες δημοπρατήσατε ένα έργο; Κανένα! Κανένα!
      Τώρα, βεβαίως ισχυρίζεστε ότι καταργήσατε τον αμαρτωλό μαθηματικό τύπο. Κύριε Υπουργέ, δεν υπάρχει μεγαλύτερο ψέμα. Ο μαθηματικός τύπος δεν είχε καμία σχέση με τη διαπλοκή. Μπορεί να δημιουργήθηκαν άλλα παρεπόμενα, αλλά ήταν ένας τρόπος, ο οποίος με πλήρη διαφάνεια απέδιδε τα έργα. Με πλήρη διαφάνεια.
      Τώρα, θέλω να αναφερθώ λίγο στην Καβάλα, σχετικά με αυτά που είπαν χθες ο κ. Σιούφας και ο κ. Αλογοσκούφης. Εγώ το θέμα το έθεσα και στην Επιτροπή και τους είπα: μην εκτίθεσθε, διότι δεν σας ενημερώνουν σωστά. Όταν, όμως, επαναφέρουν το θέμα χθες και λένε ότι ο ν. 3219/2004 κρίθηκε ασύμβατος με το κοινοτικό δίκαιο, θα μου επιτρέψτε, κύριε Υπουργέ, να πω σήμερα στη Βουλή ότι αυτό είναι μεγάλο ψέμα! Δεν κρίθηκε καμία διάταξη του 3219 ασύμβατη με το κοινοτικό δίκαιο. Το νόμο αυτό τον στείλαμε και πριν τον ψηφίσουμε στη Βουλή, το Δεκέμβριο το 2003. Τον στείλαμε και μετά την ψήφισή του. Και η Επιτροπή Ανταγωνισμού δια της αντιπροσωπείας της ελληνικής έστειλε κάποιες παρατηρήσεις σε οκτώ-εννέα σημεία. Λέει διευκρινίστε μας γιατί έγινε αυτό, γιατί έγινε εκείνο. Έτσι γίνεται σε όλους τους νόμους. Και η ελληνική Κυβέρνηση απαντά και λέει τους λόγους. Γίνεται μια διαβούλευση. Εσείς αντ’ αυτού τον Απρίλιο απαντήσατε ότι δεν κάνουμε διαβούλευση, διότι ούτως ή άλλως θα αλλάξουμε το νόμο. Γιατί λέτε στη Βουλή, λοιπόν, ψέματα; Όχι εσείς προσωπικά, οι άλλοι, οι δύο Υπουργοί, που είπαν ότι κρίθηκαν ασύμβατες με το κοινοτικό δίκαιο κάποιες απ’ τις διατάξεις του ν. 3219.
      Δεν κρίθηκαν ασύμβατες, κύριε Υπουργέ. Είναι βέβαιο ότι η Καβάλα και η Δράμα είναι στην ίδια περιφέρεια με τη Θράκη. Και δικαιούνται να είναι στη Δ΄ ζώνη. Το δικαιούνται. Αυτό πρέπει να το γνωρίζει η Κυβέρνηση. Δεν παίρνει άδεια η ελληνική Κυβέρνηση για να νομοθετήσει από τις υπηρεσίες της ευρωπαϊκής Κοινότητας. Γνωρίζει τι είναι συμβατό, το βάζει το νόμο και το επιβάλλει. Απλώς εσείς πήγατε να ξεφύγετε δήθεν με την πίεση, γιατί υποσχόσασταν και στη Θράκη ότι δεν θα μπει και η Καβάλα και η Δράμα και τώρα μόνο από αυτή την πίεση, αν προκύψει –δεν είναι θέμα βούλησης δικής σας- θα εξαναγκαστείτε. Διότι στείλατε ένα χαρτί και μάλιστα χωρίς επίσημη ή σκληρή διαπραγμάτευση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τώρα, επειδή μίλησαν και κάποιοι συνάδελφοι της Νέας Δημοκρατίας και είπατε κι εσείς ότι δήθεν δεν μπήκε η Καβάλα…
      ΠΡΟΕΔΡΕΥΩΝ (Γεώργιος Σούρλας): Κύριε Τσακλίδη, ολοκληρώστε.
      ΙΩΑΝΝΗΣ ΤΣΑΚΛΙΔΗΣ: Μπήκε, κύριε Υπουργέ, στο νόμο. Μπήκε. Και αν ήταν κυβέρνηση το ΠΑΣΟΚ, τώρα θα λειτουργούσε. Θα ήταν στη Δ΄ ζώνη κινήτρων. Διότι καμία Ευρωπαϊκή Ένωση δεν μπορεί να το αντικρούσει. Γιατί δικαιούται να είναι με βάση τις κατευθυντήριες γραμμές.
     (Στο σημείο αυτό κτυπάει ξανά το επαναληπτικό κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Γεώργιος Σούρλας): Κύριε Τσακλίδη, δεν υπάρχει άλλος χρόνος.
     ΙΩΑΝΝΗΣ ΤΣΑΚΛΙΔΗΣ: Τελειώνω, κύριε Πρόεδρε, σε μισό λεπτό, λόγω του ιδιαίτερου θέματος.
     ΠΡΟΕΔΡΕΥΩΝ (Γεώργιος Σούρλας): Αφήσατε όλα τα σπουδαία της Καβάλας να τα πείτε τελευταία. Λοιπόν;
     ΙΩΑΝΝΗΣ ΤΣΑΚΛΙΔΗΣ: Επίσης, κύριε Υπουργέ, λέτε ότι βάζετε συν 15% στις μικρομεσαίες επιχειρήσεις στην Καβάλα και τη Δράμα. Μα, το παίρνουν τριάντα νομοί. Δεν μας το βάζετε χατιρικά. Η Καβάλα και η Δράμα αδικήθηκαν. Και γιατί αδικήθηκαν; Διότι το 1990 έγινε ο νόμος με κοινή συναίνεση όλων των πτερύγων να βοηθηθεί η Θράκη. Δικαίως. Αυτό, όμως, δημιούργησε προβλήματα στους δύο νομούς που γειτνιάζουν. Καμία επένδυση δεν έγινε.
     (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Γεώργιος Σούρλας): Κύριε Τσακλίδη, οκτώ λεπτά μιλάτε.
     ΙΩΑΝΝΗΣ ΤΣΑΚΛΙΔΗΣ: Μισό λεπτό, τελειώνω, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Μα, δεν τελειώνετε.
     ΙΩΑΝΝΗΣ ΤΣΑΚΛΙΔΗΣ: Η κυβέρνηση του ΠΑΣΟΚ το αντελήφθη. Το 1994 έδωσε στα μάρμαρα, στην αλιεία, στην ξυλεία ίδια κίνητρα. Το 1998 με τον ν.2601 ζητήσαμε το 75%. Το πήραμε. Και ωρίμασαν οι συνθήκες και με τον αναπτυξιακό νόμο του 2004 πήραμε τη Δ΄ ζώνη. Λέτε, γιατί δεν το βάλαμε το 2000; Μα, τότε δεν έγινε αναπτυξιακός νόμος. Ο Χάρτης Περιφερειακών Ενισχύσεων αποτύπωσε τον ν. 2601, τον αναπτυξιακό νόμο που είχε η χώρα. Τώρα ξανακάναμε. Και δικαιούμαστε να αλλάξουμε, εκεί που δεν αφιστάμεθα των κατευθυντηρίων γραμμών που είναι υποχρέωσή μας. Δεν αφιστάμεθα. Δικαιούμαστε.
     Γι’ αυτό, λοιπόν, κύριε Υπουργέ, ζητάμε να το βάλετε στο νόμο. Αλλά επειδή μέχρι τώρα εσείς δεν το αλλάζετε, τουλάχιστον να διαπραγματευτείτε σκληρά, γιατί χρειάζεται σκληρή διαπραγμάτευση, να το πετύχετε τουλάχιστον μέσα από αυτή τη διαδικασία.
     Κύριε Πρόεδρε, ευχαριστώ και ζητώ συγγνώμη.
     ΠΡΟΕΔΡΕΥΩΝ (Γεώργιος Σούρλας): Τι να την κάνω τη συγγνώμη, αφού δεν μπορούμε να προχωρήσουμε… Καλώς, κύριε Τσακλίδη.
     Κύριε Υπουργέ, ακόμη τρεις μένουν να μιλήσουν, οπότε, αν θέλετε, κάντε την παρέμβαση τώρα. Αρκούν τα οκτώ λεπτά;
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Δεν αποκλείεται, θα προσπαθήσω.
     Κύριε Πρόεδρε, κυρίες και κύριοι συνάδελφοι, κατ’ αρχάς δράττομαι της ευκαιρίας να ευχαριστήσω το συνάδελφο κ. Τσακλίδη, που με τόσο πάθος και ενάργεια ανέπτυξε το θέμα της ιδιαιτέρας πατρίδος του, για την οποία θα τον διαβεβαιώσω ότι η ευαισθησία η δική μας δεν είναι λιγότερη. Αλλά στους χαρακτηρισμούς θα μου επιτρέψετε να μην παρακολουθήσω, διότι δεν μπορώ να δεχθώ ότι ψευδόμεθα. Απλά, εκείνο που είπα και πριν και θα το πω άλλη μια φορά…
     ΙΩΑΝΝΗΣ ΤΣΑΚΛΙΔΗΣ: Όχι εσείς, όχι εσείς. Είπαν ότι είναι ασύμβατος. Αυτό είναι ψεύδος.
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Παρακαλώ, κύριε Τσακλίδη, είμαστε μία Κυβέρνηση. Και σας άκουσα με πάρα πολλή προσοχή. Αν έχετε την καλοσύνη, ακούστε με κι εσείς.
     Έχουμε την επιστολή, που την έχετε κι εσείς, η οποία λέει ότι η επιτροπή υπενθύμισε στις ελληνικές αρχές την υποχρέωσή τους να μην θέσουν σε ισχύ τις προτεινόμενες τροποποιήσεις πριν από την επίσημη έγκριση της επιτροπής.
      Αυτό τι σημαίνει; Ότι αν δεν εγκρίνουμε αυτά τα οποία σας ρωτάμε, τα οποία θα τα εγκρίνουμε αφού μας απαντήσετε και για τα οποία θα διαβουλευτούμε, δεν μπορείτε να έχετε ένα νόμο σε ισχύ.
      Το καταθέτω στα Πρακτικά γιατί θα είναι χρήσιμο.
      (Στο σημείο αυτό ο Υφυπουργός Οικονομίας και Οικονομικών κ.                         Χρήστος Φώλιας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Εκείνο, λοιπόν, το οποίο είναι δεδομένο είναι ότι ήρθε τέλος Φεβρουαρίου αυτή η επιστολή από την κομισιόν, αρχές Μαρτίου. Μέσα σε είκοσι ημέρες οφείλαμε να απαντήσουμε. Είκοσι ημέρες σήμαινε πριν τις 20 Μαρτίου. Δεν προλαβαίναμε να απαντήσουμε, όπως αντιλαμβάνεστε. Ήμασταν μία νέα κυβέρνηση.
     ΙΩΑΝΝΗΣ ΤΣΑΚΛΙΔΗΣ: Εργάσιμες ημέρες. Μέχρι τις 31 Μαρτίου.
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Και από την άλλη μεριά, θα περιμέναμε μετά από δύο μήνες, μετά από διαβούλευση, που σημαίνει –εργάσιμες- μετά από τρεις μήνες, να μας απαντήσει η κομισιόν μήπως είχε και καμία άλλη ερώτηση να μας κάνει, θα μας έλεγε «μέχρι να απαντήσετε και την άλλη ερώτηση, περιμένετε και μην το χρησιμοποιείτε» και έως τότε θα κοιτάζαμε χωρίς να έχουμε κανένα αποτέλεσμα.
     Γι’ αυτό ακριβώς κρίναμε –και, αν θέλετε, πολιτική απόφαση ήταν αυτή- ότι ο τόπος δεν αντέχει να μην έχει αναπτυξιακό νόμο. Και αυτό που κάναμε, επανενεργοποιήσαμε τον νόμο 2601 για να έχουμε έναν αναπτυξιακό νόμο να κάνουμε τη δουλειά μας.
     Και βεβαίως, εκείνο που κάναμε -και υπάρχουν αυτήν τη στιγμή καταγεγραμμένα τα νούμερα- μέσα στο 2004 κατατέθηκαν τετρακόσια πενήντα ένα επενδυτικά σχέδια από τα οποία μέχρι σήμερα έχουν εγκριθεί τα εκατόν εξήντα έξι και έχουν ενταχθεί. Το κόστος των υποβληθέντων είναι 1.660.000.000 ευρώ. Το κόστος των εγκριθέντων είναι 162.000.000 ευρώ. Οι αιτούμενες επιχορηγήσεις είναι 600.000.000 ευρώ. Οι εγκριθείσες είναι περίπου 50.000.000 μέχρι στιγμής. Και μέχρι τέλος του έτους θα ελέγξουμε και τα υπόλοιπα.
     Τούτο για να καταρριφθεί και αυτός ο μύθος που τόσο συχνά ακούμε αυτές τις ημέρες, ότι δεν έγινε καμία αξιολόγηση με τον αναπτυξιακό νόμο, διότι στερήσαμε την Ελλάδα επί ένα χρόνο τον αναπτυξιακό νόμο.
     Παρακαλώ και αυτό για τα Πρακτικά.
     (Στο σημείο αυτό ο Υφυπουργός Οικονομίας και Οικονομικών κ. Χρήστος Φώλιας καταθέτει για τα Πρακτικά το προαναφερθέν έγγραφο, το οποίο έχει ως εξής:
     
     «ΣΤΟΙΧΕΙΑ ΕΦΑΡΜΟΓΗΣ ΤΟΥ ΑΝΑΠΤΥΞΙΑΚΟΥ ΝΟΜΟΥ 2601/98
     ΓΙΑ ΤΗΝ 1η ΔΕΣΜΗ ΚΙΝΗΤΡΩΝ ΣΤΟ ΣΥΝΟΛΟ ΤΗΣ ΧΩΡΑΣ ΚΑΤΑ
     ΤΟ ΕΤΟΣ 2004
     (ΕΠΙΧΟΡΗΓΗΣΗ, ΕΠΙΔΟΤΗΣΗ ΧΡΗΜΑΤΟΔΟΤΙΚΗΣ ΜΙΣΘΩΣΗΣ ΚΑΙ
     ΕΠΙΔΟΤΗΣΗ ΤΟΚΩΝ)
     
ΥΠΟΒΛΗΘΕΝΤΑ ΑΙΤΗΜΑΤΑ

(Να φωτογραφηθεί ο πίνακας)

2. ΕΓΚΡΙΘΕΙΣΕΣ ΕΠΕΝΔΥΣΕΙΣ

(Να φωτογραφηθεί ο πίνακας)

ΣΗΜΕΙΩΣΗ:
Σύμφωνα με το άρθρο 21 του ν. 3259/2004 όλες οι εκκρεμείς αιτήσεις που υπεβλήθησαν από 1-1-2004 εξετάζονται και εντός των αμέσως επόμενων ημερών αναμένεται να ολοκληρωθεί η διαδικασία υπαγωγής ή απόρριψής τους σύμφωνα με τις διατάξεις του Αναπτυξιακού Νόμου 2601/98.

     Θέλω, λοιπόν, να σας διαβεβαιώσω ότι ούτε αυτός ο χρόνος χάθηκε, ούτε σαφώς πρόκειται να χαθεί, αλλά ούτε και ο επόμενος χρόνος πρόκειται να χαθεί. Άλλωστε, εκείνο που θέλω να ξεκαθαρίσω είναι ότι κατά πως φαίνεται οι αναγκαίες κανονιστικές αποφάσεις για την άμεση ενεργοποίηση του νόμου είναι επτά. Δύο στο άρθρο 3, ένα στο άρθρο 4, τρεις στο άρθρο 7 και ένα στο άρθρο 6. Οι δε υπόλοιπες κανονιστικές αποφάσεις καλύπτονται από τις μεταβατικές διατάξεις μέχρι την έκδοση των νέων όπου χρειάζεται.
     Όσον αφορά την ουσία του αναπτυξιακού νόμου: Κυρίες και κύριοι, χαίρομαι για την ευαισθησία της απελθούσης κυβερνήσεως και των συναδέλφων του ΠΑΣΟΚ για τις μικρομεσαίες επιχειρήσεις. Σας διαβεβαιώνω, όμως, ότι για πρώτη φορά κυβέρνηση τα τελευταία είκοσι χρόνια νοιάζεται τόσο πολύ για μικρομεσαίες επιχειρήσεις. Και αυτό εμφανίζεται με τον πιο ανάγλυφο τρόπο μέσα από τη διατύπωση του αναπτυξιακού νόμου όπου για πρώτη φορά αποφασίσαμε να εξαντλήσουμε τις δυνατότητες που παρέχει η Ευρωπαϊκή Επιτροπή για ενίσχυση των μικρομεσαίων επιχειρήσεων.
     Κατηγορηθήκαμε ότι πάλι λέμε ψέματα στους εμπόρους. Δεν το συνηθίζουμε ή τουλάχιστον, μακριά ημών τέτοιες απόψεις και τέτοιες σκέψεις. Και αυτό θα το πω πολύ απλά διότι–και αυτό σας το καταλογίζω, λυπάμαι κύριοι συνάδελφοι της Αντιπολιτεύσεως- ουδέποτε ασχοληθήκατε πραγματικά με το εμπόριο. Το εμπόριο θεωρείτο πάντοτε από εσάς, μέσα από μία στρεβλή νοοτροπία, ευτυχώς του παρελθόντος, ως μία παρασιτική δραστηριότητα. Ποτέ δεν αντιμετωπίστηκε σαν ολοκλήρωση της παραγωγικής διαδικασίας. Είναι η πρώτη φορά που και μέσα από τον αναπτυξιακό νόμο, αλλά και μέσα από το Γ’ Κοινοτικό Πλαίσιο Στήριξης, το εμπόριο αντιμετωπίζεται ως ισότιμη παραγωγική διαδικασία της οικονομίας μας. Και μέσα στον αναπτυξιακό νόμο ενισχύονται οι εμπορευματικοί σταθμοί, ενισχύονται τα διαμετακομιστικά κέντρα, οι υποδομές για αποθήκευση, για συσκευασία και για τυποποίηση προϊόντων, καθώς και η παροχή υπηρεσιών εφοδιαστικής αλυσίδας.
     Αν όλα αυτά δεν καλύπτουν μιά μεγάλη γκάμα δραστηριοτήτων της εμπορικής αλυσίδας, λυπάμαι πολύ, άλλη δουλειά έκανα όλα αυτά τα χρόνια, προσωπικά μιλώντας. 
     Και βεβαίως, δεν είναι δυνατόν κάποιος να περιμένει να χρηματοδοτήσουμε την αλλαγή βιτρίνας μιας επιχειρήσεως ή την αλλαγή ταμειακής μηχανής.
     Πολύς λόγος έγινε για ισοπέδωση των κινήτρων. Πολύς λόγος έγινε –και κατηγορηθήκαμε- ότι δίνουμε τα ίδια κίνητρα στην Αθήνα, τη Θεσσαλονίκη, αλλά και στην περιφέρεια. Θα ήθελα να το ,ξεκαθαρίσω γιατί ενδεχομένως, επειδή το κείμενο ήταν μεγάλο, περίπου πενήντα σελίδες, δεν μπήκαν όλοι οι συνάδελφοι στον κόπο να το διαβάσουν. Εγώ είχα την ευκαιρία να το διαβάσω.
      Εκείνο, λοιπόν, που θέλω να ξεκαθαρίσω είναι ότι για Αθήνα και  Θεσσαλονίκη οι υφιστάμενες μεταποιητικές επιχειρήσεις έχουν τη δυνατότητα να επιχορηγηθούν έως 30% σε ειδικές επενδύσεις, όπως είναι η προστασία του περιβάλλοντος, που τόσο μεγάλη ανάγκη έχουν αυτές οι δύο μεγάλες πόλεις, όπως είναι η εξοικονόμηση ενέργειας, που επίσης είναι τόσο μεγάλες οι ανάγκες μας. 
     Επίσης, αναφερόμαστε σε επιχορήγηση με 30% των ειδικών μορφών τουρισμού.  Συνεδριακά κέντρα, κέντρα θαλασσοθεραπείας, μαρίνες. Γιατί όχι; 
     Δεν αναφερόμαστε σε νέες επενδύσεις. Αναφερόμαστε σε υφιστάμενες, οι οποίες εκσυγχρονίζονται. 
     Αναφερόμαστε, επίσης, σε ολοκληρωμένα επιχειρησιακά προγράμματα του Υπουργείου Ανάπτυξης με 35% και σαφώς στο πάρκινγκ με 40%. Δεν νομίζω κανείς να μας πει ότι έπρεπε να δώσουμε στις παραμεθόριες περιοχές 40% στα πάρκινγκ και μηδέν στην Αθήνα και τη Θεσσαλονίκη. 
     Και έρχομαι σε ένα, δύο άλλα θέματα τα οποία αποτέλεσαν βάση, αν θέλετε, κριτικής προς την Κυβέρνηση. 
     Ένα από αυτά είναι το ότι αποσυνδέσαμε την απασχόληση από την επιχορήγηση των επενδύσεων. Το κάναμε εν πλήρει συνειδήσει και ήταν μία σαφής επιλογή. Βεβαίως, έχουμε την επιχορήγηση των νέων θέσεων εργασίας όσον αφορά το μισθολογικό κόστος, το οποίο κάποιος ο οποίος έχει ένταση εργασίας στην επένδυσή του, μπορεί να το αξιοποιήσει.
     Εκείνο, όμως, το οποίο κάναμε ήταν να μην τιμωρούμε επενδύσεις σε νέες τεχνολογίες. Νέες τεχνολογίες είναι εντάσεως κεφαλαίου και εντάσεως τεχνολογίας. Δεν είναι σαφώς εντάσεως εργατικού. Γι’ αυτό δεν υπάρχει λόγος να επιχορηγούμε ή αν θέλετε, να αποδυναμώνουμε τις επενδύσεις των νέων τεχνολογιών στις επιχειρήσεις αυτές, συνδέοντάς τες με εργατικά χέρια τα οποία δεν θα πάρουν. Είναι, όμως, δυνατόν να υπάρχει οιαδήποτε επένδυση που να μην έχει νέα χέρια εργασίας; Είτε αμέσως είτε εμμέσως οποιαδήποτε επένδυση, όσο υψηλής τεχνολογίας και αν είναι, θα απασχολήσει κόσμο. Είτε άμεσα, είτε έμμεσα.
     Από την άλλη μεριά, κυρίες και κύριοι, μην κοροϊδευόμαστε. Τόσα χρόνια που ήταν συνδεδεμένη η επιχορήγηση με τις θέσεις εργασίας, δεν είδαμε να γίνεται και τίποτα θεαματικό. Τα νούμερα είναι καταγεγραμμένα.
     Τέλος, θέλω να πω ότι μία επιχείρηση η οποία έχει ανάγκη από χέρια, θα τα προσλάβει, άσχετα αν έχει ή δεν έχει επιχορήγηση το μισθολογικό τους κόστος. Μία επιχείρηση η οποία δεν έχει ανάγκη από εργατικό ή υπαλληλικό δυναμικό, δεν θα το προσλάβει και τζάμπα να του το δώσουν. Και αυτό είναι η άλφα-βήτα της αγοράς. Μην κοροϊδευόμαστε. Και τζάμπα να του δώσεις έναν εργάτη, αν δεν έχει δουλειά, δεν θα τον πάρουν, να ενοχλεί και τους άλλους.
     Όσον αφορά στο 25% της ιδίας συμμετοχής των επιχειρήσεων. Πρώτα απ’ όλα να ξεκαθαρίσω ότι είναι η ελάχιστη συμμετοχή και επαφίεται στην επιτροπή που θα ελέγξει, στον ελεγκτή, για να κρίνει αν θα δώσει το 25%, το 30%, το 40% σαν ελάχιστη συμμετοχή στον επενδυτικό φορέα, ο οποίος κάνει τη συγκεκριμένη αίτηση.
     Από εκεί και πέρα, όμως, δεν μπορούμε να απαξιώνουμε αυτό το 25% λέγοντας ότι κάποιος θα κάνει υπερτιμολόγηση, άρα θα το βγάλει το 25%, άρα δεν έχει κανένα ρίσκο. Ας πούμε ότι 25% -κάτι είπε ένας συνάδελφος- θα βάλει υπερτιμολόγηση. Έβαλε υπερτιμολόγηση. Σαράντα τοις εκατό (40%) επιχορήγηση; Έγινε 65%. Το 35% θα το πάρει από την τράπεζα. Και ποιος είναι αυτός ο οποίος θα μου πει ότι η τράπεζα θα τα δώσει τα λεφτά έτσι, χωρίς να ελέγξει σε ποιον τα δίνει, γιατί του τα δίνει και χωρίς να έχει διασφαλίσει το κεφάλαιά της; 
     Άρα αυτό το 35% που αναλαμβάνει ο επενδυτής σαν δανειακή επιβάρυνση, υποχρέωση δική του, είναι οπωσδήποτε ρίσκο. Και ξέρουμε πάρα πολύ καλά τι σημαίνει να δανείζεσαι από τις τράπεζες με εμπράγματες ασφάλειες.
     Από εκεί και πέρα, κύριοι συνάδελφοι, κάποιοι συνάδελφοι του ΠΑΣΟΚ μας πρότειναν να δώσουμε τη δυνατότητα μόνο στις τράπεζες –και να περιοριστούμε στις τράπεζες- να κάνουν την αξιολόγηση του επενδυτικού σχήματος και αυτή η αξιολόγηση να αποτελεί και την έγκριση του Υπουργείου της Οικονομίας. Φτάνουμε στο σημείο, όμως, από την άλλη μεριά να λέμε ότι είναι μικρό το ποσοστό του 25%. Ως εκ τούτου εξαρτούμε πάρα πολύ κάποιους επενδυτές από τις τράπεζες. Ας αποφασίσουμε τελικά, θέλουμε τις τράπεζες να παίξουν ρόλο ή δεν θέλουμε να παίξουν ρόλο;
     Κάποιος συνάδελφος ανέφερε ότι αυτήν την επιχορήγηση δεν τη δίνουμε στις επιχειρήσεις για ανάπτυξη, τη δίνουμε σε κέρδη. Επιτέλους είναι καιρός να πάψουμε να δαιμονοποιούμε το κέρδος. Είναι καιρός να πάψουμε να λέμε ότι το κέρδος είναι κακό. Ευτυχώς πέρασαν τα χρόνια που οι επιχειρήσεις ντρέπονταν να πουν ότι κέρδισαν. Εάν δεν υπάρχει κέρδος, δεν υπάρχει ανάπτυξη. Εάν δεν υπάρχει κέρδος, δεν υπάρχει ώθηση επιχειρηματική. Και αν δεν υπάρχει επιχειρηματικότητα, δεν υπάρχουν θέσεις εργασίας. Απλά είναι τα πράγματα. Και όταν υπάρχουν κέρδη, γίνεται η επιχείρηση ανταγωνιστικότερη, διότι αύξηση των κερδών δεν σημαίνει μεγαλύτερος λογαριασμός στην τράπεζα των καταθέσεων της εταιρείας. 
      Αύξηση των κερδών σημαίνει βελτίωση της ανταγωνιστικότητας, διότι θα μπορεί να πουλάει σε φθηνότερες τιμές ή να δίνει καλύτερο σέρβις στους πελάτες του. Αύξηση κερδών σημαίνει βελτίωση ανταγωνιστικότητας και αλίμονο αν δεν έχουμε κέρδη στις επιχειρήσεις, πάμε χαμένοι. 
      Όσον αφορά στους εξωτερικούς αξιολογητές, η αποσυμφόρηση είναι ο στόχος που χρησιμοποιούμε τους εξωτερικούς αξιολογητές με προδιαγραφές οι οποίες θα είναι πέραν πάσης αμφιβολίας, θα είναι ό,τι καλύτερο υπάρχει. Θα ήθελα να παρακαλέσω να μην ισοπεδώνουμε τα πάντα. Το ότι θα έχουμε εξωτερικούς αξιολογητές δεν σημαίνει ρεμούλα, δεν σημαίνει ότι θα έχουμε συναλλαγές και θα έχουμε άλλα, τα οποία χρόνια βλέπουμε να γίνονται. 
      Τέλος, θέλω να κλείσω λέγοντας ότι για πρώτη φορά -πέραν των φανερών επιχορηγήσεων τις οποίες διαβάζετε ότι δίνουμε μέσα στο νόμο- η επιχορήγηση της κάθε επιχειρήσεως, η οποία εντάσσεται μέσα σε ένα πρόγραμμα, είναι αφορολόγητη. Αυτό σημαίνει μια επιπλέον βελτίωση της επιχορηγήσεως της τάξεως του 23%. Έχοντας πει αυτά, κλείνω εδώ. 
      Σας ευχαριστώ πάρα πολύ όλους. 
      ΧΡΗΣΤΟΣ ΒΕΡΕΛΗΣ: Κύριε Υπουργέ, μπορώ να σας ρωτήσω κάτι, αν μου επιτρέπετε, κύριε Πρόεδρε; 
      ΠΡΟΕΔΡΕΥΩΝ (Γεώργιος Σούρλας): Αν το επιτρέπει ο Υπουργός, τότε ναι.  
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Παρακαλώ, κύριε Βερελή. 
      ΧΡΗΣΤΟΣ ΒΕΡΕΛΗΣ: Μπορείτε, κύριε Υπουργέ, να μας πληροφορήσετε –επειδή το ρώτησα στην επιτροπή και δεν είχα απάντηση- πόσες επενδύσεις εντάχθηκαν στο νόμο, στο ισχύον νομικό πλαίσιο από το Μάρτιο μέχρι σήμερα; Πόσες εντάχθηκαν, όχι πόσες υποβλήθηκαν.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Το κατέθεσα στα Πρακτικά. Εντάχθηκαν εκατόν εξήντα έξι και υποβλήθηκαν τριακόσιες πενήντα μία. Το ύψος των αιτουμένων είναι 1.600.000.000, των εγκεκριμένων είναι 162.000.000. Το έχω καταθέσει για να μοιραστεί. 
      Ευχαριστώ πάρα πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αν συμφωνείτε να μιλήσουν ακόμη δυο συνάδελφοι, ο κ. Κατσιφάρας και ο κ. Κουτμερίδης –ο κ. Αγοραστός μπορεί να μιλήσει και το απόγευμα, αν θέλει- να ψηφιστεί το νομοσχέδιο επί της αρχής και να συνεχίσουμε το απόγευμα, να εισέλθουμε στα άρθρα και βεβαίως όσοι έχουν εγγραφεί επί της αρχής, θα έχουν τη δυνατότητα με άνεση χρόνου να μιλήσουν και επί της αρχής στη συζήτηση των άρθρων. 
      Κύριε Υπουργέ, συμφωνείτε; 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κανένα πρόβλημα, κύριε Πρόεδρε. 
      ΕΛΠΙΔΑ ΠΑΝΤΕΛΑΚΗ: Κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Μάλιστα, κυρία Παντελάκη. 
      ΕΛΠΙΔΑ ΠΑΝΤΕΛΑΚΗ: Κύριε Πρόεδρε, το απόγευμα θα ξεκινήσουμε στις έξι; Αν μιλήσουν οι δυο συνάδελφοι, πρέπει να συνεννοηθούμε, γιατί εγώ θέλω το λόγο. Πριν από τη ψήφιση επί της αρχής, θέλω το λόγο. Αν δεν θέλουν οι άλλοι συνάδελφοι, θέλω εγώ. 
      ΠΡΟΕΔΡΕΥΩΝ (Γεώργιος Σούρλας): Κυρία Παντελάκη, η συμφωνία…
      ΕΛΠΙΔΑ ΠΑΝΤΕΛΑΚΗ: Ή να μιλήσω τώρα. Πάντως θέλω το λόγο. 
      ΠΡΟΕΔΡΕΥΩΝ (Γεώργιος Σούρλας): Εσείς είστε εισηγήτρια. Δεν μπορείτε να δευτερολογήσετε τώρα.
      ΕΛΠΙΔΑ ΠΑΝΤΕΛΑΚΗ: Άλλο σας είπα. Στο κλείσιμο της συζήτησης …
      ΠΡΟΕΔΡΕΥΩΝ (Γεώργιος Σούρλας): Επί της αρχής;
      ΕΛΠΙΔΑ ΠΑΝΤΕΛΑΚΗ: Ναι, επί της αρχής. Είπατε να μιλήσουν δυο ακόμη συνάδελφοι και μετά όταν κλείσει η συζήτηση από τους συναδέλφους κύριους Βουλευτές…
      ΠΡΟΕΔΡΕΥΩΝ (Γεώργιος Σούρλας): Δεν θα κλείσει ουσιαστικά επί της αρχής. 
      ΕΛΠΙΔΑ ΠΑΝΤΕΛΑΚΗ: …θα ψηφιστεί. Θέλω να σας ρωτήσω το εξής. Θα ψηφίσουμε επί της αρχής; 
      ΠΡΟΕΔΡΕΥΩΝ (Γεώργιος Σούρλας): Ναι, κυρία Παντελάκη. 
      ΕΛΠΙΔΑ ΠΑΝΤΕΛΑΚΗ: Πριν απ’ αυτό, λοιπόν, θα ήθελα ως εισηγήτρια να μιλήσω. 
      ΠΡΟΕΔΡΕΥΩΝ (Γεώργιος Σούρλας): Δεν μπορεί να γίνει αυτό τώρα. 
      ΕΛΠΙΔΑ ΠΑΝΤΕΛΑΚΗ: Επί του Κανονισμού; 
      ΠΡΟΕΔΡΕΥΩΝ (Γεώργιος Σούρλας): Θα μιλήσετε το απόγευμα. 
      ΕΛΠΙΔΑ ΠΑΝΤΕΛΑΚΗ: Επί του Κανονισμού δεν μπορώ; 
      ΠΡΟΕΔΡΕΥΩΝ (Γεώργιος Σούρλας): Όχι, με τη συμφωνία που κάνουμε αυτή τη στιγμή. 
      ΕΛΠΙΔΑ ΠΑΝΤΕΛΑΚΗ: Μα εγώ σας λέω αυτό το πράγμα. 
      ΠΡΟΕΔΡΕΥΩΝ (Γεώργιος Σούρλας): Βλέπετε, όμως …
      ΕΛΠΙΔΑ ΠΑΝΤΕΛΑΚΗ: Αυτή τη στιγμή συζητάμε, όμως. 
      ΠΡΟΕΔΡΕΥΩΝ (Γεώργιος Σούρλας): Το απόγευμα …
      ΕΛΠΙΔΑ ΠΑΝΤΕΛΑΚΗ: Όταν λέει ο Υπουργός «δαιμονοποιούμε το κέρδος», θέλω να πάρω το λόγο. 
      ΠΡΟΕΔΡΕΥΩΝ (Γεώργιος Σούρλας): Το απόγευμα που θα αρχίσει η συνεδρίαση, οι πρώτοι που θα μιλήσουν θα είναι οι εισηγητές των κομμάτων, επομένως και εσείς. Θα επακολουθήσουν ομιλητές, αυτοί που είναι εγγεγραμμένοι επί της αρχής. 
      ΕΛΠΙΔΑ ΠΑΝΤΕΛΑΚΗ: Θα έχουμε όμως εξαιρετικά λίγο χρόνο. 
      ΠΡΟΕΔΡΕΥΩΝ (Γεώργιος Σούρλας): Και μετά θα μιλήσουν όσοι γραφούν στα άρθρα. Θα έχετε τη δυνατότητα να …
      ΕΛΠΙΔΑ ΠΑΝΤΕΛΑΚΗ: Αν μας δώσετε τη δυνατότητα από το χρόνο, τότε εντάξει. 
      ΠΡΟΕΔΡΕΥΩΝ (Γεώργιος Σούρλας): Βεβαίως κυρία Παντελάκη, θα υπάρχει ανοχή. 
      ΕΛΠΙΔΑ ΠΑΝΤΕΛΑΚΗ: Γιατί ο χρόνος είναι συγκεκριμένος με βάση τον Κανονισμό. 
      ΠΡΟΕΔΡΕΥΩΝ (Γεώργιος Σούρλας): Θα υπάρχει ανοχή χρόνου. 
      ΕΛΠΙΔΑ ΠΑΝΤΕΛΑΚΗ: Καλώς, κύριε Πρόεδρε. Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Κατσιφάρας. 
      ΑΠΟΣΤΟΛΟΣ ΚΑΤΣΙΦΑΡΑΣ: Αγαπητέ Πρόεδρε, ακούσαμε πάλι από τον κύριο Υπουργό μια παρατεταμένη λογική για το χθες, το ότι τίποτα δεν έγινε, καμία βελτίωση. Ειλικρινά αναρωτιέμαι: Μα, αυτή η χώρα έτσι τυχαία έφθασε σήμερα μέχρι εδώ; 
     Θέλετε εσείς να μην ισοπεδώνουμε αυτό που δημιουργείται ως προσδοκία, ενώ εσείς ισοπεδώνετε μια αντικειμενική πραγματικότητα από την πορεία των τελευταίων χρόνων της χώρας μας και το κάνετε συνειδητά. Η αλήθεια είναι επίσης, κύριε Πρόεδρε, ότι το μείζον θέμα σήμερα της ελληνικής οικονομίας είναι η διεύρυνση της παραγωγικής μας βάσης, αν θέλουμε να απαντήσουμε στα ζητήματα που απασχολούν στο μεγαλύτερο μέρος την κοινωνία μας, που έχουν να κάνουν με την εργασία, το εισόδημα και τελικά με την ποιότητα ζωής μας. 
      Το πώς διευρύνεται η παραγωγική βάση, αυτό είναι μια σύνθετη διαδικασία και βεβαίως στα περισσότερα έχετε φροντίσει να ακυρώσετε το αντικειμενικά ελκυστικό περιβάλλον, με συνειδητή πολιτική σας και με συγκεκριμένες πρωτοβουλίες, εξυπηρετώντας μόνο μικροκομματικές σκοπιμότητες. 
      Είναι επίσης αλήθεια ότι ο αναπτυξιακός νόμος είναι ένα εργαλείο. Ένα εργαλείο που μπορεί πραγματικά να βοηθήσει, αν αξιοποιηθεί σωστά, όχι από μόνος του, γιατί αν ήταν τόσο εύκολα τα πράγματα θα είχαμε προχωρήσει και σε άλλους τομείς πιο αποτελεσματικά. 
      Η δική μου εκτίμηση και νομίζω και των πολλών εκτός αυτής της αίθουσας –και μιλάμε για τις παραγωγικές τάξεις, γι’ αυτόν τον επενδυτή που περιμένει, που περιμένει με βάση αυτό που δημιουργήσατε να εκμεταλλευτεί με ιδιωτικά κεφάλαια μια διαδικασία μέσω του αναπτυξιακού νόμου- φαίνεται γενναιόδωρος και είναι αλήθεια αυτό.
       Ταυτόχρονα δημιουργεί μια προσδοκία σε όλους ότι όλοι μπορούν να πάνε. Θα φέρω αργότερα συγκεκριμένα παραδείγματα. Όμως, η αλήθεια είναι ακριβώς αντίθετη. Είναι γενναιόδωρος στην προσδοκία. Μπορεί πραγματικά σήμερα, επειδή δεν έχετε ξεκαθαρίσει αν θα πάτε ή όχι σε εκλογές, να ενισχύετε ξανά αυτή την πολιτική σας και καλά κάνετε. Η κοινωνία, όμως, νομίζω ότι αρχίζει και αντιλαμβάνεται όλους τους συγκεκριμένους τακτικισμούς σας. 
      Κατ’ αρχήν υπάρχουν δύο θετικά που πρέπει να τα πούμε. Διευρύνει τη δυνατότητα σε περισσότερους τομείς και επιλέξιμες επενδύσεις –αυτό είναι αλήθεια- και επίσης απαντά και σε ένα δεύτερο σκέλος που έχει να κάνει με τις παλιές επιχειρήσεις. 
      Είναι γραφειοκρατικός. Η φιλοσοφία του, κύριε Υπουργέ, είναι γραφειοκρατική. Και ενώ έχετε κάνει εσείς κήρυγμα για το χτύπημα της γραφειοκρατίας, είστε στην ίδια ακριβώς φιλοσοφία. Τεχνικά διαφοροποιείστε και αυτό είναι φανερό. 
      Μειώνετε την ιδιωτική συμμετοχή. Γιατί; Για να δημιουργήσετε μεγαλύτερο ρίσκο και ανασφάλεια μέσα από τον υπερδανεισμό των επιχειρήσεων που θα πάνε να ενταχθούν, άρα, αβεβαιότητα; Δεύτερον, εμείς τι θέλουμε; Θέλουμε ένα κίνητρο να ενεργοποιήσει τα ιδιωτικά κεφάλαια. Αυτό είναι αντικίνητρο να ενταχθούν στην παραγωγή τα ιδιωτικά κεφάλαια. Και νομίζω ότι είναι ένα ζήτημα που θα το βρείτε μπροστά σας και πολύ σύντομα. 
      Δεν είναι ευέλικτος, δεν έχει στόχευση και επίσης δεν απαντά σε δύο καθοριστικά θέματα. Λέμε «θύλακες ανεργίας». Με ποια πολιτική; Δεν έχετε τον αναπτυξιακό νόμο. Έχετε άλλη πολιτική για να απαντήσετε; Εγώ προέρχομαι από μια περιοχή της Πάτρας που έχει ανεργία 18%. Πέστε μου με ποιο εργαλείο το κράτος οφείλει να αποδώσει σε αυτούς τους ανθρώπους; Με κανένα. Και ο αναπτυξιακός νόμος δεν βοηθά, κύριε Υπουργέ.  
      Επειδή έχω λίγο χρόνο, θέλω να αναφερθώ στον τουρισμό. Γιατί εκεί λέτε ότι κάνετε το μεγάλο θαύμα. Αρχίζει μάλιστα ο τουριστικός κλάδος να το αντιλαμβάνεται. Έχετε τις απόψεις και του ΣΕΤΕ και της HΑTΤΑ, όλα τα έχετε. 
     Η εκτίμησή μου ποια είναι, κύριε Υπουργέ; Το βασικό θέμα είναι ο επανακαθορισμός της ζώνης και δεν μπορεί να είναι τα κίνητρα με βάση τα βιομηχανικά κριτήρια, αυτό βεβαίως δεν λύνεται. Ενισχύετε τις ίδιες κατηγορίες. Ανοίγετε ένα θέμα με τις κορεσμένες περιοχές, πολύ επικίνδυνα. 
Γιατί; Ενώ αντιλαμβανόμαστε ότι είναι κορεσμένη η περιοχή σ’ ένα πράγμα πρέπει να το ανοίξουμε στον εκσυγχρονισμό των ξενοδοχείων, να βελτιώσουμε το τουριστικό προϊόν και τις τουριστικές υπηρεσίες. Και δεν προσδιορίζετε επίσης το τι κάνετε με το συνολικό τουριστικό προϊόν. Πάτε κλασικά στην κλίνη, στον ύπνο. Το μόνο που βοηθάτε είναι το ξενοδοχείο. Μα, το τουριστικό προϊόν είναι μια σύνθετη διαδικασία και το ξέρετε πάρα πολύ καλά γιατί προερχόσαστε από τις επαγγελματικές τάξεις. Αποκλείετε επιχειρήσεις που έχουν να κάνουν με τα δίκτυα πώλησης, διανομής, που βγαίνουν προς τα έξω με δυναμική, αποκλείετε πούλμαν και βεβαίως φοβάμαι πως δεν θα επιτευχθεί κανένας στόχος από εκεί.
      Και μια αναφορά για τους εμπόρους, κύριε Υπουργέ, γιατί δεν έχω παραπάνω χρόνο. Έχετε την εντύπωση ότι πολλοί έμποροι περιμένουν να πάνε να φτιάξουν ένα εμπορευματικό κέντρο; Σε ποιον μιλάμε; Το μόνο που κάνετε με τα εμπορευματικά κέντρα είναι επειδή έχετε την αδυναμία για τα επτά που είναι  έτοιμα να γίνουν, προσπαθείτε να τους πάτε μέσα στο νόμο των κινήτρων. Αυτό, κάνετε ακριβώς. Άρα αν λέτε ότι αυτό αφορά τον έμπορο προσωπικά, τον καθένα, φοβούμαι πως δεν απαντάτε σ’ αυτό που θεωρητικά ανοίγετε  και λέτε ότι εμείς για πρώτη φορά πιάνουμε το εμπόριο. 
     Δεν έχω πολύ χρόνο, κύριε Υπουργέ. Νομίζω ότι συνολικά ο νόμος δεν απαντά στις σημερινές ανάγκες και δεν απαντά στο καθολικό αίτημα που έχει να κάνει με τη διεύρυνση των παραγωγικών βάσεων, νέες τεχνολογίες, συγκεκριμένα προϊόντα με ταυτότητα. Είναι ένα νομοσχέδιο το οποίο γενικώς δίνει μια ανάσα και γενικώς μια προσδοκία. Δεν δημιουργεί ανταγωνιστικότητα και δεν δημιουργεί ευελιξία και  ικανότητα στην αγορά, σε μια παγκοσμιοποιημένη αγορά. Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Ευστάθιιος Κουτμερίδης. 
      ΕΥΣΤΑΘΙΟΣ ΚΟΥΤΜΕΡΙΔΗΣ: Ευχαριστώ, κύριε Πρόεδρε. Θα προσπαθήσω να μην εκμεταλλευτώ και την αντοχή σας και την ανοχή σας.
      Κυρίες και κύριοι συνάδελφοι, με την κατάθεση του νέου αναπτυξιακού νόμου, μετά και την πρωτοβουλία της Κυβέρνησης της Νέας Δημοκρατίας για τη δημοσιονομική απογραφή, το νέο φορολογικό νομοσχέδιο, αλλά και το σχέδιο του προϋπολογισμού για το 2005, ολοκληρώνεται η γενική απεικόνιση της οικονομικής πολιτικής της Κυβέρνησης της Νέας Δημοκρατίας για τα επόμενα χρόνια. Θα έλεγα, όμως, ότι με την κατάθεση του νέου αναπτυξιακού νόμου ολοκληρώνεται κι ο κύκλος των χαμένων ευκαιριών από τις νομοθετικές πρωτοβουλίες της κυβέρνησης της Νέας Δημοκρατίας για μια ουσιαστική, για μία πραγματική οικονομική και κοινωνική ανάπτυξη της  χώρας μας. 
      Ο νέος αναπτυξιακός νόμος που συζητούμε σήμερα είναι ένας νόμος που κινείται κατά κάποιον τρόπο στη ίδια γενική φιλοσοφία με τους προηγούμενους νόμους, με τον ν.1892/1990 , με τον ν. 2601/1998 και τον ν. 3219/2004 όσον αφορά τις επιχορηγήσεις των επιχειρήσεων, τις επιδοτήσεις χρηματοδοτικής μίσθωσης αλλά και τις φορολογικές απαλλαγές. Διαχωρίζετε την επικράτεια σε τέσσερις ζώνες κι οι επιδοτούμενες επιχειρήσεις και δραστηριότητες διαχωρίζονται σε πέντε κατηγορίες. Παράλληλα βέβαια εντάσσετε στο νόμο αυτό ορισμένες καινούριες δραστηριότητες κι αλλάζετε τον τρόπο και τον χρόνο των επιδοτήσεων.
      Αυτό, όμως, που είναι εντυπωσιακά αρνητικό είναι η καθιέρωση με αυτό το νέο αναπτυξιακό νόμο της φιλοσοφίας της οριζόντιας ανάπτυξης σε όλες τις περιφέρειες και σε όλες τις δραστηριότητες, χωρίς πραγματικά να γίνεται κανένας διαχωρισμός, χωρίς να υπάρχει καμία προσπάθεια αποκέντρωσης και περιφερειακής ανάπτυξης, καθώς και μη ύπαρξη κάθετης προσέγγισης σε ορισμένες δραστηριότητες αιχμής και πρώτης προτεραιότητας. 
      Το πρώτο ερώτημα που τίθεται στην Κυβέρνηση της Νέας Δημοκρατίας είναι: γιατί αφού και ο νέος αναπτυξιακός νόμος έχει την ίδια κεντρική φιλοσοφία με τους προηγούμενους –βέβαια υπάρχουν θετικές διατάξεις, αυτό πρέπει να το πούμε αλλά υπάρχουν και αρκετές αρνητικές- γιατί, όμως, να χαθεί ένας τόσος σημαντικός χρόνος -χάθηκε όλο το 2004- απλά και μόνο για  να αλλάξετε τον τρόπο και το ύψος των επιδοτήσεων; Γιατί είναι γεγονός ότι πραγματικά χάθηκε ένα αρκετά μεγάλο χρονικό διάστημα, αλλά και θα χαθεί στη συνέχεια μέχρι την εφαρμογή του νέου αναπτυξιακού νόμου σε μία εποχή για την χώρα μας, όπου λόγω των Ολυμπιακών Αγώνων αλλά και της διεύρυνσης της Ευρωπαϊκής Ένωσης υπήρχαν ιδιαίτερα αναπτυξιακά κίνητρα για να υπάρξουν επενδύσεις στη χώρα μας. Βέβαια αυτός ο νόμος θα συμπληρωθεί και με μια σειρά από κοινές υπουργικές αποφάσεις, γεγονός που δημιουργεί πολλά ερωτήματα για το χρόνο της ουσιαστικής εφαρμογής του νόμου αυτού.
      Η Κυβέρνηση της Νέας Δημοκρατίας, μέσα από την ισοπέδωση της νεοφιλελεύθερης πολιτικής της, αποσυνδέει τις επιδοτήσεις των επιχειρήσεων από τη δημιουργία νέων θέσεων εργασίας. Επιδιώκετε την οικονομική ανάπτυξη της χώρας μας με μονόπλευρη προσέγγιση, μόνο προς τους επιχειρηματίες, χωρίς να σας ενδιαφέρει και η κοινωνική ανάπτυξη, χωρίς να σας ενδιαφέρει η ανεργία αλλά και γενικότερα τα προβλήματα επιβίωσης που αντιμετωπίζει ο απλός Έλληνας πολίτης. Και όλα αυτά βέβαια σε αναντιστοιχία με τον αυτοπροσδιορισμό σας ότι εκφράζετε το κοινωνικό κέντρο.
      Η μικρή πίστωση στον Προϋπολογισμό του 2005 με μόνο 150.000.000 ευρώ δείχνει πρακτικά και το ενδιαφέρον σας γι’ αυτό τον αναπτυξιακό νόμο, πέρα από τα μεγάλα λόγια. Η μείωση της ίδιας συμμετοχής από το 40% στο 25%, σε συνδυασμό και με τη χαλαρότητα του συστήματος, θα βοηθήσει στην αναβίωση και την εκτροφή επενδυτών-«μαϊμού» αλλά και στο μεγάλο φαγοπότι του δημοσίου χρήματος από επιτήδειους ψευτοεπενδυτές. Η αξιολόγηση των σχεδίων επένδυσης από ιδιώτες εμπειρογνώμονες και άλλους φορείς αναβαθμίζει την αδιαφάνεια και την αναξιοπιστία του συστήματος. Το επιχειρηματικό σχέδιο διάσωσης των επιχειρήσεων είναι ένα εντελώς διάτρητο σύστημα διότι δεν διασφαλίζεται ο τρόπος αξιολόγησης των επιχειρήσεων  διάσωσης, ποια θα είναι τα χαρακτηριστικά ένταξης των επιχειρήσεων, ποιοι θα αξιολογούν αυτές τις επιχειρήσεις, γεγονός που εισάγει ένα μεροληπτικό σύστημα αξιολόγησης. Σε μια περίοδο για τη χώρα  μας επενδυτικής άπνοιας και αναπτυξιακής ύφεσης εσείς επιδοτείτε κι ενισχύετε τις επενδύσεις στην αλλοδαπή. Και το ερώτημα που προκύπτει είναι: Γιατί; Μήπως θέλετε να φύγουν κι οι λίγες επιχειρήσεις που υπάρχουν σήμερα στη χώρα μας; Σας άκουσα με προσοχή στην τοποθέτησή σας  κύριε Υπουργέ, αλλά κατά την άποψή μου, η πιο υγιής αντιμετώπιση όσον αφορά τα κίνητρα είναι οι φορολογικές απαλλαγές. Εσείς δίνετε μια ίδια επενδυτική πολιτική και τα ίδια επενδυτικά κίνητρα με οριζόντια φιλοσοφία, τόσο στο κέντρο όσο και στην περιφέρεια. Σε μια σειρά από δραστηριότητες και επιχειρήσεις στην τρίτη, τέταρτη και πέμπτη κατηγορία υπάρχουν ίδια φορολογικά κίνητρα με φορολογικές απαλλαγές έως και 100% στα κέρδη των επιχειρήσεων, χωρίς να υπάρχει μια περιφερειακή διαβάθμιση. Και το ερώτημα είναι: γιατί ένας επιχειρηματίας να επενδύσει στην περιφέρεια αφού θα έχει περίπου τα ίδια κίνητρα για να επενδύσει στα μεγάλα αστικά κέντρα; Πού είναι το ενδιαφέρον σας για την περιφέρεια και την περιφερειακή ανάπτυξη;
      Κυρίες και κύριοι συνάδελφοι, είναι γεγονός ότι παρά την πολύμηνη κυοφορία ο ναός αναπτυξιακός νόμος αποδεικνύεται κατώτερος των προσδοκιών του. Είναι ένας νόμος πρόχειρος, πελατειακός, που λειτουργεί οριζόντια χωρίς αναπτυξιακή στρατηγική και στόχευση.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω προς το Σώμα ότι ο Υπουργός Απασχόλησης και Κοινωνικής Προστασίας κατέθεσε τον κοινωνικό Προϋπολογισμό έτους 2004.
     Κύριοι συνάδελφοι, παρήλθε ο ομοφώνως συμφωνηθείς χρόνος ομιλίας των αγορητών της σημερινής συνεδρίασης. Κηρύσσεται περαιωμένη η συζήτηση επί της αρχής του νομοσχεδίου του Υπουργείου Οικονομίας και Οικονομικών και ερωτάται το Σώμα αν γίνεται δεκτό το νομοσχέδιο επί της αρχής. 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς, το νομοσχέδιο του Υπουργείου Οικονομίας και Οικονομικών: «Κίνητρα Ιδιωτικών Επενδύσεων για την Οικονομική Ανάπτυξη και την Περιφερειακή Σύγκλιση» έγινε δεκτό επί της αρχής κατά πλειοψηφία. 
     Κύριοι συνάδελφοι,  θέλω να σας ενημερώσω ότι το απόγευμα μετά τις αγορεύσεις των εισηγητών και των ειδικών αγορητών, θα ομιλήσουν οι εγγεγραμμένοι στον κατάλογο των ομιλητών που δεν πρόφτασαν να μιλήσουν στην πρωινή συνεδρίαση και επί των άρθρων και επί της αρχής του νομοσχεδίου, με κάποια άνεση χρόνου, όπως έχουμε συμφωνήσει. Οι εγγραφές επί των άρθρων θα ισχύσουν κανονικά. 
      Δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 15.25΄ λύεται η συνεδρίαση για σήμερα ημέρα Τετάρτη 8 Δεκεμβρίου 2004 και ώρα 18.00΄ με αντικείμενο εργασιών του Σώματος νομοθετική εργασία, συνέχιση της συζήτησης επί των άρθρων και του συνόλου του νομοσχεδίου του Υπουργείου Οικονομίας και Οικονομικών: «Κίνητρα Ιδιωτικών Επενδύσεων για την Οικονομική Ανάπτυξη και την Περιφερειακή Σύγκλιση», σύμφωνα με την συμπληρωματική ημερήσια  διάταξη που έχει διανεμηθεί. 
     
     Η ΠΡΟΕΔΡΟΣ                                                                    ΟΙ ΓΡΑΜΜΑΤΕΙΣ



1

Συνεδρίαση 8-12-2004 (πρωί)

