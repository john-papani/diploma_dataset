      Δευτέρα 15 Δεκεμβρίου 2003
      ΣΥΝΕΔΡΙΑΣΗ ΜΣΤ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ Ι΄
      ΣΥΝΟΔΟΣ Δ΄
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1) Κατάθεση αναφορών, σελ.
      2) Ανακοίνωση του δελτίου αναφορών και ερωτήσεων της Τρίτης 16ης Δεκεμβρίου 2003, σελ.
      3) Συζήτηση επικαίρων ερωτήσεων:
      (α) Προς τον Υπουργό
      Μεταφορών και Επικοινωνιών, Εργασίας και Κοινωνικών Ασφαλίσεων, σχετικά με την επίλυση μισθολογικών και θεσμικών αιτημάτων των υπαλλήλων της Εταιρείας Ηλεκτροκίνητων Λεωφορείων Περιοχής Αθηνών – Πειραιώς κλπ., σελ.
      (β) προς τον Υπουργό Γεωργίας, σχετικά με την επιτέλεση των σκοπών του διαθέτη του κληροδοτήματος του «Κληροδοτήματος Τασούλα», σελ.
      4) Συζήτηση επερώτησης Βουλευτών της Νέας Δημοκρατίας του Υπουργείου Μεταφορών και Επικοινωνιών, σχετικά με την πορεία των έργων του τραμ και του προαστιακού σιδηροδρόμου, σελ.
      ΟΜΙΛΗΤΕΣ
      Α. (Επί των επικαίρων ερωτήσεων:)
      ΔΡΥΣ Γ., σελ.
      ΚΕΔΙΚΟΓΛΟΥ Β., σελ.
      ΣΠΥΡΟΠΟΥΛΟΣ Ρ., σελ.
      ΤΣΙΟΓΚΑΣ Δ., σελ.
      Β. (Επί της Επερώτησης:
      ΑΓΓΕΛΟΠΟΥΛΟΣ Ν., σελ.
      ΒΕΡΕΛΗΣ Χ., σελ.
      ΒΛΑΧΟΠΟΥΛΟΣ Η., σελ.
      ΚΑΚΛΑΜΑΝΗΣ Ν., σελ.
      ΚΕΦΑΛΟΓΙΑΝΝΗΣ Ι., σελ.
      ΚΙΛΤΙΔΗΣ Κ, σελ.
      ΚΟΛΛΙΑ-ΤΣΑΡΟΥΧΑ  Μ., σελ.
      ΜΗΤΣΟΤΑΚΗΣ Κ., σελ.
      ΜΠΟΥΡΑΣ Α., σελ.
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Δ΄
      ΣΥΝΕΔΡΙΑΣΗ  ΜΣΤ΄
      Δευτέρα 15 Δεκεμβρίου 2003
      
      Αθήνα, σήμερα στις 15 Δεκεμβρίου 2003, ημέρα Δευτέρα και ώρα 18.30΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
      ΠΡΟΕΔΡΕΥΩΝ (Κωνσταντίνος Γείτονας):  Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Δημήτριο Τσιόγκα, Βουλευτή Λαρίσης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1. Ο Βουλευτής Αττικής κ. ΗΛΙΑΣ ΠΑΠΑΗΛΙΑΣ κατέθεσε αναφορά με την οποία ο Δήμαρχος Παλλήνης Αττικής διαμαρτύρεται για την ανέγερση και λειτουργία εμπορικών αποθηκών «Αφοι Μπόμπολα» στην οδό Λεονταρίου στην Παλλήνη.
      2. Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία η Ομοσπονδία Επιχειρηματιών Ενοικιαζομένων Διαμερισμάτων και Δωματίων Ανατολικής Κρήτης «Η ΚΝΩΣΣΟΣ» ζητεί την ικανοποίηση ασφαλιστικών αιτημάτων των κλάδων.
      3. Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Σύνδεσμος Επιμελητών Ανηλίκων των Δικαστηρίων Ανηλίκων Ελλάδος ζητεί την τροποποίηση της σχετικής νομοθεσίας για την υπαγωγή των Επιμελητών Ανηλίκων στις κατηγορίες προσώπων που διορίζονται αντιπρόσωποι της δικαστικής αρχής κατά την εκλογική διαδικασία με έρεισμα την φύση των καθηκόντων τους και τις συνθήκες άσκησης αυτών.
      4. Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία η Ένωση Ποδοσφαιρικών Σωματείων Ηπείρου ζητεί την επιχορήγηση των ερασιτεχνικών ποδοσφαιρικών σωματείων.
      5. Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο κ. Γεώργιος Αποστόλου, κάτοικος Αγίου Βλασίου Εύβοιας υπάλληλος Γ.Λ.Κ. ζητεί την ικανοποίηση αιτήματος απόσπασής του.
      6. Οι Βουλευτές κύριοι ΔΗΜΗΤΡΙΟΣ ΠΙΠΕΡΓΙΑΣ και ΒΑΣΙΛΕΙΟΣ ΚΕΔΙΚΟΓΛΟΥ κατέθεσαν αναφορά με την οποία ο Δήμος Ελυμνίων Εύβοιας ζητεί την αποκατάσταση των ζημιών που έχουν προκληθεί στο Δήμο Ελυμνίων από τα έντονα καιρικά φαινόμενα των τελευταίων δύο ετών.
      7. Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία φορείς των νήσων Λήμνου και Αγίου Ευστρατίου ζητούν την αποδοχή πρότασης σχετικά με τα απαιτούμενα δρομολόγια πλοίων άγονων γραμμών.
      8. Οι Βουλευτές κύριοι  ΓΕΩΡΓΙΟΣ ΓΑΡΟΥΦΑΛΙΑΣ και ΒΑΣΙΛΕΙΟΣ ΚΕΔΙΚΟΓΛΟΥ κατέθεσαν αναφορά με την οποία ο Εμπορικός Σύλλογος Λήμνου ζητεί τη δημιουργία θεσμικού πλαισίου στήριξης των μικρομεσαίων επιχειρήσεων της νησιωτικής χώρας.
      9. Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Ένωση Αξιωματικών Πυροσβεστικού Σώματος διαμαρτύρεται για την επιχειρούμενη υφαρπαγή αρμοδιοτήτων του Πυροσβεστικού Σώματος και ζητεί την ενίσχυσή του για να αξιοποιήσει στο μέγιστο τις δυνατότητές του.
      10. Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Πρόεδρος του Τοπικού Συμβουλίου Φαλάννης ζητεί τη δημιουργία ανεξάρτητου Δήμου Φαλανναίων ο οποίος να περιλαμβάνει τη Φαλάννη και το συνοικισμό Δασοχωρίου.
      11. Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμος Πτελεού Μαγνησίας ζητεί τη ρύθμιση χρεών προς την ΑΤΕ των Αγροτικών Ελαιουργικών Συνεταιρισμών του Δήμου.
      12. Ο Βουλευτής Έβρου κ. ΙΩΑΝΝΗΣ ΝΙΚΟΛΑΪΔΗΣ κατέθεσε αναφορά με την οποία οι Σύνδεσμοι Βιομηχανιών - Βιοτεχνιών Θράκης ζητούν την καταβολή επιδότησης του κόστους εργασίας επιχειρήσεων Θράκης, μέσω του ΟΑΕΔ.
      13. Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Βασίλειος Μπαλάσκας, κάτοικος Αγρινίου, διαμαρτύρεται για τη φορολογική μεταχείριση των μικρών επιχειρήσεων.
      14. Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία η Ομοσπονδία Επιχειρηματιών Ενοικιαζομένων Διαμερισμάτων και Δωματίων Ανατολικής Κρήτης «Η ΚΝΩΣΟΣ» ζητεί την ικανοποίηση ασφαλιστικών αιτημάτων του κλάδου.
      15. Ο Βουλευτής Λάρισας κ. ΝΙΚΟΛΑΟΣ ΦΛΩΡΟΣ κατέθεσε αναφορά με την οποία η Ένωση Υπαλλήλων Πυροσβεστικού Σώματος Περιφέρειας Θεσσαλίας ζητεί την τοποθέτηση στη Λάρισα της έδρας των πεζοπόρων τμημάτων Π.Σ. Περιφέρειας Θεσσαλίας.
      16. Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Πανελλήνιος Σύλλογος Παραπληγικών ζητεί την επίλυση προβλήματος που απασχολεί μέλος του.
      17. Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η Εκτελεστική Επιτροπή της ΑΔΕΔΥ ζητεί την τροποποίηση των διατάξεων του άρθρου 18 παρ. 5 του Ν. 1735/87 σχετικά με την επάνοδο στις υπηρεσίες τους των δημοσίων λειτουργών και υπαλλήλων που θέτουν υποψηφιότητα στις βουλευτικές εκλογές.
      18. Οι Βουλευτές κύριοι ΛΕΩΝΙΔΑΣ ΤΖΑΝΗΣ και ΒΑΣΙΛΕΙΟΣ ΚΕΔΙΚΟΓΛΟΥ κατέθεσαν αναφορά με την οποία ο Δήμος Ζαγοράς Μαγνησίας ζητεί την τοποθέτηση δασκάλων σε κενές θέσεις δημοτικών σχολείων της περιοχής.
      19. Ο Βουλευτής Μαγνησίας κ. ΛΕΩΝΙΔΑΣ ΤΖΑΝΗΣ κατέθεσε αναφορά με την οποία ο Δήμος Πτελεού Μαγνησίας ζητεί χρηματοδότηση για τη συντήρηση των αγροτικών ιατρείων του Δήμου.
      20. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Ελυμνίων Εύβοιας ζητεί την αποκατάσταση ζημιών στο χώρο του λιμανιού και σε παραλιακούς δρόμους.
      21. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία φορείς της Βόρειας Εύβοιας ζητούν την ίδρυση Νοσοκομείου στη Βόρεια Εύβοια, την ενίσχυση του Κέντρου Υγείας Ιστιαίας και την κατασκευή οδικών έργων.
      22. Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Αντιπάρου Κυκλάδων ζητεί την αποκατάσταση των ζημιών από το χειμέριο κύμα και την επισκευή επέκτασης λιμενοβραχίονα, στην τοποθεσία Άγιος Γεώργιος.
      23. Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία ο κ. Αλέξανδρος Γλάρος ζητεί την επίλυση πολεοδομικού προβλήματος.
      24. Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Πανελλήνια Ομοσπονδία Προσφύγων 1922 ζητεί την ακύρωση της απόφασης της 23/10/2003 του Κεντρικού Συμβουλίου Νεωτέρων Μνημείων, να σταματήσει η διαδικασία κατεδάφισης των Προσφυγικών Πολυκατοικιών  καθώς και την επίλυση άλλων σχετικών με το θέμα αιτημάτων.
      25. Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Δήμος Ψυχικού ζητεί να μην επιτραπεί η μεταφορά συντελεστή δόμησης σε περιοχές με χρήση αποκλειστικής κατοικίας άλλως θα σημάνει την καταστροφή του οικιστικού περιβάλλοντος του Ψυχικού.
      26. Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία η κυρία Χριστίνα Μπούμπουλα, κάτοικος Αθηνών, ζητεί την τροποποίηση του Ν. 2676/99.
      27. Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο κ. Νικόλαος Πλατής, συνταξιούχος δημοσίου, κάτοικος Αθηνών, ζητεί την ικανοποίηση οικονομικού αιτήματός του.
      28. Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο κ. Δημήτριος Λογοθετίδης, συνταξιούχος ΙΚΑ, διαμαρτύρεται για το νέο σύστημα επίσκεψης των ασφαλισμένων στους γιατρούς με ραντεβού, στο Πολυϊατρείο  ΙΚΑ Δράμας.
      29. Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο κ. Νικόλαος Τσαλουκίδης διαμαρτύρεται για τον τρόπο και τις διαδικασίες εκπαίδευσης του νοσηλευτικού προσωπικού.
      30. Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία η κυρία Κασσιανή – Λουκία Βακάλη, καθηγήτρια οικιακής οικονομίας, κάτοικος Αθηνών, ζητεί την ικανοποίηση αιτήματος μετάθεσής της.
      31. Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Δήμος Τυρνάβου ζητεί την παροχή ιατρικής φροντίδας σε καθημερινή βάση από αγροτικό γιατρό, στους κατοίκους της Κοινότητας Αργυροπουλίου.
      32. Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ομοσπονδία Επιχειρηματιών Ενοικιαζομένων Διαμερισμάτων και Δωματίων Ανατολικής Κρήτης «Η ΚΝΩΣΟΣ» ζητεί την ικανοποίηση ασφαλιστικών αιτημάτων του κλάδου τους.
      33. Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Δήμος Φερών Μαγνησίας ζητεί την ίδρυση και λειτουργία Εμπορικού Κέντρου Θεσσαλίας στην περιοχή του Βελεστίνου.
      34. Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Δήμος Πτελεού Μαγνησίας ζητεί τη ρύθμιση χρεών στην ΑΤΕ των Αγροτικών Ελαιουργικών Συνεταιρισμών του Δήμου.
      35. Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία η Ένωση Ξενοδόχων Ν. Καστοριάς « Ο ΞΕΝΙΟΣ ΖΕΥΣ» ζητεί τη δημιουργία οδικού άξονα γύρω από τις λίμνες των Πρεσπών και Τελωνείου για την τουριστική αξιοποίηση της περιοχής.
      36. Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε δημοσίευμα εφημερίδας σχετικά με το θέμα της αλιείας των οστράκων στον Κόλπο Καλλονής.
      37. Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία η Ένωση Ξενοδόχων  Καστοριάς «Ο ΞΕΝΙΟΣ ΖΕΥΣ» ζητεί την ικανοποίηση αιτήματος σχετικά με τις μαθητικές εκδρομές του σχολικού έτους 2003-2004.
      38. Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία ο Σύλλογος Υπαλλήλων Δήμου Καστοριάς ζητεί την επίλυση ασφαλιστικού προβλήματος νεομεταταγμένων υπαλλήλων στο Δήμο Καστοριάς.
      39. Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία η Ομοσπονδία Συλλόγων Ιεροψαλτών Ελλάδος ζητεί τη νομική κατοχύρωση του ιεροψαλτικού λειτουργήματος, τη μισθοδοσία του κλάδου από το Δημόσιο κ.λπ.
      40. Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ένωση Ιερατικών Συνδέσμων Εκκλησίας Κρήτης ζητεί την ένταξη των Εφημερίων της χώρας στο νέο μισθολόγιο των Δ.Υ.
      41. Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Νεάπολης Λασιθίου ζητεί τη στελέχωση και τον εξοπλισμό του Αστυνομικού Τμήματος Νεάπολης.
      42. Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορές με τις οποίες ο Σύλλογος Σπουδαστών Ανωτέρας Σχολής Τουριστικής Εκπαίδευσης Αγίου Νικολάου Κρήτης ζητεί την επίλυση κτιριακών, λειτουργικών και άλλων προβλημάτων της Σχολής και των αποφοίτων της. 
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1776/19-8-2003 και 1777/19 ερώτηση του Βουλευτή κ. Ηλία Καλλιώρας δόθηκε με το υπ’ αριθμ. 171/11-9-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σύμφωνα με τα στοιχεία της Περιφέρειας Στερεάς Ελλάδας τα εξής:
      1. Για το έργο κατασκευής της γέφυρας Κωσταλεξίου έχει υπογραφεί τέλος lουλίου 2003 η Κοινή Υπουργική Απόφαση για την κήρυξη των απαλλοτριώσεων. Με την ολοκλήρωση της διαδικασίας αυτής, δηλαδή τον καθορισμό από το Πρωτοδικείο προσωρινής τιμής μονάδας, αναγνώρισης των δικαιούχων και πληρωμής των απαλλοτριωμένων εκτάσεων, θα ξεκινήσουν οι εργασίες κατασκευής της υπόψη γέφυρας.
      Ο συνολικός προϋπολογισμός του έργου είναι 1.614.087 Ευρώ και το ποσό της σύμβασης 1.228.255 Ευρώ.
      2. Έχουν ξεκινήσει οι εργασίες θεμελίωσης και κατασκευής της γέφυρας Φραντζή. Οι καθυστερήσεις που παρουσιάσθηκαν στο υπόψη έργο οφείλονται στη διαδικασία των απαλλοτριώσεων.
      Η γέφυρα προβλέπεται να ολοκληρωθεί εντός του 2003 εφόσον το επιτρέψουν οι καιρικές συνθήκες.
      Ο προϋπολογισμός του έργου είναι 2.347.762 Ευρώ και το ποσό της σύμβασης 2.182.804 Ευρώ.
      Το έργο χρηματοδοτείται από πιστώσεις της ΣΑΕ 071.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      2. Στην με αριθμό 2396/2-9-03 ερώτηση των Βουλευτών κυρίων Ηλία Καλλιώρα, Γεωργίου Βλάχου, Νικολάου Αγγελόπουλου και Θεοδώρου Σκρέκα δόθηκε με το υπ’ αριθμ. 7017/4/3787/7-10-03 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσαν οι Βουλευτές κ. κ. Η. Καλλιώρας, Γ. Βλάχος, Ν. Αγγελόπουλος και Θ. Σκρέκας και μας διαβίβασε το Υπουργείο Εσωτερικών, Δημόσιας Διοίκησης και Αποκέντρωσης, με το Φ.78400/17436 από 17-9-2003 έγγραφό του, σε ό,τι μας αφορά, σας γνωρίζουμε ότι το θέμα της τακτοποίησης των εξ Αλβανίας ομογενών με Ειδικό Δελτίο Ταυτότητας Ομογενούς (Ε.Δ.Τ.Ο.) ρυθμίζεται από τις διατάξεις της Κοινής Υπουργικής Απόφασης 4000/3/10-λε από 30-5-2001, οι οποίες και εφαρμόζονται από τις αρμόδιες για τη χορήγησή του Υπηρεσίες μας.
      Το ανωτέρω Ειδικό Δελτίο είναι τριετούς διάρκειας με δυνατότητα ανανέωσης και τόσο αυτό, όσο και η βεβαίωση κατάθεσης δικαιολογητικών για τη χορήγησή του, παρέχει στον κάτοχό τους δικαιώματα' εισόδου-εξόδου και νόμιμης παραμονής, καθώς και εργασίας στη χώρα μας.
      Τέλος, πρέπει να επισημάνουμε ότι με την ανωτέρω ρύθμιση ικανοποιήθηκε το αίτημα που προέβαλαν κατά το παρελθόν οι αναφερόμενοι ομογενείς για την τακτοποίησή τους στη χώρα μας.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      3. Στην με αριθμό 2697/9-9-03 ερώτηση του Βουλευτή κ. Γεωργίου Καρασμάνη δόθηκε με το υπ’ αριθμ. 90022/21806/502/7-9-03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην υπ' αριθ. 2697/9-9-03 ερώτηση, που κατέθεσε στη Βουλή ο βουλευτής κ Γ. Καρασμάνης αναφορικά με συνταξιοδοτική υπόθεση του κ. Καπουράνη Δημητρίου κατοίκου Κρύας Βρύσης Ν. Πέλλης από τον ΟΓΑ, σας γνωρίζουμε τα εξής:
      Για τον ανωτέρω ήδη έχει εκδοθεί απόφαση συνταξιοδότησης με την οποία του χορηγήθηκε σύνταξη γήρατος (τμηματική βασική) από 1-07-2001.
      Η εν λόγω απόφαση προωθήθηκε για μηχανογραφική επεξεργασία, προκειμένου ο κ. Καπουράνης να πληρωθεί. το πρώτο δεκαήμερο του μηνός Δεκεμβρίου 2003.
      Μετά την πληρωμή του ο ανωτέρω θα πρέπει να απευθυνθεί στον Ανταποκριτή ΟΓΑ του τόπου κατοικίας του, με το απόκομμα πληρωμής, προκειμένου να εκδοθεί το βιβλιάριο υγείας του.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      4. Στην με αριθμό 2699/9-9-03 ερώτηση του Βουλευτή κ. Γεωργίου Καρασμάνη δόθηκε με το υπ’ αριθμ. 90022/21812/503/7-10-03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην υπ’ αριθμ. 2699/9-9-03 ερώτηση, που κατέθεσε στη Βουλή ο βουλευτής κ Γ. Καρασμάνης αναφορικά με συνταξιοδοτική υπόθεση του κ. Μπαλλή Οδυσσέα κατοίκου Εσωβάλτων - Πέλλας από τον ΟΓΑ, σας γνωρίζουμε τα εξής:
      Ο ανωτέρω υπέβαλε αίτηση για σύνταξη αναπηρίας, με τις διατάξεις της νομοθεσίας του ΟΓΑ, στον Ανταποκριτή ΟΓΑ του Δ.Δ.Εσωβάλτων - Πέλλας στις 20-12-1999, η οποία περιήλθε στον Οργανισμό (Κλάδο Συντάξεων) στις 10-2-2000.
      Ο κλάδος Συντάξεων διαβίβασε τον ασφαλιστικό φάκελο του ανωτέρω στην αρμόδια Υγειονομική Επιτροπή, η οποία με την υπ' αριθμ. 251/29-5-2000 απόφασή της τον έκρινε ανάπηρο κατά 67%.
      Στη συνέχεια ο Κλάδος Συντάξεων με το υπ' αριθ. 100798/9-8-2000 έγγραφό του προς τον Ανταποκριτή του Δ.Δ Εσωβάλτων ζήτησε την αποστολή απογραφικού δελτίου και λοιπών δικαιολογητικών για την απονομή στον ενδιαφερόμενο σύνταξης αναπηρίας.
      Τα ανωτέρω δικαιολογητικά διαβιβάστηκαν στον ΟΓΑ από τον Ανταποκριτή στις 30-11-2000.
      Κατά την επεξεργασία όμως της αίτησής του διαπιστώθηκε, ότι έχει πραγματοποιήσει κα χρόνο ασφάλισης στην Γερμανία και για τον λόγο αυτό ο φάκελός του διαβιβάστηκε στις 8-5- 2001 στον Κλάδο Διεθνών Ασφαλιστικών Σχέσεων του ΟΓΑ.
      Ο ανωτέρω Κλάδος, μετά την εξέταση των δικαιολογητικών που περιείχε ο φάκελος, διαπίστωσε αντιφατικά στοιχεία ως προς τους χρόνους απασχόλησής του τόσο στην Ελλάδα, όσο και στη Γερμανία και με το υπ' αριθ. Φ.71585/D/7-11-2001 ζήτησε από τον Ανταποκριτή και τον ενδιαφερόμενο συμπληρωματικά έγγραφα, προς διευκρίνιση του χρόνου ασφάλισης του, τα οποία εστάλησαν στον ΟΓΑ στις 31-12-2002 και αφού έγινε υπόμνηση του εγγράφου με το αριθ. Φ.71785/D/16-10-2002 νεώτερο έγγραφο.
      Στη συνέχεια ο Κλάδος διαβίβασε με έγγραφό του στο Γερμανικό Φορέα την αίτηση του κ. Μπαλλή για σύνταξη αναπηρίας 9 Ε 204), το έντυπο (Ε 205/GR) με τους χρόνους ασφάλισής του στον ΟΓΑ και τις ιατρικές γνωματεύσεις (Ε 213 και Ε 214) , προκειμένου να εξετασθεί η υπόθεσή του από πλευράς Γερμανίας. Ταυτόχρονα ζητήθηκε ο χρόνος απασχόλησής του στη Γερμανία και η γερμανική απόφαση για να εξετασθεί η υπόθεσή του και από τον ΟΓΑ σύμφωνα με τις κοινοτικές διατάξεις.
      Μέχρι σήμερα δεν έχει απαντήσει ο Γερμανικός Φορέας.
      ΄Ηδη έγινε υπομνηστικό έγγραφο στο Γερμανικό Φορέα.
      Μετά την παραλαβή των δικαιολογητικών και τη συμπλήρωση του συνταξιοδοτικού του φακέλου, ο ΟΓΑ θα εξετάσει τις προϋποθέσεις χορήγησης στον κ. Μπαλλή και από τον ΟΓΑ.
      Ο Υφυπουργός
     ΡΟΒΕΡΤΟΣ ΣΠΥΡΟΠΟΥΛΟΣ»
     5. Στην με αριθμό 2701/9-9-03 ερώτηση του Βουλευτή κ. Γεωργίου Καρασμάνη δόθηκε με το υπ΄ αριθμ. 90022/21815/504/7-9-03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
     «Απαντώντας στην υπ΄αριθ. 2701/9-9-03 ερώτηση, που κατέθεσε στη Βουλή ο Βουλευτής κ. Γ. Καρασμάνης αναφορικά με συνταξιοδοτική υπόθεση του κ. Μητσαράκη Χρήστου κατοίκου Νησίου Πέλλας από τον ΟΓΑ, σας γνωρίζουμε τα εξής:
     Για τον ανωτέρω ήδη έχει εκδοθεί απόφαση συνταξιοδότησης με την οποία χορηγήθηκε προσωρινή σύνταξη αναπηρίας (αυτοτελής βασική και αυτοτελής κύρια) από 1-11-2000 μέχρι 30-11-2003.
     Η εν λόγω απόφαση προωθήθηκε για μηχανογραφική επεξεργασία, προκειμένου ο κ. Μητσαράκης να πληρωθεί το πρώτο δεκαήμερο του μηνός Δεκεμβρίου 2003.
     Μετά την πληρωμή του ο ανωτέρω θα πρέπει να απευθυνθεί στον Ανταποκριτή του ΟΓΑ του τόπου κατοικίας του, με το απόκομμα πληρωμής, προκειμένου να εκδοθεί το βιβλιάριο υγείας του.
     Επειδή η Υγειονομική Επιτροπή τον έκρινε προσωρινά ανάπηρο μέχρι την 30-11-03 ήδη ο φάκελος του στάλθηκε στην Α/θμια Υγειονομική Επιτροπή του !ΚΑ Έδεσσας προκειμένου να εξετασθεί αν εξακολουθεί να είναι ανίκανος για εργασία, σε ποιο ποσοστό και για ποιο χρονικό διάστημα. Από την απόφαση της ανωτέρω Υγειονομικής Επιτροπής θα κριθεί αν θα επαναχορηγηθεί ή όχι σύνταξη σ' αυτόν.
     Ο Υφυπουργός
     ΡΟΒΕΡΤΟΣ ΣΠΥΡΟΠΟΥΛΟΣ»
     6. Στην με αριθμό 2900/12-9-03 ερώτηση του Βουλευτή κ. Ευτύχη Κοντομάρη δόθηκε με το υπ΄ αριθμ. 90022/21416/1434/6-10-03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
     «Σε απάντηση της σχετικής ερώτησης του Βουλευτή κ. Ευτύχη Κοντομάρη, αναφορικά με την επέκταση του επιδόματος παραπληγίας - τετραπληγίας και σε άλλες κατηγορίες ατόμων με αναπηρίες ασφαλισμένων των οργανισμών κοινωνικής ασφάλισης αρμοδιότητας Υπουργείου Εργασίας και Κοινωνικών Ασφαλίσεων, σας γνωρίζουμε τα εξής:
     Με τις διατάξεις των παραγράφων 1 και 2 του άρθρου 42 του ν. 1140/1981 (ΦΕΚ 68 Α΄) προβλέπεται η χορήγηση μηνιαίου εξωιδρυματικού επιδόματος στους ασφαλισμένους και συνταξιούχους όλων των ασφαλιστικών οργανισμών κοινωνικής ασφάλισης αρμοδιότητας του Υπουργείου Εργασίας και Κοινωνικών Ασφαλίσεων, καθώς και στα μέλη των οικογενειών τους που πάσχουν από παραπληγία - τετραπληγία και έχουν ποσοστό ιατρικής αναπηρίας 67% και άνω, ισόποσο με το 20πλάσιο του εκάστοτε ισχύοντος ημερομισθίου ανειδίκευτου εργάτη.
     Ύστερα από σχετικές γνωμοδοτήσεις του ΚΕΣΥ το επίδομα αυτό χορηγείται και στους πάσχοντες από παραπάρεση - τετραπάρεση, επειδή οι παθήσεις αυτές θεωρούνται αντίστοιχες της παραπληγίας - τετραπληγίας.
     Διευκρινίζεται εξάλλου ότι και οι πάσχοντες από σκλήρυνση κατά πλάκας, η οποία παρουσιάζει αμφοτερόπλευρη πυραμιδική συνδρομή με ποσοστό αναπηρίας 67%, θεωρούνται παραπληγικοί και ως εκ τούτου εμπίπτουν στις διατάξεις του ν. 1140/1981.
     Επισημαίνεται πάντως ότι με διάταξη που έχει συμπεριληφθεί σε υπό κατάρτιση νομοσχέδιο του Υπουργείου μας το επίδομα παραπληγίας επεκτείνεται και σε όσους:
     α. πάσχουν από μυασθένεια - μυοπάθεια με ποσοστό αναπηρίας 67% και άνω.
     β. Έχουν υψηλό μηριαίο ακρωτηριασμό των δύο κάτω άκρων ή πλήρη ακρωτηριασμό των δύο άνω άκρων ή αντίστοιχο ακρωτηριασμό του ενός κάτω άκρου και του ενός άνω άκρου, που δεν επιδέχονται εφαρμογής τεχνητού μέλους και 
     γ. έχουν φωκομέλεια που επιφέρει τον ίδιο βαθμό κινητικής αναπηρίας με την παραπάνω περίπτωση β.
     Η επικείμενη ρύθμιση κρίνεται επιβεβλημένη μέσα στα πλαίσια των υποχρεώσεων της πολιτείας για ισότιμη μέριμνα των ατόμων με βαριές αναπηρίες, ανεξάρτητα από τον φορέα ασφάλισης στον οποίο ανήκουν, αλλά και για λόγους κοινωνικής ευαισθησίας προς τα πρόσωπα αυτά, τα οποία χρήζουν ιδιαίτερης προστασίας.
     Ο Υφυπουργός
     ΡΟΒΕΡΤΟΣ ΣΠΥΡΟΠΟΥΛΟΣ»
     7. Στην με αριθμό 3069/16-9-03 ερώτηση του Βουλευτή κ. Νικολάου Κατσαρού δόθηκε με το υπ΄ αριθμ. 90022/21828/515/7-10-03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
     «Απαντώντας στην υπ΄αριθ. 3069/16-9-03 ερώτηση, που κατέθεσε στη Βουλή ο Βουλευτής κ. Νικ. Κατσαρός αναφορικά με τη μεταβίβαση της σύνταξης του θανόντος συνταξιούχου του ΟΓΑ στον επιζώντα σύζυγό του, σας γνωρίζουμε τα εξής:
     Σύμφωνα με τις διατάξεις του άρθρ. 6 του ν.4169/61 (βασική μη ανταποδοτική σύνταξη ΟΓΑ) όπως τροποποιήθηκε με το άρθρο 10 του ν.1390/73 παρ.5 σε περίπτωση θανάτου του συνταξιούχου, τη σύνταξη δικαιούται η χήρα αυτού, εφόσον έχει συμπληρώσει α) το 65ο έτος της ηλικίας, β) δε συνταξιοδοτείται από άλλη πηγή και γ) ο γάμος έχει συναφθεί πριν τη συνταξιοδότηση του συζύγου.
     Επίσης με τις διατάξεις του ν.2458/97 με τον οποίο συστήνεται ο Κλάδος Κύριας Ασφάλισης Αγροτών ( ανταποδοτικού χαρακτήρα σύνταξη), προβλέπεται (αρθρ.6) ότι σε περίπτωση θανάτου συνταξιούχου ή ασφαλισμένου, σύνταξη δικαιούται ο επιζών σύζυγος ή η σύζυγος εφόσον δεν συνταξιοδοτείται από οποιαδήποτε άλλη πηγή, περιλαμβανομένης και της ανωτέρω αναφερόμενης σύνταξης του ΟΓΑ. Οι δικαιούχοι λόγω θανάτου της παραπάνω σύνταξης που αποκτούν παράλληλα δικαίωμα συνταξιοδότησης από τον ΟΓΑ λόγω γήρατος ή αναπηρίας βάσει του ν.4169/61 ή του ν.2458/97 δικαιούνται να επιλέξουν την μια από τις συντάξεις αυτές.
     Είναι λοιπόν σαφές ότι η σύνταξη από τον ΟΓΑ, συνεχίζει να καταβάλλεται στον χήρο ή τη χήρα αγρότισσα εφόσον πληρούνται οι προϋποθέσεις που αναφέρονται στις πιο πάνω διατάξεις.
     Ο Υφυπουργός
     ΡΟΒΕΡΤΟΣ ΣΠΥΡΟΠΟΥΛΟΣ»
     8. Στην με αριθμό 2978/15-9-03 ερώτηση του Βουλευτή  κ. Παναγιώτη Λαφαζάνη δόθηκε με το υπ΄ αριθμ. 99703/ΙΗ/8-10-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 2978/15-9-03, που κατέθεσε ο Βουλευτής κ. Παναγιώτης Λαφαζάνης σχετικά με την επιλογή των στελεχών της εκπαίδευσης, σας γνωρίζουμε τα εξής:
     Η επιλογή και η τοποθέτηση των Υποδιευθυντών σχολικών μονάδων σύμφωνα με όσα ορίζονται στο Π.Δ. 25/2002, είναι αποκλειστικής αρμοδιότητας και ευθύνης των οικείων Περιφερειακών Συμβουλίων.
     Επίσης τα Περιφερειακά Υπηρεσιακά Συμβούλια (ΠΥΣΠΕ και ΠΥΣΔΕ) επιλαμβάνονται των θεμάτων που τους έχουν ανατεθεί από τις κείμενες διατάξεις σε πρώτο και τελευταίο βαθμό και εκδίδουν εκτελεστές διοικητικές πράξεις, οι οποίες υπόκεινται σε έλεγχο νομιμότητας ενώπιον της δευτεροβάθμιας δικαιοδοσίας με την άσκηση ενδίκων μέσων ενώπιον των αρμοδίων Διοικητικών Δικαστηρίων.
     Ο Υφυπουργός
     ΝΙΚ. ΓΚΕΣΟΥΛΗΣ»
      9. Στην με αριθμό 2979/15.9.03 ερώτηση των Βουλευτών κυρίων Παναγιώτη Λαφαζάνη και Παναγιώτη Κρητικό δόθηκε με το υπ’ αριθμ. 528/6.10.03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στα παραπάνω που κατέθεσαν οι Βουλευτές, κύριοι Π. Λαφαζάνης, Π. Κρητικός, για τα θέματα της αρμοδιότητάς μας, σας πληροφορούμε τα εξής:
      Το Υπουργείο Γεωργίας μέσα στα πλαίσια των προληπτικών μέτρων για τις πυρκαγιές προέβη, για την τρέχουσα αντιπυρική περίοδο, στις παρακάτω ενέργειες.
      Στην πρόληψη 2040 ατόμων εποχικού προσωπικού διαφόρων ειδικοτήτων (50 Δασολόγων ΠΕ, 50 Δασοπόνων ΤΕ, 1836 εργατών και 104 ειδικών δασικής προστασίας). Ολοκληρώθηκε η κατανομή τους, ανάλογα με τις ανάγκες και την επικινδυνότητα, στις Δασικές Υπηρεσίες της Χώρας στις οποίες και συγκροτήθηκαν συνεργεία δασεργατών για τις προληπτικές εργασίες καθαρισμών κλπ.
      Διασφάλισε την έγκριση ποσού 3.000.000€ το οποίο και διανέμεται στις Δασικές Υπηρεσίες για τη συντήρηση του δασικού οδικού δικτύου.
      Έχουν ολοκληρωθεί οι ενέργειες για την προμήθεια 300 δεξαμενών ύδατος (50 και 100 κ.μ), ειδικής κατασκευής, για την λήψη ύδατος από τα πυροσβεστικά οχήματα και ελικόπτερα. Έγινε η κατανομή τους και έχει αρχίσει η τοποθέτηση και η παραλαβή τους, σε επιλεγμένες θέσεις σε όλα τα Δασαρχεία της Χώρας.
      Στις Δ/νσεις Δασών χωρίς Δασαρχεία και σε κάθε Δασαρχείο (102 συνολικά Υπ. Μονάδες) λειτουργούν συνεργεία επιφυλακής για την χρονική περίοδο από lούνιο έως Οκτώβριο, για τις εργάσιμες ημέρες από (14.30 έως 21.30).Ενώ για τις μη εργάσιμες λειτουργούν δύο περίπολοι δασοπροστασίας (οκτώ ώρες η κάθε μία).
      Από τα παραπάνω, ειδικότερα για τις Δασικές Υπηρεσίες της Διεύθυνσης Δασών Πειραιά και για την τρέχουσα αντιπυρική περίοδο, σας πληροφορούμε ότι:
      α. Επιπλέον των αναλυτικά αναφερομένων έργων που έχει προγραμματίσει να ολοκληρώσει το Δασαρχείο Πειραιά (σχετ. β), έχει κατανεμηθεί και διατεθεί, μέχρι σήμερα, για τα Δασαρχεία της Δ/νσης Δασών Πειραιά και το ποσό των 87000€ για την διάνοιξη, συντήρηση, βελτίωση των αντιπυρικών ζωνών και των δασικών δρόμων, κατασκευή χώρων δασικής αναψυχής και ανακαίνιση παλαιών. Ενώ και το Δασαρχείο Πειραιά έχει ήδη διανοίξει δύο αντιπυρικές ζώνες ( από Πηλό προς Ντούνι και από Πανόραμα προς Πηλό) και ολοκλήρωσε τις ενέργειες για την διάνοιξη δασικού δρόμου Γ΄ κατηγορίας προϋπολογισμού 40000€ στην περιοχή που κάηκε ( σχετ. β').
      β. Όσον αφορά το εποχικό προσωπικό για το Δασαρχείο Πειραιά, κατανεμήθηκαν και εγκρίθηκε η πρόσληψη 16 ατόμων διαφόρων ειδικοτήτων (1 Δασολόγο ΠΕ, 1 ειδικού δασικής προστασίας και 14 εργατών) για την συγκρότηση συνεργείων για τις προληπτικές εργασίες καθαρισμών αντιπυρικών ζωνών, δρόμων κ.λ.π.
      γ. Όσον αφορά τις δεξαμενές ύδατος για την πυροπροστασία, από τις παραπάνω στη θέση Πηλός του Δήμου Αμπελακίων θα τοποθετηθεί μία (1) δεξαμενή 50 κ.μ. ενώ υπάρχουν ήδη τοποθετημένες (μετά από δωρεά της παλαιάς Δημοτικής Αρχής) από το Δασαρχείο Πειραιά 17 δεξαμενές 8 κ.μ. σε διάφορες θέσεις στην περιοχή του συγκεκριμένου Δήμου.
      Για να προχωρήσει σε υλοποίηση η αναφερόμενη προγραμματική σύμβαση θα πρέπει να συνταχθούν οι απαραίτητες μελέτες οι οποίες μέχρι σήμερα δεν μας έχουν υποβληθεί για έλεγχο από το Δήμο Αμπελακίων (σχετ. β).
      Το δασαρχείο Πειραιά προστατεύει, αναπτύσσει και φροντίζει αποτελεσματικά τα δάση και τις δασικές εκτάσεις της περιοχής εποπτείας του και ιδιαίτερα μάλιστα αυτές του συγκεκριμένου Δήμου, έχοντας ικανοποιήσει ήδη τα αιτήματά του.
      Ο Υφυπουργός
      Φ. ΧΑΤΖΗΜΙΧΑΛΗΣ»
      10. Στην με αριθμό 2992/15.9.03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. 7017/4/3764/7.10.03 έγγραφο από τον Υφυπουργό Δημοσίας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Σ. Σπηλιωτόπουλος, σας γνωρίζουμε ότι όλα τα οργανωτικής φύσεως ζητήματα που αφορούν διαρθρωτικού χαρακτήρα μεταβολές (ίδρυση-κατάργηση-διατήρηση, προαγωγή Υπηρεσιών, αύξηση-ανακατανομή οργανικής δύναμης κ.λ.π.) των Αστυνομικών Διευθύνσεων νομών εξετάζονται από το Υπουργείο μας στα πλαίσια του ευρύτερου οργανωτικού προγράμματος, το οποίο βρίσκεται σε εξέλιξη και έχει ως στόχο την αναδιάρθρωση των περιφερειακών αστυνομικών Υπηρεσιών και την προσαρμογή τους στα σύγχρονα δεδομένα και απαιτήσεις μέσω του ορθολογικού οργανωτικού και λειτουργικού τους εκσυγχρονισμού. Προς τούτο, αξιολογούνται και εκτιμώνται όλα τα συναφή με το θέμα αυτό στοιχεία, σε συνδυασμό και με τις απόψεις και προτάσεις των Επιτροπών, που για το σκοπό αυτό, μετά από επιστολή μας, είχαν συσταθεί στις περιφερειακές Νομαρχιακές Αυτοδιοικήσεις, προκειμένου, με την ευρύτερη δυνατή στήριξη των τοπικών κοινωνιών, να ληφθούν οριστικές και με μακρόχρονη προοπτική για το ζήτημα αυτό αποφάσεις, ενώ με την ολοκλήρωση του ανωτέρω προγράμματος αναδιάρθρωσης των περιφερειακών Υπηρεσιών συναρτάται και η ανακατανομή της οργανικής τους δύναμης.
      Σύμφωνα με τα ανωτέρω εξετάζεται σε ενιαία βάση και το θέμα της αναδιάρθρωσηςαναδιοργάνωσης των Υπηρεσιών της Αστυνομικής Διεύθυνσης Αχαΐας, με στόχο την περαιτέρω αναβάθμιση της αστυνόμευσης της περιοχής και την καλύτερη παροχή υπηρεσιών στους πολίτες. Στο πλαίσιο δε αυτό εξετάζεται και το αίτημα του Δήμου Αροανίας.
      Σε ό,τι αφορά την αστυνόμευση της περιοχής του ανωτέρω Δήμου, σας πληροφορούμε ότι αυτός αστυνομεύεται σε καθημερινή βάση με εποχούμενες περιπολίες, που διατάσσονται από το Αστυνομικό Τμήμα Κλειτορίας, σύμφωνα με τα προγράμματα αστυνόμευσης που έχουν καταρτισθεί, ενώ στην περιοχή δραστηριοποιείται και η Ομάδα Πρόληψης και Καταστολής της Εγκληματικότητας, της οποίας η συμβολή στην αντιμετώπιση της εγκληματικότητας είναι σημαντική.
      Τέλος, στην Αστυνομική Διεύθυνση Αχαΐας δόθηκαν πρόσθετες εντολές και οδηγίες για εντατικοποίηση των προσπαθειών των Υπηρεσιών της, σε ό,τι αφορά την αστυνόμευση στο Δήμο Αροανίας, ώστε να παγιωθεί το αίσθημα ασφαλείας των κατοίκων.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      11. Στην με αριθμό 2999/15.9.03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 7017/4/3767/7.10.03 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε η Βουλευτής κ. Μ. Δαμανάκη, σας γνωρίζουμε ότι η χώρα μας αντιμετωπίζει τους αιτούντες πολιτικό άσυλο σύμφωνα με τις διατάξεις του διεθνούς προσφυγικού δικαίου (Συνθήκη Γενεύης 1951, συναφές πρωτόκολλο Ν. Υόρκης 1967) και της ισχύουσας εθνικής νομοθεσίας, με αποκλειστικό σκοπό τη διασφάλιση των συμφερόντων των πραγματικών προσφύγων και την ενίσχυση της χώρας μας στη διεθνή κοινότητα και όχι την αβίαστη αναγνώριση προσφύγων, προκειμένου να αυξάνονται τα σχετικά ποσοστά.
      Τα αιτήματα αυτά εξετάζονται πάντα σε ατομική βάση, εντός του απολύτως αναγκαίου χρόνου και χορηγείται άσυλο μετά από αξιολόγηση των προβαλλομένων από τον αιτούντα λόγων και ειδικότερα των ισχυρισμών του σε σχέση με τις συνθήκες που επικρατούν στη χώρα προέλευσής του και εφόσον, αλληλένδετα με αυτές, συντρέχουν στο πρόσωπό του οι λόγοι δίωξης (φυλής, θρησκείας, εθνικότητας, κοινωνικής τάξης και πολιτικών πεποιθήσεων), που αναφέρονται στον ορισμό του πρόσφυγα της Σύμβασης της Γενεύης του 1951.
      Πάντως, όπως αποδείχθηκε από την εξέταση των αιτημάτων ασύλου της περιόδου 2002, με βάση την προαναφερόμενη διαδικασία, τα περισσότερα από αυτά ήταν μεθοδευμένα, επίδοξων οικονομικών μεταναστών που επιθυμούσαν να παραμείνουν στη χώρα μας για εξεύρεση καλύτερων συνθηκών διαβίωσης, εκμεταλλευόμενοι τις διαδικασίες ασύλου. Τα καταχρηστικά αυτά αιτήματα εξετάσθηκαν κατά προτεραιότητα, προκειμένου να αποφευχθεί η μακροχρόνια παραμονή στη χώρα μας αλλοδαπών που δεν πληρούν τις προϋποθέσεις της Σύμβασης της Γενεύης και να αναδειχθούν τα ουσιαστικά αιτήματα ασύλου αυτών που πραγματικά χρήζουν της προστασίας της χώρας μας.
      Πέραν αυτών θα πρέπει να σημειωθεί ότι η αντικειμενική και δίκαια εξέταση των αιτημάτων ασύλου και η λήψη της σχετικής απόφασης στη χώρα μας διασφαλίζεται μέσα από διαφανείς νομικές διαδικασίες, πρωτοποριακές για την Ε.Ε., όπως αυτό έχει επικροτηθεί και από την Ύπατη Αρμοστεία για τους πρόσφυγες. Σύμφωνα με τις διαδικασίες αυτές, όλα τα αιτήματα ασύλου εξετάζονται κατ' ουσία σε α' και β' βαθμό, ενώ προβλέπεται, μετά την οριστική απορριπτική απόφαση και εξ υπαρχής υποβολή αίτησης ασύλου, εφόσον προκύπτουν νέα στοιχεία. Επίσης σημαντική, για τον τρόπο αντικειμενικής αιτιολόγησης των αιτημάτων ασύλου στη χώρα μας, είναι η λειτουργία της Γνωμοδοτικής Επιτροπής Ασύλου, η οποία εξετάζει τις προσφυγές των αιτούντων άσυλο και εκφράζει ανεξάρτητα τη γνώμη της, προς το αποφασίζον όργανο και στην οποία συμμετέχουν, εκτός των κρατικών Αρχών και εκπρόσωποι της Ύπατης Αρμοστείας του O.H.E., καθώς και του Δικηγορικού Συλλόγου Αθηνών.
      Τέλος, σε ό,τι αφορά τα ποσοστά χορήγησης πολιτικού ασύλου στην Ευρωπαϊκή Ένωση και ιδιαίτερα στις χώρες της Βόρειας Ευρώπης, όπου ο αριθμός των αναγνωρίσεων προσφύγων παραμένει υψηλός, πρέπει να επισημανθεί ότι οι χώρες αυτές, εδώ και χρόνια, είναι πόλοι έλξης μεγάλου αριθμού προσφύγων, οι οποίοι παραδοσιακά καταφεύγουν εκεί, προκειμένου να εκμεταλλευτούν τις καλύτερες παροχές στον κοινωνικό και οικονομικό τομέα (στέγαση, επιδόματα, υγεία κ.λ.π.).
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      12. Στην με αριθμό 3000/15-9-03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 7017/4/3768/7-10-03 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε η Βουλευτής κ. Μ. Δαμανάκη, σας γνωρίζουμε ότι το Υπουργείο μας είναι ιδιαίτερα ευαίσθητο στα θέματα της μεταχείρισης των κρατουμένων, από τους αστυνομικούς συνοδούς και γενικότερα της συμπεριφοράς τους προς τους πολίτες, καθώς και της πιστής εκτέλεσης των καθηκόντων τους. Για το σεβασμό των ατομικών δικαιωμάτων και ελευθεριών και της ανθρώπινης αξιοπρέπειας, όπως άλλωστε προβλέπεται και από την ισχύουσα νομοθεσία, έχουν δοθεί σε όλο το προσωπικό συγκεκριμένες εντολές και οδηγίες, ενώ κάθε σχετική καταγγελία εξετάζεται αμέσως και ελέγχεται με αυστηρότητα κάθε παράνομη ή αντικανονική ενέργεια.
      Στο πλαίσιο αυτό οι Υπηρεσίες μας επιδεικνύουν αυξημένη ευαισθησία στις περιπτώσεις κράτησης και μεταγωγής ευάλωτων προσώπων, όπως είναι οι ανήλικοι, τα δικαιώματα των οποίων χρήζουν της πλέον ενδεδειγμένης προστασίας, ενώ παράλληλα λαμβάνονται όλα τα απαραίτητα μέτρα που εγγυώνται τον απόλυτο σεβασμό της προσωπικότητας, της αξιοπρέπειας και της ηθικής υπόστασης του ανηλίκου.
      Επίσης, για το σοβαρό αυτό θέμα, συνεργαζόμαστε στενά με τα συναρμόδια Υπουργεία, Υπηρεσίες, φορείς κ.λ.π. και οι αστυνομικοί αντιμετωπίζουν τους ανηλίκους και κυρίως τους παραβάτες με ευαισθησία, κατανόηση και ανθρωπιά, επιφυλάσσοντας σε αυτούς ειδική μεταχείριση, συνεργαζόμενοι στενά με τις Δικαστικές Αρχές ανηλίκων, οι οποίες ενημερώνονται αμέσως.
      Ο χειρισμός των θεμάτων αυτών γίνεται κατά κανόνα από προσωπικό με ειδικές γνώσεις, πείρα και ικανότητα να χειρίζεται τέτοιες υποθέσεις, ενώ σε όλες τις βαθμίδες της εκπαίδευσης και μετεκπαίδευσης του αστυνομικού προσωπικού επισημαίνεται η ιδιαιτερότητα τόσο των παραβάσεων ανηλίκων, όσο και των εγκληματικών πράξεων που διαπράττονται από ενήλικες σε βάρος τους και διδάσκεται η συμπεριφορά και η στάση που πρέπει να τηρούν οι αστυνομικοί, όταν καλούνται να ασχοληθούν με υποθέσεις ανηλίκων.
      Πάντως, πρόσφατα, με διαταγή του Αρχηγού της Ελληνικής Αστυνομίας, δόθηκαν στο αστυνομικό προσωπικό πρόσθετες εντολές και οδηγίες για τον τρόπο μεταχείρισης και το σεβασμό των δικαιωμάτων των κρατουμένων από τους αστυνομικούς συνοδούς, καθώς και για την αυξημένη ευαισθησία, που πρέπει να επιδεικνύουν, για την προστασία κατά των κινδύνων της σωματικής, ηθικής και ψυχικής υγείας των ανηλίκων.
      Πέραν αυτών και σε ό,τι αφορά την προστασία της προσωπικότητας των κατηγορουμένων που προσάγονται ενώπιον των δικαστικών, εισαγγελικών, αστυνομικών ή άλλων αρχών έχουν δοθεί εντολές και οδηγίες σε όλο το αστυνομικό προσωπικό για την υποχρέωση τήρησης των διατάξεων του άρθρου 35 του ν. 2172/1993, σύμφωνα με τις οποίες απαγορεύεται η μετάδοση από την τηλεόραση ή η κινηματογράφηση ή η βιντεοσκόπηση ή η φωτογράφηση αυτών, εφόσον τα πρόσωπα αυτά δεν συναινούν ρητά, ενώ επιπλέον για την προστασία των ανηλίκων επισημάνθηκε η αυστηρή τήρηση της διάταξης του άρθρου 97 του π.δ. 141/91, σύμφωνα με την οποία το προσωπικό της Ελληνικής Αστυνομίας αρνείται την παροχή σε τρίτους, που δεν έχουν έννομο συμφέρον, φωτογραφιών και πληροφοριών που αφορούν την ταυτότητα ανηλίκων που διέπραξαν αξιόποινη πράξη.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      13. Στην με αριθμό 3028/16-9-03 ερώτηση του Βουλευτή κ. Ιωάννη Βαρβιτσιώτη δόθηκε με το υπ’ αριθμ. 7017/4/3775/7-10-03 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της. ανωτέρω ερώτησης, που κατέθεσε ο Βουλευτής κ. Ι. Βαρβιτσιώτης, σε ό,τι μας αφορά, σας γνωρίζουμε ότι το Πυροσβεστικό Σώμα δεν πρόκειται να προβεί σε καμία αλλαγή του εθνικού εναέριου στόλου δασοπυρόσβεσης, ενόψει των Ολυμπιακών Αγώνων του 2004, καθόσον ο σχεδιασμός αντιμετώπισης των δασικών πυρκαγιών, μέχρι τότε, έχει σχεδόν ολοκληρωθεί. Όμως, για τον μεσοπρόθεσμο σχεδιασμό (έτη 2005-2010) αντιμετώπισης των δασικών πυρκαγιών, συντάσσεται από το Αρχηγείο Πυροσβεστικού Σώματος σχετική μελέτη, προκειμένου στη συνέχεια να ληφθούν οριστικές αποφάσεις από το Υπουργείο μας.
      Σε ό,τι αφορά την προμήθεια πυροσβεστικών αεροσκαφών CANADAIR CL415, σας πληροφορούμε ότι αυτή πραγματοποιήθηκε από το Γενικό Επιτελείο Αεροπορίας και δεν τηρείται σχετικός φάκελος στην αρμόδια Διεύθυνση του Αρχηγείου Πυροσβεστικού Σώματος, ενώ το Υπουργείο μας δεν διαθέτει στοιχεία που αφορούν διαδικασίες σχετικές με πώληση αεροσκαφών CANADAIR CL 215 και αγορά νέων, τύπου CL 415.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      14. Στην με αριθμό 3054/16/9-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. 19179/7-10-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της 3054/16-9-03 ερώτησης που κατέθεσε στη Βουλή ο βουλευτής κ. Σπήλιος Σπηλιωτόπουλος, σχετικά με ανακοίνωση του Συλλόγου Υπαλλήλων της Περιφέρειας Δυτικής Ελλάδος, που αφορά το νέο μισθολόγιο των δημοσίων υπαλλήλων, καθώς και τη σχέση εργασίας διαφόρων κατηγοριών προσωπικού στο Δημόσιο, σας πληροφορούμε, στο πλαίσιο της αρμοδιότητάς μας, τα εξής:
      Σύμφωνα με το Σύνταγμα και την ισχύουσα νομοθεσία, είναι επιτρεπτό τόσο η περιοδική, όσο και η εποχική απασχόληση προσωπικού στο Δημόσιο για την κάλυψη συγκεκριμένων αναγκών που δεν εμπίπτουν στις πάγιες ανάγκες.
      Με το ν. 3174/2003, προβλέπεται η κάλυψη διαφόρων δράσεων παροχής υπηρεσιών κοινωνικού χαρακτήρα, που προϋποθέτουν μερική απασχόληση προσωπικού, όπως κατ' οίκον μέριμνα και φροντίδα, φύλαξη σχολικών κτιρίων, οδική ασφάλεια μαθητών, αθλητικές και πολιτιστικές εκδηλώσεις κλπ.
      Τέλος, όσον αφορά μισθολογικά θέματα αρμόδιο να απαντήσει είναι το Υπουργείο Οικονομίας και Οικονομικών, προς το οποίο κοινοποιείται η εν λόγω ερώτηση.
      Ο Υφυπουργός
      ΝΙΚΟΣ ΜΠΙΣΤΗΣ»
      15. Στην με αριθμό 3058/16-9-03 ερώτηση του Βουλευτή κ. Παναγιώτη Λαφαζάνη δόθηκε με το υπ’ αριθμ. 44181/9-10-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης και στα πλαίσια των αρμοδιοτήτων μας, σας πληροφορούμε τα ακόλουθα:
      Στο Πρόγραμμα ΕΠΤΑ για το Δήμο Αίγινας έχουν ενταχθεί έργα ύδρευσης συνολικού προϋπολογισμού 1.752.018 €, για τα οποία έχουν πραγματοποιηθεί πληρωμές ύψους 1.672.837 €.
      Πιο συγκεκριμένα τα έργα αυτά είναι:
      «Επισκευή - Επέκταση κεντρικών δεξαμενών ύδρευσης» συνολικού προϋπολογισμού 205.429 €.
      «Κατασκευή δικτύων ύδρευσης στους οικισμούς» συνολικού προϋπολογισμού 557.594 €. 
      «Κατασκευή κεντρικού αγωγού Αίγινας-Πέρδικας» συνολικού προϋπολογισμού 660.308 €.
      Γενικότερα, όμως, το θέμα της ύδρευσης του νησιού της Αίγινας στα πλαίσια ίδρυσης δημοτικής επιχείρησης μεταφοράς νερού ανήκει στις αρμοδιότητες του Δήμου.
      Ο Υφυπουργός
      ΛΑΜΠΡΟΣ ΠΑΠΑΑΔΗΜΑΣ»
      16. Στην με αριθμό 3061/16-9-03 ερώτηση του Βουλευτή κ. Βασίλη Τσίπρα δόθηκε με το υπ’ αριθμ.44180/9-10-03. έγγραφο από τον Υφυπουργό  Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης και στα πλαίσια των αρμοδιοτήτων μας, σας πληροφορούμε τα ακόλουθα:
      Στα πλαίσια του Μέτρου 1.11 «Άρση της απομόνωσης των ορεινών όγκων» του ΠΕΠ Στερεάς Ελλάδας 2000-2006 έχουν ενταχθεί και χρηματοδοτούνται τα έργα:
      1. Δρόμος Βελούχι - Αγ. Τριάδα, προϋπ/σμού 3.815.113,72 ΕΥΡΩ
      2. Διαπλατύνσεις - Τεχνικά και ασφαλτόστρωση δρόμου Βαλαώρα - Σίβιτσα, προϋπ/σμού 1.892.883,35 ΕΥΡΩ
      3. Παράκαμψη στροφών Βούλπης, προϋπ/σμού 1.760.821,72 ΕΥΡΩ
      (Για τα έργα αυτά ολοκληρώνεται άμεσα το σύνολο των μελετών τους και δημοπρατούνται)
      4. Παράκαμψη ΦΟΥΡΝΑΣ, προϋπ/σμού 1.027.146,00 ΕΥΡΩ
      (Έχει υπογραφεί η σύμβαση κατασκευής του έργου και εγκαθίσταται άμεσα ο ανάδοχος)
      5. Κατασκευή γέφυρας στον ποταμό Γρανιτσιώτη, προϋπ/σμού 484.225,98 ΕΥΡΩ
      (Έχει γίνει έναρξη εργασιών κατασκευής του έργου)
      6. Κρέντη - Βαρβαριάδα -Άγραφα - Κατασκευή γέφυρας στον ποταμό Αγραφιώτη, προϋπ/σμού 523.980,56 ΕΥΡΩ
      (Το έργο έχει ολοκληρωθεί)
      Στα πλαίσια του Μέτρου 3.1 «Ενίσχυση Μεταφορών» του ΠΕΠ Στερεάς Ελλάδας έχει κατατεθεί πρόταση με τίτλο «Λαμία - Καρπενήσι - Νότια παράκαμψη Καρπενησίου», προϋπ/σμού 6.500.000,00 ΕΥΡΩ, έχει αξιολογηθεί θετικά και εντός του Οκτωβρίου 2003 θα ενταχθεί και θα χρηματοδοτηθεί από το ΠΕΠ/ΠΣΕ. Το έργο έχει ωριμότητα μελετών και αναμένεται η έναρξη κατασκευής του με την ολοκλήρωση της διαδικασίας της επίταξης των εκτάσεων που απαιτούνται για την κατασκευή του έργου.
      Στα πλαίσια των παραπάνω Μέτρων 3.1 και 1.11 θα αποσταλούν σύντομα νέες προσκλήσεις προς τους Δυνητικούς Τελικούς Δικαιούχους για την υποβολή προτάσεων, προκειμένου να ενταχθούν και χρηματοδοτηθούν, αφού αξιολογηθούν σχετικά με τα κριτήρια ένταξης, αλλά και συγκριτικά μεταξύ τους.
      Στο ΕΠΤΑ Ν. Ευρυτανίας έχουν ενταχθεί έργα υποδομής και ανάπτυξης συνολικού προϋπ/σμού 10.265.589,51 ευρώ, όπως αναλυτικότερα φαίνoνται στο συνημμένο πίνακα.
      Τέλος, για τα λοιπά θέματα αρμόδια να απαντήσουν είναι τα Υπουργεία ΠΕΧΩΔΕ και Γεωργίας προς τα οποία και κοινοποιούμε αντίγραφο της Ερώτησης.
      Ο Υφυπουργός
      Λ. ΠΑΠΑΔΗΜΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      17. Στην με αριθμό 2963/15-9-03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 99701/ΙΗ/8-10-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2963/15-9-03, που κατέθεσε ο Βουλευτής κ. Κωνσταντίνος Τσιπλάκης σχετικά με τις πιστώσεις για τη σχολική στέγη στη Ν.Α. Σερρών, σας γνωρίζουμε τα ακόλουθα:
      1. Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (ν. 2218/94, ν. 2240/94 και Π.Δ. 30/1996).
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν τη δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ΄ Κ.Π.Σ.).
      Επιπρόσθετα το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (ΣΑΕ 047) για οικόπεδα και κατασκευές χωρίς περαιτέρω παρέμβαση μέσα στο Νομό.
      Η Νομαρχιακή Αυτοδιοίκηση Σερρών στην πενταετία 1999-2003 έχει χρηματοδοτηθεί από το Εθνικό Πρόγραμμα Δημοσίων επενδύσεων ως κατωτέρω:
      1999
      Για κατασκευές-οικόπεδα:	100.000.000 δρχ.
      Για επισκευές -συντηρήσεις:	70.000.000 δρχ.
      2000
      Για κατασκευές -οικόπεδα:	150.000.000 δρχ.
      Για επισκευές -συντηρήσεις:	70.000.000 δρχ.
      2001
      Για κατασκευές -οικόπεδα:	250.000.000 δρχ.
      2002
      Για κατασκευές -οικόπεδα:	440.205,43 Ευρώ
      2003
      Για κατασκευές -οικόπεδα:	652.982,61 Ευρώ
      Αντίστοιχα σε ετήσιες επιχορηγήσεις προς τους Ο.Τ.Α. για επισκευές και συντηρήσεις των σχολικών κτιρίων προβαίνει το ΥΠ.ΕΣ.Δ.Δ.Α.
      2. Σε ό,τι αφορά στην κατανομή των πιστώσεων εντός του Νομού, σας γνωρίζουμε ότι όπως μας πληροφόρησε η Δ/νση Προγρ/σμού της Νομ/κής Αυτ/σης Σερρών με σχετικό έγγραφό της η κατανομή έγινε ως κατωτέρω:
      
      α/α	ΟΙΚΟΝ/ΚΟΕΤΟΣ		ΚΑΤΑΝΟΜΗ		ΧΟΡΗΓΗΘΕΙΣΑ
      						ΠΙΣΤΩΣΕΩΝ		ΠΙΣΤΩΣΗ ΕΥΡΩ
      1		1999			ΔΗΜ. ΕΠΕΝΔΥΣΕΙΣ 	1.101.980,92
      						-ΣΑΝΑ2
      2		2000			ΔΗΜ. ΕΠΕΝΔΥΣΕΙΣ	2.092.443,14
      						-ΣΑΝΑ2
      						-ΑΓΟΡΑ ΟΙΚΟΠΕΔΩΝ,
      						ΜΕΛΕΤΕΣ ΚΑΙ 		440.204,70
      						ΚΑΤΑΣΚΕΥΗ
      						ΣΧΟΛΙΚΩΝ ΚΤΗΡΙΩΝ
      						-ΕΙΔΙΚΗ ΤΕΣ-,
      						ΕΙΔΙΚΟ Δ.Σ.			1.611.888,68
      3	2001		ΔΗΜ. ΕΠΕΝΔΥΣΕΙΣ             140.572,27
      		-ΣΑΝΑ 2
      		-ΑΓΟΡΑ
      		ΟIΚΟΠΕΔΩΝ,
      ΜΕΛΕΤΕΣ ΚΑΙ
      -ΚΑΤΑΣΚΕΥΗ 	498.899,49 
      ΣΧΟΛΙΚΩΝ
      ΚΤΗΡΙΩΝ
      -ΜΟΥΣΙΚΟ 		293.470,29
      ΓΥΜΝΑΣΙΟ
      ΣΕΡΡΩΝ
      -ΕΙΔΙΚΗ ΤΕΣ -	1.152.440,21
      ΕΙΔΙΚΟ Δ. Σ.
      	-ΚΑΠ' 2001	5 869 41
      4	2002		-ΚΑΤΑΣΚΕΥΗ	440.205,42
ΣΧΟΛΙΚΩΝ ΚΤΗΡΙΩΝ
      	-ΚΑΠ' 2002	48.250,00
      5	2003	-ΚΑΤΑΣΚΕΥΗ                       350.000,00
      ΣΧΟΛΙΚΩΝ
      ΚΤΗΡΙΩΝ
      -ΕΙΔΙΚΗ ΤΕΣ -	214.941,61 
      ΕΙΔΙΚΟ Δ.Σ.
      3. Οι ανά έτος πιστώσεις (επιχορηγήσεις) από πλευράς Πολιτείας για όλους τους Νομούς της επικράτειας καθορίζονται με κριτήρια το μαθητικό δυναμικό, την κατάσταση των υπαρχόντων διδακτηρίων και τον αριθμό των μισθωμένων δημοσίων σχολείων που πρέπει ν' αντικατασταθούν.
      Ο στόχος του ΥΠΕΠΘ είναι η εξάλειψη της διπλοβάρδιας για την Α/θμια και ΒΙθμια Εκπ/ση.
      Όμως, η ετήσια επιχορήγηση εξαρτάται από τις οικονομικές δυνατότητες του ΥΠΕΠΘ, όπως αυτές παρέχονται από το Υπουργείο Οικονομίας και Οικονομικών.
      4. Ο Ν. Σερρών, συνολικά έχει επιχορηγηθεί με το ποσό των 652.982,61 Ευρώ, εκ των οποίων το ποσό των 350.000,00 Ευρώ δόθηκαν για τον ετήσιο προγραμματισμό της Νομ/κής Αυτ/σης, τα δε υπόλοιπα 302.982,61 ευρώ δόθηκαν:
      214.941,61 Ευρώ έκτακτη επιχορήγηση στην Νομ/κή Αυτ/ση για τη μελέτη- κατασκευή της Ειδικής ΤΕΣ Β/θμιας Εκπ/σης -Ειδικό Δημ. Σχ. Σερρών και 88.041,00 Ευρώ για την προσθήκη στο Γυμνάσιο του Δήμου Πετριτσίου.
      Ο Υφυπουργός
      ΝΙΚ. ΓΚΕΣΟΥΛΗΣ»
      18. Στην με αριθμό 3083/16-9-03 ερώτηση των Βουλευτών κυρίων Νίκου Γκατζή και Τάκη Τσιόγκα δόθηκε με το υπ’ αριθμ. 534/7-10-03 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 3083/16-09-2003 εγγράφoυ σας, με το οποίο μας διαβιβάστηκε ερώτηση των Βουλευτών κ.κ. Ν. Γκατζή και Τ. Τσιόγκα που κατατέθηκε στη Βουλή των Ελλήνων, σας γνωρίζουμε ότι ο «Ο.Λ.Β. Α.Ε.» ως φορέας διοίκησης χρήσης και εκμετάλλευσης του λιμένα Βόλου, στο πλαίσιο του αναπτυξιακού του προγράμματος, έχει προβλέψει την μεταφορά των αλιευτικών σκαφών από την παραλία Aργovαυτών στα κρηπιδώματα της νέας ιχθυόσκαλας Βόλου, λόγω των πλεονεκτημάτων που διαθέτει ο προτεινόμενος χώρος. Με την άποψη αυτή είναι σύμφωνη και η οικεία Λιμενική Αρχή.
      Ο Υπουργός
      ΓΙΩΡΓΟΣ ΠΑΣΧΑΛΙΔΗΣ»)
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 16 Δεκεμβρίου 2003.
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παρ. 5 Καν. Βουλής)
      1.- Η με αριθμό 517/8-7-2003 ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Κρητικού προς τον Υπουργό Εθνικής Άμυνας, σχετικώς με δημοσιεύματα του Τύπου, αναφερόμενα σε πιέσεις απομάκρυνσης των αμερικανικής προέλευσης όπλων από την Κύπρο.
      2.- Η με αριθμό 2512/4-9-2003 ερώτηση του Βουλευτή της Νέας Δημοκρατίας κ. Γεωργίου Γαρουφαλιά προς τον Υπουργό Εργασίας και Κοινωνικών Ασφαλίσεων, σχετικώς με τη λήψη μέτρων για τη μείωση των ανασφάλιστων εργαζομένων στις οικοδομές και κατασκευές στο Νομό Λάρισας.
Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παρ. 5 Καν. Βουλής)
      1.- Η με αριθμό 1640/20-10-2003 αναφορά του Βουλευτή της Νέας Δημοκρατίας κ. Αθανασίου Δαβάκη προς τον Υπουργό Οικονομίας και Οικονομικών, σχετικώς με τη χορήγηση τίτλων ιδιοκτησίας για έκταση 700 στρεμμάτων στα μέλη του αγροτικού συλλόγου «ΣΧΟΙΝΙΑΣ», ο οποίος εδρεύει στο Δήμο Έλους Λακωνίας.
      ΠΡΟΕΔΡΕΥΩΝ (Κωνσταντίνος Γείτονας):  Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Α. Επίκαιρες ερωτήσεις πρώτου κύκλου:
      Η πρώτη με αριθμό 307/8-12-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Αντωνακόπουλου προς τους Υπουργούς Μεταφορών και Επικοινωνιών, Περιβάλλοντος, Χωροταξίας και Δημοσίων Έργων, σχετικώς με την έλλειψη σήμανσης στις συμβολές του επαρχιακού δικτύου με το Εθνικό Δίκτυο στο Νομό Ηλείας λόγω κωλύματος του κυρίου Υπουργού δε θα συζητηθεί και διαγράφεται.
     Η δεύτερη με αριθμό 321/9-12-2003 επίκαιρη ερώτηση του Βουλευτή της Νέας Δημοκρατίας κ. Αθανασίου Νάκου προς τον Υπουργό Ανάπτυξης, σχετικώς με την κάλυψη των αυξημένων αναγκών σε ηλεκτρική ενέργεια το καλοκαίρι του 2004 κλπ. λόγω κωλύματος του κυρίου Υπουργού δε θα συζητηθεί και διαγράφεται.
      Τρίτη είναι η με αριθμό 320/9.12.2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Μεταφορών και Επικοινωνιών, Εργασίας και Κοινωνικών Ασφαλίσεων, σχετικώς με την επίλυση μισθολογικών και θεσμικών αιτημάτων των υπαλλήλων της Εταιρείας Ηλεκτροκίνητων Λεωφορείων Περιοχής Αθηνών-Πειραιώς κλπ.
      Η επίκαιρη ερώτηση του κυρίου συναδέλφου έχει ως εξής:
      «Οι υπάλληλοι του ΗΛΠΑΠ, βρίσκονται σε απόγνωση για την συμπεριφορά του διοικητικού συμβουλίου του ΗΛΠΑΠ απέναντί τους. Είναι ήδη Νοέμβρης μήνας και ακόμη δεν έχουν υπογράψει τη Σ.Σ.Ε. για το 2003. Ούτε μια συνάντηση δεν μπορούν οι εργαζόμενοι να κάνουν για να εκθέσουν το πρόβλημα της Σ.Σ.Ε. καθώς και για άλλα μισθολογικά και θεσμικά αιτήματα που έχουν («εφάπαξ», καθήλωση αποδοχών κλπ.)
      Ερωτώνται οι κύριοι Υπουργοί:
      Είναι στις προθέσεις της Κυβέρνησης να επιλυθούν τα προβλήματα των υπαλλήλων των ΗΛΠΑΠ για υπογραφή ικανοποιητικής συλλογικής σύμβασης εργασίας για το 2003 και πότε;
      Εξετάζει η Κυβέρνηση το ενδεχόμενο αύξησης του «εφάπαξ» των υπαλλήλων που παραμένει ίδιο από το 1997;»
      Θα απαντήσει ο Υφυπουργός Εργασίας και Κοινωνικών Ασφαλίσεων κ. Σπυρόπουλος.
      Ορίστε, κύριε Υφυπουργέ, έχετε το λόγο.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Κύριε συνάδελφε, σε σχέση με τα δύο ερωτήματα που θέτετε με την ερώτησή σας  έχω να σας πω τα εξής: Σε σχέση με το πρώτο ερώτημα που αφορά την υπογραφή της συλλογικής σύμβασης εργασίας για το 2003. Όπως γνωρίζετε με το ν. 1876/90 το δικαίωμα αυτό ανατίθεται στις δύο πλευρές. Η Κυβέρνηση, το Υπουργείο το μόνο που μπορεί να πράξει –και βέβαια προκαταβολικά σας λέγω ότι μπορεί και είναι έτοιμη να αναλάβει ένα τέτοιο ρόλο- είναι να παίξει έναν υποβοηθητικό ρόλο στην ελεύθερη συλλογική διαπραγμάτευση. 
      Απ’ ό,τι τουλάχιστον πληροφορούμεθα και απ’ ότι γνωρίζουμε εκ μέρους του σωματείου έχει τεθεί ένα όριο. Θέτει στη διοίκηση ότι απαραίτητη προϋπόθεση για να αναπτυχθεί η συλλογική διαπραγμάτευση είναι ότι η διοίκηση a priori, κατ’ ελάχιστον δηλαδή, θα πρέπει να υιοθετήσει την αύξηση των αποδοχών κατά 110 ευρώ του μέσου μισθού. 
      Δεν κρίνουμε αν θέλετε αυτές τις διαδικασίες. Ωστόσο όμως αυτό που θέλω να σας πω είναι ότι προαπαιτούμενα δεν πρέπει να ευνοούμε και εμείς δεν υιοθετούμε προαπαιτούμενα σε μια συλλογική διαπραγμάτευση.
      Θέλω να σας κάνω γνωστό ότι εκτιμώντας αν θέλετε και το δικό σας ενδιαφέρον, εμείς από τη δική μας την πλευρά είμαστε έτοιμοι, αν το σωματείο και η διοίκηση μας το ζητήσει, να συνδράμουμε στην ανάπτυξη της ελεύθερης συλλογικής διαπραγμάτευσης γνωρίζοντας όμως ότι δεν μπορεί από μας να καθοριστεί το αποτέλεσμα αυτής της διαπραγμάτευσης.
      Στο δεύτερο σκέλος της ερώτησής σας για την αύξηση του εφάπαξ. Βέβαια εδώ θα ζητήσω μια διευκρίνιση για να σας καλύψω στη δευτερολογία μου. Όπως γνωρίζετε και όπως γνωρίζουν και οι ενδιαφερόμενοι με το ν. 3075/2002 αυξήθηκε το ανώτατο όριο της αποζημίωσης από 4.842 ευρώ σε 7.500 ευρώ. Και με νεότερη διάταξη μέσα από το ν. 3144 τα 7.500 ευρώ έγιναν 15.000. Στη συνέχεια δε με το ν. 3091/2002 αυτό το ποσό είναι και αφορολόγητο. 
      Δεν ξέρω τι εννοείτε με το ερώτημά σας, αν εννοείτε δηλαδή αύξηση του πλαφόν του εφάπαξ που ενδεχόμενα είναι από ασφαλιστικό ταμείο ή από ταμείο πρόνοιας. Δεν το διευκρινίζετε. Θα ήθελα κατά την ομιλία σας να το διευκρινίσετε για να σας απαντήσω. 
      Συνοψίζω και λέγω ότι όσον αφορά το πρώτο σκέλος, από την πλευρά μας μπορούμε συμπληρωματικά και επικουρικά -χωρίς να μπορούμε να υποκαταστήσουμε ούτε τη διοίκηση της επιχείρησης, αλλά ούτε και τους εργαζόμενους- να ευνοήσουμε τη διαπραγμάτευση. Σας λέμε όμως ότι είναι λάθος να θέτουμε προαπαιτούμενα για την εκκίνηση αυτού του διαλόγου. Σας ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Τσιόγκας έχει λόγο.
     ΔΗΜΗΤΡΙΟΣ ΤΣΙΟΓΚΑΣ: Επειδή, κύριε Υπουργέ, αναφερθήκατε στα προαπαιτούμενα των εργαζομένων, θα πρέπει να σας πω ότι οι εργαζόμενοι από το μήνα Μάιο κατήγγειλαν τη συλλογική σύμβαση εργασίας, όμως υπάρχει μια αδιάλλακτη στάση από την εργοδοτική πλευρά, η οποία έχει οδηγήσει όχι στο Νοέμβριο που αναφέρεται η ερώτηση, γιατί τότε κατατέθηκε, αλλά στα Χριστούγεννα και ακόμα δεν έχει επέλθει μια συμφωνία από διαπραγμάτευση.
     Φυσικά οι εργαζόμενοι δεν αρνούνται τη διαπραγμάτευση για το ύψος των αυξήσεων, όμως έχουν καταθέσει την πρότασή τους για τα 11 Ο ευρώ. Αντίθετα, η εργοδοτική πλευρά μιλά για μέσο όρο 2%. Μία αύξηση της τάξεως του 2% είναι πολύ πιο κάτω από τον πληθωρισμό και δεν καλύπτει ούτε τις στοιχειώδεις ανάγκες των εργαζομένων, μιας και τα αλλεπάλληλα κύματα ακρίβειας τους χτυπάνε με ένταση. Είναι οπωσδήποτε μεγάλη η διαφορά και θα πρέπει για αυτό το ζήτημα να υπάρξει ικανοποίηση του αιτήματος των εργαζομένων.
     Επίσης, ζητούν οι εργαζόμενοι να αυξηθεί το εφάπαξ που παίρνουν, να γίνει ακόμα μεγαλύτερο, όπως γίνεται σε άλλους χώρους στο ίδιο κλάδο, όπως στις ΔΕΚΟ για παράδειγμα, που είναι υψηλότερα τα ποσά του εφάπαξ. Αυτοί οι εργαζόμενοι παίρνουν τα λιγότερα και ζητούν και αυτοί να εξομοιωθούν με τους άλλους εργαζόμενους που βρίσκονται σε παρεμφερείς κλάδους. Δεν ζητάνε, λοιπόν, κάτι προνομιακό, ζητούν ίση μεταχείριση.
     Η Κυβέρνηση καθημερινά και σε κάθε ευκαιρία λέει ότι οι μισθοί των εργαζομένων όλα αυτά τα χρόνια είναι πάνω από τον πληθωρισμό. Δεν μπορεί, λοιπόν, να έρχεται εδώ η εργοδοτική πλευρά και να μιλά για αύξηση 2% μέσο όρο.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Κωνσταντίνος Γείτονας): Τελειώστε, κύριε Τσιόγκα.
     ΔΗΜΗΤΡΙΟΣ ΤΣΙΟΓΚΑΣ: Τελειώνω, κύριε Πρόεδρε.
     Συνεπώς τα αιτήματα είναι δίκαια. Αρκεί να σας αναφέρω ότι εργαζόμενος στο συγκεκριμένο χώρο με τριάντα χρόνια προϋπηρεσία και δύο παιδιά παίρνει 1200 ευρώ μισθό. Μπορείτε να ζήσετε εσείς με 1200 ευρώ μισθό, με τριάντα χρόνια προϋπηρεσία, με δύο παιδιά, όταν στον ίδιο χώρο διευθυντής ή προϊστάμενος παίρνει 2.500 και 3.000 ευρώ; 
     Βεβαίως επειδή η διοίκηση αναφέρεται και σε οικονομικές δυσκολίες, την ίδια ώρα διαρρέουν πληροφορίες ότι θα δώσει χοντρά ποσά για πριμ σε διευθυντές και προϊσταμένους. Δεν μπορούν να αντέξουν αυτήν την αδικία και την Πέμπτη θα κάνουν κινητοποιήσεις.
     (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Κωνσταντίνος Γείτονας): Κύριε Τσιόγκα, σας παρακαλώ.
     ΔΗΜΗΤΡΙΟΣ ΤΣΙΟΓΚΑΣ: Νομίζουμε ότι πρέπει να υπάρξει παρέμβαση από την Κυβέρνηση για την ικανοποίηση των αιτημάτων τους.
     ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριοι συνάδελφοι, να τηρείτε το χρόνο και να μη μας φέρνετε σε δύσκολη θέση.
     ΔΗΜΗΤΡΙΟΣ ΤΣΙΟΓΚΑΣ: Είναι πολύ λίγος ο χρόνος, κύριε Πρόεδρε.
     ΠΡΟΕΔΡΕΥΩΝ (Κωνσταντίνος Γείτονας): Τι να κάνουμε; Αυτός είναι ο Κανονισμός. Δεν θα τον αλλάξουμε τώρα.
     Ο κύριος Υπουργός έχει το λόγο.
     ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, θα μπορούσα να μην προσθέσω τίποτα στη δευτερολογία μου. Δεν θα κάνουμε μία διαπραγμάτευση που ενδεχομένως δεν γίνεται μεταξύ εργαζομένων και διοίκησης.
     Μπορεί τελικά να μην είναι έτσι. Θα συμφωνήσω μαζί. σας ότι στη διαπραγμάτευση δεν μπορεί να θέτει προαπαιτούμενα ούτε η μία πλευρά ούτε η άλλη. Ωστόσο, δεν μπορεί να τίθενται προαπαιτούμενα και γι' αυτό θα διερευνήσω το δεύτερο σημείο. Εάν πράγματι η διοίκηση είπε έτσι, θα μιλήσουμε μαζί της. Θα έρθετε να συζητήσουμε, όμως α πριόρι  σας λέω ότι δεν συζητώ αυξήσεις πάνω από 2%. Θα είναι λάθος να έλεγα κάτι τέτοιο.
     Επίσης, πιστεύω ότι και η άλλη πλευρά είναι λάθος να λέει ότι δεν συζητά, εάν δεν έχει 110 ευρώ μέση αύξηση στο μέσο μισθό το μήνα. Θεωρώ, λοιπόν, ότι τέτοιες πρακτικές δεν ευνοούν τη διαπραγμάτευση.
     Από τη δική μας την πλευρά θα μιλήσουμε με τη διοίκηση. Εμείς προκαλούμε και τα δύο μέρη να ξεκινήσουν τη συζήτηση, χωρίς προαπαιτούμενα και να συμφωνήσουν, όπως και ο νόμος τους δίνει το περιθώριο.
     Ευχαριστώ.
     ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δευτέρου κύκλου:
     Η πρώτη επίκαιρη ερώτηση με αριθμό 323/9-12-2003 του Βουλευτή της Νέας Δημοκρατίας κ. Αθηναίου Φλωρίνη προς τον Υπουργό Δικαιοσύνης, σχετικώς με την έλλειψη δικαστών και δικαστικών υπαλλήλων στην Εισαγγελία Χαλκιδικής κλπ., λόγω κωλύματος του κυρίου Υπουργού δε θα συζητηθεί και διαγράφεται.
      Ομοίως δε θα συζητηθεί λόγω κωλύματος του κυρίου Υπουργού και διαγράφεται, η δεύτερη με αριθμό 318/9-12-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Ανάπτυξης, σχετικώς με τις αυξήσεις στα είδη πρώτης ανάγκης τη λήψη των αναγκαίων μέτρων συγκράτησης των τιμών, κλπ. 
      Τρίτη είναι η με αριθμό 316/9-12-2003 επίκαιρη ερώτηση του Ανεξάρτητου Βουλευτή κ. Βασιλείου Κεδίκογλου προς τους Υπουργούς Γεωργίας, Οικονομίας και Οικονομικών, σχετικώς με την επιτέλεση των σκοπών του διαθέτη του «Κληροδοτήματος Τασούλα» κλπ.
      Η επίκαιρη ερώτηση του κ. Κεδίκογλου έχει ως εξής:
      «Η κατάθεση του προϋπολογισμού του κράτους και των κληροδοτημάτων, επικαιροποιεί τον τονισμό της αδιαφορίας για την τύχη του «Κληροδοτήματος Τασούλα».
      Με διαθήκη της η Κούλα Τασούλα συνέστησε το ομώνυμο «Κληροδότημα Τασούλα» (ΦΕΚ 241/Β/23.4.86), με σκοπό τη Γεωργική Εκπαίδευση Αγροτοπαίδων. Στο σκοπό δεν καθορίζεται επίπεδο εκπαίδευσης, απλώς να είναι τέκνα αγροτών. Εκπαίδευση άκρως αναγκαία στις τρέχουσες εξελίξεις παραγωγής, τεχνολογίας  και γεωργικού ισοζυγίου πληρωμών.
      Το κληροδότημα καίτοι διαθέτει σημαντική ακίνητη περιουσία: οικόπεδα, δάση, αγρούς και ρευστά διαθέσιμα (139.160.00 ευρώ) παραμένει αναξιοποίητο, δεκαοκτώ χρόνια μετά. Κατέστη αδύνατο  να ορισθεί τελεσιδίκως μια ολιγομελής επιτροπή ή ένας οργανισμός  διαχείρισης, ακόμα και με τροποποίηση του π.δ. από τα ερωτώμενα Υπουργεία, ώστε το κληροδότημα να αξιοποιηθεί και να εκπληρωθούν οι σκοποί του διαθέτη. Η συμπεριφορά των δύο Υπουργείων γίνεται παράδειγμα προς αποφυγήν διαθέσεως περιουσιών για κοινωφελείς σκοπούς, προς δόξαν του σοσιαλισμού. 
      Άγνωστη η τύχη του χαρακτηρισθέντος ως μνημείου και ήδη σεισμοπαθούς διωρόφου οικήματος του κληροδοτήματος στο Ασμήνι του Δήμου Αρτεμισίου, καθώς επίσης άγνωστον είναι ποίοι «γνωστοί άγνωστοι» εκμεταλλεύονται, καλλιεργούντες, τους αγρούς, το δάσος και τα άλλα ακίνητα. 
      Ερωτώνται οι κύριοι Υπουργοί και παρακαλούνται να ενημερώσουν  την Βουλή:
      1. Ποια η προοπτική και σε τι στάδιο ευρίσκεται η εκπλήρωση των σκοπών του διαθέτη και ποιος ο διαχειριστής του κληροδοτήματος σήμερα;
      2.Τι γίνεται με το σεισμοπαθές μνημείο και σε ποια κατάσταση ευρίσκεται η ακίνητη περιουσία; (αν είναι ελεύθερη, μισθωμένη ή εξεπλειστηριάστηκε)».
      Το λόγο έχει ο Υπουργός Γεωργίας κ. Δρυς.
      ΓΕΩΡΓΙΟΣ ΔΡΥΣ (Υπουργός Γεωργίας): Κύριε Πρόεδρε, οφείλω να επισημάνω το ιδιαίτερο ενδιαφέρον του κ. Β. Κεδίκογλου για το θέμα αυτό. Το γνωρίζω από τότε που ήμουν Υφυπουργός Οικονομικών. 
      Είναι γεγονός ότι το 1986 περιήλθε η διαχείριση του κληροδοτήματος Τασούλα στο Υπουργείο Οικονομικών και ορίστηκε το Υπουργείο Γεωργίας συναρμόδιο για την ίδρυση και λειτουργία γεωργικής σχολής στο δημοτικό διαμέρισμα Ασμηνίου Ιστιαίας Εύβοιας, προς εκπλήρωση της βουλήσεως της διαθέτιδος. Αυτή η πράγματι σημαντική περιουσία αποτελείται από δεκατέσσερα αστικά οικόπεδα, σε τρία εκ των οποίων υπάρχουν ερειπωμένες οικοδομές, από δεκατρία αγροτεμάχια, και από μία δασώδη έκταση. Το 1999 με απόφαση του τότε Υπουργού Γεωργίας –θα την καταθέσω για τα Πρακτικά- συγκροτήθηκε επιτροπή για να εξετάσει τις δυνατότητες αξιοποίησης της περιουσίας αυτής. 
      (Στο σημείο αυτό ο Υπουργός Γεωργίας κ. Γ. Δρυς καταθέτει για τα Πρακτικά την προαναφερθείσα απόφαση,  η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Η επιτροπή κατέληξε σε τέσσερις προτάσεις. Θα καταθέσω για τα Πρακτικά και την απόφαση της επιτροπής. 
      (Στο σημείο αυτό ο Υπουργός Γεωργίας κ. Γ. Δρυς καταθέτει για τα Πρακτικά την προαναφερθείσα απόφαση,  η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Πρώτον, η επιτροπή πρότεινε την ίδρυση εκπαιδευτικού κέντρου σε οικόπεδο έκτασης έξι στρεμμάτων στη θέση Δεξαμενή. Δεύτερον την ενοικίαση σε καλλιεργητές της περιοχής του παραθαλάσσιου αγροτεμαχίου εκτάσεως εκατόν ογδόντα δύο στρεμμάτων στη θέση Αγία Ελένη, με τη δέσμευση να διαθέτουν την έκταση για πρακτική άσκηση των εκπαιδευομένων. Τρίτον, την εκποίηση των υπολοίπων αγροτεμαχίων του κληροδοτήματος. Τα έσοδα της εκποίησης θα διατεθούν για την ανέγερση και τον εξοπλισμό του εκπαιδευτικού κέντρου. Τέταρτον, την αξιοποίηση από το Υπουργείο Πολιτισμού του διώροφου νεοκλασικού κτηρίου, το οποίο ήταν κατοικία της διαθέτιδος, για την ίδρυση αγροτικού λαογραφικού μουσείου. Το Υπουργείο Πολιτισμού το 1999 επισκεύασε τις φθορές σε αυτό το κτήριο, για την αποφυγή κατάρρευσής του.
     Το Υπουργείο Γεωργίας στις αρχές Ιουνίου τρέχοντος έτους ξεκίνησε την αποτύπωση της υφιστάμενης κατάστασης για τον επαναπροσδιορισμό των ορίων, για το σύνολο των οικοπέδων-αγροτεμαχίων του κληροδοτήματος, ώστε να διαφανούν οι υπαρκτές δυστυχώς, καταπατήσεις. 
     Κύριε Πρόεδρε, πράγματι, υπήρξε καθυστέρηση στη διαδικασία αξιοποίησης της περιουσίας του Κληροδοτήματος Τασούλα.
      Δεδομένου ότι μέχρι σήμερα οι ανάγκες κατάρτισης των αγροτών του Νομού Εύβοιας καλύπτονται απρόσκοπτα από το κέντρο «ΔΗΜΗΤΡΑ» της Νέας Αρτάκης, πιστεύω ότι το Υπουργείο Οικονομίας πρέπει να εξετάσει την τροποποίηση του σχετικού π/δτος για επωφελέστερη διάθεση της περιουσίας του Κληροδοτήματος Τασούλα. Το Υπουργείο Γεωργίας θεωρεί ως ιδιαίτερα χρήσιμη την εκδήλωση ενδιαφέροντος από το Δήμο Αρτεμισίου για τη διαχείρισή του, αφού προηγουμένως ζητήσουμε επωφελέστερη αξιοποίηση του κληροδοτήματος από το Εφετείο Αθηνών, λύση για την οποία το Υπουργείο Γεωργίας συμφωνεί απολύτως. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Κεδίκογλου έχει το λόγο.
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, θα μπορούσε κανείς να είναι δεδομένης της ιστορίας ικανοποιημένος με την απάντηση του Υπουργού, διότι το πρόβλημα σε αυτήν την ιστορία είναι ποιος είναι ο διαχειριστής του κληροδοτήματος. Δεν μπορεί να ορισθεί αυτός ο διαχειριστής. Δίνει μία λύση σήμερα ο Υπουργός Γεωργίας. Νομίζω ότι το λάθος είναι στο Υπουργείο Οικονομικών, το οποίο δεν έχει καθορίσει ποιος είναι τέλος πάντων ο διαχειριστής.
       Είναι μία λύση, ο δήμος με μία περιορισμένη άλλη διάταξη να αναλάβει αυτήν τη διαχείριση, αλλά θα μπορούσε θαυμάσια, κύριε Υπουργέ, το κληροδότημα να το διαθέσετε στη Γεωπονική Σχολή ή στα ΤΕΙ Χαλκίδος. Εν πάση περιπτώσει, η απάντησή σας είναι κατ’ αρχήν ικανοποιητική, δίδει μία διέξοδο. Αναμένω την αλληλογραφία του Υπουργείου Γεωργίας με το Υπουργείο Οικονομικών και βεβαίως θα κοινοποιηθούν και τα Πρακτικά στο Δήμο Αρτεμισίου. 
      Δείτε και την άποψη να το διαθέσετε σε κάποιο άλλο ίδρυμα, στη Γεωπονική Σχολή ή σε ένα ΤΕΙ, όμως, κύριε Υπουργέ, με μία προϋπόθεση, ότι το Υπουργείο σας θα παράσχει την τεχνική βοήθεια σε επιστήμονες, καθηγητές, για να γίνει αυτή η εκπαίδευση. Λογαριάστε ότι εμείς περιμένουμε να δώσετε στην Εύβοια και την ποσόστωση που της αναλογεί από την παραγωγή γάλακτος αγελάδος που πρόκειται να δοθεί. Έχετε πάρει είκοσι χιλιάδες τόνους που ανήκουν και σε μας τουλάχιστον τρισήμισι χιλιάδες τόνοι. Κι έχουμε ανάγκη αυτής της εκπαίδευσης. 
      Με αυτά τα δεδομένα σας ευχαριστώ και μπορώ να θεωρήσω ικανοποιητική την απάντηση, εφόσον προχωρήσουν οι διαδικασίες, για να ξεκαθαρίσουμε επιτέλους ποιος είναι ο συγκεκριμένος διαχειριστής, γιατί πάνε πια είκοσι χρόνια!
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΓΕΩΡΓΙΟΣ ΔΡΥΣ (Υπουργός Γεωργίας): Κύριε Πρόεδρε, χαίρομαι που στην πρόταση που κάνει το Υπουργείο Γεωργίας προστίθενται άλλες δύο από τον κ. Κεδίκογλου. Δηλαδή να συζητήσουμε με το ΤΕΙ Χαλκίδος ή και με το Γεωπονικό Πανεπιστήμιο για την παραχώρηση, προκειμένου να δημιουργηθεί ένα εκπαιδευτικό κέντρο για τους σπουδαστές του ΤΕΙ ή τους φοιτητές του Γεωπονικού Πανεπιστημίου. 
      Εμείς, κύριε Κεδίκογλου, σας διαβεβαιώνω ότι δεν έχουμε απολύτως καμία προτίμηση για το ποιος θα αξιοποιήσει το κληροδότημα. Είτε με το δήμο είτε με το ΤΕΙ είτε με το Γεωπονικό Πανεπιστήμιο είμαστε έτοιμοι να συνεργαστούμε για την αξιοποίησή του. 
      ΠΡΟΕΔΡΕΥΩΝ (Κωνσταντίνος Γείτονας): Νομίζω πάντως ότι μπορείτε να προχωρήσετε με βάση μία απ’ αυτές τις ιδέες, για να λυθεί αυτό το θέμα.
      ΒΑΣΙΛΗΣ ΚΕΔΙΚΟΓΛΟΥ: Ασφαλώς θα ληφθεί σοβαρά υπόψη από τους υποψηφίους της περιφέρειας!
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Κωνσταντίνος Γείτονας): Κύριοι Βουλευτές, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 14/3/30.10.2003 επερώτηση των Βουλευτών της Νέας Δημοκρατίας κυρίων Νικόλαου Αγγελόπουλου, Σταύρου Καλογιάννη, Αθανάσιου Μπούρα, Πέτρου Μαντούβαλου, Μαρίας Κόλλια-Τσαρουχά, Κωνσταντίνου Κιλτίδη και Νικήτα Κακλαμάνη, προς τον Υπουργό Μεταφορών και Επικοινωνιών, σχετικώς με την πρόοδο των έργων του ΤΡΑΜ και του Προαστιακού Σιδηρόδρομου. 
      Για τη συζήτηση της επερώτησης ορίζεται ως Κοινοβουλευτικός Εκπρόσωπος από το ΠΑΣΟΚ ο Βουλευτής Κοζάνης κ. Βλαχόπουλος και από τη Νέα Δημοκρατία ο Βουλευτής Α΄ Αθηνών κ. Νικήτας Κακλαμάνης.
      Ο πρώτος από τους επερωτώντες κ. Αθανάσιος Μπούρας έχει το λόγο.
      ΑΘΑΝΑΣΙΟΣ ΜΠΟΥΡΑΣ: Οκτώ μήνες πριν από την έναρξη των Ολυμπιακών Αγώνων του 2004 δύο από τα βασικά έργα υποδομής που περιλαμβάνονται και στο φάκελο υποψηφιότητας της χώρας μας, ο προαστικός σιδηρόδρομος και το τράμ, παρά τις κατά καιρούς κυβερνητικές εξαγγελίες και δεσμεύσεις για την έγκαιρη αποπεράτωση και λειτουργία τους, βρίσκονται κυριολεκτικά στον αέρα, ενώ η Κυβέρνηση ήδη εξετάζει εναλλακτικά σενάρια, καθώς απαιτείται τιτάνια προσπάθεια προκειμένου αυτά να ολοκληρωθούν πριν από την έναρξη των αγώνων.
      Ο εκτροχιασμός από τις αρχικές οικονομικές, τεχνικές και χρονικές δεσμεύσεις είναι πραγματικότητα, αφού ματαιώνονται διαγωνισμοί, κατακυρώνονται άλλοι με έκπτωση λιγότερο από 1%, η βυθιζόμενη γραμμή γίνεται επιφανειακή, σχεδιάζεται παράλληλη κυκλοφορία μετρό και προαστιακού επί του διαδρόμου ΣΚΑ-αεροδρομίου, γίνονται αλλαγές της τελευταίας στιγμής στη γραμμή του τράμ λόγω προχειρότητας στο σχεδιασμό, ενώ όσον αφορά το χρόνο κατασκευής των δύο έργων δεν μπορεί να γίνει λόγος για ολοκλήρωση τους πριν από τους Ολυμπιακούς Αγώνες του 2004. 
      Η κατασκευή του τραμ ξεκίνησε πολύ καθυστερημένα με πρόχειρες και επικίνδυνες για το πολιτιστικό περιβάλλον μελέτες χάραξης χωρίς την απαιτούμενη ενημέρωση και συνεργασία των ενδιαφερομένων φορέων Τοπικής Αυτοδιοίκησης, με αποτέλεσμα τα καθημερινά επεισόδια κατάληψης του προβληματικού εργοταξιακού χώρου από θιγόμενους κατοίκους και φορείς της περιοχής και με πολλές σκιές και δυσμενή σχόλια για την προμήθεια του τελευταίου σε κατάταξη τεχνικής αξιολόγησης τροχαίου υλικού. 
      Διαφωνούν έντονα οι συγκοινωνιολόγοι με τους αρχαιολόγους για την πορεία του τραμ στη λεωφόρο Βασιλίσσης Όλγας. Οι δύο πλευρές προβάλλουν τα επιχειρήματά τους και ακόμα δεν έχει βρεθεί η λύση όπως φαίνεται φθάσαμε στο παρά πέντε και ακόμα δεν γνωρίζει κανείς ασφαλώς την πορεία του τραμ στο συγκεκριμένο σημείο. Αφού ακολούθησε η απείρου κάλλους ενδοκυβερνητική σύγκρουση κατανομής αρμοδιοτήτων και επίρριψης ευθυνών το έργο προχωρεί μετ’ εμποδίων, συχνών αλλαγών, μελετών χάραξης και σημαντικές καθυστερήσεις, οι οποίες οδηγούν στο συμπέρασμα ότι με την ταχύτητα που κατασκευάζεται το έργο καμία από τις δύο γραμμές δεν θα είναι έτοιμη για τους Ολυμπιακούς Αγώνες και προκειμένου να κερδίσουν χρόνο, αρχίζουν οι περικοπές. Οι αρμόδιοι εξετάζουν το ενδεχόμενο κατασκευής μόνο των τριάντα από τους σαράντα οκτώ σταθμούς που θεωρούνται απολύτως απαραίτητοι. 
      Ταυτόχρονα είναι τεράστια τα προβλήματα κυκλοφοριακών ρυθμίσεων στις διασταυρώσεις των ήδη βεβαρημένων οδικών αρτηριών με τις γραμμές του τραμ, ενώ η συγκρότηση της υποδομής σε έμψυχο υλικό για την τεχνική υποστήριξη και λειτουργία του τραμ είναι ανύπαρκτη έως υποτυπώδης. Το συνολικό κόστος λειτουργίας του τραμ, όταν και όποτε ολοκληρωθεί, θα είναι τουλάχιστον διπλάσιο του αρχικά προϋπολογισθέντος, επιβεβαιώνοντας για άλλη μια φορά τον κανόνα ότι τα όποια έργα κατασκευάζονται από την Κυβέρνηση γίνονται με μεγάλες καθυστερήσεις, σοβαρές κακοτεχνίες και μεγάλες οικονομικές και τεχνικές αποκλίσεις. Η διοίκηση του τραμ όμως διαβεβαιώνει ότι όλα θα είναι έτοιμα στην ώρα τους, όπως διαβεβαίωνε ότι οι δοκιμαστικές διαδρομές των οχημάτων θα ξεκινούσαν στα μέσα Νοεμβρίου στο τμήμα Γλυφάδας- Αγίου Κωνσταντίνου και ότι μέχρι το τέλος του έτους είκοσι τρία χιλιόμετρα διπλής γραμμής θα ήταν τοποθετημένα και σκυροδετημένα. 
      Δεν είναι τυχαίο, κύριε Υπουργέ, ότι σήμερα που συζητείται αυτή η επερώτηση βρήκατε την κατάλληλη ημέρα για να κάνετε αυτήν τη δοκιμαστική πορεία. Βέβαια, για να μη λέτε ότι αυτά τα λέμε χωρίς στοιχεία, πρέπει να σας πω ότι πριν από λίγες ημέρες έγινε η Γ΄ Επιτροπή Παρακολούθησης. 
      Εγώ θα καταθέσω για τα Πρακτικά όλα αυτά τα οποία είναι αναγκαία, για να αποδεικνύουν του λόγου το αληθές. 
      Λέει μάλιστα η ενδιάμεση έκθεση αξιολόγησης του προγράμματος, σχετικά με τα θέματα αυτά, ότι έχουμε φοβερές καθυστερήσεις. Και για να μη χάνω χρόνο θα καταθέσω για τα Πρακτικά, στο τέλος της ομιλίας μου, αποσπάσματα από αυτήν.
      Συγκεκριμένα, για το θέμα αυτό η Κυβέρνηση είναι απόλυτα εκτεθειμένη για τα πεπραγμένα της στο θέμα του τραμ, αλλά και στον προαστιακό πλήρως αναξιόπιστη ως προς τις εξαγγελίες της για την ολοκλήρωση του έργου. Το διοικητικό συμβούλιο του ΟΣΕ, που συνεδρίασε εκτάκτως στις 5/9/2003 αποφάσισε την κατακύρωση του διαγωνισμού για την κατασκευή του τρίτου τμήματος του προαστιακού σιδηροδρόμου, ύψους 161,4 εκατομμυρίων ευρώ, 55 δισεκατομμυρίων δραχμών, στη μοναδική συμμετέχουσα κοινοπραξία με προσφερόμενη έκπτωση 1% και χρόνο αποπεράτωσης τους οκτώ μήνες. Πρόκειται στην ουσία για μια απευθείας ανάθεση του έργου, αφού στο διαγωνισμό συμμετείχε μία και μοναδική εταιρεία και αυτό επειδή οι όροι της διακήρυξης ήταν τέτοιοι, που απέτρεπαν τις άλλες ενδιαφερόμενες εταιρείες να συμμετάσχουν, γιατί οι προθεσμίες εκτέλεσης του έργου ήταν απαγορευτικές.
      Σχετικό είναι και το δημοσίευμα της εφημερίδας «Παρόν» της Κυριακής, σύμφωνα με το οποίο, μετά από προσφυγή ενδιαφερόμενης κοινοπραξίας και σχετική δικαστική απόφαση, υποχρεώνεται ο ΟΣΕ να αποσύρει την υπογραφή μέχρι τη γνωμοδότηση του Ελεγκτικού Συνεδρίου για τη νομιμότητα της διαδικασίας του διαγωνισμού. Καταθέτω το σχετικό δημοσίευμα για τα Πρακτικά.
      (Στο σημείο αυτό ο Βουλευτής κ. Αθανάσιος Μπούρας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Σήμερα, ήρθε στα χέρια μου όχι μόνο το δημοσίευμα, αλλά και η σχετική απόφαση του Ε΄ Κλιμακίου του Ελεγκτικού Συνεδρίου, η οποία αποδεικνύει του λόγου το αληθές. Και για να κερδίζω χρόνο, σας διαβάζω επί λέξει: «Επομένως, όταν η διακήρυξη περιλαμβάνει όρους εξαιτίας των οποίων στη διαγωνιστική διαδικασία συμμετέχει μία μόνο εργοληπτική επιχείρηση και που απετέλεσαν αντικείμενο εντόνου προβληματισμού και αμφισβήτησης στα μέλη συλλογικών οργάνων κατά την έγκρισή τους, η αναθέτουσα αρχή υποχρεούται να αιτιολογήσει ειδικώς και πλήρως ότι η επιλογή των όρων αυτών δεν λειτούργησε αποτρεπτικά στη συμμετοχή των ενδιαφερομένων, άλλως η διαγωνιστική διαδικασία που τηρήθηκε δεν είναι νόμιμη».
      Καταθέτω και την απόφαση του Ε΄ Κλιμακίου του Ελεγκτικού Συνεδρίου για τα Πρακτικά.
      (Στο σημείο αυτό ο Βουλευτής κ. Αθανάσιος Μπούρας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Πρέπει δε, κύριε Υπουργέ, για να καταλαβαίνει και ο κόσμος τι γίνεται, να σας πω ότι το 1% –που είναι 0,96% για την ακρίβεια- αυτής της έκπτωσης είναι 550 εκατομμύρια, όταν μάλιστα η διοίκηση του ΟΣΕ δεσμεύτηκε ότι δεν θα δεχτεί αποτέλεσμα λιγότερο από έκπτωση 6%.
      Όπως, λοιπόν, είναι γνωστό, ο συγκεκριμένος διαγωνισμός αφορά έργα υποδομής, στρώση γραμμών, ηλεκτροκίνηση, σηματοδότηση και κτίρια σιδηροδρομικών σταθμών στο τμήμα Πειραιάς-Τρεις Γέφυρες, έργο που είχε αποφασιστεί αρχικά να κατασκευαστεί με άλλα δύο τμήματα του προαστιακού σιδηροδρόμου από την ΕΡΓΟΣΕ και μάλιστα από κοινοτικούς πόρους ως συγχρηματοδοτούμενο έργο, μετά από διαγωνισμό που προκηρύχτηκε το Μάρτιο του 2001 και με προοπτική να κατασκευαστεί σε είκοσι τέσσερις μήνες. Αφού όμως ματαιώθηκε η κατασκευή του έργου για περιβαλλοντικούς λόγους, το διοικητικό συμβούλιο του ΟΣΕ ακύρωσε οριστικά τον Ιανουάριο του 2003 το διαγωνισμό και αποφάσισε την απόσχισή του από το συνολικό έργο και την κατασκευή του με εθνικούς και όχι κοινοτικούς πόρους από τον ΟΣΕ και όχι την ΕΡΓΟΣΕ, όπως είχε αρχικά αποφασιστεί.
      Πρέπει μάλιστα να σας πω ότι, έξω από τα υπόλοιπα, κύριε Υπουργέ, αυτό είναι παράνομο. Και για να δείτε ότι είναι παράνομο, θα σας καταθέσω το σχετικό ΦΕΚ, το οποίο λέει ακριβώς ότι αρμόδιος για να κατασκευάσει αυτό το έργο είναι η ΕΡΓΟΣΕ. Αυτό είναι στο Φύλλο της Εφημερίδας της Κυβερνήσεως 776/19-6-2001.
      Και λέει –θα το καταθέσω στα Πρακτικά- επί λέξει: «Αρμόδιος φορέας εκτέλεσης των ως άνω έργων» -περιγράφεται το έργο- «είναι η «ΕΡΓΑ ΟΣΕ» Α.Ε., η οποία εκτελεί τα ως άνω έργα κατ’ απόλυτη προτεραιότητα, για λογαριασμό του «ΟΣΕ» Α.Ε. και υπό την εποπτεία του Υπουργείου Μεταφορών και Επικοινωνιών». Και εσείς αφαιρέσατε, χωρίς να προβείτε στην τροποποίηση αυτής της σχετικής νομοθετικής ρύθμισης. 
      (Στο σημείο αυτό ο Βουλευτής κ. Αθανάσιος Μπούρας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Στα πλαίσια της πιο πάνω απόφασης, το έργο δημοπρατήθηκε με ημερομηνία υποβολής προσφορών 15-7-2003, χωρίς να κατατεθεί καμία προσφορά, για να επαναπροκηρυχθεί την 27η Αυγούστου 2003, με μόνη προσφέρουσα εταιρεία την κοινοπραξία «ΑΚΤΟΡ ΤΕΡΝΑ» και «ΖΙΜΕΝΣ», στην οποία ανατέθηκε τελικά η κατασκευή του έργου με την έκπτωση που είπα παραπάνω, δηλαδή λιγότερο από 1%. 
     Η διαδικασία που ακολουθήθηκε από τη διοίκηση του ΟΣΕ θεωρούμε ότι μεθόδευσε την εξυπηρέτηση συγκεκριμένων οικονομικών παραγόντων σε βάρος των συμφερόντων του ελληνικού δημοσίου. Με την επιφανειακή κατασκευή του συγκεκριμένου έργου οξύνεται ακόμα περισσότερο το πρόβλημα της διχοτόμησης ή και τριχοτόμησης περιοχών του Λεκανοπεδίου και έχει προκαλέσει μεγάλη αναστάτωση πρωταρχικά στους Δήμους Αχαρνών και Αγίων Αναργύρων, αλλά και σ’ όλους τους θιγόμενους όμορους δήμους της ιδιαίτερα υποβαθμισμένης δυτικής Αθήνας, αφού ένα τόσο μεγάλο έργο υποδομής γίνεται με εσφαλμένες και πρόχειρες μελέτες, με σοβαρές επιπτώσεις στο φυσικό και αστικό περιβάλλον. 
     Με την αυξημένη κίνηση των τρένων καθ’ όλο το εικοσιτετράωρο σε οκτώ σημεία της διαδρομής, που διαστραυρώνεται με δρόμους κυκλοφορίας αυτοκινήτων, μπορεί να καταλάβει κανείς την κυκλοφοριακή ασφυξία που θα δημιουργηθεί, αφού οι μπάρες στις ισόπεδες διαβάσεις θα είναι κάθε λίγο και λιγάκι κατεβασμένες, τα πυκνά δρομολόγια θα προκαλέσουν τεράστια ηχορύπανση, ενώ η ανάπτυξη ηλεκτρομαγνητικών πεδίων στις κατοικημένες περιοχές ενέχει κινδύνους για την υγεία των ίδιων των κατοίκων.
     Η προχειρότητα και η βιασύνη αποτυπώνεται και στην κατασκευή των σταθμών του προαστιακού και αναφέρομαι, για παράδειγμα, στο σταθμό των Αχαρνών, όπου σοβαρές ελλείψεις θα δημιουργήσουν περισσότερα προβλήματα από αυτά που καλούνται να λύσουν. Στον εν λόγω σταθμό που θα εξυπηρετεί μία μεγάλη πληθυσμιακά πόλη των Αχαρνών, το Μενίδι δηλαδή, αλλά και την ευρύτερη περιοχή, δεν έχει προβλεφθεί και σχεδιαστεί χώρος στάθμευσης αυτοκινήτων, βασική προϋπόθεση για λειτουργία τέτοιου σταθμού μέσου μαζικής μεταφοράς, δεν έχει σχεδιαστεί χώρος πρασίνου, ούτε καν τουαλέτες. Δεν έχει γίνει συνεργασία σε κανένα επίπεδο με τη δημοτική αρχή για το σχεδιασμό οδικών αξόνων και λοιπών κυκλοφοριακών ρυθμίσεων, έτσι ώστε μετά από συγκοινωνιακή μελέτη του Δήμου Αχαρνών, που υπάρχει, να βρεθεί η καλύτερη λύση για το κυκλοφοριακό της πόλης, που θα ενταθεί πολύ περισσότερο με τη μη υπογειοποίηση των γραμμών και τη διευκόλυνση της επικοινωνίας στη λεωφόρο Δημοκρατίας. 
     Ερωτηματικά υπάρχουν και στο κατά πόσο έχουν οριστοκοποιηθεί οι απαλλοτριώσεις για το ΣΚΑ ή αν θα συνεχιστούν, γεγονός που κρατάει σε ομηρία και αναστάτωση τους κατοίκους της περιοχής. 
     Το θέμα του προαστιακού, όμως, ξεπερνά τα όρια της χώρας μας και ο επίτροπος κ. Μπαρνιέ ελέγχει τον ΟΣΕ και την ΕΡΓΟΣΕ για την έλλειψη ολοκληρωμένων μελετών, αδιαφάνεια και μεθοδεύσεις στους διαγωνισμούς, καθυστερήσεις στην απορρόφηση των ευρωπαϊκών κονδυλίων, καθυστερήσεις δύο-πέντε ετών στην αποπεράτωση των εκτελούμενων έργων, ελλείψεις και κακοτεχνίες στα εκτελούμενα έργα και σημαντικές υπερβάσεις στους προϋπολογισμούς τους. Θα τα καταθέσω όλα στα Πρακτικά. Όμως, για να κερδίσω χρόνο, θα τα καταθέσω στο τέλος της ομιλίας μου.
     Οι παρατηρήσεις των ανθρώπων της ΔΟΕ για την πρόοδο των εργασιών κατασκευής του προαστιακού σιδηροδρόμου, παρά τις όποιες κυβερνητικές ωραιοποιήσεις και εφησυχαστικές δηλώσεις, έρχονται να επιβεβαιώσουν κατά τον πλέον τραγικό τρόπο τους φόβους, τις επισημάνσεις και τις καταγγελίες που κατ’ επανάληψη είχαμε διατυπώσει σε σχετικές συζητήσεις στη Βουλή για τη μη έγκαιρη ολοκλήρωση του έργου.
      Ακόμα και το φαινομενικά εύκολο τμήμα αεροδρόμιο ΣΚΑ δεν φαίνεται να ολοκληρώνεται μέχρι τους Ολυμπιακούς Αγώνες. 
      (Στο σημείο αυτό, κτυπάει το κουδούνι λήξεως του χρόνου ομιλίας του κυρίου Βουλευτή)
      Δυο λεπτά, κύριε Πρόεδρε.
      Ο φωτογραφικά επιλεγμένα ανάδοχος κατασκευής, ώστε να συμπέσει με τον ανάδοχο της Αττικής Οδού, εξήντλησε το συμβατικό ποσό ανάθεσης και σήμερα ζητάει 100% επαύξηση του ποσού για να ολοκληρωθεί –εάν ολοκληρωθεί- και με όλες τις υποβαθμίσεις το έργο. Ήδη, έχει πετύχει προς όφελός του την αλλαγή των στατικών μελετών στήριξης των χρυσοπληρωμένων σχεδιαστικών εμπνεύσεων του Καλατράβα για τους σταθμούς Νερατζιώτισσας και Ολυμπιακού Σταδίου. Ταυτόχρονα, σειρά τεχνικών προβλημάτων με επιπτώσεις στα συστήματα ασφαλείας, όπως το σύστημα τηλεπικοινωνιών και ασύρματο ραδιοδίκτυο, δεν έχουν καν μελετηθεί, ενώ μεγάλος κατασκευαστικός τραγέλαφος παρατηρείται με το ύψος κατασκευής των αποβάθρων στους σταθμούς του προαστιακού μετά την απόφαση της Κυβέρνησης να επεκταθεί το μετρό μέχρι το αεροδρόμιο μέσω των γραμμών του προαστιακού.
      (Στο σημείο αυτό, κτυπάει ξανά το κουδούνι λήξεως του χρόνου ομιλίας του κυρίου Βουλευτή)
      Δύο λεπτά από τη δευτερολογία μου μπορώ να έχω, κύριε Πρόεδρε;
      ΠΡΟΕΔΡΕΥΩΝ (Κωνσταντίνος Γείτονας): Θα σας χρειαστεί η δευτερολογία απ’ ό,τι καταλαβαίνω. 
      ΑΘΑΝΑΣΙΟΣ ΜΠΟΥΡΑΣ: Ο ΟΣΕ παρήγγειλε το 1997 προαστιακά βαγόνια ύψους πενήντα πέντε εκατοστών. Τέλειος συντονισμός ασυνεννοησίας. Σημαντικά επίσης, είναι τα προβλήματα που παρατηρούνται στην κατασκευή των άλλων τμημάτων του προαστιακού σιδηροδρόμου -ΣΚΑ, Τρεις Γέφυρες, Πειραιάς- για τα οποία, όχι μόνο δεν υπάρχει προοπτική να έχουν ολοκληρωθεί πριν από τους Ολυμπιακούς Αγώνες του 2004, αλλά είναι πολύ αμφίβολο αν η κατασκευή τους θα έχει ξεκινήσει μέχρι τότε. 
      Το Δεκέμβριο του 1997 ο ΟΣΕ, κατόπιν κυβερνητικών εντολών ανέθεσε με έξι συμβάσεις σε κοινοπραξία των Ναυπηγείων Σκαραμαγκά με γερμανικούς οίκους, την προμήθεια τροχαίου υλικού 180 δισεκατομμυρίων. ‘Ηδη, κύριε Υπουργέ, έχουμε καθυστερήσει σ’ αυτό το κομμάτι από έξι μήνες έως δυόμισι χρόνια. 
      Θα τελειώσω την πρωτολογία μου σ’ αυτό το σημείο –και θα επανέλθω στη δευτερολογία μου, επειδή το κουδούνι κτυπάει επιμόνως- λέγοντας, ότι μετά απ’ όλα αυτά οι μέχρι τώρα διαβεβαιώσεις της Κυβέρνησης ότι όλα πάνε καλά και ότι θα τελειώσουν στην ώρα τους δεν πείθουν κανέναν. Ακόμα, ότι ο προαστιακός σιδηρόδρομος και το τραμ, που καλείται να υπηρετήσει το μέγα αυτό εθνικό θέμα των Ολυμπιακών Αγώνων, φοβάμαι ότι θα μας αφήσει εκτροχιασμένους.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, πρωτολογήσατε δεκαοκτώ λεπτά.  Θα σας χρειαστεί ο χρόνος της δευτερολογίας. Θα έχει και αντίλογο η συζήτηση. Γι’ αυτό θέλω να σας διευκολύνω να μη χάσετε το χρόνο της δευτερολογίας σας.
      ΑΘΑΝΑΣΙΟΣ ΜΠΟΥΡΑΣ: Εντάξει, κύριε Πρόεδρε. Σας ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας):  Ο κ. Αγγελόπουλος έχει το λόγο.
      ΝΙΚΟΛΑΟΣ ΑΓΓΕΛΟΠΟΥΛΟΣ: Κύριε Πρόεδρε, κύριοι συνάδελφοι, από το Μάρτιο του 2001 με μια σειρά από συζητήσεις στη Βουλή και μια σειρά από ερωτήσεις που καταθέσαμε προς τον αρμόδιο Υπουργό και την Κυβέρνηση εκφράσαμε τις ανησυχίες μας για την έγκαιρη ολοκλήρωση των έργων που συνδέονταν με την κατασκευή του τραμ και του προαστιακού σιδηροδρόμου. 
      Η συζήτηση, η οποία διεξάγεται σήμερα, έχει την έννοια του να καταδείξει από τη μια την αδυναμία της Κυβέρνησης να ολοκληρώσει έγκαιρα ένα έργο μέσα στις προβλεπόμενες προθεσμίες και με τις αρχικές τεχνικές προδιαγραφές και από την άλλη μεριά να αποδείξει, να καταδείξει, την ασυνέπεια της Κυβέρνησης στα όσα κατά καιρούς διαβεβαιώνει τη Βουλή.
      Η Κυβέρνηση, σ’ όλες αυτές τις συζητήσεις που έγιναν στη Βουλή μας διαβεβαίωνε, ιδιαίτερα για τον προαστιακό σιδηρόδρομο, ότι στο τέλος του 2003 θα έχουν παραδοθεί εν χρήσει όλα τα έργα τα οποία περιγράφονταν στις τεχνικές διακηρύξεις, όπως αυτές είχαν κατατεθεί και στη Βουλή και είχαν περιγραφεί σε μια σειρά από διαφημιστικά φυλλάδια, τα οποία κατά καιρούς η ΕΡΓΟΣΕ ή ο ΟΣΕ πλήρωναν για να διαφημίσουν αυτά τα έργα. 
      Τι περιελάμβαναν αυτά τα έργα; Ήταν το τμήμα του προαστιακού από το αεροδρόμιο ως το Σιδηροδρομικό Κέντρο Αχαρνών, η σιδηροδρομική σύνδεση από το Σιδηροδρομικό Κέντρο Αχαρνών έως τον Πειραιά, επίσης, η σύνδεση του Σιδηροδρομικού Κέντρου Αχαρνών με το Λουτράκι και το Κιάτο, καθώς επίσης και η σύνδεση με την Οινόη και τη Θήβα. Όλα αυτά τα οποία αναφέρω, είναι σε μια σειρά από διαφημιστικά φυλλάδια που κατά καιρούς έχει κυκλοφορήσει ο ΟΣΕ και από την άλλη μεριά καταγράφονται σε μια σειρά από συζητήσεις που έγιναν στη Βουλή, είτε με τη μορφή επερωτήσεων είτε με την διαδικασία του άρθρου 41 Α΄.
      Ο κύριος Υπουργός και ο Πρόεδρος της ΕΡΓΟΣΕ μας διαβεβαίωναν, ότι όλα τα έργα θα παραδοθούν έγκαιρα και δεν υπάρχει περίπτωση να υπάρξει καθυστέρηση, ή να εκτεθούμε ενόψει της διοργάνωσης των Ολυμπιακών Αγώνων, μια και τα έργα αυτά είχαν χαρακτηριστεί ως ολυμπιακά έργα. Βέβαια, ενδεχόμενα ο αρμόδιος Υπουργός να ισχυριστεί ότι ολυμπιακή υποχρέωση έχουμε αναλάβει μόνο για το τμήμα από το αεροδρόμιο έως το Σιδηροδρομικό Κέντρο Αχαρνών. Αναφέρεται όμως, σ’ όλες τις συζητήσεις που έγιναν στη Βουλή ότι αποτελεί δέσμευση της Κυβέρνησης και διαβεβαίωση προς το Σώμα ότι το αργότερο μέχρι το τέλος του 2003 θα έχουν τελειώσει τα έργα αυτά. Αργότερα, η ημερομηνία μετατέθηκε για το Μάρτιο του 2003, τώρα για τον Ιούνιο του 2003 και κάποια από τα έργα αυτά, όπως το κομμάτι που αναφέρεται στο σταθμό Τρεις Γέφυρες- Ρέντη, φαίνεται ότι ματαιώνονται οριστικά.
      Επίσης, θα πρέπει να αναφέρουμε ότι σημαντικές ήταν και οι αποκλίσεις οι οποίες συνδέονταν με την υλοποίηση του έργου. Από τις εργολαβίες οι οποίες έχουν δοθεί φαίνεται να υπάρχει ασυμβατότητα, ιδιαίτερα, ανάμεσα στα βαγόνια του προαστιακού και στα βαγόνια του μετρό που θα κινηθούν μέσα στις  γραμμές του προαστιακού. Από την εργολαβία προβλέπεται το ύψος της αποβάθρας των σταθμών του προαστιακού σε εβδομήντα έξι εκατοστά. Τα βαγόνια του μετρό απαιτούν ύψος ενάμισι μέτρο. Ο ΟΣΕ παρήγγειλε το 1997 προαστιακά βαγόνια για ύψος αποβάθρας πενήντα πέντε εκατοστών. Φαίνεται, ότι θα υπάρξει μια δυσκολία για να μπορέσουν να συντονιστούν όλα αυτά τα βαγόνια και θα απαιτηθεί μια πρόσθετη δαπάνη για να τοποθετηθούν ξύλινες αποβάθρες, για να μπορέσουμε να έχουμε ισοϋψή αποβάθρα, ώστε να μπορέσουν να λειτουργήσουν τα βαγόνια αυτά. 
      Ένα άλλο σημαντικό θέμα που συνδέεται με την λειτουργία του προαστιακού σιδηροδρόμου, είναι και το θέμα της υπογραφής της σύμβασης των προγραμματικών συμφωνιών του ΟΣΕ με τα Ναυπηγεία του Σκαραμαγκά. Πρόσφατα καλέσαμε με την διαδικασία του άρθρου 41 Α΄ στη Βουλή τον Υπουργό Μεταφορών, τον Υπουργό Οικονομίας και Οικονομικών και τον Υπουργό Ανάπτυξης. Παρουσιάστηκε μόνο ο κ. Τσοχατζόπουλος. Δεν ξέρω γιατί υπήρξε αυτή η απροθυμία από την πλευρά του Υπουργού Μεταφορών. Δεν θέλουμε να πιστέψουμε όλα αυτά τα οποία γράφονται στις εφημερίδες για κάποια διένεξη και διαφωνία, η οποία υπάρχει ανάμεσα στο Υπουργείο Ανάπτυξης και το Υπουργείο Μεταφορών. Θέλουμε να πούμε όμως πως είναι βέβαιο ότι οι προγραμματικές συμφωνίες δεν υλοποιήθηκαν. Ένα μέρος των προγραμματικών συμφωνιών μεταφέρθηκε στη Γερμανία και στην Αυστρία με έκπτωση 1% μόνον και στη Ρουμανία με έκπτωση 20%. Είναι βέβαιο, ότι αν γινόταν διεθνής διαγωνισμός, θα επιτυγχανόταν πολύ υψηλότερη έκπτωση. Άρα, πέρα από το ότι έχει παραβιαστεί ο βασικός όρος των προγραμματικών συμφωνιών, που είναι η ενίσχυση της εθνικής βιομηχανίας και οικονομίας, φαίνεται, ότι έχουμε και τιμή ακριβότερη από αυτή που θα μπορούσαμε να πετύχουμε στην ελεύθερη αγορά.
      Ένα επίσης σημαντικό θέμα συνδέεται με το αν πράγματι θα παραδοθεί έγκαιρα το τροχαίο υλικό που απαιτείται ώστε να λειτουργήσει ο προαστιακός σιδηρόδρομος ενόψει των Ολυμπιακών Αγώνων. 
      Κλείνοντας για να μου μείνει και ο χρόνος για τη δευτερολογία μου…
      ΠΡΟΕΔΡΕΥΩΝ (Κωνσταντίνος Γείτονας): Και εσείς έχετε υπερβάσεις στο χρόνο ομιλίας σας…
      ΝΙΚΟΛΑΟΣ ΑΓΓΕΛΟΠΟΥΛΟΣ: Χρημάτων υπερβάσεις να μην υπάρχουν, κύριε Πρόεδρε, και τεχνικές αποκλίσεις. Ο χρόνος στη Βουλή δικαιολογείται!
      Θα ήθελα να ρωτήσω τον Υπουργό, προχθές που έγινε συνάντηση με τους Γερμανούς με τους τρεις συναρμόδιους Υπουργούς για το θέμα των ποινικών ρητρών συμφωνήθηκε  κάτι; Τι συμφωνήθηκε και αν είναι σε θέση να ενημερώσει την Εθνική Αντιπροσωπεία.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Κιλτίδης έχει το λόγο.
      ΚΩΝΣΤΑΝΤΙΝΟΣ ΚΙΛΤΙΔΗΣ: Κύριε Πρόεδρε, θα προσπαθήσω να είμαι σαφής και συγκεκριμένος και με συγκεκριμένα ερωτήματα που έχουν ανακύψει στη διαδρομή εκτελέσεως των συγκεκριμένων έργων, του τραμ και του προαστιακού σιδηροδρόμου.
      Κατ’ αρχάς δηλώνουμε ξεκάθαρα –και εγώ προσωπικά ιδιαίτερα- ότι κανένας μα κανένας δεν αμφισβητεί, την ωφελιμότητα αυτών των έργων αλλά οι πολιτικοί νομίζω ότι κρινόμαστε πόσο έγκαιρα και πόσο σωστά κατασκευάζουμε ή δίνουμε εκείνο το πλαίσιο για να κατασκευαστούν τέτοιου είδους έργα, όπως είναι ο προαστιακός και το τραμ ενόψει μάλιστα των Ολυμπιακών Αγώνων που θα γίνουν στην πατρίδα μας. Έτσι λοιπόν, πιστεύω ακράδαντα ότι έπρεπε να γίνουν και σήμερα η Νέα Δημοκρατία και εγώ προσωπικά δηλώνουμε, ότι είμαστε μπροστά σας με αγωνία για το αν γίνονται σωστά και αν γίνονται νωρίς.
      Όσον αφορά το τραμ, κύριε Υπουργέ, η εκχώρηση των αρμοδιοτήτων που έγινε από την επίσημη ευνομούμενη πολιτεία που όλοι ζούμε, οι παλινωδίες και οι ανεύθυνες μελέτες πιστεύω, ότι ξεπέρασαν κατά πολύ αυτό που αποκαλούμε πρωτόγνωρο. Παρακάμφθηκαν δημοτικές αρχές, παρακάμφθηκαν οι καθιερωμένες διαδικασίες, με νομοθετήματα που κάθε τόσο ερχόταν στη Βουλή και νομίζω ότι αυτά τα οποία έγιναν, χωρίς να θέλει να δηλώσει κανένας ποτέ την αρνητική του τοποθέτηση, για το αν έπρεπε να γίνει το τραμ,  έγκειται στην ευθύνη της Κυβερνήσεως. Και αυτό  γιατί δεν φρόντισε σωστά να νομοθετήσει έγκαιρα και να υλοποιήσει ακόμα πιο γρήγορα.
      Έτσι λοιπόν, τίθενται τα εξής ερωτήματα, κύριε Υπουργέ. Είμαστε ακόμη στο Δεκέμβριο -και γι’αυτό από την αρχή τόνισα περί ανευθύνων μελετών και παλινωδιών- και  δεν έχει ξεκαθαριστεί αν οι γραμμές του τραμ στην περιοχή του Ζαππείου θα είναι διπλές, θα περάσουν από τη μία πλευρά μαζί ή όχι. Δηλαδή βασικές δομές του τραμ δεν έχει αποφασιστεί ακόμη έξι μήνες πριν από τους Ολυμπιακούς Αγώνες –και μιλάω για έξι μήνες γιατί χρειάζεται οπωσδήποτε και μία δοκιμασία- από πού θα περάσουν. Χρειάζεται λοιπόν, μια σαφέστατη απάντηση που ξέρω ότι ταλανίζει το Υπουργείο σας και δεν ξέρω αν έχει ληφθεί απόφαση γιατί πριν από δέκα μέρες δεν υπήρχε τέτοια απόφαση. Την  προτεραιότητα του τραμ, για να αποκτήσει γνωρίσματα ενός τραμ, όπως το εννοούν διεθνώς -για να είναι και γρήγορο πέραν των άλλων προτεραιοτήτων που δίνουμε όταν στήνουμε και θέλουμε να λειτουργήσει το τραμ- θα την έχει το τραμ, θα την έχει το σύστημα του ΥΠΕΧΩΔΕ που γνωρίζουμε, ότι αρνείται να εκχωρήσει τέτοιου είδους προτεραιότητα, θα εμπλακείτε ακόμα περισσότερο και θα γίνει κατά το κοινώς λεγόμενο μπάχαλο με το ΚΕΘΑ, με το Κέντρο Ελέγχου της Τροχαίας; Ποιοι είναι τελικά αυτοί που θα αποφασίσουν για την κίνηση του τραμ; 
      Η κλίση του τροχαίου υλικού που προανέφερε και ο εισηγητής μας, ο κ. Μπούρας για τη Νέα Σμύρνη είναι μέχρι 8%. Εδώ, είναι η αποθέωση της ανευθυνότητος όσον αφορά τις μελέτες γιατί εξ αυτού, από την ανεύθυνη μελέτη οδηγήθηκε η Νέα Σμύρνη να χωριστεί στα δύο για διακόσια μέτρα. Γιατί αν στο τροχαίο υλικό, υπήρχε η κατάλληλη μελέτη και ήταν με κλίση έως 10% τέτοιου είδους πρόβλημα για διαχωρισμό της Νέας  Σμύρνης στα δύο για διακόσια μέτρα δεν θα υπήρχε.
      Επομένως, οι ευθύνες είναι βαρύτατες προς αυτούς, οι οποίοι τεχνοκρατικά –αν θέλετε- τους ανατέθηκε από την Κυβέρνηση, να μελετήσουν και να προτείνουν, αλλά βεβαίως και προς την Κυβέρνηση. 
      Όσον αφορά τον προαστιακό, κύριε Υπουργέ, διεθνώς, ο προαστιακός είναι ένα τρένο που περνά με μικρή συχνότητα, που περνά γρήγορα, που περνά κάθε έξι, επτά –άντε να πούμε δέκα- λεπτά. Εδώ υπάρχει ένα πρόβλημα, εάν τελικά αυτό θα καταστεί εφικτό, από συγκεκριμένες σήμερα πραγματικές καταστάσεις που έχουν διαμορφωθεί και δεν μπορούν να αλλάξουν. 
      Αυτό το πρόβλημα αφορά το κομμάτι του αεροδρομίου προς το κέντρο των Αχαρνών, όπου κατά παγκόσμια πρωτοτυπία μετρό και προαστιακός θα περνούν από τις ίδιες γραμμές. Μπορεί να είναι εφικτό, μπορεί να κατορθωθεί, αλλά πάντως είναι παγκόσμια πρωτοτυπία. Είμαστε πράγματι μπροστά σ’ ένα δίλημμα εάν θα το πετύχετε αυτό και σας ανάγκασε αυτού του είδους η λογική –η παγκόσμια πρωτοτυπία- ώστε τα βαγόνια να έχουν ηλεκτροκίνηση και από κάτω και από πάνω και επομένως να είναι πανάκριβα απ’ ό,τι συνήθως γίνεται σε προαστιακούς σιδηροδρόμους. Συνεπώς μετρό και προαστιακός στις ίδιες γραμμές αποτελεί παγκόσμια πρωτοτυπία.
      Ο προαστιακός, όσον αφορά τη γραμμή σιδηροδρομικού σταθμού με κέντρο Αχαρνών, πάλι θα περνά στις ίδιες γραμμές που θα περνά το τρένο. Τελικώς πιστεύω, ότι θα έχει χαθεί στην κυριολεξία για την πατρίδα μας και ενόψει Ολυμπιακών Αγώνων η δυνατότητα μεταφοράς των προβλεπομένων προσώπων αυτό που είχε προβλεφθεί. Δεν θα είναι προαστιακός με ό,τι διεθνώς έχει καθορισθεί. 
      Ευχαριστώ.
      ΠΡΟΕΔΡΕΥΩΝ (Κωνσταντίνος  Γείτονας): Ο κ. Καλογιάννης έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ: Ευχαριστώ, κύριε Πρόεδρε.
      Η υποδομή στον τομέα των σιδηροδρομικών μεταφορών στη χώρα μας, όπως όλοι γνωρίζουμε, παρουσιάζει πολύ μεγάλη υστέρηση. Σε ολόκληρη την Ευρώπη τα τρένα μεγάλης ταχύτητας εκμηδενίζουν τις αποστάσεις μεταξύ πόλεων και περιοχών κινούμενα με ταχύτητες μεγαλύτερες των διακοσίων χιλιομέτρων την ώρα συναγωνιζόμενα ευθέως στις μικρές και μεσαίες αποστάσεις το αεροπλάνο. Αναφέρω για παράδειγμα την απόσταση Παρίσι-Λυών που είναι περίπου οκτακόσια χιλιόμετρα και καλύπτεται με το τρένο μεγάλης ταχύτητας σε λιγότερο από τρεισήμισι ώρες. 
      Στη χώρα μας, κύριε Πρόεδρε, έχουμε εκτροχιασμό τρένου για δεύτερη φορά εντός έτους. Με ποια δικαιολογία; Την υπέρβαση του ορίου ταχύτητας. Ποιο ήταν το επιτρεπόμενο όριο; Πενήντα χιλιόμετρα την ώρα. Αυτή είναι σήμερα –και δυστυχώς για τη χώρα μας- η κατάσταση στα μέσα σταθερής τροχιάς στην Ελλάδα. Βεβαίως σ’  αυτό το πλαίσιο «σχεδιάστηκε» -τη λέξη τη βάζω εντός εισαγωγικών, κύριε Πρόεδρε, και θα εξηγήσω αμέσως το γιατί- τόσο ο προαστιακός σιδηρόδρομος όσο και το τραμ.
      Ας δούμε, λοιπόν, πώς ξεκίνησε ο σχεδιασμός του προαστιακού σιδηροδρόμου. Όπως είναι γνωστό, η Κυβέρνηση προχώρησε στην κατασκευή του νέου αεροδρομίου στα Σπάτα χωρίς πρόβλεψη ταυτόχρονης σιδηροδρομικής σύνδεσης, γεγονός, που αφ’ ενός μεν καθιστά το αεροδρόμιο λειτουργικά ανάπηρο, αφ’ ετέρου δε έχουμε την παγκόσμια πρωτοτυπία ένα νέο αεροδρόμιο να μη συνδέεται με μέσο σταθερής τροχιάς. 
      Στη σύμβαση που είχε υπογραφεί με την ανάδοχο κοινοπραξία της Αττικής Οδού, ο τότε Υπουργός ΠΕΧΩΔΕ εξαίρεσε την ταυτόχρονη και οικονομικά συμφέρουσα κατασκευή του προαστιακού στην ενδιάμεση νησίδα της οδού, όπως αρχικώς προβλεπόταν, ήδη από το 1992-1993. Αντίθετα χορήγησε προνομιακά δικαιώματα στη συγκεκριμένη κοινοπραξία δίνοντάς της τη δυνατότητα να επιβάλει συγκεκριμένους όρους σε ό,τι αφορά τη δημοπράτηση, την επιλογή του αναδόχου και βεβαίως την κατασκευή του προαστιακού μεταγενέστερα.
      Όταν το 1998 η κοινοπραξία αντιμετώπισε κάποια σοβαρά οικονομικά προβλήματα, η Κυβέρνηση βάφτισε τον προαστιακό σιδηρόδρομο «παράλληλο έργο» και επεχείρησε να αναθέσει απευθείας την κατασκευή του σιδηροδρόμου στη συγκεκριμένη κοινοπραξία με περίπου τριάντα πέντε δισεκατομμύρια δραχμές.
      Οι καταγγελίες όλων των κομμάτων της Αντιπολίτευσης και ο θόρυβος που προκλήθηκε τότε ουσιαστικά υποχρέωσαν την Κυβέρνηση να ματαιώσει την απευθείας ανάθεση του προαστιακού σιδηροδρόμου και να εξαγγείλει την κατασκευή του έργου με αυτοχρηματοδότηση. Αυτό έγινε το Νοέμβριο του 1998. 
      Εδώ ανοίγω μία παρένθεση και λέω ότι παρ’ όλα αυτά τα 35 δισεκατομμύρια δραχμές δόθηκαν στην ανάδοχο κοινοπραξία της Αττικής Οδού για δευτερεύοντα έργα.
      Το Μάρτιο του 1999 η περιπέτεια του προαστιακού συνεχίζεται και προκηρύσσεται διεθνής διαγωνισμός για την πρόσληψη συμβούλου επιλογής επενδυτών. Ο λόγος ήταν ότι το έργο θα προχωρούσε, κατά την Κυβέρνηση, με σύμβαση παραχώρησης της εκμετάλλευσης. Ένα χρόνο μετά, το Μάρτιο του 2000 ανατρέπεται εκ νέου ο σχεδιασμός της Κυβέρνησης. Την παραμονή κατακύρωσής του ματαιώνεται ο διαγωνισμός. Εγκαταλείπεται η λύση της αυτοχρηματοδότησης του έργου και ανακοινώνεται η ένταξή του στο Γ΄ Κοινοτικό Πλαίσιο Στήριξης και συγκεκριμένα στο τομεακό πρόγραμμα «Σιδηρόδρομοι, Αερολιμένες, Αστικές Συγκοινωνίες». Το έργο ουσιαστικά εντάχθηκε στο συγκεκριμένο πρόγραμμα ως μεγάλο έργο με την έννοια που δίνονται στα μεγάλα έργα σύμφωνα με τα άρθρα 25 και 26 του κανονισμού 1260/99 «περί γενικών διατάξεων των διαρθρωτικών ταμείων της Ευρωπαϊκής Ένωσης».
      Και πάλι όμως εκεί δεν τελειώνουν τα προβλήματα για τον προαστιακό. Το έργο ξεκινάει με υποβολή αίτησης στην Ευρωπαϊκή Επιτροπή τον Οκτώβριο του 2002. Η αίτηση κρίνεται μη επαρκώς συμπληρωμένη από την Ευρωπαϊκή Επιτροπή, επιστρέφεται και επανυποβάλλεται συμπληρωμένη ένα χρόνο αργότερα, τον περασμένο Οκτώβριο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
      Καταλαβαίνει κανείς, κύριε Πρόεδρε, μετά από όλα αυτά ότι ένα έργο το οποίο ξεκίνησε με τόσα πολλά σχεδιαστικά προβλήματα, με τόσες πολλές ευθείες παρεμβάσεις από πλευράς της Κυβέρνησης προς όφελος συγκεκριμένων σκοπών –τους οποίους θα αναφέρω στη δευτερολογία μου- δεν θα μπορούσε να έχει ομαλή τύχη, δεν θα μπορούσε αυτό το έργο να εξελίσσεται ομαλή, στα χρονικά πλαίσια τουλάχιστον που επιβάλλουν οι Ολυμπιακοί Αγώνες του 2004.
      Κύριε Πρόεδρε, θα συνεχίσω στη δευτερολογία μου. Σας ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Η κ. Μαρία Κόλλια-Τσαρουχά έχει το λόγο.
      ΜΑΡΙΑ ΚΟΛΛΙΑ-ΤΣΑΡΟΥΧΑ: Κύριε Πρόεδρε, κύριοι συνάδελφοι, ελάχιστους μήνες πριν από τους Ολυμπιακούς Αγώνες του 2004 πολλά έργα υποδομής, ανάμεσα σ’ αυτά τα οποία ήταν και στο φάκελο διεκδίκησης για τη χώρα μας βρίσκονται κυριολεκτικά στον αέρα.
      Οι καθυστερήσεις που παρουσιάζονται είναι απολύτως βέβαιο ότι έχουν οδηγήσει σε εναλλακτικά σενάρια που πιθανόν θα μπορούσαν να χρησιμοποιηθούν προκειμένου να δείξουμε ή να καλύψουμε στο ελάχιστο τις συμβατικές μας υποχρεώσεις. Βέβαια, ορισμένοι αρέσκονται να ωραιοποιούν απλοϊκά την πραγματικότητα, άλλοι προσπαθούν να μεταθέσουν τις ευθύνες τους, άλλοι –οι πλέον αρμόδιοι- δεν τολμούν να αποδώσουν τις πολιτικές ευθύνες και τις άλλες εκεί που υπάρχουν και εμείς  αλλά και ολόκληρος ο ελληνικός λαός να αγωνιούμε. 
      Θα χαιρόμουν, κύριε Πρόεδρε, να έλεγα ειλικρινά «αδίκως», αλλά εσείς που διαχειρίζεστε την όλη κατάσταση τα τελευταία χρόνια γνωρίζετε πολύ καλύτερα από όλους μας, ασχέτως αν δεν το παραδέχεστε, το μέγεθος της αβεβαιότητας ως προς την τελική επίτευξη του εθνικού μας στόχου.
      Κύριοι συνάδελφοι, είμαστε οι τελευταίοι που θα προσπαθήσουμε σε ένα τέτοιο σοβαρό θέμα, όπως είναι αυτό των Ολυμπιακών Αγώνων, να μεγαλοποιήσουμε τα πράγματα, να κινδυνολογήσουμε, όπως θα λέγατε. Απλά επισημαίνουμε αυτά που, σύμφωνα με τον προγραμματισμό, θα έπρεπε να είχαν ήδη υλοποιηθεί. Αναγνωρίζουμε το μέγεθος των προβλημάτων, αναγνωρίζουμε το μέγεθος του εγχειρήματος, τις προσφυγές που ακολούθησαν, αναγνωρίζουμε την αγωνία σας, την αγωνία να είσαστε συνεπείς, αλλά αυτή η αγωνία είναι και δική μας. Είναι η αγωνία να βοηθήσουμε και εμείς ώστε να γίνουν καλύτερα και επιτυχέστερα οι αγώνες, να προχωρήσουν τα έργα βασικής υποδομής τα οποία θα έπρεπε ήδη να είχαν γίνει στην Αθήνα.
      Οι καθυστερήσεις απασχόλησαν κατά καιρούς και στελέχη της ίδιας της παράταξής σας, κύριε Πρόεδρε, απλά αυτό που προξένησε το ενδιαφέρον είναι η δήλωση ενός σημαντικού στελέχους που είναι η προμετωπίδα σας στον προεκλογικό σας αγώνα ο οποίος το 2000 έλεγε: «Μα, θα γίνουν –τα έργα- αλλά δεν ξέρω αν θα τελειώσουν το 2004». Δεν ξέρω, δηλαδή, αν ο προαστιακός σιδηρόδρομος θα έχει ολοκληρωθεί. Και δεν μιλώ μόνο για τη συνέπειά μας, είναι η αγωνία μας η ίδια στο όνομα της αξιοπρέπειάς μας ως χώρας να πετύχουμε, στο όνομα όλων των πολιτών της Αθήνας να τελειώσουν όλες εκείνες οι υποδομές οι οποίες θα αλλάξουν πραγματικά τη ζωή τους.
      Σήμερα, κύριε Πρόεδρε, δεν μπορούμε να ακούμε ούτε για σημαντική πρόοδο που έχει σημειωθεί ούτε ότι βρίσκονται σε καλό δρόμο τα έργα του προαστιακού σιδηροδρόμου και του τραμ. Σήμερα, λίγο πριν το  2004, θα έπρεπε να τα βλέπουμε και να τα ζούμε.
      Σε λίγους μήνες, περίπου εξακόσιες χιλιάδες διακινούμενοι θεατές, εργαζόμενοι και εθελοντές, ανά ημέρα, θα πρέπει να μετακινούνται τάχιστα κατά τη διάρκεια των Ολυμπιακών Αγώνων και αυτό αποτελεί πάνω από το 50% των συνολικών μετακινήσεων με αστικές συγκοινωνίες μίας φορτισμένης, συνηθισμένης πολυάσχολης ημέρας αυτής της πόλης.
      Δεν είναι, όμως, μόνο η άριστη διακίνηση της ολυμπιακής οικογένειας ή η εξασφάλιση της άρτιας μεταφοράς των θεατών, αλλά εξίσου σημαντική είναι και η διασφάλιση της ομαλής λειτουργίας της πόλης κατά τη διάρκεια των Ολυμπιακών Αγώνων.
      Κύριε Πρόεδρε, κύριοι συνάδελφοι, υπήρξε σοβαρό έλλειμμα στην ενημέρωση και συνεργασία των ενδιαφερομένων φορέων της Τοπικής Αυτοδιοίκησης, με ό,τι αυτό συνεπάγεται. Πολίτες που συμφωνούν με την επιτυχία αυτού του εθνικού μας στόχου, διαμαρτύρονται με διάφορους τρόπους για διάφορες ανακολουθίες.
      Υπήρξε σοβαρό έλλειμμα στην κατανομή των αρμοδιοτήτων, σε σημείο που η αλληλοεπίρριψη ευθυνών να μην αποτελεί πια είδηση. Πιθανολογείται η κατασκευή λιγότερων σταθμών στο όνομα της ολοκλήρωσης αυτών των έργων.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας της κυρίας Βουλευτού)
      Τελειώνω, κύριε Πρόεδρε.
      Το συνολικό κόστος κατασκευής και λειτουργίας του τραμ κινείται σε επίπεδα εξωπραγματικά. Βέβαια, αυτό δεν αποτελεί είδηση πια. Είναι η συνήθης πρακτική. Κανένας, ούτε εσείς ο ίδιος κύριε Υπουργέ, δεν μπορεί να πιστέψει ότι η πίεση του χρόνου δεν θα οδηγήσει σε σοβαρές κακοτεχνίες, σε τεχνικές και οικονομικές αποκλίσεις. 
      Όσο για τις εξαγγελίες της Κυβέρνησης για ολοκλήρωση του έργου, θα χαιρόμασταν να τις ακούσουμε ξανά από τους υπευθύνους και από εσάς τους αρμοδίους, αλλά μαζί μας θα τις ακούσουν και τα εκατομμύρια των πολιτών της Αθήνας και –να είστε σίγουροι γι’ αυτό- δεν θα τις ξεχάσουν.
      Μόνο στη χώρα μας, στη χώρα της παγκόσμιας πρωτοτυπίας, θα μπορούσαν να συνυπάρξουν μετρό και προαστιακό τρένο, με ασύμβατη τεχνολογία ηλεκτρικής τροφοδοσίας. 
      Κύριε Πρόεδρε, ας ελπίσουμε ότι έστω και την ύστατη αυτή ώρα, οριακά και έγκαιρα, θα ολοκληρωθούν τα πολυπόθητα αυτά έργα, γιατί για κάθε μέρα καθυστέρησης θα χρειαστεί να δαπανηθούν δεκάδες χιλιάδες ευρώ μέχρι τις εκλογές, στο όνομα της επικοινωνιακής πολιτικής, της παραπλάνησης, της αποσιώπησης που ακολουθείτε.
      Κύριε Υπουργέ, οι πόροι θα μας είναι απολύτως απαραίτητοι για το μέλλον.
      Κύριε Πρόεδρε, οι πολίτες της περιφέρειας υπομένουν και ανέχονται πολλά εδώ και πολύ καιρό, προκειμένου να υλοποιηθεί αυτό το όραμα που λέγεται «Ολυμπιακοί Αγώνες 2004».
      Κύριε Υπουργέ, υλοποιήστε και εμείς θα είμαστε οι πρώτοι που θα σας συγχαρούμε και θα το αναγνωρίσουμε. Καθυστερήστε και ο ελληνικός λαός δεν πρόκειται να σας το συγχωρέσει. Η επιτυχία των Ολυμπιακών Αγώνων αφορά όλους μας.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Πόσο χρόνο διαθέτω, κύριε Πρόεδρε;
      ΠΡΟΕΔΡΕΥΩΝ (Κωνσταντίνος Γείτονας): Έχετε είκοσι πέντε λεπτά, κύριε Υπουργέ. Έχετε άνεση χρόνου. Ο Κανονισμός είναι γενναιόδωρος για τους Υπουργούς. Έτσι κι αλλιώς, κύριοι συνάδελφοι, εμείς τον ψηφίζουμε τον Κανονισμό.
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Κύριε Πρόεδρε, αγαπητή κυρία συνάδελφε, αγαπητοί συνάδελφοι, η κατασκευή του τραμ προχωρά με πολύ γοργούς ρυθμούς. Σήμερα, είχαμε την ευκαιρία να δούμε το τραμ να τρέχει στην παραλία. Πρόκειται για ένα έργο το οποίο είχε αμφισβητηθεί ως προς την πιθανότητα να ολοκληρωθεί εγκαίρως.
      Βεβαίως, εγώ αντιλαμβάνομαι, κατανοώ και συμμερίζομαι αυτούς οι οποίοι αμφισβήτησαν αυτό το έργο και αυτό είναι λογικό σε μία πόλη όπως είναι η Αθήνα, όπου λανθασμένα «ξηλώσαμε» το τραμ πριν από σαράντα και πλέον χρόνια. «Ξηλώσαμε» το τραμ σε μία πόλη, η οποία ήδη τότε είχε δείξει δείγματα ραγδαίας ανάπτυξης με την προσέλευση τότε εκατοντάδων χιλιάδων ανθρώπων στην Αθήνα κάθε χρόνο, με αποτέλεσμα η πρωτεύουσα να φθάσει μέσα σε μία πενταετία να αυξήσει τον πληθυσμό της κατά ενάμισι εκατομμύριο.
      Αυτό το οποίο επρόκειτο να συμβεί ήταν να γίνει αγαθό εν ανεπαρκεία ο χώρος.
      Ο χώρος αυτός ήταν το μείζον, προκειμένου να εξασφαλίσουμε τη δυνατότητα, ένα μέσο σταθερής τροχιάς να μπορέσει να ξαναμπεί στη ζωή αυτής της πόλης. 
      Κυρίες και κύριοι συνάδελφοι, η στρατηγική την οποία έχει αναπτύξει το Υπουργείο Μεταφορών είναι σαφής και έχει αποδώσει καρπούς, διότι προγραμματίσαμε ήδη, εδώ και μερικά χρόνια, από το 2000 και νωρίτερα, να αυξήσουμε τις αστικές μετακινήσεις μέσα στην Αθήνα από ένα εκατομμύριο οκτακόσιες χιλιάδες περίπου που ήταν το 1999 σε τρία εκατομμύρια πεντακόσιες χιλιάδες το 2004. Αυτό γίνεται αντικείμενο υλοποίησης με ρυθμούς οι οποίοι ανταποκρίνονται πλήρως στο σχεδιασμό.
      Πώς γίνεται αυτό; Κατ’ αρχήν, θα σας πω ότι σήμερα έχουμε φθάσει στις δύο εκατομμύρια πεντακόσιες χιλιάδες μετακινήσεις την ημέρα. Αυξήσαμε τα λεωφορεία. Χρησιμοποιήσαμε λεωφορειολωρίδες, αντιπαθείς κατ’ αρχήν,  διότι ουδείς είναι διατεθειμένος να χαλάσει την ησυχία του και να αφήσει το ιδιωτικής χρήσης αυτοκίνητό του. Έχουμε έναν από τους πιο σύγχρονους στόλους λεωφορείων παγκοσμίως. Έχουμε το μεγαλύτερο στόλο λεωφορείων φυσικού αερίου. Έχουμε τον πιο σύγχρονο στόλο τρόλεϊ και ήδη παραλαμβάνουμε τα καινούργια τρόλεϊ, αρθρωτά ολοκαίνουργια τρόλεϊ, τα οποία θα βοηθήσουν σημαντικότατα στην αύξηση των μετακινουμένων. Προσθέσαμε το μετρό στη ζωή της Αθήνας. Προσθέτουμε τις επεκτάσεις του μετρό. Προσθέτουμε το τραμ, άλλο ένα μέσο σταθερής τροχιάς, το οποίο στρατηγικά έχει σχεδιαστεί να συμπληρώνει, περνώντας μέσα από το σκληρό ιστό της πόλης, τη λειτουργία του μετρό. Προσθέτουμε και τον προαστιακό σιδηρόδρομο.
      Σήμερα, λοιπόν, έχουμε δύο εκατομμύρια πεντακόσιες χιλιάδες μετακινήσεις την ημέρα από το σύνολο των επτά εκατομμύρια και πλέον που γίνονται και σε λίγους μήνες θα πάμε στα τρία εκατομμύρια πεντακόσιες χιλιάδες. Και πώς θα πάμε εκεί;
      ΠΡΟΕΔΡΕΥΩΝ (Κωνσταντίνος Γείτονας): Εννοείτε από τα μέσα μαζικής μεταφοράς.
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Βεβαίως. 
      ΠΡΟΕΔΡΕΥΩΝ (Κωνσταντίνος Γείτονας): Θα πρέπει να γίνει σαφές
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Από τα μέσα μαζικής μεταφοράς λοιπόν.
      Πώς θα γίνει αυτό; Θα γίνει προσθέτοντας τις ογδόντα χιλιάδες που θα μεταφέρει το τραμ, προσθέτοντας τις διακόσιες είκοσι χιλιάδες που θα μεταφέρει επιπλέον ο ηλεκτρικός σιδηρόδρομος, ο ΗΣΑΠ, ο οποίος αναβαθμίζεται. Και θα πρέπει να έχετε παρατηρήσει -και αυτό έχει βελτιώσει πάρα πολύ και τη ζήτησή του- την αύξηση της μεταφορικής του ικανότητας, με πύκνωση δρομολογίων με νέα τραίνα και νέους σταθμούς καθ’ όλο το μήκος και έχει πάει πλέον στις εξακόσιες τριάντα χιλιάδες την ημέρα ο σχεδιασμός για τον Απρίλιο του 2004. Αυτό θα γίνει επίσης με την προσθήκη των επεκτάσεων του μετρό, με την προσθήκη των νέων λεωφορείων, με την προσθήκη του προαστιακού σιδηροδρόμου, ο οποίος στην αρχή της λειτουργίας του θα μεταφέρει περίπου εκατόν είκοσι χιλιάδες επιβάτες την ημέρα και μέσα σε μια δεκαετία θα υπερβεί τις διακόσιες πενήντα χιλιάδες. Αυτή είναι η συγκεκριμένη πολιτική την οποία έχουμε.
      Θα έρθω τώρα στα θέματα της ερώτησής σας. Η κατασκευή του τραμ προχωράει. Σήμερα έχουμε ήδη κατασκευάσει το 83% της συνολικής γραμμής, έχουμε κατασκευάσει τους πέντε από τους δεκαπέντε υποσταθμούς ηλεκτροκίνησης και οι υπόλοιποι δέκα είναι ήδη σε κατασκευή.
      Η μεγάλη καθυστέρηση στην εικόνα δεν ήταν καθυστέρηση στην ουσία. Ήταν ότι έπρεπε να γίνουν αφανείς εργασίες. Διότι προκειμένου να αποκτήσουμε το χώρο διέλευσης, έπρεπε να μετατοπισθούν δίκτυα ύδρευσης, δίκτυα ηλεκτρισμού, δίκτυα τηλεφωνίας, δίκτυα φυσικού αερίου. Όλα αυτά παίρνουν χρόνο. Όταν, λοιπόν, φθάσαμε να έχουμε πλέον το διαθέσιμο χώρο, τότε οι εργασίες προχώρησαν ταχύτατα.
      Γι’ αυτό είμαστε σήμερα σε θέση να πούμε αυτό το οποίο λέμε εδώ και πάρα πολύ καιρό -και νομίζω ότι πρέπει επιτέλους και εσείς να παραδεχθείτε- ότι το τραμ θα λειτουργήσει στην ώρα του, όπως έχουμε πει στο τέλος Μαΐου. Και όλοι εκείνοι οι οποίοι είχαν αμφισβητήσει ότι το τραμ θα λειτουργήσει και μερικοί άλλοι, οι οποίοι λανθασμένα καταπολέμησαν και έβαλαν εμπόδια στην ανάπτυξη του τραμ, και αυτοί θα κόψουν εισιτήριο και θα πάρουν το μέσο αυτό, το οποίο και αισθητικά αναβαθμίζει την πόλη και πιστεύω ότι δημιουργεί καινούργιες συνθήκες, ιδιαίτερα στο θαλάσσιο μέτωπο της Αθήνας, μιας πόλης παραθαλάσσιας, η οποία όμως δεν είχε θαλάσσιο μέτωπο.
      Τώρα, λοιπόν, το αποκτά με τα έργα αυτά. Η απόκτηση αυτή πιστεύω ότι θα βοηθήσει σημαντικά στη βελτίωση της εικόνας, ιδιαίτερα γι’ αυτούς τους κατοίκους οι οποίοι μένουν στις περιοχές εκείνες. Στο τέλος Μαρτίου θα έχουν ολοκληρωθεί όλες οι εργασίες και θα αρχίσουν άμεσα οι δοκιμές του συνολικού συστήματος που θα κρατήσουν δύο μήνες, τον Απρίλιο και το Μάιο. Στο τέλος Μαΐου θα αποδοθεί πλέον σε εμπορική χρήση το τραμ, προκειμένου να εξυπηρετήσει τις χιλιάδες των επιβατών που θα το προτιμήσουν.
      Στο τέλος Φεβρουαρίου θα ανακοινώσουμε επίσης την τιμολογιακή πολιτική. Παράλληλα πρέπει να σας πω ότι έχουμε ήδη εννέα οχήματα στο αμαξοστάσιο, ένα υπερσύγχρονο αμαξοστάσιο. Εντός του Δεκεμβρίου θα έρθουν άλλα πέντε και μέχρι το τέλος Απριλίου θα έχουμε το σύνολο των τριάντα πέντε οχημάτων.
      Σε ό,τι αφορά τις αιτιάσεις σας για το τραμ. Λέτε ότι η κατασκευή του τραμ ξεκίνησε πολύ καθυστερημένα. Ο ισχυρισμός αυτός, όπως σας εξήγησα προηγουμένως, αφορά επίσης ότι σ’ ένα νευραλγικό τμήμα της γραμμής υπήρξε συστηματική και μεθοδευμένη υπονόμευση του έργου από συγκεκριμένους παράγοντες οι οποίοι με προσχηματικές αιτιάσεις και με αμέριστη υποστήριξη ορισμένων Βουλευτών, πρέπει να σας πω -και χαίρομαι που δεν βλέπω κανέναν από αυτούς εδώ μέσα σήμερα στην κουβέντα, λάθος έκαναν οι συνάδελφοι- προκειμένου να γίνουν αρεστοί, πήγαν εκεί να υποστηρίξουν αυτούς οι οποίοι δεν ήθελαν το τραμ εν έτει 2003. Αυτό είναι ένα λάθος. Πιστεύω ότι τα πράγματα τους δίνουν τη δυνατότητα να σκεφτούν πάλι ποια ήταν η πραγματικότητα γύρω από αυτό το έργο και πιστεύω ότι αυτό το οποίο συμβαίνει πλέον, είναι να έχει υπάρξει αποδοχή συνολικά των κατοίκων της περιοχής αυτού του έργου, το οποίο θα βελτιώσει τη ζωή τους και θα αναβαθμίσει τις περιοχές τους.
      Θα πρέπει να σας πω ότι ενώ συνέβαιναν αυτά, υπήρχαν αιτήσεις από άλλους δήμους και από άλλους φορείς και από σωματεία προκειμένου να επεκταθεί το τραμ στη δικιά τους περιοχή. 
      Το δεύτερο το οποίο υπάρχει εδώ σε αυτά που λέτε, είναι ότι δεν ενημερώθηκαν οι φορείς της Τοπικής Αυτοδιοίκησης. Κάναμε άπειρες ενημερώσεις με πρώτη πανηγυρική ενημέρωση στο Ζάππειο, με προσκεκλημένους όλους τους δημάρχους από τις περιοχές των οποίων θα διερχόταν το τραμ.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ )
      Κάναμε στο Δήμο Παλαιού Φαλήρου έγγραφες ενημερώσεις, κάναμε παρουσιάσεις, έγιναν ημερίδες στο Δήμο της Γλυφάδας, το ίδιο στο Δήμο Ελληνικού. Δεν σας απαριθμίζω. Είναι περίπου σαράντα οι ενημερώσεις οι οποίες έγιναν.
      Ισχυρίζεστε ακόμα ότι υπάρχουν θέματα σε ό,τι αφορά την τεχνική αρτιότητα του ίδιου του τραμ λέγοντας ότι αυτό το οποίο τελικά προκρίναμε, ήταν αυτό το οποίο είχε τη χαμηλότερη τεχνική βαθμολογία. Βεβαίως έτσι είναι. Αλλά η ανοιγμένη προσφορά και η πολύ χαμηλή τιμή του και το ότι υπήρχε ήδη εγκατεστημένο σ’ άλλες περιοχές της Ευρώπης, μας έδωσε τη δυνατότητα να κάνουμε και ουσιαστικότατη οικονομία, ενώ το τεχνικό αποτέλεσμα είναι άψογο. Το αισθητικό δε αποτέλεσμα προσωπικά θεωρώ –είναι προσωπικό θέμα του καθενός η αισθητική του αντίληψη- ότι είναι εξαιρετικό.
      Στο τέλος πάρα πολλές φορές έχει ειπωθεί ότι καμιά από τις δύο γραμμές δεν θα είναι έτοιμη για τους Ολυμπιακούς Αγώνες. Σας είπα προηγουμένως το που έχουμε φτάσει. Σας είπα το πόσα χιλιόμετρα έχουμε κάνει. Σας είπα το πόσα χιλιόμετρα πλέον εναέριου καλωδίου, επτάμισι χιλιόμετρα εναέριου καλωδίου, έχουν ήδη εγκατασταθεί και σας είπα ακόμα ότι αυτήν τη στιγμή έχουμε ολοκληρώσει το σχεδιασμό.
      Άκουσα επίσης –και εδώ πραγματικά είναι μια ευκαιρία να βάλουμε τα πράγματα στη θέση τους- ότι δεν θα γίνουν το σύνολο των στάσεων. Είναι λάθος. Θα γίνουν όλες οι στάσεις. Απλώς η ΔΟΕ είπε να γίνει ένας σχεδιασμός, έτσι ώστε να γίνονται κάποια δρομολόγια εξπρές και να παραλείπονται κάποιες στάσεις, προκειμένου να είναι ταχύτερα τα δρομολόγια. Αυτό ήταν δικαίωμά της, προκειμένου να κάνει ένα σχεδιασμό για τις λίγες μέρες των Ολυμπιακών Αγώνων. Δεν σημαίνει αυτό ότι δεν θα γίνουν οι στάσεις. Θα γίνει το σύνολο των στάσεων. 
      Σας επαναλαμβάνω ότι στο τέλος Μαρτίου θα έχουν ολοκληρωθεί οι κατασκευαστικές εργασίες, ο Απρίλιος και ο Μάιος θα διατεθούν για να γίνουν συνολικά τα τεστ και στο τέλος Μαΐου, το αργότερο την 1η Ιουνίου, η Αθήνα θα έχει τραμ εν λειτουργία, κάτι το οποίο πρέπει να μας χαροποιεί όλους.
      ΜΑΡΙΑ ΚΟΛΛΙΑ -ΤΣΑΡΟΥΧΑ: Και οι σταθμοί;
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Και οι σταθμοί. Όλοι οι σταθμοί θα κατασκευαστούν.
      Σας είπα ότι υπάρχουν ζητήματα τα οποία ήθελαν φοβερό κόπο. Να σας πω μόνο ότι πρόσφατα, πριν από δεκαπέντε μέρες, στις 25 Νοεμβρίου, συζητήθηκε ενώπιον του Εισαγγελέα Εφετών Αθηνών ανακοπή του Δημάρχου Παλαιού Φαλήρου για αναστολή των εργασιών κατασκευής τροχιοδρόμου στο Παλαιό Φάληρο, παρά το γεγονός ότι παρόμοια αίτηση είχε συζητηθεί στις 24 Ιουνίου ενώπιον του Εισαγγελέα Πρωτοδικών Αθηνών και είχε  απορριφθεί.
      Οι συνθήκες τις οποίες αντιμετωπίσαμε, αλλά και η εμπλοκή του έργου στην προεκλογική περίοδο των δημοτικών εκλογών, ως μη ώφειλε, ήταν δύο από τα βασικά θέματα τα οποία ταλαιπώρησαν το έργο. Πιστεύω ότι αυτή η περίοδος έχει πλέον λήξει και νομίζω ότι έχουμε μπροστά μας μία εξαιρετική περίοδο με ένα μέσο, το οποίο θα αποδώσει.
      Σε ό,τι αφορά τους φόβους της Διεθνούς Ολυμπιακής Επιτροπής, θέλω να πω ότι πράγματι υπήρξαν παλαιότερα έλεγχοι από την Ολυμπιακή Επιτροπή και εκφράστηκαν φοβίες. 
      Η εικόνα, όμως, έχει ανατραπεί πλήρως. Οι κύριοι. Μποβί και ο Ρόγκ μίλησαν, πριν από λίγες ημέρες, για την ευχάριστη έκπληξη όσον αφορά την προετοιμασία της Αθήνας. Ο ίδιος ο κ. Μποβί μας συνεχάρη δημόσια και είπε ότι «τελικά, όταν θέλουν οι φορείς του δημοσίου, μπορούν και κάνουν θαύματα». Ο κ. Ρόγκ μίλησε αναλυτικά για την εξαιρετική πρόοδο που έχουν κάνει το τραμ και ο προαστιακός. 
      Εγώ δεν ήρθα εδώ, προκειμένου να σας παρουσιάσω αυτά τα θέματα, αλλά, χωρίς να κάνω ιδιαίτερη αναφορά, ρίξτε μία ματιά σ’ αυτά τα δημοσιεύματα, τα οποία υπήρχαν πριν από λίγο καιρό και τα οποία δεν θέλω καν να τα αναφέρω δυνατά. Εκεί θα δείτε πόσο αδικήθηκε αυτό το έργο από όλους και όχι μόνον από συγκεκριμένους κατοίκους που εξέφραζαν συγκεκριμένες απόψεις. 
      Όταν όμως κάνεις ένα δημόσιο έργο, η άποψη του κοινωνικού συνόλου είναι αυτή, την οποία πρέπει να υπερασπίζονται οι Υπουργοί. Οι κάτοικοι συνολικά δεν έχουν συνδικαλισμό, αλλά εμείς είμαστε που πρέπει να εκπροσωπούμε τους κατοίκους. Και ένα τέτοιο δημόσιο έργο, όπως είναι το τραμ, είχαμε κάθε υποχρέωση να το περάσουμε και πράγματι το περάσαμε. Νομίζω ότι όλη η Αθήνα, που βλέπει το τραμ να αναπτύσσεται σιγά-σιγά ως μέσο μεταφοράς, αισθάνεται και χαρά και υπερηφάνεια. Σας καταθέτω, λοιπόν, αυτά τα δημοσιεύματα, προκειμένου να τα δείτε και να συνειδητοποιήσετε πως ο χρόνος σκουριάζει τα πράγματα.
      (Στο σημείο αυτό ο Υπουργός Μεταφορών και Επικοινωνιών κ. Χρίστος Βερελής καταθέτει για τα Πρακτικά τα προαναφερθέντα δημοσιεύματα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Προφανώς το τραμ, με τα είκοσι πέντε του χιλιόμετρα που κατασκευάζονται αυτήν τη στιγμή, δεν είναι ολοκληρωμένο. Γι’ αυτό προχωρήσαμε και στο σχεδιασμό των επεκτάσεών του. Προχωρήσαμε σ’ ένα συνολικό σχεδιασμό και είχα την τιμή και πριν από λίγο καιρό, αλλά ιδιαίτερα σήμερα, να τον παρουσιάσω και στην κοινή γνώμη. Καταθέτω για τα Πρακτικά αυτόν το σχεδιασμό, τον οποίο ήδη παρέδωσα τόσο στην Υπερνομάρχη και στους Νομάρχες Αθήνας και Πειραιά όσο και στη Δήμαρχο της Αθήνας, στο Δήμαρχο του Πειραιά, στο Δήμαρχο του Ζωγράφου και στο Δήμαρχο της Καισαριανής. 
      (Στο σημείο αυτό ο Υπουργός Μεταφορών και Επικοινωνιών κ. Χρίστος Βερελής καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κύριοι συνάδελφοι, θα δείτε ότι αυτή είναι η περίληψη της μελέτης που υπάρχει. Αυτή η μελέτη αφορά τις επεκτάσεις από το Σύνταγμα στα Άνω Πατήσια, από το Νέο Φάληρο στο Σταθμό του ΗΣΑΠ στον Πειραιά και από το Σταθμό Λαρίσης στην Πανεπιστημιούπολη. Συνολικά αυτές οι επεκτάσεις, τις οποίες πρόκειται να ξεκινήσουμε με τις μελέτες που έχουν γίνει, έχουν ένα μήκος εβδομήντα χιλιομέτρων. Έχουμε δε και μία συγκεκριμένη αναφορά στη δυνατότητα να χρησιμοποιηθεί η παλιά σιδηροδρομική γραμμή Αθήνας-Ελευσίνας, προκειμένου να γίνει ένα ελαφρύ μετρό, ένα LRT, όπως λέγεται διεθνώς, για να καλύψει τις ανάγκες συγκοινωνίας εκείνης της περιοχής.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Υπουργέ, το έχετε υπολογίσει αυτό στο σχεδιασμό του μετρό;
      ΧΡΙΣΤΟΣ ΒΕΡΕΛΗΣ (Υπουργός  Μεταφορών και Επικοινωνιών): Βεβαίως, όλα είναι σε πλήρη συνδυασμό.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μου φαίνονται τερατώδη όλα αυτά.
      ΧΡΙΣΤΟΣ ΒΕΡΕΛΗΣ  (Υπουργός  Μεταφορών και Επικοινωνιών): Τότε, κύριε Πρόεδρε, πρέπει να έρθετε και να το δείτε. Πρέπει να έρθετε να δείτε πόσο ωραίο είναι το τραμ και πόσο ωραίες είναι σήμερα οι γραμμές του προαστιακού.
      Έρχομαι, λοιπόν, στο θέμα του προαστιακού σιδηροδρόμου. Κατ’ αρχήν, πρέπει να σας πω ότι η χωροθέτηση του αεροδρομίου «Ελευθέριος Βενιζέλος» είναι τέτοια, που πραγματικά θα δημιουργούσε πρόβλημα προσέγγισης με το μετρό. Αυτό θα συνέβαινε λόγω της μεγάλης απόστασης.
      Το δεύτερο είναι ότι ο σχεδιασμός με προαστιακό σιδηρόδρομο πραγματικά έδωσε μια σημαντικότατη  λύση. Ο συνδυασμός της χρησιμοποίησης της υποδομής του προαστιακού σιδηροδρόμου από ειδικά οχήματα μετρό, με το λεγόμενο σύστημα του παντογράφου, με δυνατότητα, δηλαδή, να παίρνουν ηλεκτρικό ρεύμα και από το σύστημα του προαστιακού και από το σύστημα του μετρό, όταν βρίσκονται μέσα στο δίκτυο του μετρό, πιστεύω ότι παρ’ όλο που δεν αποτελεί  παγκόσμια πρωτοτυπία -όπως ίσως λάθος σας έχουν πληροφορήσει, γίνεται και σ’ άλλες χώρες, γίνεται για παράδειγμα στη Γαλλία-  είναι μια μεγάλη δυνατότητα την οποία προσφέρουμε, προκειμένου οι μετακινούμενοι μέσα στο δίκτυο του μετρό να έχουν τη δυνατότητα να φθάσουν μέχρι το αεροδρόμιο «Ελευθέριος Βενιζέλος». Και θα φθάσουν μέχρι το αεροδρόμιο «Ελευθέριος Βενιζέλος», χωρίς βεβαίως να γίνεται στάση από την Πλακεντία μέχρι τον Ελευθέριο Βενιζέλο, διότι δεν χρειάζεται να γίνεται στάση. Δεν είναι για τοπική συγκοινωνία στην περιοχή εκείνη το μετρό. Είναι για να μεταφέρει επιβάτες του κεντρικού δικτύου του μετρό μέχρι το αεροδρόμιο «Ελευθέριος Βενιζέλος». Και αυτός είναι και ο λόγος, η κοινή χρήση, δηλαδή, από τους συρμούς του προαστιακού και του μετρό, όπου θα γίνεται μόνο στο σιδηροδρομικό σταθμό του αεροδρομίου κοινή στάση. Συνεπώς οι αποβάθρες των ενδιάμεσων σταθμών στο τμήμα Πλακεντία- αεροδρόμιο είναι σχεδιασμένες μόνο για τους συρμούς του προαστιακού.
      Αυτό, γιατί πραγματικά με εξέπληξε και μη χαλάμε χώρο εγκεφάλου, προκειμένου να απομνημονεύουμε τα πενήντα πέντε cm οποία κάποιοι ειδήμονες μας είπαν, όταν οι ειδήμονες δεν γνωρίζουν το συνολικό σχεδιασμό. Και αυτό που μπορώ εγώ να σας πληροφορήσω είναι αυτό το οποίο υπεύθυνα πρέπει να ακούσετε.
      Επίσης, σ’ ό,τι αφορά τον προαστιακό για το κομμάτι από το αεροδρόμιο «Ελευθέριος Βενιζέλος» μέχρι το σιδηροδρομικό κέντρο Αχαρνών. Εκεί έχουμε μια εξέλιξη των εργασιών, όπου τα πράγματα έχουν ολοκληρωθεί σ’ ό,τι αφορά την υποδομή κατά 90% και πλέον, παρ’ ότι υπήρχαν συγκεκριμένες δυσκολίες, διότι έπρεπε να απελευθερωθεί ουσιαστικά η διαδρομή κυκλοφορίας του προαστιακού σιδηροδρόμου από την Αττική Οδό, η οποία την καταλάμβανε μέχρι και πριν από ένα μήνα περίπου σ’ ένα μήκος άνω του ενός χιλιομέτρου. Έγινε, όμως, και αυτό. Έγινε, όπως θα είδατε, με τριπλή βάρδια προκειμένου να είμαστε έτοιμοι στους χρόνους. Ο χρόνος όπου ο προαστιακός θα παραδοθεί σε λειτουργία, θα είναι και εκεί ο Ιούνιος του 2004, όπως επανειλημμένα σας έχω διαβεβαιώσει και εσάς και τη Διεθνή Ολυμπιακή Επιτροπή, η οποία πλέον θεωρεί ότι αυτό είναι απολύτως εφικτό. Και βεβαίως για ένα έργο μεγάλο και τόσο πολύπλοκο πρέπει μονίμως να είμαστε σ’ εγρήγορση και μονίμως να προσπαθούμε να λύσουμε απίθανα θέματα τα οποία έχουν δημιουργηθεί. Μέχρι προσφάτως υπήρχε ένα θέμα όπου δεν μπορούσε να βρει κτήριο ένα τελωνείο για να μεταφερθεί και παρεμπόδιζε τις εργασίες. Βρέθηκε χώρος τελικά, την τελευταία στιγμή και έτσι δεν είχαμε άλλη καθυστέρηση.
      Σ’ό,τι αφορά τη στρώση γραμμής στο σημείο αυτό, δεκαέξι από τριάντα δύο χιλιόμετρα έχουν ήδη στρωθεί. Σε ό,τι αφορά την ηλεκτροκίνηση έχουν γίνει δεκαπέντε χιλιόμετρα καλώδια και στύλοι σηματοδότησης έχουν μπει στο μεγαλύτερο τμήμα. Τους σταθμούς τους βλέπετε, όπως πηγαίνετε στο αεροδρόμιο, να αναγείρονται. Μέσα στο αεροδρόμιο «Ελευθέριος Βενιζέλος» ο τερματικός σταθμός ήδη έχει σηκωθεί και μετά από ένα μήνα περίπου θα είναι επισκέψιμος και θα σας καλέσω να πάμε να τον δούμε και οι σταθμοί αυτοί, οι ανωδομές κοντεύουν να τελειώσουν και αρχίζουν σιγά - σιγά οι εσωτερικές εργασίες να παίρνουν σάρκα και οστά. 
      Αναφερθήκατε στο κομμάτι Πειραιάς-Αθήνα-Τρεις Γέφυρες. Αυτό το κομμάτι το οποίο είναι αναγκαίο, δημοπρατήθηκε δύο φορές. Την πρώτη φορά δεν προσήλθε κανείς, τη δεύτερη φορά προσήλθε μόνο μια κοινοπραξία. Πείτε μου εσείς, τι θέλετε να γίνει. Να μην ανατεθεί μετά από δύο διαγωνισμούς; Εσείς τι θα κάνατε; 
      ΝΙΚΟΛΑΟΣ ΑΓΓΕΛΟΠΟΥΛΟΣ: Θα το αφήναμε στον προαστιακό. 
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Εσείς θα το αφήνατε, κύριε Αγγελόπουλε, εμείς δεν το αφήσαμε. Εμείς δεν έχουμε την πολυτέλεια ν’ αφήνουμε τα πράγματα. Εμείς ασχοληθήκαμε και τη λύση δίνει το Ελεγκτικό Συνέδριο.  Και ό,τι πει το Ελεγκτικό Συνέδριο, αυτό θα κάνουμε. Η δε απόφαση που άκουσα εδώ ν’ αναφέρεται από κάποιο συνάδελφο και που είχα την ευκαιρία να την έχω δει, συναρτά τη δυνατότητα να προχωρήσει από την απόφαση του Ελεγκτικού Συνεδρίου. Αυτό κάνει και τίποτε άλλο. Δεν καταλαβαίνω, έχουμε έννομη τάξη σ’ αυτήν τη χώρα, γιατί αμφισβητούμε τα πράγματα; Στην έννομη τάξη πηγαίνουν τα θέματα. Τα δικαστήρια υπάρχουν για να βγάζουν αποφάσεις και το Ελεγκτικό Συνέδριο το οποίο έχουμε βάλει να κρίνει τα θέματα. 
      Άκουσα επανειλημμένα να γίνεται επίκληση στον επίτροπο τον κ. Μπαρνιέ. Κύριοι συνάδελφοι, γίνεται επίκληση για τα σιδηροδρομικά έργα στον κ. Μπαρνιέ στην Αίθουσα αυτή από ετών. Από τότε που εγώ είμαι στο Υπουργείο Μεταφορών ακούω διαρκώς να λέγεται ότι θα χαθούν χρήματα, ο επίτροπος Μπαρνιέ έχει κτυπήσει καμπανάκι, τα έργα είναι στο κόκκινο, έρχεται ο έλεγχος, θα χαθούν λεφτά κλπ.
      Τίποτε απ’ όλα αυτά δεν έχει γίνει. Αυτό το οποίο έχει γίνει, είναι ότι υπήρξε η αναγνώριση μιας τεράστιας προσπάθειας. Σας έχω καταθέσει τα γράμματα και θα έχω την ευκαιρία κατά τη διάρκεια της συζήτησης του προϋπολογισμού να σας καταθέσω και άλλα τα οποία ήδη είναι στο στάδιο της μετάφρασης, ώστε να έχετε μία πλήρη εικόνα πώς έχουμε βελτιώσει τις επιδόσεις μας σε σχέση με το Γ΄ Κοινοτικό Πλαίσιο Στήριξης.
      Επειδή άκουσα και για ένα θέμα ποιότητας, θα ήθελα να σας πω τα εξής: Είδατε ποτέ να διαπιστώνεται κακοτεχνία στους σιδηροδρόμους και στα σιδηροδρομικά έργα; Η απάντηση είναι «όχι». Ο ΕΣΠΕΛ έχει τελείως άλλη γνώμη από τους συναδέλφους οι οποίοι έχουν αναφερθεί σε κακοτεχνίες.
      Θα ήθελα, επίσης, να θυμίσω ότι πραγματικά τα ολυμπιακά έργα αναφέρονται σε μία περιοχή συγκεκριμένη, όπως είναι η Αθήνα, γιατί όπως είναι γνωστό, μία πόλη παίρνει τους Ολυμπιακούς Αγώνες. Εγώ τυγχάνει να είμαι επαρχιώτης Βουλευτής, δεν είμαι της Αθήνας. Και πραγματικά εμείς πρέπει να δίνουμε λόγο στους κατοίκους της περιφέρειας για τα έργα και τις δαπάνες για την προοπτική της επαρχίας.
      Αυτό, λοιπόν, το οποίο γνωρίζω εγώ, είναι ότι πραγματικά το σύνολο της Ελλάδας θα επωφεληθεί από τους Ολυμπιακούς Αγώνες. Όποιος λέει κάτι διαφορετικό, θα έπρεπε να είχε το θάρρος τότε να πει ότι δεν πρέπει να τους πάρουμε. Ουδείς, όμως, το έκανε από την Αίθουσα αυτή. Ενδεχομένως να πήγε στην επαρχία του και να είπε ψιθυριστά και μυστικά ότι κακώς παίρνουμε τους Αγώνες. Αλλά αυτή είναι η Αίθουσα της ευθύνης. Ουδείς, λοιπόν, είπε το αντίθετο.
      Αυτό το οποίο γνωρίζουμε, είναι ότι η Ελλάδα θα επωφεληθεί διότι θα έχει μία δυνατότητα μέσα στο δίμηνο του 2004 να ζήσει τη μεγαλύτερη προβολή που ενδεχομένως θα ζήσει στη διάρκεια του εικοστού πρώτου αιώνα. Και αυτή η προβολή αποτιμάται σε μεγάλο όφελος για τη χώρα.
      Η Κυβέρνηση πήρε και μία άλλη απόφαση. Όλο το αποθεματικό του Γ΄ Κοινοτικού Πλαισίου Στήριξης θα διατεθεί αποκλειστικά για την ελληνική περιφέρεια. 
      Τέλος, θα ήθελα να κάνω ένα σχόλιο για τους σιδηροδρόμους για τους οποίους με μεγάλη ευκολία ακούω να λέγονται διάφορα πράγματα.  
      Κύριοι συνάδελφοι, οι σιδηρόδρομοι ήταν εγκαταλελειμμένοι. Έργο στους σιδηροδρόμους γίνεται τώρα. Γίνεται μεγάλη και δύσκολη προσπάθεια. Και γίνεται ακόμη πιο δύσκολη διότι γνωρίζετε τη χώρα μας. Η χώρα μας έχει το πιο δύσκολο ανάγλυφο απ’ όλες τις χώρες της Ευρωπαϊκής Ένωσης. Τα έργα γίνονται, σε λίγες μέρες θα δώσουμε καινούργιες σήραγγες, θα μειώσουμε την απόσταση από τη Θεσσαλονίκη στην Αθήνα κατά είκοσι πέντε λεπτά επιπλέον, θα φτάσουμε δηλαδή στις τέσσερις ώρες και τριάντα πέντε λεπτά. Είμαστε πιστοί στην ακολουθία του προγράμματος το οποίο έχουμε χαράξει και πιστεύω ότι θα έχουμε τη δυνατότητα να έχει η χώρα μας επιτέλους ένα σιδηρόδρομο που για πρώτη φορά θα παρουσιαστεί και θα κερδίσει οπαδούς.
      Πριν από λίγες ημέρες άκουσα τον Αρχηγό της Νέας Δημοκρατίας, όταν περιόδευε στην Αιτωλοακαρνανία, να λέει ότι ο δυτικός σιδηροδρομικός άξονας - ένα έργο για το οποίο ουδέποτε είχε γίνει προσπάθεια διότι δεν υπήρχε χώρος στην Ευρωπαϊκή Ένωση να γίνει προσπάθεια προκειμένου να ενταχθεί –βρίσκεται στον αέρα. Ε, βέβαια, είναι στον αέρα διότι στον ουρανό βλέπαμε το έργο αυτό και δεν είχαμε σκεφθεί ότι θα έχουμε τη δυνατότητα να το έχουμε στη γη. Τώρα έχουμε τις προϋποθέσεις να το έχουμε στη γη …
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τον άξονα Θεσσαλονίκης δεν φτιάξατε ακόμη και τώρα μιλάτε για το έργο αυτό; 
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Λυπάμαι πάρα πολύ, κύριε Πρόεδρε, θα σας στενοχωρήσω αλλά είναι ένα από τα είκοσι εννέα έργα προτεραιότητας της Ευρωπαϊκής Ένωσης …
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Για το κόστος μιλώ …
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): … μπορεί αυτό να σας στενοχωρεί μικροκομματικά αλλά τι να σας κάνω; Λυπάμαι πολύ. Είναι ένα έργο που για πρώτη φορά ολοκληρώνει σιδηροδρομικό δίκτυο στη χώρα …
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το έλλειμμα των σιδηροδρόμων το ξέρετε; 
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Το έλλειμμα των σιδηροδρόμων σ’ όλη την Ευρώπη είναι πολύ μεγάλο.
      Αν δείτε στη Γαλλία ή στην Ιταλία, ακόμη και στη Γερμανία, τι συμβαίνει με τους σιδηροδρόμους θα διαπιστώσετε ότι τα ελλείμματα είναι πολύ μεγάλα.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εσείς κάνετε έργα, αλλά το έλλειμμα το πληρώνει ο ελληνικός λαός.
      Για το τραμ ποια είναι η συνολική δαπάνη;
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Η δαπάνη που προϋπολογίστηκε, είναι 107 δισεκατομμύρια δραχμές και δεν έχει γίνει ουδεμία αλλαγή στον προϋπολογισμό.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πόσο θα πάει; Και εσείς λέτε ότι θα τελειώσει μ’ αυτά;
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Εγώ, λοιπόν, ήθελα να ευχαριστήσω τους συναδέλφους και να πω ότι τα δύσκολα αυτά ολυμπιακά έργα θα παραδοθούν στην ώρα τους τόσο για τους Ολυμπιακούς Αγώνες όσο και για τη χρήση των κατοίκων για μετά από την ολυμπιακή περίοδο.
      Ευχαριστώ. 
      ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Νικήτας Κακλαμάνης έχει το λόγο.
      ΝΙΚΗΤΑΣ ΚΑΚΛΑΜΑΝΗΣ: Κατ’ αρχήν, κύριε Υπουργέ, επειδή είπατε με έμφαση ότι ουδείς βρίσκεται σ’ αυτήν την Αίθουσα που είχε άλλη άποψη για τους Ολυμπιακούς Αγώνες, θα ήθελα να σας πω ότι εγώ είμαι παρών σ’ αυτήν την Αίθουσα και δημοσίως είχα εκφραστεί εναντίον του να πάρει η χώρα μας τους Ολυμπιακούς Αγώνες. Και ξέρετε γιατί; Γιατί όταν είδα τον φάκελο υποψηφιότητας και είδα προϋπολογισμό 800 δισεκατομμύρια δραχμές τότε, ήξερα ότι αυτό ήταν σταγόνα εν τω ωκεανώ, κάτι που απέδειξε η πράξη. Κοντεύουμε τα 3 τρισεκατομμύρια και κανείς δεν ξέρει ποιος θα τα πληρώσει αυτά μετά. Απλά όταν τους πήραμε είπα κι εγώ -όλοι μαζί τώρα να μεγιστοποιήσουμε τα θετικά για τη χώρα και να ελαχιστοποιήσουμε τα αρνητικά-, διότι αυτή πλέον ήταν η σωστή τακτική από κει και πέρα. Αφήστε λοιπόν τα «ουδείς».
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Ήσασταν Βουλευτής το 1991, κύριε Κακλαμάνη;
      ΝΙΚΗΤΑΣ ΚΑΚΛΑΜΑΝΗΣ: Δεν μιλώ για το 1991. Για τους Ολυμπιακούς Αγώνες σας μιλάω.
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Το 1991 ήσασταν Βουλευτής;
      ΝΙΚΗΤΑΣ ΚΑΚΛΑΜΑΝΗΣ: Για τους Ολυμπιακούς Αγώνες; Ήμουν Ευρωβουλευτής.
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Ήσασταν υπέρ των Ολυμπιακών Αγώνων τότε;
      ΝΙΚΗΤΑΣ ΚΑΚΛΑΜΑΝΗΣ: Όχι. Αυτό σας λέω τόση ώρα και προφανώς δεν με ακούτε. Αυτό ακριβώς σας λέω, επειδή είπατε ότι ουδείς μέσα στην Αίθουσα ήταν κατά. Και σας εξηγώ ότι είναι τουλάχιστον ένας. Και το έχω πει επανειλημμένως.
      ΠΡΟΕΔΡΕΥΩΝ (Κωνσταντίνος Βρεττός): Εννοούσε την Αίθουσα αυτήν εδώ. 
      ΝΙΚΗΤΑΣ ΚΑΚΛΑΜΑΝΗΣ: Δεν ήξερα ότι για να μιλάει κάποιος Έλληνας θα έπρεπε να είναι μόνο σ’ αυτήν την Αίθουσα. Τριακόσιοι έχουμε το προτέρημα. Οι υπόλοιποι δεν το έχουμε. Τι να κάνουμε;
      Δεύτερον: Δεν υπάρχει θέμα ότι είμαστε υπέρ της φιλοσοφίας και του τραμ και του προαστιακού σιδηροδρόμου. Εξάλλου επί κυβερνήσεως του παρευρισκομένου κ. Κωνσταντίνου Μητσοτάκη ελήφθη η απόφαση για τον προαστιακό σιδηρόδρομο, κάτι που δεν ακούω να λέτε βέβαια. Ούτε απόψε το είπατε ούτε εσείς ούτε κανένας άλλος. Να το θυμάστε καμιά φορά και να το υπενθυμίζετε. Άρα, δεν είναι εκεί η αντιπαράθεσή μας. Να γίνει ξεκάθαρο αυτό το πράγμα. Η αντιπαράθεσή μας ή η αγωνία μας είναι αλλού. Και επ’ αυτών δεν απαντήσατε απόψε.
      Για να ξεκινήσω τώρα από τον τελευταίο διάλογο, όχι διαμάχη, που είχατε με τον κ. Μητσοτάκη. Απόψε παρακαλώ, επειδή σας έχουμε κάνει και αίτηση κατάθεσης εγγράφων και δεν το έχετε κάνει, να μας καταθέσετε όλα τα στοιχεία που δείχνουν πόσο ήταν το κόστος ανά χιλιόμετρο για το τραμ, όταν σχεδιάστηκε και πόσο είναι τώρα. Να μας καταθέσετε τα στοιχεία απόψε πριν φύγετε. Υποθέτω πως οι σύμβουλοί σας τα έχουν μαζί. Και για τον προαστιακό σιδηρόδρομο το ίδιο: πόσος ήταν ο αρχικός προϋπολογισμός και πού έχουμε φτάσει αυτήν τη στιγμή. Πριν φύγετε, κύριε Υπουργέ, απόψε, παρακαλώ να μας τα καταθέσετε για τα Πρακτικά.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν υπάρχει καμία αμφιβολία ότι καθυστέρησε.
      ΝΙΚΗΤΑΣ ΚΑΚΛΑΜΑΝΗΣ: Εμείς δεν θέλουμε να αμφισβητήσουμε. Μακάρι να είναι έτσι όπως τα λέτε. Σε τελική ανάλυση όφελος για τη χώρα είναι. Τώρα, αν είστε εσείς σήμερα Κυβέρνηση και αύριο είναι μια άλλη, δεν έχει ιδιαίτερη σημασία για τον πολίτη.
      Τρίτον, είναι το χρονοδιάγραμμα. Μας στείλατε αυτά εδώ τα πολυτελή φυλλάδια, που δεν είναι όμως φυλλάδια. Πρόκειται περί βιβλίων. Και μια και σας βρίσκουμε απόψε στην Αίθουσα, κύριε Υπουργέ, παρακαλώ πολύ, θέλω να μας πείτε πόσο κόστισαν αυτά –το ένα και το άλλο- και από πού πληρώθηκαν. Υποθέτω από πού πληρώθηκαν γιατί βλέπω και μια μικρή σημαιούλα της Ευρωπαϊκής Ένωσης στην τελευταία σελίδα και υποθέτω ότι είναι από κει. Εν πάση περιπτώσει, όμως, καλό είναι να ξέρει ο ελληνικός λαός αυτά τα πολυτελή που μας στείλατε με έξι μήνες διαφορά πόσο αξίζουν. Παρακαλώ, πριν φύγετε απόψε να μας το πείτε.
      Στο πρώτο φυλλάδιο, λοιπόν, του 2002 –ανοίγω σε μία τυχαία σελίδα- γράφετε ότι το χρονοδιάγραμμά σας για τον προαστιακό είναι «έως το 2004». Το 2003 σε δεκαπέντε ημέρες φεύγει. Έρχεστε εκ των υστέρων μετά από έξι μήνες και βγάζετε το ακόμα πιο πολυτελές και πολυσέλιδο φυλλάδιο, το οποίο μας στείλατε, όπου το «έως το 2004» το αλλάζετε και το κάνετε «στο 2004». Να μας πείτε, λοιπόν, απόψε και να μας δείξετε ποιο ήταν το χρονοδιάγραμμα στην αρχική σύμβαση, γιατί εγώ πιστεύω ότι ήταν το πρώτο που μας στείλατε.
      Και εμείς δεν το λέμε ούτε γι’ αυτό, αν θέλετε να ξέρετε. Ο συγχωρεμένος ο Τρίτσης έλεγε, όταν μιλούσε για το εναέριο τραμ –δεν ξέρω πώς το είχε ονοματίσει- ότι: «Το πάω εκεί και με λένε τρελό, αλλά ξέρω ότι αν αρχίσουμε να σκάβουμε, δεν θα βγούμε ποτέ κάτω από το έδαφος. Γιατί όπου και να σκάψεις, αρχαίο θα βρεις».
Άρα, υπάρχει το απρόβλεπτο. Δεν σας ελέγχουμε ούτε γι’ αυτό, αλλά σας ελέγχουμε, γιατί δεν είστε ειλικρινείς μέσα σ’ αυτήν την Αίθουσα.
      Μην παίρνετε ως πανάκεια το τραμ. Προσωπικά εμένα μου αρέσει, αλλά γνωρίζετε ότι και στη Βρετανία πήγαν να κάνουν δεκαεννέα γραμμές μέσα σε μεγάλες πόλεις και τελικά κατέληξαν να κάνουν εννέα μόνο, γιατί είδαν ότι και ασύμφορο ήταν και προβλήματα δημιουργούσε.
      Γι’ αυτά τα προβλήματα, για παράδειγμα, εμείς σας ελέγχουμε, για το αλαλούμ που έγινε, το οποίο και εσείς είχατε παραδεχτεί, κύριε Υπουργέ -εδώ είναι τα Πρακτικά, τα έχει ο συντοπίτης σας κ. Αγγελόπουλος- πριν από ένα χρόνο, όταν σας είχαμε ρωτήσει για το «ράβε-ξήλωνε» στους αρχαιολογικούς χώρους. Βεβαίως με πολύ κομψό τρόπο τα φορτώσατε τότε στον κ. Βενιζέλο. Εν πάση περιπτώσει, γι’ αυτά τα πράγματα σας ελέγχουμε.
      Στην παραλία υπάρχουν και δικαιολογίες σωστές από τους δημάρχους, τους οποίους υπαινιχθήκατε. Όσο δε που είπατε ότι Βουλευτή δεν βλέπετε κανένα, προφανώς κοιτάγατε μόνο από εδώ, γιατί και συνάδελφοι του κόμματός σας της Β΄ Αθηνών είχαν αντίθετη άποψη από τη δική σας. Κοιτάγατε, όμως, μονόπλευρα, μιας και σας έχει πιάσει γενικότερα μανία με τη δεξιά πλευρά.
      Πραγματικά έχετε πάει να δείτε το «Τείχος του Βερολίνου», που έχει χωρίσει τη Νέα Σμύρνη στα δύο;
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Βεβαίως!
      ΝΙΚΗΤΑΣ ΚΑΚΛΑΜΑΝΗΣ: Σας αρέσει αισθητικά;
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Μου επιτρέπετε;
      ΝΙΚΗΤΑΣ ΚΑΚΛΑΜΑΝΗΣ: Ο Πρόεδρος επιτρέπει ή δεν επιτρέπει.
      ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Υπουργέ.
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Είναι εκατόν πενήντα μέτρα, όπου το μέγιστο ύψος δεν ξεπερνά το ένα μέτρο. 
      ΝΙΚΗΤΑΣ ΚΑΚΛΑΜΑΝΗΣ: Ενάμιση μέτρο.
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Αυτό είναι το «Τείχος του Βερολίνου»; Όταν οι μέγιστες κλίσεις που επιτρέπονται, δεν αφήνουν τη δυνατότητα να ακολουθηθεί αυτήν τη στιγμή το ανάγλυφο της οδού, τι θέλετε; Οδοντωτό θέλετε; Τι να κάνουμε;
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Βιαστικές και πρόχειρες δουλειές.
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Άκουσα κάποιο συνάδελφο να λέει προηγουμένως ότι θα πρέπει να είχαμε ειδικό τραμ, που να έχει τη δυνατότητα σ’ αυτά τα εκατόν πενήντα μέτρα να παίρνει την κλίση. Ε, δεν υπάρχει τέτοια δυνατότητα. Λυπάμαι πάρα πολύ.
      ΝΙΚΗΤΑΣ ΚΑΚΛΑΜΑΝΗΣ: Εμμέσως, πλην σαφώς, μου απαντήσατε ότι δεν σας αρέσει, απλά λέτε ότι δεν μπορούσατε να κάνετε διαφορετικά. Αυτό λέτε.
      Τώρα εάν υπήρχαν εναλλακτικές λύσεις ή όχι, ξέρετε ότι υπήρχαν, αλλά κόστιζαν βέβαια παραπάνω και απλά δεν τις κάνατε.
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Για τις εναλλακτικές λύσεις έχετε άποψη;
      ΝΙΚΗΤΑΣ ΚΑΚΛΑΜΑΝΗΣ: Αφήστε με να τελειώσω.
      Θέλω μία απάντηση, γιατί δεν απαντήσατε σχεδόν σε κανένα από τα ερωτήματα που σας έθεσαν οι συνάδελφοι. Απαντήσατε σε μερικά από τα ερωτήματα της γραπτής επερώτησης, αλλά έβαλαν και κάποια άλλα ερωτήματα οι συνάδελφοι εδώ. Αναφέρομαι στα ερωτήματα που έθεσε ο κ. Καλογιάννης, για τα οποία δεν άκουσα καμία απάντηση.
      Αντίθετα, άκουσα μια γενικόλογη απάντησή σας στην οποία είπατε ότι δεν χάθηκε φράγκο από τα Κοινοτικά Πλαίσια Στήριξης. Προφανώς εννοείτε το Γ΄ Κοινοτικό Πλαίσιο Στήριξης και όχι το Β΄ Κοινοτικό Πλαίσιο, γιατί απ’ αυτό χάθηκαν και δεν ξέρουμε ακόμα και πόσα. Ενδεχομένως να χαθούν και από το Γ΄ Κοινοτικό Πλαίσιο λόγω της χαμηλής απορροφητικότητας, εκτός αν έχετε διαφορετική άποψη από αυτήν που έχουν εκφράσει ο κ. Χριστοδουλάκης και ο κ. Παχτάς, πράγμα που θα θέλαμε να μας πείτε απόψε. Μακάρι να μη χαθούν. 
      Έχετε την εντύπωση ότι υπάρχει πολιτικός μαζοχισμός μέσα σ’ αυτήν την Αίθουσα και χαιρόμαστε όταν χάνονται λεφτά; Κανείς δεν το θέλει αυτό! Θα πρέπει να είναι τρελός για να το θέλει, ανεξάρτητα ποιος κάθεται στην Κυβέρνηση ή στην καρέκλα του συγκεκριμένου Υπουργείου. Δεν άκουσα, όμως, να μας δώσετε στοιχεία ούτε από το Β΄ Κοινοτικό Πλαίσιο –κυρίως απ’ αυτό- ούτε από το Γ΄ Κοινοτικό Πλαίσιο Στήριξης. 
      Τα ίδια μας λένε και άλλοι συνάδελφοί σας στην Κυβέρνηση Υπουργοί. Δεν θέλω να βγω εκτός τόπου και χρόνου, γιατί είναι άλλο το θέμα της επερώτησης –αναφέρομαι στον ομόλογό σας Υπουργό Υγείας- αλλά έπρεπε να φτάσει στα χέρια μας η επιστολή της κ. Διαμαντοπούλου, που απευθυνόταν βέβαια σε εκείνον, για να καταλάβουμε τι γίνεται. Να μη λέμε τόσο εύκολα ότι χάθηκαν ή δεν χάθηκαν. Μακάρι να μη χάθηκαν, αλλά δώστε μας τα στοιχεία.
      Επίσης, θέλω να μας πείτε και κάτι άλλο, κύριε Υπουργέ, γιατί εγώ δεν το έχω καταλάβει. Ποιος θα είναι τελικά ο ανάδοχος στον προαστιακό; Ξεκίνησε η αυτοχρηματοδότηση. Έφυγε από αυτό. Τώρα ακούγονται και γράφονται διάφορα. Ξεκαθαρίστε το θέμα απόψε εδώ.
      Ξεκαθαρίστε το, για να ξέρουμε τελικά πώς γίνεται. Είναι με αυτοχρηματοδότηση; Είναι από δικά μας; Ήταν στην αρχή έτσι; Άλλαξε καθ’ οδόν; Γιατί άλλαξε καθ’ οδόν;
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Ποιον εννοείτε ανάδοχο; 
      ΝΙΚΗΤΑΣ ΚΑΚΛΑΜΑΝΗΣ: Εννοώ ποιος το φτιάχνει και ποιος θα το διαχειριστεί κυρίως μετά. 
      Και μια και μιλάμε, έχετε φτιάξει ήδη δύο ανώνυμες εταιρείες, μία «ΤΡΑΜ ΑΕ» -αν δεν κάνω λάθος- και μία για τον προαστικό σιδηρόδρομο. Αν έχετε την καλοσύνη, καταθέστε μας απόψε τα ονόματα των μελών του Δ.Σ. και των δύο, για να μάθουμε και εμείς ποιους έχετε διορίσει. Επίσης θα θέλαμε τις προϋποθέσεις πρόσληψης αλλά και την αμοιβή τους. Να ενημερωθεί η Βουλή και ποιοι είναι και πώς προσελήφθησαν. Έγινε μέσω ΑΣΕΠ; Νομίζω όχι. Δεν είμαι σίγουρος. Θα μας το πείτε εσείς. 
      Εδώ θα πρέπει να σας πω και κάτι, ότι για θέσεις καίριες η προσωπική μου άποψη είναι ότι για να βρεις κάποιον καλό πρέπει να τον πληρώσεις. Γι’ αυτό και εγώ δεν αντέδρασα όταν άκουσα ότι ο μάνατζερ των μεγάλων νοσοκομείων παίρνει 1,5 εκατομμύριο δραχμές. Όταν δίνει στην υγεία 3 εκατομμύρια, για να πάρεις έναν καλό, δεν μπορείς να μην τον πληρώσεις. Αλλά καλό είναι να ξέρουμε ποιοι είναι και πόσο αμείβονται οι άνθρωποι αυτοί, για να ξέρουμε τι μας γίνεται. 
      Εγώ ζω στην Αθήνα, προχωρώ με τα πόδια στο κέντρο της Αθήνας, χρησιμοποιώ πού και πού, όχι συχνά, τα μέσα μαζικής μεταφοράς. Δεν θα πω ούτε θα μηδενίσω ότι δεν έχει γίνει μια προσπάθεια βελτίωσης του στόλου όλων των κατηγοριών. Εκείνο που αμφισβητώ είναι τα νούμερά σας. Βεβαίως, έχει και αυτό αυξηθεί. Εν πάση περιπτώσει, όταν μου λέτε ότι στο τέλος του 2003 έχουμε φθάσει τα δύο χιλιάδες τετρακόσια, δεν μπορεί το 2004 να είναι τριάμισι εκατομμύρια που είπατε ως φιλοδοξία. Αυτό δεν γίνεται, αλλά εν πάση περιπτώσει έχει βελτιωθεί.
      Δεν μας είπατε τελικώς τι έχει γίνει με τα ναυπηγεία Σκαραμαγκά, τους Γερμανούς, τα βαγόνια, τον ΟΣΕ και τις ποινικές ρήτρες. Αυτό το παρακάμψατε. Είπατε ότι παραλλάξατε τη γραμμή στο τραμ. Πρέπει να μας ενημερώσετε απόψε και να μας πείτε πού βρίσκεται η ιστορία, αν θα πληρωθούν οι ποινικές ρήτρες ή όχι και, αν πληρωθούν, τι σημαίνει αυτό για το βαλάντιο του Έλληνα. Γιατί δεν πληρώνει κανείς από την τσέπη του μέσα από αυτήν εδώ την Αίθουσα, οι Έλληνες πληρώνουν για όλα αυτά. Σας το είχαμε ζητήσει επανειλημμένως αυτό, κύριε Υπουργέ, με ερωτήσεις και με αίτηση κατάθεσης εγγράφων και δεν μας έχετε απαντήσει μέχρι τώρα. Πρέπει απόψε να μας πείτε πού βρίσκεται αυτή η ιστορία και σε πόσα εκατομμύρια ευρώ μεταφράζεται. 
      Βεβαίως είπατε και μία αμίμητη φράση, την είχα γράψει γιατί μου έκανε μεγάλη εντύπωση. Είπατε ότι κάνατε έργο, καθυστέρηση στην εικόνα και όχι στην ουσία.  Η λεξιλαγνεία σας είναι κάτι το φοβερό. Τι θα πει «καθυστέρηση στην εικόνα»; Εσείς και εκεί που δεν υπάρχει έργο παρουσιάζετε εικόνα, εδώ τώρα είχατε έργο και δεν βγάλατε εικόνα; Πρέπει να είστε ο μοναδικός στην Κυβέρνηση Σημίτη, δεν πρέπει να υπάρχει κανένας άλλος, μόνο εσείς. Όλοι οι άλλοι συνάδελφοί σας στην Κυβέρνηση βγάζουν εικόνα και εκεί που δεν υπάρχει έργο. 
      Σήμερα είδα και εγώ στην τηλεόραση ότι κάνατε μία δοκιμή στο τραμ στην παραλία, σε ευθεία γραμμή. Μακάρι να είναι το χρονοδιάγραμμα όπως το είπατε. Βέβαια, το ότι κάνατε σήμερα μια επίδειξη στην ευθεία γραμμή, δεν σημαίνει ότι εμάς μας πείθετε ότι θα λειτουργήσετε στο χρονοδιάγραμμα που είπατε. Διότι, αν κρίνω πάλι από άλλον Υπουργό της Κυβέρνησης, τρεις φορές έχουν γίνει εγκαίνια στο Αττικό Νοσοκομείο και δεν λειτουργεί μέχρι αυτήν τη στιγμή. Ελπίζω να μην είναι παρόμοια περίπτωση και η επίδειξη την οποία κάνατε εσείς σήμερα.
      Δεύτερον, θέλω να μου πείτε -γιατί είχε μείνει κενό, παρ’ ότι εγώ είμαι πάντα λίγο καχύποπτος όταν βλέπω να μιλούν με φανατισμό ορισμένες, όχι όλες, περιβαλλοντικές οργανώσεις- τελικά τι γίνεται με την περιβαλλοντική επιβάρυνση. Θέλουμε να μας πείτε απόψε κάτι γι’ αυτήν την ιστορία.
      Επίσης υπάρχει ένα θέμα που αφορά λίγους, κύριε Υπουργέ, αλλά αυτό δεν σημαίνει ότι πρέπει να τους ξεπερνούμε. Θυμάστε το πρόβλημα με τις αποζημιώσεις των ανθρώπων που είχε γίνει σχετικά με το νέο σχεδιασμό των συγκοινωνιών στην Αθήνα, στις Αχαρνές. Τελικά η ιστορία αυτή διευθετήθηκε; Οι άνθρωποι αυτοί πήραν τα λεφτά τους; Και τελικά πήραν τα λεφτά που τους αναλογούν;
      Διότι αν τα πράγματα είναι όπως ακούσαμε να τα καταγγέλλουν στην τηλεόραση, τότε σας παρακαλούμε δείξτε έλεος! Να τους παίρνει στο σπίτι και να τους δίνεις λεφτά με τα οποία δεν μπορούν να αγοράσουν ούτε γκαρσονιέρα στο όνομα της τυπικότητας του νόμου, πάει πολύ. Και επειδή μιλήσατε για το Ελεγκτικό Συνέδριο και αναρωτηθήκατε αν υπάρχει έννομη τάξη, σας λέγω ότι υπάρχει, αλλά δεν πρέπει να είναι αλά καρτ. Δεν ξέρω αν εσείς, κύριε Υπουργέ, τηρείτε τις αποφάσεις του Ελεγκτικού Συνεδρίου. Αν τις τηρείτε, συγχαρητήρια. Υπάρχουν, όμως, άλλα Υπουργεία για τα οποία επανειλημμένως έχουμε φέρει εδώ αποφάσεις του Ελεγκτικού Συνεδρίου, που λένε ότι έχουν κάνει παρανομίες, αλλά οι συνάδελφοί σας εγγράφουν τις αποφάσεις του Ελεγκτικού Συνεδρίου στα παλαιότερα των υποδημάτων τους. Ή λοιπόν αποδεχόμεθα την έννομη τάξη στο σύνολό της ή όχι. Περιμένουμε να δούμε το τελικό πόρισμα του Ελεγκτικού Συνεδρίου και τότε θα μιλήσουμε και επ’ αυτού του θέματος.
      Σας παρακαλώ, κύριε Υπουργέ, να απαντήσετε σε όλες τις εκκρεμείς ερωτήσεις που σας έκαναν οι συνάδελφοι και δεν απαντήσατε, έστω και αν μερικές από αυτές ήταν εκτός του κειμένου της επερώτησης.
      ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του ΠΑΣΟΚ κ. Βλαχόπουλος έχει το λόγο.
      ΗΛΙΑΣ ΒΛΑΧΟΠΟΥΛΟΣ: Άκουσα τον Κοινοβουλευτικό Εκπρόσωπο της Αξιωματικής Αντιπολίτευσης, ο οποίος προσθέτει και άλλες ερωτήσεις στα όσα επερωτούν οι συνάδελφοι του και ότι φυσικά θα πρέπει να απαντηθεί και αυτή η συμπληρωματική επερώτηση. Επειδή και πριν από μερικές ημέρες στην Επιτροπή Οικονομικών είχα την ευκαιρία να αναφερθώ στο ύψος του προϋπολογισμού των Ολυμπιακών Αγώνων και στο κόστος τους, ο κύριος συνάδελφος μου δίνει την ευκαιρία να επανέλθω και να πω –θα δεχθώ και διακοπές- επειδή επιμένει ότι ο προϋπολογισμός ξεκίνησε από 800 δισεκατομμύρια δραχμές και θα φθάσει στα 3 τρισεκατομμύρια, ότι αυτό είναι ανακριβές. Το γνωρίζετε πολύ καλά αυτό και επιμένετε.
      (Θόρυβος από την πτέρυγα της Νέας Δημοκρατίας)
      Κύριε Κεφαλογιάννη, αφήστε με να ολοκληρώσω.
      ΠΡΟΕΔΡΕΥΩΝ (Κωνσταντίνος Βρεττός): Δυστυχώς είπατε ότι θα δεχθείτε διακοπές. Αφορμή θέλει ο κ. Κεφαλογιάννης. 
      ΜΟΣΧΟΣ ΓΙΚΟΝΟΓΛΟΥ: Προβλέπεται από τον Κανονισμό αυτό, κύριε Πρόεδρε;
      ΠΡΟΕΔΡΕΥΩΝ (Κωνσταντίνος Βρεττός): Προβλέπεται εφόσον το θελήσει ο ομιλών και το Προεδρείο.
      ΗΛΙΑΣ ΒΛΑΧΟΠΟΥΛΟΣ: Θα δεχθώ τη διακοπή μόλις ολοκληρώσω τη φράση μου.
      Οι κύριοι συνάδελφοι, λοιπόν, γνωρίζουν ότι αυτό είναι ανακριβές, αλλά επιμένουν γιατί θέλουν να περάσουν στον ελληνικό λαό ότι ξεκινήσαμε με 800 δισεκατομμύρια και θα φθάσουμε τα 3 τρισεκατομμύρια. Επαναλαμβάνω ότι ο προϋπολογισμός των Ολυμπιακών Αγώνων είναι 1,5 τρισεκατομμύριο δραχμές -αυτό θα είναι το κόστος- εκ των οποίων το ένα τρισεκατομμύριο θα είναι για καθαρά ολυμπιακά έργα. Τα 500 δισεκατομμύρια θα διατεθούν μέσα από το πρόγραμμα «ΕΛΛΑΔΑ 2004» στην ελληνική περιφέρεια. Αυτό γίνεται για πρώτη φορά σε χώρα που κάνει Ολυμπιακούς Αγώνες. Από εκεί και πέρα αν εσείς θεωρείτε ότι όλα τα άλλα έργα τα οποία γίνονται στην Αθήνα και υποστηρίζουν γενικά το κυκλοφοριακό της Αθήνας, είναι ολυμπιακά έργα τότε βεβαίως ο προϋπολογισμός δεν θα ήταν 800 δισεκατομμύρια από την αρχή, αλλά θα ήταν 2,5 τρισεκατομμύρια τουλάχιστον. Αυτό θα πρέπει να το καταλάβει ο ελληνικός λαός.
      Περιμένω τώρα τη διακοπή σας, κύριε συνάδελφε.
      ΙΩΑΝΝΗΣ ΚΕΦΑΛΟΓΙΑΝΝΗΣ: Ασφαλώς δεν θα ήσαστε στην Αίθουσα του Κοινοβουλίου, όταν ο Υπουργός Πολιτισμού, ο έχων και την ευθύνη της εκτέλεσης των ολυμπιακών έργων, δήλωσε και μάλιστα με ιδιαίτερη έμφαση ότι δεν χάθηκε και ο κόσμος, προκειμένου για την αίγλη της Ελλάδος, οι Ολυμπιακοί Αγώνες να κοστίσουν 3,5 τρισεκατομμύρια δραχμές. Αυτά είναι γραμμένα στα Πρακτικά. Εάν, λοιπόν, ο καθ’ ύλην αρμόδιος Υπουργός δεν λέει την αλήθεια στη Βουλή, δεν έχω να προσθέσω τίποτε απολύτως.
      ΗΛΙΑΣ ΒΛΑΧΟΠΟΥΛΟΣ: Βεβαίως την αλήθεια λέει, αλλά τη λέει ακριβώς όπως εννοώ εγώ, ότι το ύψος όλων των έργων που γίνονται συμπληρωματικά και θα βοηθήσουν και τους Ολυμπιακούς Αγώνες βεβαίως θα φτάσει τα 3 τρισεκατομμύρια. Αυτή είναι η αλήθεια. Να το λέτε ξεκάθαρα. Και η Αττική Οδός και το τραμ και ο προαστιακός, που είναι άλλα έργα…
      ΝΙΚΗΤΑΣ ΚΑΚΛΑΜΑΝΗΣ: Καμία σχέση.
      ΜΟΣΧΟΣ ΓΙΚΟΝΟΓΛΟΥ: Έχει τάση η Αντιπολίτευση να υπερβάλλει.
      ΗΛΙΑΣ ΒΛΑΧΟΠΟΥΛΟΣ: Σε σχέση, με την κριτική, κύριοι συνάδελφοι, η οποία γίνεται με επιμονή τους τελευταίους μήνες στο χώρο του Υπουργείου Μεταφορών, αντί για επαινετικά σχόλια, τα οποία θα έπρεπε να συγκεντρωθούν για το έργο που έχει γίνει στα πλαίσια του Υπουργείου Μεταφορών, αντίθετα έχουμε καταιγισμό ερωτήσεων και επερωτήσεων. Και βεβαίως έχουν τη λογική του κοινοβουλευτικού ελέγχου και με την έννοια αυτή είναι αποδεκτές και πρέπει να γίνονται, αλλά θα πρέπει, κύριοι συνάδελφοι, και εγώ να υπογραμμίσω –τα είπε και ο κύριος Υπουργός- ότι έχει γίνει ένα τεράστιο έργο για τις συγκοινωνίες της Αθήνας, είτε αυτά είναι τα λεωφορεία είτε είναι τα τρόλεϊ, τα βαγόνια του ΗΛΠΑΠ, το τραμ που γίνεται, ο προαστιακός, το μετρό το ίδιο. Έχει γίνει, δηλαδή, ένα έργο, το οποίο έχει αλλάξει την κυκλοφοριακή όψη και δυνατότητα μέσα στο λεκανοπέδιο Αττικής και αυτό θα πρέπει οπωσδήποτε να συγκεντρώνει τον έπαινο. Βεβαίως είναι υποχρέωση της πολιτείας όλα αυτά να τα προχωρεί και να τα δίνει προς χρήση στους Έλληνες πολίτες.
      Όσον αφορά τα προβλήματα που υπάρχουν στην κατασκευή ενός έργου, βεβαίως είναι προβλήματα που και εσείς τα κατανοείτε. Είναι όμως αλήθεια ότι πολλοί συνάδελφοί σας εμπόδισαν το έργο του τραμ. Το εμπόδισαν και ακόμη το εμποδίζουν. Στην περιοχή του Παλαιού Φαλήρου, στην περιοχή του Φλοίσβου ακόμη τώρα ξεκίνησε το έργο, διότι ξέρετε πολύ καλά ότι η δημοτική αρχή ήταν αντίθετη, με διαδηλώσεις, με συλλαλητήρια, με πανώ κλπ. Δηλαδή, ήθελε να ακυρώσει ένα έργο, το οποίο ήδη, όπως είπε ο κύριος Υπουργός, ολοκληρώνεται και βρίσκεται το 85%;
      ΝΙΚΗΤΑΣ ΚΑΚΛΑΜΑΝΗΣ: Δεν ήθελε αυτό η δημοτική αρχή.
      ΗΛΙΑΣ ΒΛΑΧΟΠΟΥΛΟΣ: Αυτό ακριβώς είναι.
      Βεβαίως, περιβαλλοντικές ευαισθησίες όλοι έχουμε, αλλά και η περιοχή εκείνη δεν ανήκει μόνο στο Παλαιό Φάληρο, ανήκει σε όλους τους κατοίκους του Λεκανοπεδίου και θα έλεγα και της Ελλάδος ολόκληρης, ακόμη και στους τουρίστες, οι οποίοι έρχονται να χαρούν εκείνη την περιοχή. Επομένως το εμποδίσατε, κύριοι συνάδελφοι, αυτό το έργο, όχι εσείς προσωπικά, αλλά ίσως κάποιοι δικοί σας άνθρωποι, οι οποίοι στηρίζονται από το κόμμα το δικό σας, αλλά και κάποιοι συνάδελφοι, που μπορεί να μη βρίσκονται σήμερα εδώ.
      Τώρα βεβαίως το να μιλάμε για τείχος του Βερολίνου των εκατόν πενήντα μέτρων σε ένα έργο το οποίο θα αλλάξει τα συγκοινωνιακά δεδομένα της Αθήνας, νομίζω ότι δεν πρέπει να το σχολιάσω.
      Όσον αφορά τα έργα και τις μακέτες, ο κύριος Υπουργός είπε το εξής: ότι το έργο του τραμ δεν φαινόταν, δεν είχε εικόνα, διότι γινόταν σχεδόν κάτω από το έδαφος, απομακρύνονταν δίκτυα τα οποία έπρεπε να απομακρυνθούν, γινόταν η υποδομή. Και τώρα που ετοιμάστηκε, με πολύ ταχύτερους ρυθμούς τρέχει η κατασκευή του έργου και αρχίζει και φαίνεται. Αυτό είχε πει και δεν εννοούσε τίποτε άλλο.
      Όσον αφορά τις μακέτες, θα ξέρετε πολύ καλά ότι τα έργα πρώτα σχεδιάζονται, μετά προγραμματίζονται και μετά μελετώνται, οπότε γίνονται και οι μακέτες, αφού υπάρχουν και τα σύγχρονα μέσα των ηλεκτρονικών υπολογιστών, που δίνουν και με τρισδιάστατη όψη τα σχέδια. Βεβαίως, μετά τις μακέτες υπάρχουν και τα έργα. Και όπως ξέρετε, όλες εκείνες οι μακέτες για τις οποίες κάνατε κριτική και απευθυνόσασταν στον ελληνικό λαό, για να το πείσετε ότι δεν είναι έργα, δεν είναι πια μακέτες, αλλά έργα, τα οποία χρησιμοποιούμε, είναι η λεωφόρος του Υμηττού, η Αττική Οδός, το μετρό, η Εγνατία Οδός, η γέφυρα Ρίου-Αντιρρίου. Βεβαίως, πρώτα γίνονται οι μακέτες, κύριε Πρόεδρε, και μετά τα έργα, τα οποία χρησιμοποιούμε.
      Αν  η κριτική που γίνεται έχει την έννοια του να βοηθήσει στην επίσπευση των έργων, για να διορθωθούν κάποια πράγματα, νομίζω είναι θεμιτή. Από κει και πέρα επειδή προχωρούμε και βρισκόμαστε μερικούς μήνες πριν από τους Ολυμπιακούς Αγώνες πρέπει όλοι να στοχεύσουμε, να συσπειρωθούμε, να βοηθήσουμε έτσι ώστε οι Ολυμπιακοί Αγώνες να γίνουν με μεγάλη επιτυχία και τα έργα και του τραμ και του προαστιακού να βοηθήσουν, έτσι ώστε οι μετακινήσεις και ημών που θα πηγαίνουμε στους Ολυμπιακούς, αλλά και όλων των επισκεπτών να είναι εύκολη. Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Βρεττός): Ο κ. Αθανάσιος Μπούρας έχει το λόγο να δευτερολογήσει. 
      ΑΘΑΝΑΣΙΟΣ ΜΠΟΥΡΑΣ: Ευχαριστώ, κύριε Πρόεδρε.
      Πρέπει να πω στον εκλεκτό συνάδελφο και φίλο κ. Ηλία Βλαχόπουλο ότι στο επίμαχο σημείο δεν είναι μόνο ο Δήμος Παλαιού Φαλήρου, είναι και ο Δήμος Αλίμου, είναι και ο Δήμος Γλυφάδας και καλό είναι να μη βάζουμε ταμπέλες στους δημάρχους. Εκτελούν το έργο τους και πρέπει να είναι ανεπηρέαστοι για τους πολίτες.
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Πρέπει να πω ότι τόσο το τραμ όσο και ο προαστιακός –για να λύνουμε κάποιες παρεξηγήσεις- δεν είναι έργα εφήμερα, αλλά έργα μακράς πνοής, που πρέπει να λαμβάνουν υπόψη τις καλύτερες προδιαγραφές για τη βελτίωση της ποιότητας ζωής των πολιτών και όχι να σχεδιάζονται εσφαλμένα με πρόχειρες μελέτες –και αυτό λέμε εμείς- με πλήρη περιφρόνηση στο φυσικό και αστικό περιβάλλον και ερήμην της Τοπικής Αυτοδιοίκησης, την οποία πρέπει να υπολογίζουμε. 
      Είναι άγνωστο, κύριε Υπουργέ –και σας το τόνισα- κατά πόσον οι αγοραστές των ναυπηγείων δεσμεύονται με ποινικές ρήτρες για καθυστερήσεις παράδοσης υλικού στον ΟΣΕ, αλλά μάλλον το αντίθετο συμβαίνει, απαλλαγή δηλαδή από ρήτρες. Και είμαι υποχρεωμένος να σας ξαναρωτήσω –γιατί δεν απαντήσατε- το εξής: οι συμβάσεις με τα ναυπηγεία είναι 615 εκατομμύρια ευρώ για τροχαίο υλικό και έχουμε καθυστερήσεις από έξι μήνες έως δυόμισι χρόνια. Εγώ λοιπόν θα καταθέσω στα Πρακτικά το άρθρο 10 της σχετικής σύμβασης που αναφέρεται στις ποινικές ρήτρες.
      (Στο σημείο αυτό ο Βουλευτής κ. Αθανάσιος Μπούρας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Επίσης θα καταθέσω στα Πρακτικά –γιατί εδώ κάτι εκτυλίσσεται- ένα έγγραφο των ναυπηγείων Σκαραμαγκά με ημερομηνία 10.7.2003. Και όπως εγώ με επιχειρήματα σας ρωτώ, θέλω τα ίδια να έχω και ως απαντήσεις. Το έγγραφο αυτό απευθύνεται προς την ΕΤΒΑ, προς τους Υπουργούς Οικονομίας, Ανάπτυξης και Μεταφορών και Επικοινωνιών και κοινοποιείται και προς το γραφείο του Πρωθυπουργού. Ξέρετε πώς καταλήγει; Δηλαδή εδώ κάτι εκτυλίσσεται. Αυτοί που είναι ένοχοι για την παράδοση του υλικού απειλούν για την αναστροφή της πώλησης των ναυπηγείων. Επειδή δεν έχω χρόνο δεν θα το διαβάσω, το καταθέτω στα Πρακτικά να το διαβάσουν οι συνάδελφοι. Φαντάζομαι ότι ο Υπουργός το έχει. 
      (Στο σημείο αυτό ο Βουλευτής κ. Αθανάσιος Μπούρας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Επειδή, κύριε Υπουργέ, περίμενα μια καλύτερη απάντηση, εγώ σέβομαι τη δικαιοσύνη και διαβάζω και καλά. Έμαθα εκεί, επειδή έχουμε και την ίδια καταγωγή, στα ορεινά της Ευρυτανίας καλά γράμματα. Εγώ δεν είμαι νομικός, αλλά έχω ένα χαρτί του Ελεγκτικού Συνεδρίου του Ε΄ Κλιμακίου και θέλω να σας διαβάσω παραγράφους. Μία παράγραφος λέει: «Η διαγωνιστική διαδικασία που τηρήθηκε δεν είναι νόμιμη». Άλλη παράγραφος παρακάτω λέει …
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Τι διαβάζετε;
      ΑΘΑΝΑΣΙΟΣ ΜΠΟΥΡΑΣ: Την πράξη 393/2003 την οποία κατέθεσα, του Ελεγκτικού Συνεδρίου.
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Μα, δεν έχει βγάλει απόφαση το Ελεγκτικό Συνέδριο. 
      ΑΘΑΝΑΣΙΟΣ ΜΠΟΥΡΑΣ: Με συγχωρείτε, κύριε Υπουργέ. Θα σας δώσω και τούτο, αλλά θέλω αντίγραφο. 
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Δεν έχει βγάλει απόφαση το Ελεγκτικό Συνέδριο…Είναι για άλλο θέμα…
      ΑΘΑΝΑΣΙΟΣ ΜΠΟΥΡΑΣ: Είναι για το συγκεκριμένο θέμα. Να διαβάσω; Κυρία Πρόεδρε, θα μου δώσετε το χρόνο μου όμως. Έχω διακοπή. Υπάρχει μια διαδικαστική αμφισβήτηση. Λέει λοιπόν: «Συνήλθε στην αίθουσα διασκέψεων στις 17-11-2003 για να ελέγξει τη νομιμότητα της διαδικασίας ανάδειξης αναδόχου και του σχεδίου σύμβασης του έργου  «Ανακαίνιση σιδηροδρομικής γραμμής και κατασκευή ηλεκτροκίνησης-σηματοδότησης–τηλεδιοίκησης στο τμήμα Πειραιά- Αθήνα- Τρεις Γέφυρες- ΣΚΑ- Αχαρνές/ Τρεις Γέφυρες-Άνω Λιόσια...». Εγώ ελληνικά διαβάζω και αυτήν την απόφαση δεν τη δώσατε πρωτύτερα; Την κατέθεσα εγώ. Να την ξανακαταθέσω, αλλά θέλω αντίγραφο. Και παρακαλώ, κυρία Πρόεδρε, για το χρόνο μου.
      (Στο σημείο αυτό ο Βουλευτής κ. Αθανάσιος Μπούρας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
      Αναγκάστηκα να αναγνώσω γιατί μου λέει ότι δεν υπάρχει απόφαση, κυρία Πρόεδρε. Μάλιστα δεν πήρα απάντηση κατά πόσον νομιμοποιείται η κατάργηση της ΕΡΓΟΣΕ και η ανάθεση από τον ΟΣΕ. Και κάτι άλλο, κύριε Υπουργέ. «Στο σπίτι του κρεμασμένου δεν μιλάνε για σκοινί». Και δεν τα λέμε εμείς αυτά. 
      Στις 5-12-2003, συνήλθε στην κεντρική αίθουσα του Ζαππείου, για να είμαι ακριβής… 
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Μπορώ να σας διακόψω;
      ΠΡΟΕΔΡΕΥΟΥΣΑ (Άννα Μπενάκη- Ψαρούδα): Ναι αλλά, συνυπολογίζονται όλα αυτά.
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Κυρία Πρόεδρε, δεν πειράζει. Σε πολύ ωραίο κλίμα γίνεται η κουβέντα μας. Εγώ ρώτησα.
      ΑΘΑΝΑΣΙΟΣ ΜΠΟΥΡΑΣ: Άμα είναι να αφαιρείται ο χρόνος μου δεν μπορώ να δεχθώ διακοπή. Να σταματήσει ο χρόνος. Έχω ήδη χάσει τρία λεπτά.
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Τι λέει λοιπόν; Είναι μια εισήγηση η οποία γίνεται και η οποία λέει στο τέλος: «Διά ταύτα, παραπέμπει στο VI Τμήμα το σχέδιο σύμβασης…».
      ΑΘΑΝΑΣΙΟΣ ΜΠΟΥΡΑΣ: Κύριε Υπουργέ, σας παρακαλώ….
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Δεν έχει βγει η απόφαση, κύριε Μπούρα, σας λέω. Βρήκατε ένα χαρτάκι μέσα από το Ελεγκτικό Συνέδριο και μου το φέρνετε εδώ; Διαβάστε το καλύτερα. Είναι παραπομπή στο Τμήμα. Μου λέτε ότι υπάρχει απόφαση; Δεν υπάρχει απόφαση.
      ΠΡΟΕΔΡΕΥΟΥΣΑ (Άννα Μπενάκη- Ψαρούδα): Παρακαλώ! Ζητάτε διακοπές, αλλά κάνετε διάλογο. Θα δευτερολογήσετε και θα τα εξηγήσετε όλα αυτά.
      Συνεχίστε, κύριε Μπούρα.
      ΑΘΑΝΑΣΙΟΣ ΜΠΟΥΡΑΣ: Κυρία Πρόεδρε, λυπάμαι, αλλά θα έπρεπε ο Υπουργός να γνωρίζει τη διάρθρωση του Ελεγκτικού Συνεδρίου…
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Τη γνωρίζω πολύ καλά, να είστε βέβαιος.
      ΑΘΑΝΑΣΙΟΣ ΜΠΟΥΡΑΣ:…και πρέπει να γνωρίζει ότι υπάρχει η απόφαση του κλιμακίου και μετά το κλιμάκιο είναι το τμήμα και μετά το τμήμα είναι η ολομέλεια. Εγώ δεν είμαι νομικός, όπως και εσείς δεν είστε.
      Θέλω να επανέλθει ο χρόνος μου, κυρία Πρόεδρε. Δεν έχω αρχίσει λόγω των διακοπών.
      ΠΡΟΕΔΡΕΥΟΥΣΑ (Άννα Μπενάκη- Ψαρούδα): Δεν έχει εξαντληθεί ο χρόνος σας. Γιατί διαμαρτύρεστε; Συνεχίστε.
      ΑΘΑΝΑΣΙΟΣ ΜΠΟΥΡΑΣ: Συνεχίζω και λέω ότι έγινε η Επιτροπή Παρακολούθησης στις 5-12-2003, προχθές, στο Ζάππειο Μέγαρο και οι απορροφήσεις που παρουσιάζει το ΣΑΑΣ –να μην επαναλαμβάνω τι είναι, είναι το επιχειρησιακό πρόγραμμα που αναφέρεται στους σιδηροδρόμους, στα αεροδρόμια και στις αστικές συγκοινωνίες- είναι 23,4% και βρισκόμαστε πέραν του μισού του χρόνου εφαρμογής του προγράμματος. Όσον αφορά δε για περισσότερα στοιχεία, θα σας πω. Αυτά είναι από τις ενδιάμεσες εκθέσεις αξιολόγησης. Λέει λοιπόν η ενδιάμεση έκθεση αξιολόγησης:«Παρατηρείται υστέρηση στις προβλεπόμενες απορροφήσεις μέχρι 30-9-2003». Ο αξιολογητής μέχρι τότε έχει τη δυνατότητα να παραδώσει την έκθεσή του. Παρακάτω ξέρετε τι λέει; Εδώ, στην ίδια έκθεση, την οποία θα καταθέσω για τα Πρακτικά: «Παρατηρείται/προβλέπεται σημαντική υστέρηση στις απορροφήσεις για τα έτη 2002-2003-2004, με ταυτόχρονη μετακύλιση δαπανών στα έτη 2005 και 2006, σαν συνέπεια της απόφασης να μην προχωρήσουν οι εργασίες στις Τρεις Γέφυρες…». Και πρέπει να σας πω, κύριε Υπουργέ, ότι αν λάβουμε υπόψη μας και τον μαθηματικό τύπο ν+2 κινδυνεύουμε να χάσουμε και άλλα χρήματα. 
      (Στο σημείο αυτό ο Βουλευτής κ. Αθανάσιος Μπούρας καταθέτει για τα Πρακτικά την προαναφερθείσα έκθεση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
        Επίσης πρέπει να σας πω –και σας καταθέτω όλους τους σχετικούς πίνακες- ότι η απορρόφηση για τον προαστιακό σιδηρόδρομο είναι 10,86%. Τα καταθέτω για τα Πρακτικά.
      (Στο σημείο αυτό ο Βουλευτής κ. Αθανάσιος Μπούρας καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Το ίδιο, για τον προαστιακό σιδηρόδρομο, καταθέτω αναλυτικά στοιχεία από την έκθεση ενδιάμεσης αξιολόγησης από την Επιτροπή Παρακολούθησης.
      Και από την Ευρωπαϊκή Επιτροπή με ημερομηνία  9-9-2003 -επειδή μας είπατε πάρα πολλά πράγματα περί του τομέα μεταφορών και των έργων υποδομής… Καταλήγει…
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Την αλήθεια σας είπα.
      ΑΘΑΝΑΣΙΟΣ ΜΠΟΥΡΑΣ: Τότε λένε ψέματα οι Ευρωπαίοι και οι επιτροπές παρακολούθησης. Εγώ, κύριε Υπουργέ, θέλω στοιχεία. Έχω μάθει να απαντάω με στοιχεία. Λένε: «οι υπηρεσίες της Επιτροπής σημειώνουν τις σημαντικές καθυστερήσεις ορισμένων δράσεων, ειδικά όσον αφορά τα έργα του ΠΑΘΕΠ  -ΠΑΘΕΠ, Θεσσαλονίκη- και του προαστιακού σιδηροδρόμου (άξονα 3)». Καταθέτω και αυτό το έγγραφο.
      (Στο σημείο αυτό ο Βουλευτής κ. Αθανάσιος Μπούρας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Επειδή δώσατε μερικά δημοσιεύματα για να πείτε πόσο καλά είναι τα πράγματα, θα καταθέσω κι εγώ μια σειρά δημοσιευμάτων…
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών):…(Δεν ακούστηκε)
      ΠΡΟΕΔΡΕΥΟΥΣΑ (Άννα Μπενάκη- Ψαρούδα): Παρακαλώ, κύριε Υπουργέ! Δεν χρειάζονται σχόλια. Δεν έχετε το λόγο ούτε σχόλια να κάνετε.
      ΑΘΑΝΑΣΙΟΣ ΜΠΟΥΡΑΣ: Τα δημοσιεύματα αυτά είναι πρόσφατα. Αναφέρονται στο τελευταίο δίμηνο και θα διαβάσω μόνο τους τίτλους και θα τελειώσω, κυρία Πρόεδρε, παρά το γεγονός ότι έχω αδικηθεί όσον αφορά το χρόνο, διότι διεκόπην επανειλημμένως και έχω χάσει και τον ειρμό.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Μπούρα, δεν σας διέκοψε κανείς.  Συνεχίστε.
      ΑΘΑΝΑΣΙΟΣ ΜΠΟΥΡΑΣ: «Αγώνας δρόμου για λύση μεταξύ ΟΣΕ-Σκαραμαγκά».
      ««Στοίχημα τιμής» το τμήμα ΣΚΑ-αεροδρόμιο». Πάρα πολύ σημαντικά δημοσιεύματα από έγκριτες εφημερίδες, όπως η «EXPRES» κλπ, οικονομικές κυρίως.
      «Ο χρόνος λειτουργεί εις βάρος της ποιότητας». Και θα διαβάσω και μια παράγραφο: «τα πολύ πυκνά δρομολόγια του προαστιακού θα δημιουργούν συνεχώς εστίες ηχορρύπανσης, καθώς τα σπίτια είναι κυριολεκτικά πάνω στη γραμμή και είναι αστείο να ισχυρίζεται κανείς ότι το πρόβλημα θα λυθεί με τα ηχοπετάσματα», τα οποία θέλετε να τοποθετήσετε σε αυτούς τους ταλαιπωρημένους κατοίκους του Μενιδίου και των Αγίων Αναργύρων. 
      ««Αθανάτων» ανησυχίες για τραμ και προαστιακό». 
      «Ολυμπιακή «καραμπόλα» για τα έργα». Επειδή είπατε ότι πήρατε επαίνους. 
      «Ανησυχία ΔΟΕ για προαστιακό- τραμ».
      «Τους χωρίζουν οι ράγες του τραμ», για το θέμα της Νέας Σμύρνης.
      «Ξανά στο σημείο «οκτώ» οι αποκλεισμένοι της δυτικής Αθήνας.»
      (Στο σημείο αυτό ο Βουλευτής κ. Αθανάσιος Μπούρας καταθέτει για τα Πρακτικά τα προαναφερθέντα δημοσιεύματα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Όλα αυτά για να δείτε και από την πλευρά τη δική μας την ενημέρωση που σας δίνουμε για τα Πρακτικά. 
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Εντάξει, κύριε Μπούρα, ευχαριστούμε πάρα πολύ. Νομίζω ότι δεν αδικηθήκατε καθόλου αλλά μην αδικείτε και εμάς τώρα! 
	ΑΘΑΝΑΣΙΟΣ ΜΠΟΥΡΑΣ: Τελειώνω, κυρία Πρόεδρε.
	Θέλω, λοιπόν, καταλήγοντας να πω ότι εμείς καλούμε τον κύριο Υπουργό με στοιχεία και όχι με λόγια να ενημερώσει υπεύθυνα τη Βουλή πώς αντιμετωπίζει το ενδεχόμενο της μη έγκαιρης κατασκευής των δύο αυτών μεγάλων έργων των οποίων η πρόοδος των εργασιών προχωράει με σημαντικές χρονικές, τεχνικές και οικονομικές αποκλίσεις από τις αρχικές συμβάσεις σε συνάρτηση με τις σημαντικές ελλείψεις του τροχαίου υλικού που δεν αναφερθήκατε, κύριε Υπουργέ, κυρίως λόγω της αδυναμίας των ναυπηγείων του Σκαραμαγκά να κατασκευάσουν έγκαιρα τον προβλεπόμενο αριθμό συρμών από τις προγραμματικές συμφωνίες που υπεγράφησαν από αυτά και τον ΟΣΕ και να μας πείτε τι γίνεται μ’ αυτές τις προμήθειες. Ευχαριστώ. 
	ΠΡΟΕΔΡΕΥΟΥΣΑ (Άννα Μπενάκη - Ψαρούδα): Ο κ. Αγγελόπουλος, έχει το λόγο.
	ΝΙΚΟΛΑΟΣ ΑΓΓΕΛΟΠΟΥΛΟΣ:  Όπως φαίνεται, κύριε Υπουργέ, και από τα δημοσιεύματα τα οποία κατέθεσε ο κ. Μπούρας και μια σειρά άλλα δημοσιεύματα δεν ανησυχούμε μόνο εμείς για την πορεία των έργων στον προαστιακό και στο τραμ. Ανησυχούν και δικές σας εφημερίδες, ανησυχούν και δικοί σας άνθρωποι.
	ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Μήπως είναι παλαιότερα δημοσιεύματα αυτά; 
	ΠΡΟΕΔΡΕΥΟΥΣΑ (Άννα Μπενάκη - Ψαρούδα):  Σας παρακαλώ όχι ερωταποκρίσεις. Συνεχίστε, κύριε Αγγελόπουλε, και μην απαντάτε.
	ΝΙΚΟΛΑΟΣ ΑΓΓΕΛΟΠΟΥΛΟΣ:  Είναι δημοσιεύματα του Οκτωβρίου και συγκεκριμένα δημοσιεύματα από τα «ΝΕΑ» και την «ΕΛΕΥΘΕΡΟΤΥΠΙΑ» είναι στο τέλος του Οκτωβρίου κύριε Υπουργέ. 
	ΧΡΙΣΤΟΣ ΒΕΡΕΛΗΣ (Υπουργός  Μεταφορών και Επικοινωνιών): Έχω πιο φρέσκα, του Νοεμβρίου!
	ΝΙΚΟΛΑΟΣ ΑΓΓΕΛΟΠΟΥΛΟΣ: 	Και ξέρετε γιατί ανησυχούμε; Ανησυχούμε πολύ περισσότερο γιατί είμαστε υποχρεωμένοι να ομολογήσουμε ότι δεν αρκούμαστε πλέον στις διαβεβαιώσεις της Κυβέρνησης. Κατά καιρούς –και είναι αποτυπωμένο στα Πρακτικά της Βουλής- μας διαβεβαιώνετε για το χρόνο έγκαιρης περάτωσης των έργων. Τον τοποθετούσατε στο τέλος του 2003, μετατέθηκε όπως είπα και πριν το Μάρτιο του 2004 και στα Πρακτικά είναι καταγεγραμμένη η πρόσκλησή σας να πάμε το 2004 με τον ηλεκτροκίνητο Προαστιακό στην Κόρινθο και στο Κιάτο. Εγώ έχω αποδεχθεί την πρόσκληση και θα έρθω να δούμε αν θα πάμε. 
	ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Ισχύει η πρόσκληση. 
	ΝΙΚΟΛΑΟΣ ΑΓΓΕΛΟΠΟΥΛΟΣ:  Επίσης, είπατε ότι θα έχουμε τριάμισι εκατομμύρια επιβάτες το 2004.
      Αν παίρνετε σαν στοιχεία τα στοιχεία που αποτυπώνονται στον ισολογισμό τρέχοντος έτους της ΕΘΕΛ και του ΟΑΣΑ, όπου εκεί αναφέρεται και λαμβάνεται υπόψη η μεταφορική ικανότητα με απόλυτη πληρότητα των μέσων μαζικής μεταφοράς, τότε έχετε δίκιο. Εάν όμως παίρνετε τα πραγματικά στοιχεία, τότε έχετε άδικο, είσαστε λάθος και τα οικονομικά στοιχεία επιβεβαιώνουν ότι είσαστε λάθος.
      Εκείνο πάλι που μας ανησυχεί είναι ότι ήταν άλλος ο αρχικός σχεδιασμός των έργων, τα οποία αναφέρονται στον προαστιακό, άλλος ήταν ο μετέπειτα προγραμματισμός και άλλες ήταν οι τελικές προδιαγραφές του έργου. Χαρακτηριστικό παράδειγμα αποτελεί το τρίτο τμήμα του προαστιακού σιδηροδρόμου. 
      Πάρτε τα Πρακτικά της Βουλής. Στις 8 Ιανουαρίου την ώρα που συνεδρίαζε η Επιτροπή Κοινωνικών Υποθέσεων και αμφισβητούσαμε εάν το έργο θα κατασκευαστεί με τις αρχικές προδιαγραφές και έγκαιρα και σεις μας διαβεβαιώνατε για το αντίθετο, συνεδρίαζε το Διοικητικό Συμβούλιο του ΟΣΕ, ακύρωνε την εργολαβία 266, την επαναπροκήρυξε -όπως πολύ σωστά είπατε- τον Ιούνιο του 2003, για να την αναθέσει τον Αύγουστο του ιδίου έτους με 1% έκπτωση. Αυτό είναι που στο κάτω-κάτω της γραφής έρχεται να αμφισβητήσει την έννομη τάξη. Γιατί η έννομη τάξη αμφισβητείται, όταν υπάρχουν διάτρητα στοιχεία και διάτρητες αποφάσεις που πραγματικά την προσβάλλουν.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό την ανοχή σας, κυρία Πρόεδρε, όπως την είχαν όλοι οι συνάδελφοι.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Μόνο ένα λεπτό όμως, κύριε Αγγελόπουλε.
      ΝΙΚΟΛΑΟΣ ΑΓΓΕΛΟΠΟΥΛΟΣ: Δεν θα δευτερολογήσει η κ. Κόλλια. Εάν είναι δυνατό, να έχω το χρόνο της.
      Είπατε ότι μπορεί εναλλακτικά, για να καλυφθούν οι όποιες αδυναμίες και τα ελαττώματα του προαστιακού σιδηροδρόμου, θα δίνεται λύση με τον παντογράφο. Εάν όμως είναι λύση ο παντογράφος, γιατί δεν τον επιλέξαμε για όλο τον προαστιακό; Είναι λύση ανάγκης. Έρχεται να καλύψει τα κενά τα οποία παρουσιάζονται στην έλλειψη τροχαίου υλικού που προέρχονται από την αδυναμία και τα ελαττώματα της σύμβασης που υπογράφτηκε στα πλαίσια των προγραμματικών συμφωνιών με τα ναυπηγεία Σκαραμαγκά.
      Εκεί υπάρχει και ένα άλλο ζήτημα, κύριε Υπουργέ. Είναι το ζήτημα της μεταφοράς των συμβάσεων στο εξωτερικό που παραβιάζουν βασικούς όρους των προγραμματικών συμφωνιών –και δεν μου απαντήσατε γι’ αυτό- για την ενίσχυση της εγχώριας βιομηχανίας και της εγχώριας οικονομίας με έκπτωση 1%, ενώ παράλληλη σύμβαση που μεταφέρεται στη Ρουμανία έχει έκπτωση 20%.
      Είναι αρκετά ακόμα αυτά που θα ήθελα να πω. Μια κουβέντα μόνο για το δυτικό σιδηροδρομικό άξονα. Ανακοινώσατε με τυμπανοκρουσίες ότι ο δυτικός σιδηροδρομικός άξονας το 2014 θα παραδοθεί και όλη η φιέστα, την οποία οργανώσατε, ήταν λες και έχουμε μπει εμείς στα βαγόνια εκεί στη δυτική Ελλάδα, έχουμε φτάσει στο Ρίο-Αντίρριο, τραβάμε μακροβούτι, περνάμε απέναντι και μπαίνουμε στις ράγες του κεντρικού σιδηροδρομικού άξονα. 
      Κύριε Υπουργέ, 2,7 δισεκατομμύρια και κανείς δεν μας είπε ποιος θα τα πληρώσει. Έργα χωρίς λεφτά δεν γίνονται. Και ο κ. Μπρόντι είπε ότι εάν δεν κινητοποιηθούν οι ιδιώτες επενδυτές, το 2010 τα έργα αυτά θα τα συζητάμε στα χαρτιά και ότι η Ευρωπαϊκή Ένωση θα επιλέξει τελικά βιώσιμα έργα, δηλαδή κερδοφόρα έργα.
      Καταθέστε μας με την πρώτη ευκαιρία στη Βουλή και τις προμελέτες που έχετε κάνει για τη βιωσιμότητα των έργων αυτών.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ευχαριστούμε πολύ.
      Ο κ. Κιλτίδης έχει το λόγο.
      ΚΩΝΣΤΑΝΤΙΝΟΣ ΚΙΛΤΙΔΗΣ: Δευτερολογώντας, κυρία Πρόεδρε, και βεβαίως απευθυνόμενος προς τον κύριο Υπουργό και στο Υπουργείο που αυτή τη στιγμή εκπροσωπείται από το φίλο κύριο Υφυπουργό θα ήθελα να επαναλάβω τα εξής, γιατί πολύ ορθώς ο Κοινοβουλευτικός μας Εκπρόσωπος κ. Κακλαμάνης σας τόνισε επανειλημμένως στη δική του ομιλία ότι δεν απαντήσατε. Προσωπικώς έθεσα συγκεκριμένα ερωτήματα. Και επειδή πρέπει σε αυτήν την Αίθουσα αυτοί που μας βλέπουν να μας κρίνουν, θα επανέλθω στα συγκεκριμένα ερωτήματα.
      Περί του τραμ ήμουνα σαφέστατος, γιατί από την αρχή σας τόνισα ότι ο δικός μας κοινοβουλευτικός έλεγχος σήμερα γίνεται για να αναδείξει τυχόν αμέλειες, λάθη και παραλείψεις κι αν το θέλετε χρησιμοποιώντας εσείς το δικό μας ελεγκτικό λόγο, να βελτιώσετε εις όφελος των πολιτών, αυτό το οποίο όλοι έχουμε αποδεχθεί ότι έπρεπε να γίνει: Ο προαστιακός και το τραμ. 
      Όσον αφορά για το τραμ, σας έθεσα συγκεκριμένο ερώτημα: Τι θα γίνει με την προτεραιότητα του τραμ. Γιατί ομίλησα για ανεύθυνες μελέτες και είμαι γνώστης ότι αυτήν τη στιγμή υφίσταται τρομακτική διάσταση μεταξύ του δικού σας Υπουργείου που θέλει την προτεραιότητα –και ορθώς τη θέλει, διότι άλλως δεν θα ωφελήσει το τραμ σ΄ αυτό που θέλουμε όλοι, το προσδόκιμο όφελος- και από την άλλη είναι γνωστό ότι την ελεγκτική διαδικασία των οδικών αξόνων την έχει το ΥΠΕΧΩΔΕ.  Φοβούμαι ότι μάλλον το «μάρμαρο» θα το πληρώσει ο συντοπίτης μου Υπουργός Δημοσίας Τάξεως, γιατί θα κληθεί το Κέντρο Ελέγχου της Τροχαίας να λύσει τελικά ένα πρόβλημα άλυτο. Εάν επ’ αυτού υπάρχει μελέτη και υπάρχει τεχνοκρατική άποψη να λεχθεί από την πολιτική ηγεσία του Υπουργείου για να κριθεί και αυτή και όσοι από πίσω βρίσκονται και τέλος πάντων, να αξιολογηθούν. 
      Για την κλίση στη Νέα Σμύρνη δεν είπαμε εμείς ότι αν ήταν αναγκαίο να γίνει, να μη γίνει έτσι. Σας είπαμε όμως ότι υπάρχουν διεθνείς ενδείξεις –και είμαστε γνώστες- ότι υπάρχει τροχαίο υλικό, που μπορεί να αντέξει στην κλίση μέχρι το 10%. Και εσείς επιλέξατε –γιατί ήταν ανεύθυνη η μελέτη- την κλίση του 8% και αυτό χρειάζεται απάντηση.
      Όσον αφορά τον προαστιακό, η ερώτησή μου ήταν συγκεκριμένη. Προαστιακός διεθνώς σημαίνει συχνή διαδρομή. Θα γίνει αυτό στην πατρίδα μας; Ο προαστιακός θα έχει έξι λεπτά συχνότητα; Άντε να έχει δέκα λεπτά, θα έχει; Απαντήστε αν υπάρχουν οι μελέτες. Ποιος θα λειτουργήσει τον προαστιακό; Είναι δυνατόν να μην έχει σχεδιαστεί τίποτα επ’ αυτού; Ποιος είναι ο φορέας; Η «ΤΡΑΜ Α.Ε.» είναι για το τραμ. Υπάρχει φορέας για τον προαστιακό αυτήν τη στιγμή; Πάλι εν τάχει θα σχεδιάζετε; 
      Θα ήθελα να αναφερθώ και στο τελευταίο και θα κλείσω, κυρία Πρόεδρε, όσον αφορά αυτήν την πολυθρύλητη ανάθεση στην ουσία, διότι ήταν μοναδικός υποψήφιος με έκπτωση 1%. Ο συγκεκριμένος, αν το θέλετε, κατασκευαστής ορθώς, εφόσον προσήλθε μόνος του –πράγμα κι αυτό πρωτόγνωρο- να θέλει το συμφέρον του και να έχει έκπτωση 1%. Αλλά αυτά τα πράγματα πιστεύω ότι η έννομη τάξη είναι αδιανόητο να τα δεχθεί κατά την εισήγηση του κλιμακίου και τότε θα έρθετε πράγματι στα λόγια μας. Πείτε το από τώρα. Γιατί δεν το λέτε; Γιατί κανένας κατασκευαστής δεν ερχόταν να συμμετάσχει για τέσσερις μήνες να τελειώσει αυτό το έργο που δεν τελείωνε. 
      Αυτές είναι οι αιτίες. Αυτήν την κακοτεχνία, τις κακές μελέτες, την αργοπορία, τη βραδυπορία και τις παλινωδίες σας σήμερα καταγγείλαμε και σας ελέγξαμε. 
      Περί του Ελεγκτικού Συνεδρίου πρωτίστως έτσι είναι η μελέτη και θα συμβεί πάλι το πρωτόγνωρο, το τρένο και ο προαστιακός να περνούν από την ίδια γραμμή. 
      Ευχαριστώ. 
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Ο κ. Καλογιάννης έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ: Ευχαριστώ, κυρία Πρόεδρε. 
      Ειπώθηκαν πάρα πολλά πράγματα από τον κύριο Υπουργό και θα πρέπει οπωσδήποτε να κάνουμε μία αναφορά σε αυτά και ελπίζω να έχουμε και τις απαντήσεις. 
      Κατ’ αρχήν, σε ό,τι αφορά τα κονδύλια του Β΄ Κοινοτικού Πλαισίου Στήριξης που αφορούσαν το πρόγραμμα του Υπουργείου Μεταφορών και Επικοινωνιών: Πέρα από τα πρόστιμα τα οποία έχουν μπει στην Ολυμπιακή –απορώ πώς τα ξέχασε ο κύριος Υπουργός και λέει ότι δεν έχουν χαθεί κονδύλια- θα πω ότι η ΕΡΓΟΣΕ είναι παράδειγμα προς αποφυγή, σε ό,τι αφορά τη διαχείριση κονδυλίων κοινοτικών και βεβαίως εθνικών. Όποια πέτρα και να σηκώσουμε της ΕΡΓΟΣΕ, από κάτω θα βρούμε ένα μικρό σκάνδαλο και τεράστιες απώλειες κονδυλίων. Από το Β΄ Κοινοτικό Πλαίσιο Στήριξης γνωρίζει καλά ο κύριος Υπουργός ότι τα προγράμματα που αφορούν τόσο της τηλεπικοινωνίες όσο και τα ταχυδρομεία δεν έχουν κλείσει μέχρι σήμερα. Συνεπώς πώς έρχεται εδώ και ισχυρίζεται ότι δεν έχουν χαθεί κονδύλια; Ας μας πει ο κύριος Υφυπουργός που είναι εδώ ποιες είναι οι εκτιμήσεις του για τις απώλειες των κονδυλίων από το Β΄ Κοινοτικό Πλαίσιο Στήριξης και εμείς θα τους πούμε τα δικά μας στοιχεία. 
      Αναφέρθηκε ο κύριος Υπουργός επίσης ότι στην κατανομή αποθεματικού που θα γίνει από το Γ’ Κοινοτικό Πλαίσιο Στήριξης όλα τα κονδύλια θα πάνε στην περιφέρεια. Ας σταματήσει αυτό ο παραμύθι επιτέλους. 
Οι συμπολίτες μας στην περιφέρεια ακούνε αυτά τα πράγματα και δεν πιστεύουν ούτε μία γραμμή από αυτά τα οποία ισχυρίζονται. 
      Κυρία Πρόεδρε, όταν τα περιφερειακά προγράμματα έχουν στον τέταρτο χρόνο υλοποίησής τους απορροφήσεις της τάξεως του 6% και του 7%, για ποια κονδύλια μας λέει η Κυβέρνηση ότι θα πάνε στην περιφέρεια; Επιτέλους θα πρέπει να σταματήσει αυτό το –επιτρέψτε μου να το πω- παραμύθι.
      Αναφέρθηκε, επίσης, ο κύριος Υπουργός στο δυτικό σιδηροδρομικό άξονα και είπε ότι είχε μεγάλη επιτυχία, ότι τον σχεδιάζουμε και ότι θα τον υλοποιήσουμε. Μάλιστα πριν από δέκα μέρες στην Επιτροπή ετέθη από το διοικητή του ΟΣΕ και χρονοδιάγραμμα. Μας είπε ότι το 2012 ο δυτικός σιδηροδρομικός άξονας θα είναι πραγματικότητα. 
      Πρώτα θα αναφέρω το δυτικό οδικό άξονα –ο οποίος διέρχεται από την εκλογική περιφέρεια του κυρίου Υπουργού, ο οποίος λείπει- και θα πω ότι με ευθύνη της Κυβέρνησης και με πρωτοβουλία της απεντάχθη από τα περιφερειακά προγράμματα στα οποία ήταν ενταγμένος. Ο δυτικός οδικός άξονας, ο οποίος ήταν έργο προτεραιότητος σύμφωνα με τους σχεδιασμούς της Κυβέρνησης, σήμερα είναι εκτός χρηματοδότησης.
      Μιλάμε, κυρία Πρόεδρε, για το δυτικό σιδηροδρομικό άξονα; Οι τελευταίες εξελίξεις στην Ευρωπαϊκή Ένωση λένε ότι ουσιαστικά είναι εκτός των Quick Start Projects –της λίστας των προγραμμάτων τα οποία θα ξεκινήσουν αμέσως- λόγω πλήρους ανωριμότητας.
      Κλείνω, κύριε Υπουργέ, λέγοντας ότι εμείς, ως Νέα Δημοκρατία, πιστεύουμε ότι τα μέσα μαζικής μεταφοράς σταθερής τροχιάς πραγματικά πρέπει να είναι προτεραιότητα για αστικές περιοχές μείζονος σημασίας, όπως είναι η Αθήνα. Το μετρό, το τραμ, ο προαστιακός πραγματικά μπορούν να αποτελέσουν το βασικό δίκτυο ενός τέτοιου συστήματος, γιατί έχουν προβλέψιμο χρόνο άφιξης και αναχώρησης, δεν δημιουργούν κανένα απολύτως κυκλοφοριακό πρόβλημα και, κυρίως, είναι πολύ φιλικά προς το περιβάλλον.
      Όλα αυτά, με την προϋπόθεση βεβαίως ότι υπάρχει ένα κεντρικό σχέδιο, ένα στρατηγικό σχέδιο το οποίο έχει εκπονηθεί, εφαρμόζεται και βεβαίως κεντρικός του άξονας είναι ο άνθρωπος, ο συμπολίτης μας.
      Δυστυχώς απ’ όσα είπαμε όλοι οι συνάδελφοι και εγώ προηγουμένως, δεν προκύπτει ότι υπάρχει τέτοιο σχέδιο από το Υπουργείο Μεταφορών. 
      Σας ευχαριστώ πολύ.
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Ορίστε, κύριε Υπουργέ, έχετε το λόγο για να δευτερολογήσετε.
      ΧΡΙΣΤΟΣ ΒΕΡΕΛΗΣ  ( Υπουργός  Μεταφορών και Επικοινωνιών): Κυρία Πρόεδρε, τον τελευταίο ενάμιση χρόνο έχουν κατατεθεί είκοσι δύο ερωτήσεις για το τραμ και έχουν απαντηθεί όλες. Επίσης έχουν κατατεθεί για τον προαστιακό σιδηρόδρομο δεκαεπτά ερωτήσεις και έχουν γίνει διάφορες συζητήσεις εδώ στη Βουλή, όπως επίσης και δημόσιοι διάλογοι.
      Εγώ θα ήθελα να απαντήσω σε μία σειρά από θέματα, τα οποία ετέθησαν. Θα ήθελα να αρχίσω από κάτι που μου έκανε εντύπωση. Αναφέρεσθε στο Τείχος του Βερολίνου, ένα μήκος εκατόν πενήντα μέτρων, όπου μόνο για δεκαπέντε μέτρα υπάρχει μέγιστο ύψος 1,10. Είναι δυνατόν; 
      ΚΩΝΣΤΑΝΤΙΝΟΣ ΚΙΛΤΙΔΗΣ: Εμείς λέμε ότι θα μπορούσε να μην υπάρχει.
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Δεν θα μπορούσε να μην υπάρχει, κύριε Κιλτίδη. Εγώ προσκάλεσα και παρακάλεσα εάν υπάρχει τέτοια τεχνική δυνατότητα από την κοινοβουλευτική εκπροσώπηση της Νέας Δημοκρατίας, να βοηθηθεί ο τόπος. Δεν το είδα όμως και δεν το άκουσα.
      Ένα δεύτερο θέμα για το οποίο θα ήθελα να σας μιλήσω, είναι το εξής: Οι απορροφήσεις του 2003 από το Γ΄ Κοινοτικό Πλαίσιο Στήριξης θα ανέλθουν στα 560 εκατομμύρια ευρώ. Ξέρετε πόσος είναι ο προϋπολογισμός; Είναι 565 εκατομμύρια ευρώ. Αυτό είναι το ποσό. Σημειώστε το, προκειμένου να το ελέγξετε, όταν θα έλθει η ώρα.
      ΝΙΚΗΤΑΣ ΚΑΚΛΑΜΑΝΗΣ: Είπατε ότι θα ανέλθουν; Σας ρωτάω, γιατί λήγει το 2003.
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Μέχρι τέλος Δεκεμβρίου του 2003 θα ανέλθουν στα 560 εκατομμύρια ευρώ. 
      Επειδή έγινε πολύς λόγος για δημοσιεύματα και αναφέρεσθε σε δημοσιεύματα του Σεπτεμβρίου, του Οκτωβρίου, κλπ., θα ήθελα να σας πω ότι συμφωνώ απολύτως μαζί σας. Εγώ δεν διαψεύδω δημοσιεύματα, αλλά δείτε τα δημοσιεύματα του Νοεμβρίου. Μη βιάζεσθε.
      ΝΙΚΟΛΑΟΣ ΑΓΓΕΛΟΠΟΥΛΟΣ: Δηλαδή, λύθηκαν όλα τα προβλήματα; 
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Όχι, δεν λύθηκαν τα προβλήματα. Απλώς παρουσιάστηκε η εικόνα στην πλήρη ανάπτυξή της.
       Δεν τα λέω εγώ, κύριε Αγγελόπουλε. Τα λέει ο κ. Ρογκ. Συγκεκριμένα λέει: «Ασφαλέστατοι οι Αγώνες. Συγχαρητήρια στο Υπουργείο Μεταφορών». Πάρτε τα δημοσιεύματα να τα δείτε. Τα καταθέτω στα Πρακτικά. 
      (Στο σημείο αυτό ο Υπουργός Μεταφορών και Επικοινωνιών κ. Χρίστος Βερελής καταθέτει για τα Πρακτικά τα προαναφερθέντα δημοσιεύματα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΑΘΑΝΑΣΙΟΣ ΜΠΟΥΡΑΣ: Δηλαδή, την επιτροπή παρακολούθησης την αμφισβητείτε, κύριε Υπουργέ;
      ΠΡΟΕΔΡΕΥΟΥΣΑ (Άννα Μπενάκη - Ψαρούδα):  Παρακαλώ. Νέο στιλ επερωτήσεων είναι αυτό, κύριοι συνάδελφοι και κύριε Υπουργέ; Ο διάλογος;
      Σας παρακαλώ, κύριε Μπούρα, μη διακόπτετε κάθε τρία λεπτά.
      ΑΘΑΝΑΣΙΟΣ ΜΠΟΥΡΑΣ: Μα, με διέκοπτε και εμένα ο κύριος Υπουργός.
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Όχι, σας παρακαλώ πολύ. Και εσείς και ο Υπουργός κάνετε σχόλια. 
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Είναι ζωντανός ο διάλογος, κυρία Πρόεδρε. 
      Ο κ. Μπούρας, ο οποίος διαμαρτύρεται, πρέπει να σας καταγγείλω, γιατί δεν ήσασταν εδώ …
      ΠΡΟΕΔΡΕΥΟΥΣΑ (Άννα Μπενάκη - Ψαρούδα):  Αφήστε τα σχόλια, κύριε Υπουργέ, σας παρακαλώ. Συνεχίστε στο θέμα σας. 
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Θέλω να μιλήσω ελεύθερα, κυρία Πρόεδρε.
      Ο κ. Μπούρας υπερέβη κατά τρία λεπτά την πρωτολογία του, είπε ότι παίρνει το χρόνο από τη δευτερολογία του και υπερέβη κατά 3,5 λεπτά το χρόνο του στη δευτερολογία του. Τον ακούω όμως με μεγάλη συμπάθεια. 
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Δεν απασχολεί κανέναν, κύριε Υπουργέ, τι έκανε ο κ. Μπούρας με το χρόνο του. Σας παρακαλώ, στο θέμα σας. 
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Δεν έχω καμία αντίρρηση να του δοθεί περαιτέρω χρόνος. Είναι πολύ χρήσιμες οι παρεμβάσεις του.
      Το δεύτερο το οποίο ήθελα να σας πω είναι για το τροχαίο υλικό. Ήρθε ο κ. Τσοχατζόπουλος με τη διαδικασία του 41α΄ και σας ενημέρωσε. Θα σας ενημερώσω και εγώ για το θέμα των ρητρών, που ζητήσατε. Δεν πρόκειται να απεμπολήσει ο ΟΣΕ τις ρήτρες, οι οποίες προκύπτουν από τις προγραμματικές συμφωνίες. Θα τις εισπράξει τις ρήτρες του.
      ΝΙΚΟΛΑΟΣ ΑΓΓΕΛΟΠΟΥΛΟΣ: Πότε;
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Σας απασχολεί το πότε; Θα τις εισπράξει τις ρήτρες. Η σύμβαση είναι ανοικτή. Δεν υπάρχει περίπτωση να τις απεμπολήσει. Η σύμβαση σε ό,τι αφορά τον ΟΣΕ πρόκειται να γίνει αντικείμενο πλήρους, ενδελεχούς αποτίμησης και είσπραξης των ρητρών.
      Το δεύτερο, το οποίο ήθελα να σας πω είναι το εξής. Κάτι άκουσα για τη μεταφορά της παραγωγής. Επιτρέπεται, κύριοι συνάδελφοι, η μεταφορά της παραγωγής. Επιτρέπεται απολύτως από τις συμβάσεις. Δεν έγινε τίποτα παράνομο. Μετεφέρθη η παραγωγή κατά ένα μέρος στο εξωτερικό. Ειδικά αυτά τα οποία μετεφέρθησαν παραδίδονται ήδη. Και παραδίδονται κανονικά.
       Για παράδειγμα τα rail buses ήδη είδατε να κυκλοφορούν. Είδατε επίσης ότι πηγαίνουμε πλέον στην Έδεσσα σε μία ώρα και δεκαπέντε λεπτά, ότι πηγαίνουμε με  rail buses ακόμα και στη Χαλκίδα, παρ’ όλο που δεν φθάνει πλήρως το τροχαίο υλικό. Έχουμε πλέον μια σαφέστατη βελτίωση στους σιδηροδρόμους.
      Άκουσα επίσης για μια συνάντηση, η οποία υποτίθεται ότι έγινε προχθές με Γερμανούς και τρεις Υπουργούς. Δεν υπήρξε, κύριοι συνάδελφοι, τέτοια συνάντηση. Δεν ξέρω ποιος σας πληροφορεί γι’ αυτά τα πράγματα, αλλά είναι τόσο καλά πληροφορημένος που αποκλείεται να έβρισκε τον Σαντάμ.  Αποκλείεται να τον έβρισκε αυτός. Το λέω, γιατί τρεις Υπουργοί με Γερμανούς δεν συναντήθηκαν. 
      Ακόμα ήθελα να σας πω -γιατί έγινε πάλι χρήση αυτού του γεγονότος- ότι πριν από ενάμιση χρόνο περίπου, όταν κατά τη χάραξη του τραμ αυτό προβλεπόταν να περάσει μπροστά από την πύλη του Αδριανού, τότε έγινε μια παραποίηση μοναδική. Και θα έλεγα ότι αυτή η παραποίηση πρέπει να προκαλεί ντροπή. Διότι εμφανίστηκε -και έχω εδώ τα δημοσιεύματα- ότι κατασπαταλήθηκαν  δήθεν  2 δισεκατομμύρια δραχμών γι’ αυτήν τη χάραξη, η οποία έγινε.
      Τι είχε γίνει στην πραγματικότητα;  Τα έχω πει επανειλημμένα, αλλά υπάρχει μια πρακτική ότι πες-πες κάτι θα μείνει. Υπήρχε, λοιπόν, ένα όρυγμα για να γίνουν αρχαιολογικές ανασκαφές μήκους περίπου εκατόν είκοσι μέτρων. Το κόστος απ’ αυτό –το έχω καταθέσει και στη Βουλή επανειλημμένως- δεν υπερέβη τα 70 εκατομμύρια δραχμές. Έγγραφα σας έχουν κατατεθεί.  Η εταιρεία είναι προς έλεγχο. Αυτά τα 70 εκατομμύρια και η ανακάλυψη ενός μέρους του τείχους του Χασεκί, το οποίο υποχρέωσε μετά τους αρχαιολόγους να πουν ότι δεν θα περάσει από κει, δημιούργησαν τη δυνατότητα να γίνει μια παραποίηση, η οποία είναι μοναδική. Τα 70 εκατομμύρια έγιναν 2 δισεκατομμύρια και ελέχθη ότι έγινε τσαπατσουλιά ως προς αυτό το οποίο βρέθηκε, το οποίο δεν ήταν γνωστό προηγουμένως. 
      Υπάρχει μέθοδος, κύριοι συνάδελφοι, να εντοπίζουμε με πολιτικό τρόπο τι έχει το υπέδαφος; Αν υπάρχει να το γνωρίσουμε και εμείς. 
      ΝΙΚΗΤΑΣ ΚΑΚΛΑΜΑΝΗΣ: Σε μας απαντάτε ή στον κ. Βενιζέλο. 
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Σε σας το λέω, γιατί εσείς το αναφέρατε. Σε σας απαντώ, γιατί εσείς το χρησιμοποιήσατε. Δεν είναι δυνατό να παραποιείτε έτσι την αλήθεια.
      Επίσης θέλω να σας θυμίσω ότι οι πολυτελείς εκδόσεις, που ο αγαπητός συνάδελφος κ. Κακλαμάνης κρατούσε και κράδαινε, ήταν στην πραγματικότητα κάποιες έγχρωμες φωτοτυπίες.
     ΝΙΚΗΤΑΣ ΚΑΚΛΑΜΑΝΗΣ: Είναι όλα αυτά φωτοτυπίες;
     ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Σας απαντώ, λοιπόν, για το κόστος. Η πολυτελής έκδοση έγινε με μηδενικό κόστος από το φωτοτυπικό μηχάνημα της εταιρείας.
     ΝΙΚΗΤΑΣ ΚΑΚΛΑΜΑΝΗΣ: Ποιας εταιρείας;
     ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Της ΕΡΓΟΣΕ. Επαναλαμβάνω ότι έγινε με μηδενικό κόστος. Αυτό το αναφέρω διότι, εάν έτσι παρουσιάζουμε τα γεγονότα, τότε καταλαβαίνει ο κόσμος τι συμβαίνει, όταν εσείς μιλάτε για δισεκατομμύρια και για σπατάλες. Όλα αυτά είναι έγχρωμες φωτοτυπίες.
     ΝΙΚΗΤΑΣ ΚΑΚΛΑΜΑΝΗΣ: Αυτό που κρατώ στα χέρια μου είναι φωτοτυπία;
     ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Δεν ξέρω, αν αυτό το συγκεκριμένο που κρατάτε, είναι φωτοτυπία ή όχι. Όλα όσα μου δείξατε πριν, ήταν όλα φωτοτυπίες και είχαν μηδενικό κόστος. Μόνο η απόσβεση του φωτοτυπικού μηχανήματος στοίχισε. 
     Κύριοι συνάδελφοι, πρέπει να σας πω ότι λυπάμαι πολύ, αν τα πράγματα είναι έτσι. Είναι δυνατόν να προσπαθούμε τώρα να κάνουμε ένα φτηνό εντυπωσιασμό, κρατώντας έγχρωμες φωτοτυπίες και μιλώντας για τις πολυτελείς εκδόσεις; Αυτά δεν είναι σωστά πράγματα. 
     Έρχομαι σ΄ ένα άλλο θέμα. Μιλήσατε για τα χρήματα, τα οποία χάθηκαν. Άκουσα να λέτε ότι χάθηκαν χρήματα για τους σιδηροδρόμους. 
     Κύριοι συνάδελφοι, πρέπει να σας πω ότι από το Β΄ Κοινοτικό Πλαίσιο Στήριξης, σήμερα που μιλούμε, δεν έχει χαθεί ούτε μία δραχμή. Υπάρχουν θέματα, τα οποία συζητούμε με την Ευρωπαϊκή Επιτροπή, αλλά μέχρι σήμερα που μιλούμε δεν έχει χαθεί ούτε ένα ευρώ. Από το Γ΄ Κοινοτικό Πλαίσιο Στήριξης δεν υπάρχει κανένα θέμα, το οποίο να είναι προς συζήτηση.
     Σας είπα ότι ο κ. Μπαρνιέ συνολικότερα -και όχι μόνο για τα έργα του σιδηροδρόμου- έχει κάνει την εξής δήλωση: «Χάθηκαν κατά μέσο όρο τα λιγότερα ποσοστιαία χρήματα από όλες τις ευρωπαϊκές χώρες, οι οποίες εκτελούν αντίστοιχα προγράμματα». 
     Κύριοι συνάδελφοι, αυτή είναι η πραγματικότητα. Αν θέλουμε να παρουσιάσουμε μία εικόνα που δεν υπάρχει, μία μαγική εικόνα, τότε νομίζω ότι εσείς έχετε καταφέρει να την παρουσιάσετε, αλλά η χρήση είναι εσωτερική. Δηλαδή η χρήση είναι δική σας και δεν έχει περάσει προς τα έξω, όση και αν είναι η επιμέλεια και η επιμονή με την οποία κάνετε αυτό το πράγμα.
     Τέλος, θέλω να σας πω ότι οι ημερομηνίες, τις οποίες εγώ ο ίδιος και απ’ αυτό το Βήμα και μέσα από τα δελτία Τύπου του Υπουργείου Μεταφορών έχω αναφέρει, ουδέποτε μετακινήθηκαν. Η ημερομηνία ολοκλήρωσης των έργων του τραμ είναι στο τέλος Μαρτίου του 2004. Η δε εκκίνηση της εμπορικής του λειτουργίας είναι, το αργότερο, η 1η Ιουνίου 2004. Για δε τον προαστιακό η ημερομηνία τοποθετείται στον Ιούνιο του 2004. Αυτές οι ημερομηνίες ήταν από την αρχή και αυτές παραμένουν και τώρα.
     ΝΙΚΟΛΑΟΣ ΑΓΓΕΛΟΠΟΥΛΟΣ: Κύριε Υπουργέ, θέλετε να σας δώσω Πρακτικά με δικές σας ομιλίες, όπου λέτε άλλες ημερομηνίες;
     ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Βεβαίως να μου δώσετε τα δικά μου Πρακτικά και να μου πείτε πότε εγώ είπα άλλες ημερομηνίες για το τραμ και τον προαστιακό.
     ΝΙΚΟΛΑΟΣ ΑΓΓΕΛΟΠΟΥΛΟΣ: Στις 8 Ιανουαρίου 2004 είπατε…
     ΠΡΟΕΔΡΕΥΟΥΣΑ (Άννα Μπενάκη - Ψαρούδα): Κύριε Αγγελόπουλε, σας παρακαλώ να μη διακόπτετε. Δώστε τα έγγραφα στον Κοινοβουλευτικό Εκπρόσωπο. Όταν ο κ. Κακλαμάνης θα μιλήσει, θα μπορέσει να τα αναφέρει όλα αυτά.
     ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Εγώ έχω να σας πω ότι ευτυχώς αυτά τα δύο έργα είναι επιφανειακά. Τα βλέπουν εκατοντάδες χιλιάδες ανθρώπων κάθε μέρα, οι οποίοι και διαπιστώνουν την πρόοδο των έργων. Έτσι θα βλέπουν και τον προαστιακό σιδηρόδρομο και το τραμ καθημερινά. 
     Ο κ. Κακλαμάνης, τον οποίον ακούω πάντοτε με ιδιαίτερη προσοχή, θέλησε να υποβαθμίσει αυτό το έργο, λέγοντας κάτι, το οποίο είναι μοναδικό. Είπε κατά λέξη: «Σήμερα βγάλατε βόλτα το τραμ πάνω σ΄ ένα επίπεδο». Δηλαδή τι να κάνουμε που ήταν επίπεδο;
     ΝΙΚΗΤΑΣ ΚΑΚΛΑΜΑΝΗΣ: Σε ευθεία γραμμή.
     ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Μάλιστα, σε ευθεία γραμμή. Έκανε και κούρμπες, πήγε πέντε χιλιόμετρα κ.λπ. 
     Κύριοι συνάδελφοι, πρέπει να ξέρετε ότι το τραμ έχει μελετηθεί, για να αντιμετωπίσει όλες τις δυσκολίες που μπορεί να ανακύψουν σε μία πολύ δύσκολη πόλη, όπως είναι η Αθήνα.
     Εγώ θα σας καλέσω την επόμενη φορά που θα γίνει τεστ για το τραμ, του οποίου το συνολικό μήκος θα είναι έτοιμο στις 31 Μαρτίου 2004, να έρθετε με ελεύθερη συνείδηση, να κάνετε μία βόλτα και να το χειροκροτήσετε. Θα εισηγηθώ δε οι πρώτοι, που θα πάρουν ελεύθερο εισιτήριο για την πρώτη μέρα της κίνησης, να είστε εσείς, οι Βουλευτές της Νέας Δημοκρατίας.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Κακλαμάνης.
      ΝΙΚΗΤΑΣ ΚΑΚΛΑΜΑΝΗΣ: Καλά, μπορεί και να τύχει να σας καλέσουμε εμείς, κύριε Υπουργέ. Μην είστε τόσο σίγουρος ότι θα είστε εσείς αυτός που θα καλέσετε εμάς. Μπορεί να είμαστε εμείς οι οικοδεσπότες. 
      Εν πάση περιπτώσει, όμως, δεν μας απαντήσατε στο εξής: Πρώτον, σας είπα να μας καταθέσετε, ποιος ήταν ο αρχικός προϋπολογισμός -ή να μας πείτε και να μας τα στείλετε κάποια στιγμή- και πού έχει φτάσει το κόστος του τραμ. Δεν απαντήσατε. 
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Το είπα, απάντησα και στον κ. Μητσοτάκη. Είπα ότι ο προϋπολογισμός δεν έχει ανατραπεί. 
      ΝΙΚΗΤΑΣ ΚΑΚΛΑΜΑΝΗΣ: Εγώ θέλω να δω τα στοιχεία.
      Δεύτερον, επίσης για τον προαστιακό. Ποιο ήταν το κόστος που είχε προϋπολογιστεί και πού έχει φτάσει σήμερα επίσης με στοιχεία. Εάν δεν μπορείτε να μας απαντήσετε απόψε, τότε θα σας παρακαλέσω όποτε μας στείλετε αυτά τα ωραία φυλλάδια, να μας στείλετε και αυτά. Και μιας και είπαμε τώρα για την ΕΡΓΟΣΕ, αν είναι έτσι όπως το είπατε, κύριε Υπουργέ, δεν λέτε για να βγάλει και κανένα φράγκο αυτή η αμαρτωλή η ΕΡΓΟΣΕ –και να το βγάλει, όχι να χάνει λεφτά- να κάνει μια προσφορά σε όλους τους υποψηφίους, αφού οι τετραχρονίες βγαίνουν με μηδενικό κόστος; Να βάλει και κόστος μάλιστα, να βάλει και χρήματα να εισπράξει, αλλά που να είναι σαφώς λιγότερα απ’ αυτά που μας παίρνουν αυτοί που φτιάχνουν τα φυλλάδια τώρα προεκλογικά. Θα είναι μία καλή ιδέα μιας και μας είπατε ότι οι τετραχρονίες βγαίνουν με μηδενικό κόστος. Για σκεφθείτε το. Θα είναι και προσφορά στους συναδέλφους. Να μας στείλει μία προσφορά η ΕΡΓΟΣΕ. Έτσι για να το δούμε και αυτό. 
      Τρίτον, είπατε «θα…» σε ό,τι αφορά τις ρήτρες ναυπηγεία, Γερμανούς, ΟΣΕ. «Θα…πληρωθούν οι ρήτρες». Θα μας πείτε από πού θα πληρωθούν. Μήπως έχουν μεταφερθεί στο δημόσιο και θα πληρώσει το δημόσιο και έτσι γλίτωσαν οι Γερμανοί; Το «θα πληρωθούν οι ρήτρες» δεν λέει τίποτε απόψε εδώ. Θα μας πείτε κατ’ αρχήν από πού θα πληρωθούν οι ρήτρες. Θα τις πληρώσουν αυτοί που πρέπει να τις πληρώσουν ή ισχύει η πληροφόρηση που έχουμε και που ελέγχεται –δεν είμαστε Σέρλοκ Χόλμς- ότι η συμφωνία είναι να μεταφερθούν στο δημόσιο και να πληρωθούν απ’ αυτό και γλίτωσαν οι Γερμανοί. Απόψε, λοιπόν, στην τριτολογία τουλάχιστον αυτό πρέπει να μας το ξεκαθαρίσετε και επειδή όπως λέτε, διαβάζετε στα Πρακτικά τι έχω πει, να είναι γραμμένο και αυτό στα Πρακτικά, για να ξέρουμε μελλοντικά και πότε είναι το «θα πληρωθεί …» και κυρίως από το ποιους θα πληρωθεί. Το δεύτερο κυρίως θα θέλαμε να μας το ξεκαθαρίσετε.
      Τελειώνοντας, θα ήθελα να σας πω το εξής: Ήσασταν έξω όταν μίλησε ο κ. Καλογιάννης. Εμείς δεν αναφερθήκαμε στο Β΄ Κοινοτικό Πλαίσιο Στήριξης ειδικά στο θέμα που το πήγατε εσείς. Μιλήσαμε συνολικά στο χώρο ευθύνης του Υπουργείου σας. Μας λέτε, λοιπόν, εδώ απόψε ότι δεν έχει χαθεί. Μόνο τα πρόστιμα που σας έχουν βάλει από το Β΄ Κοινοτικό Πλαίσιο Στήριξης είναι λεφτά, ξεκινώντας από τη Ολυμπιακή για να μην φτάσουμε δεν ξέρω και εγώ πού. Επομένως μιλήσαμε συνολικά και όχι ειδικά. Και επίσης, επειδή αναφερθήκατε –πρέπει να σας πω ευθέως ότι εγώ δεν το γνωρίζω πολύ καλά το θέμα- στον Πρόεδρο της Νέας Δημοκρατίας γι’ αυτό που είπε στην πρόσφατη περιοδεία του -και τοποθετήθηκε και ο κ. Αγγελόπουλος και ο κ. Καλογιάννης, αλλά μάλλον δεν τους ακούσατε- θα ήθελα να ενημερωθείτε από τον παριστάμενο και παρακαθήμενο σας Υφυπουργό και να δώσετε μία απάντηση σε αυτό που ειπώθηκε. Και μάλιστα, αφήστε τη σιδηροδρομική οδό που και γι’ αυτή είπαμε, αλλά έχετε ή δεν έχετε απεντάξει το δρόμο τον κανονικό, το δυτικό άξονα; Ή, εάν δεν τον έχετε απεντάξει, πού βρίσκεται αυτή η ιστορία; Για να δούμε τελικά ποιος πετάει στα σύννεφα και ποιος πετάει στη γη. Θέλουμε μία πολύ συγκεκριμένη απάντηση και μας ενδιαφέρει πάρα πολύ να ακούσουμε τι γίνεται με τα ναυπηγεία, ΟΣΕ, Γερμανοί. Επιμένουμε. Απόψε δεν θα σας αφήσουμε να φύγετε από την Αίθουσα, εάν δεν μας ξεκαθαρίσετε τι σημαίνει το «θα» χρονοδιαγραμματικά και ποιος θα πληρώσει.
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Ο κύριος Υπουργός έχει το λόγο.
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Ξεκινώ με το θέμα των ναυπηγείων Σκαραμαγκά και του ΟΣΕ. Ο ΟΣΕ έχει μία σύμβαση, η οποία προβλέπει για καθυστερήσεις παράδοσης ρήτρες. Τις ρήτρες αυτές ο ΟΣΕ τις απαιτεί από τις αναδόχους κοινοπραξίες και προφανώς απ’ αυτές θα τις εισπράξει. Νομίζω ότι είμαι απολύτως σαφής σ’ αυτό.
      Το δεύτερο, το οποίο θέλω να σας πω, σε ό,τι αφορά ένα θέμα το οποίο βάζετε επειδή πιστεύω ότι αντιληφθήκατε ότι δεν υπάρχει έδαφος να κάνετε κριτική για το δυτικό σιδηροδρομικό άξονα.
      ΝΙΚΟΛΑΟΣ ΑΓΓΕΛΟΠΟΥΛΟΣ: Κάναμε, αλλά δεν ήσασταν εδώ. Τα χρήματα πείτε μας ποιος θα τα πληρώσει…
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Αν θέλετε να σας κάνω μία πλήρη ενημέρωση γι’ αυτά και σήμερα μπορώ να σας πω λίγα πράγματα. Θα σας πω ότι τα είκοσι εννέα αυτά έργα αποτελούν πλέον και νομική δέσμευσης της Ευρωπαϊκής Ένωσης, διότι ενεκρίθησαν από το Συμβούλιο των Υπουργών Μεταφορών ομόφωνα και τώρα οδεύουν προς το ευρωπαϊκό Κοινοβούλιο προκειμένου να υπάρξει η τελική πλέον ψήφισή τους. Και τα χρήματα όπως είναι για όλα τα είκοσι εννέα έργα θα είναι και για τον ελληνικό σιδηροδρομικό άξονα…
      ΝΙΚΟΛΑΟΣ ΑΓΓΕΛΟΠΟΥΛΟΣ: Ποιος θα τα βάλλει. 
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Κύριε Αγγελόπουλε, για το σύνολο των είκοσι εννέα έργων αυτή τη στιγμή δεν έχουν ολοκληρωθεί οι διαδικασίες των χρηματοδοτήσεων, γιατί τα έργα αυτά πρέπει να ωριμάσουν. Οι μελέτες προκηρύχθηκαν. Και  για τα είκοσι εννέα έργα είναι ανώριμα. Δεν τα ξέρετε καν. Δεν ξέρετε ότι υπάρχουν τρία έργα ελληνικού ενδιαφέροντος μέσα, τα οποία έπρεπε συνολικά να τα χειροκροτήσουμε. 
      Ορισμένα από τα έργα αυτά που έχουν ενταχθεί, έχουν τη δυνατότητα να ξεκινήσουν το 2006. Είναι ο οριζόντιος άξονας, ο οποίος ενώνει την Καλαμπάκα με την Κοζάνη και από εκεί τα Γιάννενα και την Ηγουμενίτσα. Είναι ένα έργο σημαντικότατο. Και ο δεύτερος άξονας είναι ο κάθετος, ο οποίος θα αρχίσει το 2008 και ενώνει τα Γιάννενα με την Καλαμάτα. 
      Εγώ πιστεύω ότι το τέταρτο έργο έχει ήδη την πρώτη πηγή χρηματοδότησής του. Είναι τα 50 δισεκατομμύρια ευρώ τα οποία ήδη έχει ανακοινώσει η ευρωπαϊκή τράπεζα επενδύσεων ότι διαθέτει για τα έργα αυτά. 
      Επίσης όλα τα έργα αυτά θα επιχειρηθεί, στο βαθμό που αυτό επιτευχθεί, να έχουν και μια ιδιωτική συμμετοχή. Για το λόγο αυτό θα υπάρξουν και οι κατάλληλες μελέτες προκειμένου όταν θα φθάσει η ώρα της υλοποίησης να βρεθούν οι ιδιώτες, οι οποίοι θα ενδιαφερθούν να συμμετάσχουν. Ευχαριστώ. 
      ΝΙΚΟΛΑΟΣ ΑΓΓΕΛΟΠΟΥΛΟΣ: Μπορώ να κάνω μία διακοπή; 
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Βεβαίως. 
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Κύριε Αγγελόπουλε, δεν έχετε το λόγο. Ο Κανονισμός δεν σας το επιτρέπει. Ο Κοινοβουλευτικός σας Εκπρόσωπος θα πει ό,τι θέλετε να πείτε. 
      Ο κ. Κακλαμάνης έχει να παρατηρήσει τίποτα; 
      ΝΙΚΗΤΑΣ ΚΑΚΛΑΜΑΝΗΣ: Όχι, ευχαριστώ.
      ΗΛΙΑΣ ΒΛΑΧΟΠΟΥΛΟΣ: Θα ήθελα το λόγο, κυρία Πρόεδρε. 
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Κύριε συνάδελφε, δεν έχετε το δικαίωμα. Σας εξήγησα και προηγουμένως, κύριε Βλαχόπουλε. Ο Κοινοβουλευτικός Εκπρόσωπος των άλλων κομμάτων ομιλεί μια φορά. 
      Κύριοι συνάδελφοι, έχουν διανεμηθεί τα Πρακτικά των συνεδριάσεων της Πέμπτης 6 Νοεμβρίου 2003, της Τετάρτης 26 Νοεμβρίου 2003 και της Πέμπτης 27 Νοεμβρίου 2003 και παρακαλώ το Σώμα για την επικύρωσή τους. 
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Συνεπώς τα Πρακτικά των συνεδριάσεων της Πέμπτης 6 Νοεμβρίου 2003, της Τετάρτης 26 Νοεμβρίου 2003 και της Πέμπτης 27 Νοεμβρίου 2003 επικυρώθηκαν. 
      Κηρύσσεται περαιωμένη η συζήτηση επί της υπ’ αριθμόν Κ/3/30-10-2003 επερώτησης των Βουλευτών της Νέας Δημοκρατίας κυρίων Νικολάου Αγγελόπουλου, Σταύρου Καλογιάννη, Αθανασίου Μπούρα, Πέτρου Μαντούβαλου, Κωνσταντίνου Κιλτίδη, Νικήτα Κακλαμάνη και Μαρίας Κόλλια-Τσαρουχά προς τον Υπουργό Μεταφορών και Επικοινωνιών, σχετικώς με την πρόοδο των έργων του τραμ και του προαστιακού σιδηροδρόμου.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21.25΄, λύεται η συνεδρίαση για αύριο ήμερα Τρίτη 16 Δεκεμβρίου 2003 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, Ι) Ψήφιση στο σύνολο του σχεδίου νόμου: «Δήλωση και έλεγχος περιουσιακής κατάστασης Βουλευτών, δημόσιων λειτουργών και υπαλλήλων, ιδιοκτητών μέσων μαζικής ενημέρωσης και άλλων κατηγοριών προσώπων ,
      ΙΙ) Συζήτηση συμβάσεων,
      ΙΙΙ) Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Άδεια δόμησης, πολεοδομικές και άλλες διατάξεις θεμάτων αρμοδιότητας Υπουργείου Περιβάλλοντος, Χωροταξίας και Δημοσίων Έργων», σύμφωνα με την ημερήσια διάταξη που έχει διανεμηθεί.
      Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ 
Συνεδρίαση Ολομέλειας 15-12-03                             σελ. 1

