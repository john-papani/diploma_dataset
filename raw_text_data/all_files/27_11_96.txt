Π Ρ Α Κ Τ Ι Κ Α  Β Ο Υ Λ Η Σ

Β' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ Α'

ΣΥΝΕΔΡΙΑΣΗ ΛΓ'

Τετάρτη 27 Νοεμβρίου 1996

Αθήνα, σήμερα στις 27 Νοεμβρίου 1996, ημέρα Τετάρτη και ώρα 18.05' συνήλθε στην Αίθουσα συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Προέδρου κ. ΑΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.

(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 26-11-1996 εξουσιοδότηση του Σώματος, επικυρώθηκαν με ευθύνη του Προεδρείου τα πρακτικά της ΛΒ' συνεδριάσεώς του της 26ης Νοεμβρίου 1996 σε ό,τι αφορά την ψήφιση στο σύνολο του σχεδίου νόμου "Κύρωση Σύμβασης Παραχώρησης της Μελέτης Κατασκευής Αυτοχρηματοδότησης και Εκμετάλευσης της Ελεύθερης Λεωφόρου Ελευσίνας - Σταυρού - Αεροδρομίου Σπάτων - και Δυτικής Περιφερειακής Λεωφόρου Υμηττού, ρύθμιση συναφών θεμάτων και άλλες διατάξεις").

Παρακαλείται ο κύριος Γραμματέας να ανακοινώσει τις αναφορές προς το Σώμα.

(Ανακοινώνονται προς το Σώμα από το Βουλευτή κ. Δημήτριο Δανέλλη τα ακόλουθα:

Α' ΚΑΤΑΘΕΣΗ ΑΝΑΦΟΡΩΝ

1.Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται να ενταχθεί στο Πανεπιστήμιο Κρήτης η Σχολή Τουριστικών Επαγγελμάτων Αγίου Νικολάου.

2. Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η Ιερά Μητρόπολη Ιεραπύτνης και Σητείας ζητεί την τοποθέτηση στην Ιερά Μητρόπολη τριών λαϊκών υπαλλήλων.

3. Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Αγροτικός Συνεταιρισμός Σητείας ζητεί τον εκσυγχρονισμό του ελαιουργείου της Κοινότητας Πεύκου Λασιθίου.

4. Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας με το οποίο η ΔΕ του ΤΕΕ/Τμήμα Ανατολικής Αττικής υποστηρίζει την πρόταση ανάπτυξης του Οροπεδίου Λασιθίου, που έχει ενταχθεί στο INTEREG II.

5. Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε αναφορά με την οποία η Τοπική 'Ενωση Δήμων και Κοινοτήτων του Νομού Μεσσηνίας ζητεί η εκτέλεση των έργων της αρμοδιότητας της Τοπικής Αυτοδιοίκησης να γίνεται αποκλειστικά από τους ΟΤΑ.

6. Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία το 1ο Δημοτικό Σχολείο Αμπελώνα Λάρισας ζητεί χρηματοδότηση για την ανέγερση του κλειστού γυμναστηρίου του.

7. Ο Βουλευτής Λάρισας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία η Ενωση Πολυτέκνων Ιδιοκτητών Αστικών Λεωφορείων ζητεί την καθιέρωση δρομολογίου του αστικού λεωφορείου στην περιοχή της πρωτεύουσας.

8. Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε αναφορά με την οποία η Τοπική Ενωση Δήμων και Κοινοτήτων Νομού Μεσσηνίας ζητεί την υλοποίηση του προγράμματος ανάδειξης και συντήρησης των βυζαντινών και μεταβυζαντινών μνημείων του Νομού Μεσσηνίας.

9. Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε αναφορά με την οποία η Τοπική 'Ενωση Δήμων και Κοινοτήτων Νομού Μεσσηνίας ζητεί τη λήψη μέτρων για τη δημιουργία Χ.Υ.Τ.Α. στα όρια του Δήμου Χώρα Μεσσηνίας.

10. Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε αναφορά με την οποία η Τοπική Ενωση Δήμων και Κοινοτήτων του Νομού Μεσσηνίας ζητεί χρηματοδότηση για την ταχεία ολοκλήρωση των εργασιών κατασκευής του εθνικού άξονα Καλαμάτας - Τρίπολης - Αθήνας.

11. Ο Βουλευτής Αθήνας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας όπου επισημαίνεται η επικινδυνότητα των μισοφτιαγμένων πεζοδρομίων της οδού Πατρών - Κλάους στην περιοχή Κουκούλι Αχαϊας.

12. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αναφέρεται στο αίτημα των πτυχιούχων πληροφορικής για αλλαγή του νομοθετικού καθεστώτος σύνταξης της επετηρίδας.

13. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αναφέρεται στον παραγκωνισμό του χωριού Μικρός Ποντιάς στο Νομό Αχαϊας από την Πολιτεία.

14. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αναφέρεται στην εμφάνιση ναρκωτικών στα σχολεία της Κηφισσιάς Αττικής.

15. Η Βουλευτής Πειραιώς κυρία ΣΤΕΛΛΑ ΑΛΦΙΕΡΗ κατέθεσε αναφορά με την οποία η Πανελλήνια 'Ενωση Συνταξιούχων Πλοιάρχων Εμπορικού Ναυτικού ζητεί την ικανοποίηση συνταξιοδοτικών και ασφαλιστικών αιτημάτων των μελών της.

16. Η Βουλευτής Πειραιά κυρία ΣΤΕΛΛΑ ΑΛΦΙΕΡΗ κατέθεσε αναφορά με την οποία το Ενιαίο Πολυκλαδικό Λύκειο Πειραιά ζητεί την εκτέλεση επισκευών για την εύρυθμη λειτουργία του.

17. Η Βουλευτής Πειραιά κυρία ΣΤΕΛΛΑ ΑΛΦΙΕΡΗ κατέθεσε αναφορά με την οποία ο Αλιευτικός Αγροτικός Συνεταιρισμός Γρι-Γρι Σαλαμίνας "Ο ΑΓΙΟΣ ΑΝΔΡΕΑΣ" ζητεί τη μεταστέγαση της διακινήσεως των ψαριών εισαγωγής στην αίθουσα της Ιχθυόσκαλας Κερατσινίου Αττικής.

18. Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Νομάρχης Εύβοιας ζητεί την κατασκευή έργων για τη χερσαία στήριξη των υδατοκαλλιεργειών του Νομού Ευβοίας.

19. Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Σύλλογος Ακτημόνων Κρωμνιωτών Ν. Μυλοποτάμου, Γιαννιτσών καταγγέλλει τη σύμβαση εκτέλεσης τουριστικών έργων σε ιδιοκτησίες στο Πάϊκο Γιαννιτσών.

20. Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία η Κοινότητα Αγίου Κων/νου του Νομού Αττικής ζητεί να μη γίνουν ανασκαφές στον κοινοτικό δρόμο, που οδηγεί στις Εσπερίδες Λεγραινών.

21. Η Βουλευτής Μαγνησίας κυρία ΡΟΔΟΥΛΑ ΖΗΣΗ κατέθεσε αναφορά με την οποία το 3ο Λύκειο Αγίας Παρασκευής Αττικής ζητεί χρηματοδότηση για την αγορά δύο φωτοτυπικών μηχανημάτων.

22. Η Βουλευτής Μαγνησίας κυρία ΡΟΔΟΥΛΑ ΖΗΣΗ κατέθεσε αναφορά με την οποία το 3ο Λύκειο Αγίας Παρασκευής Αττικής ζητεί την επίλυση του στεγαστικού του προβλήματος.

23. Ο Βουλευτής Αθηνών κ. ΠΕΤΡΟΣ ΚΟΥΝΑΛΑΚΗΣ κατέθεσε αναφορά με την οποία η 'Ενωση Κυκλαδικού Τύπου ζητεί την Εξαίρεση του Περιφερειακού (Επαρχιακού) Τύπου από τις διατάξεις των Νόμων 2328/95 'Αρθρο 12, όπως αυτό τροποποιήθηκε με τον νόμο 2429/96 'Αρθρο 33 (περί Αγγελιόσημου).

24. Ο Βουλευτής Αθηνών κ. ΠΕΤΡΟΣ ΚΟΥΝΑΛΑΚΗΣ κατέθεσε αναφορά με την οποία το Δημοτικό Συμβούλιο Δήμου Ανω Σύρου δηλώνει την ενεργό συμπαράστασή του στα Ραδιοτηλεοπτικά μέσα της Σύρου για την επίλυση δίκαιων αιτημάτων τους.

25. Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία τα Απολυθέντα μέλη του πληρώματός του Ε/Γ - Ο/Γ πλοίου "Νήσος Χίος" καταγγέλουν την απόλυσή τους χωρίς να τους καταβληθούν δεδουλευμένες αποδοχές τους.

26. Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΛΕΩΝ ΑΥΔΗΣ κατέθεσαν αναφορά με την οποία ο Δήμαρχος Σαλαμίνας ζητεί να μην καταργηθεί η δωρεάν μεταφορά των μαθητών της Σαλαμίνας.

27. Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία η Επιτροπή Ιδιοκτητών Ενοικιαζομένων Δωματίων και Διαμερισμάτων Βασιλικών - Ελληνικών Νομού Εύβοιας ζητεί να τους χορηγήσει ο ΕΟΤ το σήμα λειτουργίας ενοικιαζομένων δωματίων και διαμερισμάτων.

28. Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία οι Συνταξιούχοι Κρήτης των Ταμείων ΙΚΑ - ΤΕΒΕ - ΤΣΑ - ΝΑΤ ζητούν την επανασύνδεση της κατώτερης σύνταξης με τα 20 ημερομίσθια του ανειδίκευτου εργάτη.

29. Οι Βουλευτές κύριοι ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία η 'Ενωση 'Εκτακτου Προσωπικού Υπουργείου Πολιτισμού Αρχαιολογικής Υπηρεσίας Μακεδονίας - Θράκης και Θεσσαλίας καταγγέλλει ότι το σύνολο 300 περίπου εργαζομένων διαφόρων ειδικοτήτων, στα έργα της διάνοιξης της Εγνατίας οδού στο Νομό Κοζάνης και της Παραβεγορίτιδας οδού στο Νομό Φλώρινας, παραμένει απλήρωτο από τον Αύγουστο ' 96.

30. Οι Βουλευτές κύριοι ΑΧΙΛΛΕΑΣ ΚΑΝΤΑΡΤΖΗΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία Γονείς, Δάσκαλοι και Μαθητές του 1ου Δημοτικού Σχολείου Αμπελώνα Νομού Λάρισας ζητούν την κατασκευή νέου κτιρίου για τη στέγαση του Σχολείου.

31. Οι Βουλευτές κύριοι ΟΡΕΣΤΗΣ ΚΟΛΟΖΩΦ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία ο Εμποροεπαγγελματοβιοτεχνικός Σύλλογος Λαυρίου ζητεί την εγκατάσταση παραρτήματος Διοικητικών Υπηρεσιών του ΤΕΒΕ στο Λαύριο.

32. Οι Βουλευτές κύριοι ΟΡΕΣΤΗΣ ΚΟΛΟΖΩΦ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία ο Παντραπεζικός Σύλλογος Αγωνιστών Εθνικής Αντίστασης ζητεί την ίση μεταχείριση όλων των αγωνιστών της Εθνικής Αντίστασης που εργάσθηκαν στον ευρύτερο Δημόσιο Τομέα.

33. Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΛΕΩΝ ΑΥΔΗΣ κατέθεσαν αναφορά με την οποία οι Επαναπατρισθέντες πολιτικοί πρόσφυγες Ιωαννίνων ζητούν την καταβολή συντάξεως στους επαναπατρισθέντες πολιτικούς πρόσφυγες.

34. Οι Βουλευτές κύριοι ΣΤΕΛΛΑ ΑΛΦΙΕΡΗ και ΑΝΔΡΙΑΝΗ ΛΟΥΛΕ κατέθεσαν αναφορά με την οποία η Ομοσπονδία Συλλόγων Γονέων Βρεφονηπιακών Σταθμών Αθηνών ζητεί να δοθεί κρατική επιχορήγηση ύψους 3,5 δις για το '97, για τη στοιχειώδη λειτουργια των κρατικών παιδικών σταθμών.

35. Οι Βουλευτές κύριοι ΣΠΥΡΟΣ ΔΑΝΕΛΗΣ, ΠΕΤΡΟΣ ΚΟΥΝΑΛΑΚΗΣ και ΑΝΔΡΙΑΝΗ ΛΟΥΛΕ κατέθεσαν αναφορά με την οποία οι καθηγητές Δευτεροβάθμιας Εκπαίδευσης Νήσου Σικίνου ζητούν την ενεργοποίηση του Νόμου των δυσπροσίτων.

36. Οι Βουλευτές κύριοι ΣΠΥΡΟΣ ΔΑΝΕΛΗΣ και ΕΥΑΓΓΕΛΟΣ ΑΠΟΣΤΟΛΟΥ κατέθεσαν αναφορά με την οποία ο Δήμος Αγίου Κων/νου Αιτωλ/νίας διαμαρτύρεται για την επιχειρούμενη περικοπή των τακτικών εσόδων των Ο.Τ.Α.

37. Οι Βουλευτές κύριοι ΕΥΑΓΓΕΛΟΣ ΑΠΟΣΤΟΛΟΥ και ΜΟΥΣΤΑΦΑ ΜΟΥΣΤΑΦΑ κατέθεσαν αναφορά με την οποία το Νομαρχιακό Συμβούλιο Καστοριάς ζητεί την οικονομική ενίσχυση του Νομού Καστοριάς ως σεισμόπληκτης περιοχής.

38. Οι Βουλευτές κύριοι ΕΥΑΓΓΕΛΟΣ ΑΠΟΣΤΟΛΟΥ και ΜΟΥΣΤΑΦΑ ΜΟΥΣΤΑΦΑ κατέθεσαν αναφορά με την οποία η κυρία Λουκά - Κουκουρδέλη, κάτοικος Κατοχής Μεσολογγίου ζητεί την πρόσληψή της για οκτάμηνη απασχόληση στην Διεύθυνση Κτηνιατρικής Μεσολογγίου.

39. Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Σύλλογος Πολυτέκνων Αγρινίου και Περιχώρων αντιτίθεται στην περικοπή των επιδομάτων των πολυτέκνων.

40. Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο κ. Ιωάννης Γράψας, καθηγητής Φυσικής Αγωγής, κάτοικος Αγρινίου ζητεί την τήρηση του πίνακα επιλογής των καθηγητών Φυσικής Αγωγής και κατά συνέπεια την τοποθέτησή του στο Τ.Α.Δ. Αγρινίου.

Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ

1. Στην με αριθμό 121/18-10-96 ερώτηση δόθηκε με το υπ' αριθμ. 1315/6-11-96 έγγραφο από τον Υπουργό 'Αμυνας η ακόλουθη απάντηση:

"Σε απάντηση της 121/18-10-96 ερώτησης που κατέθεσε στη Βουλή ο Βουλευτής κ. Δ. Σαρρής σχετικά με τις πωλήσεις ακινήτων και παραδοσιακών κτισμάτων σε αλλοδαπούς-πολίτες κρατών-μελών της Ευρωπαϊκής 'Ενωσης, τον επαναχαρακτηρισμό της νήσου Κρήτης ως παραμεθορίου περιοχής, καθώς και την παροχή κινήτρων στους ντόπιους για ενίσχυση του τουρισμού και αγροτουρισμού, σας πληροφορούμε τα παρακάτω:

Για φυσικά ή νομικά πρόσωπα που έχουν ιθαγένεια τρίτων χωρών (εκτώς Ε.Ε.) ισχύει το Β.Δ. 9/11 Απρ. 1938, βάσει του οποίου ολόκληρη η νήσος Κρήτη χαρακτηρίζεται ως παραμεθόριος περιοχή και το οποίο έχει εκδοθεί κατά εξουσιοδότηση των διατάξεων του Διατάγματος της 22/24 Ιουνίου 1927.

Για φυσικά ή νομικά πρόσωπα κρατών-μελών της Ευρωπαϊκής 'Ενωσης οι παραμεθόριες περιοχές καθορίζονται με βάση το άρθρο 24 παρ. 1 του Ν. 1892/90 και η νήσος Κρήτη δεν συμπεριλαμβάνεται σ' αυτές. Συνεπώς, συμφώνως με τον υπόψη νόμο, για τα φυσικά ή νομικά πρόσωπα που έχουν Ελληνική ιθαγένεια ή ιθαγένεια κράτους-μέλους της Ευρωπαϊκής Ενωσης, καθώς και για τους ομογενείς, δε δύναται να υπάρχει καμία απαγόρευση δικαιοπραξιών ούτε και υποχρέωση τήρησης κάποιων ιδιαίτερων διατυπώσεων για την σύναψη ή εκτέλεση οιασδήποτε μορφής δικαιοπραξίας.

Εξαίρεση το παραπάνω καθεστώς αποτελεί το άρθρο 32 του εν λόγω νόμου, βάσει του οποίου ορισμένες περιοχές της Κρήτης χαρακτηρίζονται ως παραμεθόριες και συνεπώς για την απόκτηση οιονδήποτε δικαιωμάτων, εμπράγματων ή ενοχικών, απαιτείται προηγούμενη έγκριση από τον Νομάρχη και την αρμόδια Στρατιωτική Υπηρεσία.

Σε αυτή τη βάση, το Υπουργείο Εθνικής 'Αμυνας δύναται να αντιμετωπίσει επέκταση του σχετικού πίνακα που εμπεριέχεται στο άρθρο 32, με τους περιορισμούς που προαναφέρθηκαν, ύστερα από πρόταση της Νομαρχιακής και Τοπικής Αυτοδιοίκησης.

Τέλος, αναφορικά με την παροχή οικονομικών κινήτρων στους ντόπιους για ενίσχυση του τουρισμού και αγροτουρισμού, το Υπουργείο Εθνικής 'Αμυνας και καθ' ύλην αναρμόδιο να απαντήσει.

Ο Υπουργός

ΑΘΑΝΑΣΙΟΣ-ΑΠΟΣΤΟΛΟΣ ΤΣΟΧΑΤΖΟΠΟΥΛΟΣ"

2. Στην με αριθμό 222/25-10-96 ερώτηση δόθηκε με το υπ' αριθμ. 5891/18-11-96 έγγραφο από τον Υφυπουργό Yγείας η ακόλουθη απάντηση:

"Σε απάντηση του υπ' αριθμ. 222/25-10-96 εγγράφου σας, με το οποίο μας διαβιβάσατε ερώτηση του Βουλευτή κ. Ευγένιου Χαϊτίδη, σχετικά με την λειτουργία των κυλικείων των σχολείων, και σε ό,τι μας αφορά, σας γνωρίζουμε τα εξής:

Τα κυλικεία των σχολείων λειτουργούν σε χώρους των Εκπαιδευτικών Ιδρυμάτων της Χώρας, και για την λειτουργία τους απαιτείται άδεια του οικείου Δήμου ή της Κοινότητας, που βρίσκεται το Εκπαιδευτικό ίδρυμα, ύστερα από γνωμοδότηση της οικείας Υγειονομικής Υπηρεσίας. Οι Υγειονομικοί όροι και προϋποθέσεις λειτουργίας των κυλικείων ορίζονται από την Α1β/8577/83 (ΦΕΚ 526/83 τ.Β') Υγειονομική Δ/ξη.

Με την αριθμ. Α 2γ/2087/89 (ΦΕΚ 362/89/τ.Β') Υπουργική Απόφαση, όπως αυτή τροποποιήθηκε με την Υ3Ε/7810/93 (ΦΕΚ 216/94/τ.Β'), ορίζονται τα προϊόντα που επιτρέπεται να πωλούνται στα κυλικεία των σχολείων.

Το Υπουργείο μας κάθε χρόνο με την έναρξη της σχολικής περιόδου με εγκύκλιό του σε όλες τις Δ/νσεις Υγείας των Νομαρχιακών Αυτοδιοικήσεων επισημαίνει την ανάγκη έντασης των Υγειονομικών ελέγχων στα σχολεία. Στην εγκύκλιο αυτή τονίζεται ότι με ιδιαίτερη προσοχή θα ελέγχεται αν τα προσφερόμενα είδη στα κυλικεία είναι εκείνα που ορίζονται από την Υπουργική Απόφαση και εάν οι συνθήκες που συντηρούνται τα ευαλλοίωτα προϊόντα είναι οι πλέον κατάλληλες. Επίσης, κατά περίπτωση, οι υγειονομικοί υπάλληλοι διενεργούν δειγματοληψίες στα τρόφιμα που διατίθενται στα σχολικά κυλικεία, και τα δείγματα αποστέλλονται στο Κεντρικό Εργαστήριο Δημόσιας Υγείας για μικροβιολογικό έλεγχο, τα αποτελέσματα του οποίου κοινοποιούνται στην Υπηρεσία μας, για ενημέρωση.

Οι Υγειονομικοί Ελεγχοι συνεργάζονται με τις Σχολικές Επιτροπές Ελέγχου των Κυλικείων, όπως αυτές ορίζονται από την Δ/4/355/2-6-1994 (506/30-6-94/τ.Β') κοινή Υπουργική Απόφαση των Υπουργείων Εσωτερικών και Εθνικής Παιδείας και Θρησκευμάτων, τονίζοντας κάθε φορά την ανάγκη καθημερινού ελέγχου, ώστε να προστατεύεται αποτελεσματικά η Υγεία των μαθητών.

Τέλος,σας επισημαίνουμε ότι οι υγειονομικοί έλεγχοι διενεργούνται και σε καταστήματα τροφίμων και ποτών, που λειτουργούν εκτός περιβόλου των σχολικών κτιρίων, όπως ορίζεται από την Α 1β/8577/83 (ΦΕΚ 526/83/τ.Β') Υγειονομική Διάταξη. 

Οσον αφορά τον εμποτισμό με ναρκωτικά ζαχαρούχων σκευασμάτων και τη διάθεση αυτών στο σχολικό πληθυσμό, άποψη της αρμόδιας Δ/νσης Φαρμάκων και Φαρμακείων του Υπουργείου μας είναι ότι το συγκεκριμένο θέμα αφορά κατασταλτικό έλεγχο παράνομης διακίνησης ναρκωτικών, συνεπώς θα πρέπει να ερωτηθεί το αρμόδιο Υπουργείο Δημόσιας Τάξης.

Ο Υφυπουργός

ΕΜΜ. ΣΚΟΥΛΑΚΗΣ"

3. Στην με αριθμό 238/29-10-96 ερώτηση δόθηκε με το υπ' αριθμ. 1127/19-11-96 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 238/29-10-96 που κατέθεσαν οι Βουλευτές κ. Στ. Παναγιώτου και Μαρ. Μπότσου, σας γνωρίζουμε τα ακόλουθα:

Το Υπουργείο Παιδείας με τους διορισμούς που πραγματοποίησε κάλυψε όλες τις οργανικές θέσεις εκπ/κών που είχαν δημιουργηθεί στον Π/θμια Εκπ/ση μέχρι 31-8- του τρέχοντος σχολικού έτους.

Για τις κενές θέσεις που δημιουργήθηκαν με την έναρξη του διδακτικού έτους, από απουσίες των εκπ/κών από τα σχολεία για οποιοδήποτε λόγο (άδειες κύησης και τοκετού, αναρρωτικές, κ.λπ.), δόθηκαν 395 πιστώσεις για πρόσληψη προσωρινών αναπληρωτών με σχέση εργασίας ιδιωτικού δικαίου στον Ν. Θεσ/νίκης.

Επίσης αποσπάστηκαν στην Θεσ/νίκη 223 Εκπ/κοί (60 δάσκαλοι, 76 νηπιαγωγοί, 46 Φ.Αγωγής, 41 Αγγ. γλώσσας, περισσότεροι από όσους αποσπάστηκαν από εκεί προς άλλους νομούς.

Κατά το τρέχον σχολ. έτος 1996 - 97 έχουν διορισθεί μόνιμο εκπ/κό προσωπικό, στην Δ/νση Β/θμιας Εκπ/σης Θεσ/νίκης: 17 εκπ/κοί.

Εξάλλου μέχρι την 14-11-1996 διατέθηκαν 237 πιστώσεις για την πρόσληψη προσωρινών αναπληρωτών από την εν λόγω Δ/νση.

Τέλος σας γνωρίζουμε ότι μας πληροφόρησε η Νομαρχιακή Αυτοδιοίκηση Θεσσαλονίκης με σχετικό έγγραφό της έντονα προβλήματα δεν εμφανίζονται πλην του γνωστού της διπλής βάρδιας. Το πρόγραμμα Σχολικής Στέγης της Νομαρχιακής Αυτοδιοίκησης, που βρίσκεται σε εξέλιξη με σοβαρή χρηματοδότηση, προσδοκά μέσα στην ερχόμενη τριετία να καλύψει όλες τις στεγαστικές ανάγκες του Νομού με αντικειμενικό σκοπό και στόχο τη λειτουργία όλων των σχολείων σε ένα κύκλο. Ηδη λειτουργούν σε πρωινό κύκλο όλα τα σχολεία του Δήμου Νεάπολης και το 50% περίπου των σχολείων των Δήμων Αμπελοκήπων Ευόσμου, Ελευθερίου-Κορδελιού Μενεμένης και Πολίχνης.

Η Νομαρχιακή Αυτοδιοίκηση Θεσσαλονίκης έχει επιχορηγηθεί το τρέχον έτος από το Π.Δ.Ε. για κατασκευές σχολ. κτιρίων με το ποσό των 2.000.000 δρχ. και για επισκευές με το ποσό των 660.000.000 δρχ.

Επίσης η Νομαρχιακή Αυτοδιοίκηση Θεσσαλονίκης θα επιχορηγηθεί από την 4η δόση του Δανείου ΤΑΣΕ με το ποσό του 1.760.000 δρχ. για κατασκευές και επισκευές Σχολικών κτιρίων.

Ο Υφυπουργός

ΙΩΑΝ. ΑΝΘΟΠΟΥΛΟΣ"

4. Στην με αριθμό 240/29-10-96 ερώτηση δόθηκε με το υπ' αριθμ. 35/20-11-96 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση 240/29-10-96 που κατέθεσε στη Βουλή ο Βυολευτής κ. Μιχάλης Καρχιμάκης παρακαλούμε να πληοροφορήσετε τον κ. Βουλευτή τα εξής:

Α. Τμήμα Αυχήν Αγκαθιά - Σητεία Δυτική Είσοδος Σητείας

Το 'Εργο είναι ενταγμένο στην ΣΑΕ 071/2 με αρ. 9571592 και προϋπολογισμό 1.300.000.000 δρχ.

1. Υποτμήμα: Δυτική Είσοδος Σητείας μήκους 5 χλμ. έχει δημοπρατηθεί και εκτελούνται οι εργασίες, ενώ την 14-11-1996 θα δημοπρατηθεί συμπληρωματική εργολαβία προύπολογισμού μελέτης 500 εκ. δρχ.

Η μέχρι σήμερα απορρόφηση ανέρχεται σε 100 εκ. δρχ. περίπου ενώ έχουν πληρωθεί οι απαλλοτριώσεις συνολικής δαπάνης 96 εκ. δρχ.

2. Υποτμήμα: Αυχήν Αγκαθιάς - Σητείας μήκους 7 χλμ.

Ανασυντάσσεται το κτηματολόγιο για την επανακήρυξη της απαλλοτρίωσης που ανακλήθηκε αυτοδίκαια. Επίκειται η τροποποίηση των περιβαλλοντικών όρων που επέβαλαν σήραγγες σε ορισμένα σημεία, αντί των επιχωμάτων.

Μετά την ολοκλήρωση των ανωτέρω θα είναι δυνατή η δημοπράτηση του.

3. Υποτμήμα: Αγ. Νικόλαος - παχειά Αμμος. 'Εχει εγκριθεί συμπληρωματική πίστωση 90 εκ. δρχ. για την ολοκλήρωση των εργασιών μελέτης και μετά την υπογραφή της σχετικής συμπληρωματικής σύμβασης θα ξεκινήσει άμεσα (κατά φάσεις) η εκπόνηση των υπολοιπομένων σταδίων μελετών: περιβαλλοντική μελέτη, γεωλογική μελέτη, εδαφοτεχνικές έρευνες, οριστική μελέτη οδοποιϊας, προμελέτη και οριστική μελέτη κόμβων, προκαταρκτική και προμελέτες τεχνικών έργων.

'Οσον αφορά στη διαχείρηση Απορριμάτων πληροφορούμε τον κ. Βουλευτή ότι, βάσει των διατάξεων της υφισταμένης νομοθεσίας (ΚΥΑ 49541/1424/86 κ.λπ.) το Υ.ΠΕ.ΧΩ.Δ.Ε. είναι αρμόδιο για τον εθνικό σχεδιασμό της διαχείρησης των απορριμάτων, ενώ για τον περιφεραιακό σχεδιασμό αρμοδιότητα έχουν οι Νομαρχίες και οι Οργανισμοί Τοπικής Αυτοδιοίκησης.

Το Υ.ΠΕ.ΧΩ.Δ.Ε. με την πολιτική και την στρατηγική που έχει χαράξει στη διαχείρηση των στερεών απορριμμάτων στοχεύει:

α) στην πρόληψη και μείιωση των απορριμάτων στην πηγή,

β) στην ανακύκλωση όσο το δυνατόν μεγαλύτερης ποσότητας ανακυκλώσιμων υλικών,

γ) στην ορθή τελική διάθεση των απορριμμάτων που δεν ανακυκλώνονται.

'Οσον αφορά στη στελέχωση των Τεχνικών Υπηρεσιών της Νομαρχιακής Αυτοδιοίκησης Λασιθίου, πληροφορούμε τον κ. Βουλευτή ότι ύστερα από την ισχύ του ν. 2218/94, όπως τροοποιήθηκε και ισχύει για την οργάνωση των Νομαρχιακών Αυτοδιοικήσεων, η αρμοδιότητα στελέχωσης όλων των υπηρεσιών και συνεπώς και των τεχνικών υπηρεσιών των Νομαρχιακών Αυτοδ/σεων ανήκει στους Νομάρχες και στο εποπτεύον Υπουργείο Εσωτερικών, Δημόσιας Διοίκησης και Αποκέντρωσης το οποίο είναι συναποδέκτης της ερώτησης.

Ο Υπουργός

Κ. ΛΑΛΙΩΤΗΣ"

5. Στην με αριθμό 241/29-10-96 ερώτηση δόθηκε με το υπ' αριθμ. 1711/20-11-96 έγγραφο από τον Υφυπουργό Εθν. Οικονομίας η ακόλουθη απάντηση:

"Απαντώντας στην ερώτηση 241/29.10.96 θα θέλαμε να σας γνωρίσουμε ότι υποβλήθηκε στα πλαίσια του προγράμματος INTERREG πρόταση από το Ινστιτούτο Μεσογειακής Ανάπτυξης και Επιστημονικής Συνεργασίας (ΙΜΑΕΣ) τον Οκτώβρη του έτους 1994. Η εν λόγω πρόταση, δεν αποτελούσε πρόταση προς ένταξη, αλλά πρόταση στο στάδιο του σχεδιασμού και κατάρτισης του προγράμματος καθ' όσον το πρόγραμμα INTEREG εγκρίθηκε από την Ευρωπαϊκή Επιτροπή το έτος 1995.

Η πρόταση με μελέτη σκοπιμότητας που από το ΙΜΑΕΣ υπεβλήθη 13.11.95 εντάσσεται στα πλαίσια του μέτρου 4.3. "Συνεργασία φορέων στήριξης ΜΜΕ". Το εν λόγω μέτρο δεν έχει ακόμη εξειδικευθεί στην προσπάθεια οριζόντιας εξέτασης των μέτρων στήριξης ΜΜΕ στα πλαίσια του ΚΠΣ και των Κοινοτικών Πρωτοβουλιών. Ειδικότερα εξετάζεται η αποφυγή επικαλύψεων, η στήριξη φορέων βιώσιμων που θα δημιουργήσουν μακροπρόθεσμες δομές, ο προσδιορισμός καινοτόμων ενεργειών, η αποφυγή επαναλήψεων κ.λπ.

Η εν λόγω εργασία ολοκληρώνεται, οπότε και θα εξεταστούν οι γενόμενες προτάσεις εντός των καθορισθησομένων πλαισίων.

Σε αυτά τα πλαίσια εντάσσεται και η πρόταση του ΙΜΑΕΣ η οποία θα εξεταστεί λαμβανομένης υπόψη και της εξυπηρέτησης της γενικότερης πολιτικής για την διεύρυνση της συνεργασίας στο Μεσογειακό χώρο που αποτελεί ένα βασικό άξονα της κυβερνητικής πολιτικής.

Ο Υφυπουργός

ΧΡ. ΠΑΧΤΑΣ"

6. Στην με αριθμό 263/30-10-96 ερώτηση δόθηκε με το υπ' αριθμ. 39/20-11-96 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση 263/30-10-96 που κατέθεσε στη Βουλή ο Βουλευτής κ. Βασίλειος Κορκολόπουλος παρακαλούμε να πληροφορήσετε τον κ. Βουλευτή τα εξής:

Το έργο "Ε.Ο. Αρχαία Ολυμπία - Βυτίνα" είναι ενταγμένο στο περιφερειακό σκέλος του ΠΕΠ περιόδου 1994-1999 με εγκεκριμένο προϋπολογισμό της τάξης του 1 δις. δρχ.

Το ΥΠΕΧΩΔΕ διά της Δ/νσης Μελετών 'Εργων Οδοποιϊας έχει προωθήσει και έχει εγκρίνει με την ΔΜΕΟ/α/3021/13-9-96 απόφαση την οριστική μελέτη βελτίωσης κατά τμήματα της Ε.Ο. Βυτίνας - Αρχαίας Ολυμπίας - τμήμα Σταυροδρόμι - κόμβος Ηραίας μήκους 11 περίπου χλμ. καθώς και τις οριστικές μελέτες των ισόπεδων κόμβων:

α)προς φράγμα Λάδωνα

β)προς Οικισμό Ράχης και

γ) προς Λουτρά Ηραίας

Επίσης εντός των ημερών εγκρίνεται η οριστική μελέτη οδοποιϊας του τμήματος Λιναριά - Λούβρο μήκους 4 περίπου χλμ. και του ανισόπεδου κόμβου Λούβρου.

'Εχει εγκριθεί η Περιβαλλοντική Μελέτη από την Νομαρχιακή Αυτοδιοίκηση Ηλείας και από το Υπουργείο Γεωργίας. Απομένει μόνο η διαδικασία των απαλλοτριώσεων.

Η δημοπράτηση του έργου αυτού αναμένεται να γίνει μέσα στο α' εξάμηνο του έτους 1997.

Για τα υπόλοιπα τμήματα που δεν έχουν βελτιωθέι μέχρι σήμερα με πρόσφατες εργολαβίες, έχει ανατεθεί η ολοκλήρωση των μελετών τους,και υπεγράφη η σχετική σύμβαση την 14η Οκτωβρίου 96, προβλέπεται δε να'χουν ολοκληρωθεί αυτές εντός του 1997.

Ο Υπουργός

Κ. ΛΑΛΙΩΤΗΣ"

7. Στην με αριθμό 265/30-11-96 ερώτηση δόθηκε με το υπ' αριθμ. 1145/19-11-96 έγγραφο από τον Υπουργό Παιδείας η ακόλουθη απάντηση:

"Απαντώντας στην ερώτηση με αριθμό 265/30.10.96 που κατέθεσε ο Βουλευτής κ. Αθαν. Βαρίνος σας γνωρίζουμε τα ακόλουθα:

1. Σύμφωνα με τις διατάξεις του άρθρου 2 της παρ. 3 του π.δ. 154/96 (ΦΕΚ 115 τ.Α') οι εκπ/κοί διορίζονται με απόφαση του Υπουργού και τίθενται στη διάθεση των Δ/νσεων Εκπ/σης σύμφωνα με την δήλωση προτίμησης και την σειρά εγγραφής στους οικείους πίνακες διοριστέων.

'Οπως ορίζεται στο άρθρο 2 παρ. 1 του Π.Δ/τος 250/92 (ΦΕΚ 138/92 τΑ') η εισαγωγική επιμόρφωση είναι υποχρεωτική και αποτελεί προϋπόθεση και προσόν διορισμού για όλους τους εκπ/κούς που διορίζονται από το έτος 1993 και εξής σε δημόσια σχολεία Α/θμιας Εκπ/σης.

2. Από την υποχρέωση της εισαγωγικής επιμόρφωσης έχουν εξαιρεθεί οι υποψήφιοι για διορισμό Εκπ/κοί, που είχαν εγγραφεί στους πίνακες διοριστέων Εκπ/κών σε μεταγενέστερο χρόνο από την αποφοίτησή τους, γιατί δεν συμπλήρωναν το 20ό έτος της ηλικίας τους και μεταφέρθηκαν στους πίνακες διοριστέων του έτους αποφοίτησης τους, κατ' εφαρμογή των διατάξεων του άρθρου 2 παρ. 7 και 8 του ν. 2233/94 και του άρθρου 78 του ν. 2413/96.

Σύμφωνα με τα ανωτέρω στους πρόσφατους διορισμούς δασκάλων του διδακτικού έτους 1996-1997 διορίστηκαν και τοποθετήθηκαν κατά προτεραιότητα αυτοί που είχαν ολοκληρώσει την εισαγωγική επιμόρφωση ή υπήγοντο στις εξαιρέσεις του Νόμου. Στη συνέχεια ακολούθησαν διορισμοί εκπ/κών που δεν είχαν πραγματοποιήσει εισαγωγική Επιμόρφωση μέχρι καλύψεως των προκυρηχθεισομένων κενών θέσεων.

Ο Υφυπουργός

ΙΩΑΝ. ΑΝΘΟΠΟΥΛΟΣ"

8. Στην με αριθμό 271/30-10-96 ερώτηση δόθηκε με το υπ' αριθμ. 41/20-11-96 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση 271/30-10-96 που κατέθεσε στη Βουλή ο Βουλευτής κ. Ιωάννης Λαμπρόπουλος παρακαλούμε να πληροφορήσετε τον κ. Βουλευτή σύμφωνα με τα στοιχεία της Περιφερειακής Υπηρεσίας του ΥΠΕΧΩΔΕ τα εξής:

Η κάθετος σήμανση στο Εθνικό οδικό Δίκτυο αρμοδιότητας της Υπηρεσίας βρίσκεται σε καλό επίπεδο με συνεχή συμπλήρωση και ανανέωση. 'Ολα τα μελανά σημεία του δικτύου έχουν σημανθεί με πινακίδες Κινδύνου (Κ) και Ρυθμιστικές (Ρ) σε συνεργασία με τα κατά τόπους Τμήματα Τροχαίας.

Η πληροφόρηση του χρήστη του ΕΟΔ μέσω πληροφοριακών πινακίδων είναι πολύ καλή και ακολουθούνται οι οδηγίες της Κεντρικής Υπηρεσίας ΥΠΕΧΩΔΕ για την αναγραφή και τοποθέτηση τους. Πρέπει να αναφέρουμε τον βομβαρδισμό της Υπηρεσίας από αιτήματα Κοινοτήτων για αναφορά ένδειξη των ονομάτων τους σε συμβολές με το ΕΟΔ Επαρχιακών ή Κοινοτικών δρόμων καθ' υπέρβαση του ανωτάτου επιτρεπόμενου αριθμού αναγραφών με αποτέλεσμα να μην ικανοποιούνται όλα τα αιτήματα.

Η σήμανση Αρχαιολογικών χώρων με πληροφοριακές (Π) πινακίδες είναι πλήρης αλλά εφ' όσον υπάρχουν υποδείξεις από οποιονδήποτε φορέα μετά από έλεγχο και αυτοψία αυτές υλοποιούνται.

Ο Ηλεκτροφωτισμός του τμήματος της Ε.Ο. Καλαμάτας - Μεσσήνης έμποσθεν του Πολιτικού και Στρατιωτικού αεροδρομίου έχει ενταχθεί στον προγραμματισμό της Υπηρεσίας για υλοποίηση αρχές 1997. Οι αρμόδιες Υπηρεσίες των παραπάνω αεροδρομίων εγκρίνουν την τοποθέτηση 12 μέτρων ιστών Η/Φ οι οποίοι δεν παρενοχλούν την εναέρια κυκλοφορία. Παράλληλα σας πληροφορούμε ότι η Υπηρεσία τα έτη 1994 -1995 εκτέλεσε εργασίες ηλεκτροφωτισμού στα τμήμα Μεσσήνη - Καλαμάτα στον κόμβο Ασπροχώματος και στην είσοδο Μεσσήνης.

Τέλος πληροφορούμε τον κ. Βουλευτή ότι οι εργασίες διαγράμμισης στους δρόμους της Μεσσηνίας και σε όλο το Εθνικό οδικό δίκτυο θα εκτελεσθεί μετά τον ποιοτικό έλεγχο που πραγματοποιείται.

Ο Υπουργός

Κ. ΛΑΛΙΩΤΗΣ"

9. Στην με αριθμό 290/31-10-96 ερώτηση δόθηκε με το υπ' αριθμ. 44/20-11-96 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση 290/31-10-96 που κατέθεσε στη Βουλή ο Βουλευτής κ. Γιώργος Καλαντζής, παρακαλούμε να πληροφορήσετε τον κ. Βουλευτή τα εξής:

1. Το νέο λιμάνι Καβάλας έχει δημοπρατηθεί η α' φάση του διαγωνισμού προϋπ/σμού 4,6 δισ. δρχ. με τη διαδικασία της προεπιλογής.

Μέχρι σήμερα δεν έχει γίνει δεκτή από την Ευρωπαϊκή 'Ενωση, η ένταξη του λιμένος Καβάλας, στα Κοινοτικά προγράμματα, γίνεται όμως προσπάθεια για εξεύρεση τρόπων χρηματοδότησης του υπόψη έργου.

2. Για το Κρηπίδωμα Δημητριακών, που αποτελεί τμήμα του Νέου Λιμανιού Καβάλας, έχει διατεθεί πίστωση 1,5 δισ., δρχ. (έργο 9570526 - ΣΑΕ 072/2) και ήδη βρίσκεται σε εξέλιξη εργολαβία, προϋπολογισμού 520.000.000 δρχ. για την εκβάθυνση της λιμενολεκάνης και την ολοκλήρωση του υπόψη Κρηπιδώματος, η οποία προβλέπεται να περαιωθεί εντός του 1996.

Εκ παραλλήλου δεν έχει ανατεθεί σε Μελετηρικό Γραφείο και εκπονείται η μελέτη του γενικού προγραμματισμού σχεδίου των έργων ξηράς, των έργων υποδομής, των δικτύων (ύδρευσης, αποχέτευσης ηλεκτροφωτισμού κ.λπ.) διαμόρφωσης του περιβάλλοντος χώρου, των τευχών δημοπράτησης για την προμήθεια μηχανολογικού εξοπλισμού, κ.λπ. συνολικού προϋπολογισμού 930 εκ. δρχ..

Τα πιο πάνω έργα θα δημοπρατηθούν το Β' τριμ. του 1997 και θα περαιωθούν εντός του 1998.

3. Η σύνδεση του κρηπιδώματος Δημητριακών με την εθνική οδό Καβάλας - Ξάνθης και την Εγνατία οδό θα γίνει με τον ανισόπεδο κόμβο των 'Ασπρων Χωμάτων. Το έργο αυτό προϋπολογισμού 4.000.000 δρχ. θα δημοπρατηθεί, από την "Εγνατία Οδό" το δεύτερο τρίμηνο του 1997.

'Ηδη για το έργο αυτό ολοκληρώνονται οι διαδικασίες απαλλοτρίωσης.

Ο Υπουργός

Κ. ΛΑΛΙΩΤΗΣ"

10. Στην με αριθμό 291/96 ερώτηση δόθηκε με το υπ' αριθμ. 39003/18-11-96 έγγραφο από τον Υφυπουργό Εθνικής Οικονομίας η ακόλουθη απάντηση:

"Σχετικά με την υπ'αριθμ. 291/96 ερώτηση του Βουλευτή κ. Γιώργου Καλαντζή παρακαλούμε να πληροφορήσετε τον κ. Βουλευτή ότι ο διαγωνισμός για την επιλογή Εξειδικευμένου Συμβούλου Ποιοτικών Ελέγχων 'Εργων Υποδομής (ΕΣΠΕΛ) είναι σε εξέλιξη και δεν έχει ολοκληρωθεί.

Ο διαγωνισμός σύμφωνα με τα Τεύχη Δημοπράτησης σήμερα βρίσκεται στη φάση γνωμοδότησης της Επιτροπής προεπιλογής (Ε.Π.) επί των αντιρρήσεων των διαγωνιζομένων.

Επί των αντιρρήσεων αυτών θα αποφασίσει ο Υφυπουργός Εθνικής Οικονομίας που είναι και η Προϊσταμένη Αρχή του 'Εργου μετά τη γνώμη της (Ε.Π.) ('Αρθρο 8.4 Διακήρυξης).

Ο Υφυπουργός Εθνικής Οικονομίας θα εγκρίνει το τελικό αποτέλεσμα της προεπιλογής μετά την ολοκλήρωση των διαδικασιών αξιολόγησης σύμφωνα με τα προβλεπόμενα στα τεύχη δημοπράτησης.

Ο Υφυπουργός

ΧΡΗΣΤΟΣ ΠΑΧΤΑΣ"

11. Στην με αριθμό 307/31-10-96 ερώτηση δόθηκε με το υπ' αριθμ. 43/20-11-96 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

Απαντώντας στην ερώτηση 307/31-10-96 που κατέθεσε στη Βουλή ο Βουλευτής κ. Π. Τατούλης, παρακαλούμε να πληροφορήσετε τον κ. Βουλευτή ότι στο ΠΕΠ Πελοποννήσου - Υποπρόγραμμα 3 έχει ενταχθεί το έργο "Δρόμος Καμενίτσα - Αγρίδι - Πράσινο - Μυγδαλιά - Βαλτεσινίκο - Πεδρικονέρι" με προϋπολογισμό και πίστωση 250 εκατ. δρχ..

'Ηδη το έργο έχει δημοπρατηθεί και εκτελείται το τμήμα Καμενίτσα μέχρι τη Γέφυρα Κερπινής και σύμφωνα με το εργολαβικό συμφωνητικό θα απορροφήσει 160 εκατομμύρια δρχ. και θα παραδοθεί σε σύντομο χρονικό διάστημα.

Στη συνέχεια θα δημοπρατηθεί συνεχόμενο τμήμα του δρόμου με τα υπόλοιπα 90 εκατομμύρια.

 

Ο Υπουργός

Κ. ΛΑΛΙΩΤΗΣ"

12. Στην με αριθμό 314/31-10-96 ερώτηση δόθηκε με το υπ' αριθμ. 49/20-11-96 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση 314/31-10-96 που κατέθεσαν στη Βουλή οι Βουλευτές κ.κ. Νίκος Γκατζής, Βαγγέλης Μπούτας και Αχιλλέας Κανταρτζής, παρακαλούμε να πληροφορήσετε τους κ.κ. Βουλευτές τα εξής:

1. Η Περιφερειακή Υπηρεσία του Υ.ΠΕ.ΧΩ.Δ.Ε. προγραμματίζει σε ετήσια βάση για τη συντήρηση - βελτίωση και αντιμετώπιση κατολισθήσεων στο Εθνικό Οδικό Δίκτυο του Κυκλώματος Πηλίου την εκτέλεση σημαντικών εργασιών από το πρόγραμμα συντηρήσεως Εθνικών Οδών που χρηματοδοτείται από το Τ.Ε.Ο..

Το 1996 διατέθηκαν 250.000.000 δρχ. και έχουν αποκατασταθεί οι ζημιές στα επικίνδυνα τμήματα.

Επίσης τη διετία 1995-96 διαστρώθηκαν νέοι ασφαλτοτάπητες σε μήκος 25 χλμ. και με την επάρκεια της οριζόντιας και κατακόρυφης σήμανσης εξασφαλίζονται καλές και ασφαλείς συνθήκες κυκλοφορίας στο Κύκλωμα.

2. Για σημαντικότερες βελτιώσεις του υπόψη δικτύου έχει ενταχθεί στο ΠΕΠ Θεσσαλίας 1994-99 και χρηματοδοτείται από τη ΣΑΕ 071/2 (ΕΡΓΟ 9471652 έργο, με τίτλο "Βελτίωση Οδικού Κυκλώματος Πηλίου" προϋπολογισμού 850 εκ. δρχ. που προβλέπει α) Τη διαπλάτυνση του τμήματος από Νεοχώρι μέχρι διασταύρωση Καλαμακίου και β) Την παράκαμψη της Ζαγοράς, που θα μειώσει την απόσταση Βόλου - Ζαγοράς κατά 8 χλμ..

Επίσης πληροφορούμε τους κ.κ. Βουλευτές ότι το 1995 ανετέθει και εκπονείται "Μελέτη βελτίωσης Ε.Ο. Κυκλώματος Πηλίου."

Σ'αυτή συμπεριλαμβάνονται η "Μελέτη παράκαμψης Ζαγοράς" και η "Μελέτη βελτίωσης του άξονα Βόλου Τσαγκαράδας" και πιο συγκεκριμένα τα τμήματα "Κορώπι έως διασταύρωση προς Αφέτες" και Νεοχώρι έως διασταύρωση προς Καλαμάκι.

'Εχουν ήδη υποβληθεί, ελέγχονται και επίκειται η έγκριση των πρώτων σταδίων της ανωτέρω μελέτης.

Ο Υπουργός

Κ. ΛΑΛΙΩΤΗΣ"

13. Στην με αριθμό 318/31-10-96 ερώτηση δόθηκε με το υπ' αριθμ. 79/20-11-96 έγγραφο από τον Υπουργό Εργασίας η ακόλουθη απάντηση:

"Αναφερόμενοι στην αριθ. 318/96 ερώτηση των Βουλευτών κ.κ. Ορ. Κολοζώφ, Μ. Κωστόπουλο και Ν. Γκατζή, για τα θιγόμενα σ'αυτή θέματα σας πληροφορούμε τα εξής:

Α. Η Κυβέρνηση αντιμετωπίζει το πρόβλημα της ανεργίας με ιδιαίτερη ευαισθησία καταβάλλοντας κάθε δυνατή προσπάθεια επίλυσης του σύνθετου προβλήματος της ανεργίας και της προώθησης και στήριξης της οικονομικής ανάπτυξης και αύξησης της απασχόλησης με δημιουργία νέων θέσεων εργασίας.

Μέσα στα πλαίσια αυτά ήδη το Υπουργείο Εργασίας και Κοινωνικών Ασφαλίσεων σε συνεργασία με τον Οργανισμό Απασχολήσεως Εργατικού Δυναμικού (ΟΑΕΔ) υλοποιεί τον πρόσφατα ψηφισμένο από τη Βουλή νόμο (2434/96 Α. 188) "Μέτρα πολιτικής για την απασχόληση και την επαγγελματική εκπαίδευση και κατάρτιση και άλλες διατάξεις".

Ειδικότερα: 1) Ο νομός Αχαϊας, στον οποίο αναφέρεσθε, έχει χαρακτηρισθεί "θύλακας υψηλής ανεργίας" και υπάρχουν ευνοϊκότεροι όροι στα προγράμματα επιχορηγήσεων με σκοπό τη δημιουργία νέων θέσεων εργασίας και νέων ελευθέρων επαγγελματιών. Ειδικότερα με την αριθ. 33436/11-4-95 απόφαση του Υπουργού Εργασίας "Επιχορήγηση εργοδοτών για τη δημιουργία νέων θέσεων εργασίας έτους 1995 και 1996" δημιουργούνται 5.000 νέες θέσεις εργασίας για απασχόληση ατόμων ηλικίας 18-64 ετών, στους θύλακες υψηλής ανεργίας μεταξύ των οποίων συμπεριλαμβάνεται και η Επαρχία Πατρών και Αιγιαλείας.

Το ποσό της επιχορήγησης κυμαίνεται από 4.000-5.000 δρχ., ανάλογα με την κατηγορία που ανήκει ο νεοπροσλαμβανόμενος.

2) Με την αριθμ. 33437/11-4-95 όμοια απόφαση, "Επιχορήγηση νέων ελευθέρων επαγγελματιών έτους 1995 και 1996" επιχορηγούνται 1.000 νέοι ελεύθεροι επαγγελματίες οι οποίοι δημιουργούν νέες επιχειρήσεις στις περιοχές που χαρακτηρίσθηκαν ως "θύλακες υψηλής ανεργίας" μεταξύ των οποίων και η Επαρχία των Πατρών και Αιγιαλείας.

Η επιχορήγηση για την κατηγορία αυτή των ανέργων καθορίζεται στο 1.200.000 δρχ.

Β. Η μερική απασχόληση καθιερώθηκε με το νόμο 1892/90 και είχε σαν στόχο μεταξύ άλλων τη δημιουργία νέων θέσεων εργασίας.

Οι συμβάσεις εργασίας ορισμένου χρόνου που προβλέπονται από το άρθρο 648 του Α.Κ. συμβάλλουν στην ομαλή κινητικότητα και ευελιξία της αγοράς εργασίας, βοηθούν τις επιχειρήσεις να προσαρμοσθούν στις διακυμάνσεις της αγοράς ενισχύουν τη δυνατότητα απασχόλησης προσώπων που θα επιθυμούσαν να απασχοληθούν για ορισμένο χρόνο.

Ο θεσμός της διαθεσιμότητας των εργαζομένων που προβλέπεται από το νόμο 3198/55 αποβλέπει στη θεραπεία της κατάστασης που δημιουργεί ο περιορισμός της οικονομικής δραστηριότητας των επιχειρήσεων.

Με το μέτρο αυτό προστατεύονται οι εργαζόμενοι από τον κίνδυνο της απόλυσης κατά τον κρίσιμο χρόνο την έλλειψη εργασιών της επιχείρησης.

Ο Υπουργός

ΜΙΛΤΙΑΔΗΣ ΠΑΠΑΙΩΑΝΝΟΥ"

14. Στην με αριθμό 343/1.11.96 ερώτηση δόθηκε με το υπ' αριθμ. 285/8.11.96 έγγραφο από τον Υφυπουργό Υγείας η ακόλουθη απάντηση:

"Σε απάντηση της αρ.πρωτ.343(1-11-96) ερώτησης, που υπέβαλε η Βουλευτής κ. Στέλλα Αλφιέρη, σς γνωρίζουμε ότι:

1. Ο οργανισμός καταπολέμησης ναρκωτικών (ΟΚΑΝΑ) ανέλαβε την πρωτοβουλία και την ευθύνη να δημιουργήσει, σε πειραματική βάση, το πρώτο στην Ελλάδα Πρόγραμμα Υποκατάστασης (ΠΠΥ). Λειτουργούν ήδη δύο μονάδες σε Αθήνα και Θεσσαλονίκη, που χρησιμοποιούν ως ουσία υποκατάστασης τη μεθαδόνη σε τριακόσιους (300) συνολικά εξαρτημένους από ηρωίνη χρήστες.

Στόχος του προγράμματος είναι σύμφωνα με την Υπ. απόφαση ΓΕΟ/25 ΦΕΚ Β' 254 (6-4-95) κατά κύριο λόγο η απεξάρτηση των χρηστών από όλες τις ναρκωτικές ουσίες περιλαμβανομένων και των υποκαταστάτων, καθώς και η βελτίωση των συνθηκών ζωής, η μείωση της βλάβης για τους εξαρτημένους των οποίων η γενικότερη κατάσταση ελαχιστοποιεί τις πιθανότητες απεξάρτησης και η δημιουργία συνθηκών κατάλληλων γαι την ψυχική τους απεξάρτηση.

2. Η πρωτοβάθμια πρόληψη, η εξειδικευμένη εκπαίδευση, η κάλυψη των κενών νομοθεσίας, όπου προκύψει και η ενίσχυση των θεραπευτικών δομών αποτελούν προτεραιότητες του Υπουργείου Υγείας και Πρόνοιας σε συνεργασία με τον ΟΚΑΝΑ και όλους τους συναρμόδιους φορείς.

Το Π.Π.Υ. μελετήθηκε με βάση τις διεθνείς εμπειρίες και τα σύγχρονα επιστημονικά δεδομένα. Η επιτροπή Αξιολόγησης του προγράμματος αποτελούμενη από κορυφαίους ειδικούς επιστήμονες έχει ήδη αναλάβει δράση και σύντομα αναμένονται τα πορίσματα της, η αξιολόγηση των οποίων θα καθορίσει και την περαιτέρω πολιτική του Υπουργείου μας, σχετικά με την επέκταση του πειραματικού Προγράμματος Υποκατστάτων σύμφωνα, πάντα με την αρχή της χορήγησης με ευθύνη της Πολιτείας, και τελικό στόχο της, κατάτο δυνατόν απεξάρτηση των χρηστών.

Ο Υφυπουργός

ΕΜΜ. ΣΚΟΥΛΑΚΗΣ"

15. Στην με αριθμό 347/1.11.96 ερώτηση δόθηκε με το υπ' αριθμ. 1154/19.11.96 έγγραφο από τον Υπουργό Παιδείας η ακόλουθη απάντηση:

"Απαντώντας στην ερώτηση με αριθμό 347/1.11.96 που κατέθεσε ο Βουλευτής κ. Αντ. Κοτσακάς σχετικά με τις προσλήψεις εκπαιδευτικών με ωριαία αντιμισθία στο Ινστιτούτο Επαγγελματικής Κατάρτισης Χίου σας γνωρίζουμε τα ακόλουθα:

Ο Οργανισμός Επαγγελματικής Εκπαίδευσης και Κατάρτισης (ΟΕΕΚ) το τρέχον έτος ίδρυσε το πρώτο Δημόσιο ΙΕΚ Χίου.

Σύμφωνα με τις διατάξεις του Ν. 2009/92 και της υπ' αριθμ. 121/1992 απόφασης του Υπουργού Εθνικής Παιδείας και Θρησκευμάτων είναι δυνατή η πρόσληψη εκπαιδευτών με ωριαία αντιμισθία για την αντιμετώπιση εκπαιδευτικών αναγκών των ΙΕΚ. Οι ανάγκες σε προσωπικό κατά ειδικότητα και τα απαιτούμενα προσόντα καθορίζονται με απόφση του Δ/ντή του οικείου ΙΕΚ.

Σύμφωνα με τη διάταξη του άρθρου 14 του Ν. 2190/94 (ΦΕΚ 28 τ.Α') οι εκπαιδευτικοί λειτουργοί αρμοδιότητες ΥΠΕΠΘ εξαιρούνται από τις διατάξεις του κεφαλαίου Γ' του νόμου όσον αφορα την εν γένει διαδικασία πρόσληψης, αλλά και της προσαύξησης της βαθμολογίας με βάση τα οριζόμενα σε αυτό κριτήρια.

Ο ΟΕΕΚ υπάγεται στην αρμοδιότητα του Υπουργείου Παιδείας. Συνεπώς και οι εκπαιδευτικοί λειτουργοί που απασχολούνται σε αυτόν με ωριαία αντιμισθία εξαιρούνται από τις διατάξεις του Ν.2190/94.

Κατά εφαρμογή των ανωτέρω διατάξεων α) το ΙΕΚ Χίου για την κάλυψη των εκπαιδευτικών αναγκών του χειμερινού εξάμηνου κατάρτισης του έτους 1996 προκήρυξε σύμφωνα με το άρθρο 22 της αριθμ.121/25.5.92 απόφασης του Υπουργού ΥΠΕΠΘ (ΦΕΚ371 τ.Β') Κανονισμός λειτουργίας του ΟΕΕΚ" όπως τροποποιήθηκε μεταγενέστερα την πρόσληψη εκπαιδευτών. β) Με την προκήρυξη καθορίστηκαν τα απαιτούμενα προσόντα για την πρόσληψη των εκπαιδευτών του ΙΕΚ καθώς και τα προσόντα που συνεκτιμήθηκαν για την επιλογή.

Η εφαρμογή των διατάξεων του άρθρου 77 παρ.1 και 2 του Δημοσιοϋπαλληλικού Κώδικα που φέρει τον τίτλο "άσκηση ιδιωτικού έργου επ' αμοιβή" στις προσλήψεις Δημοσίων υπαλλήλων ως εκπ/τών με ωριαία αντιμισθία, για τις εκπαιδευτικές ανάγκες των Δημοσίων Ινστιτούτων Επαγγελματικής κατάρτισης, εκφέγει των αρμοδιοτήτων του ΟΕΕΚ. Η εφαρμογή των εν λόγω διατάξεων σε δημοσίους υπαλλήλους που προσλαμβάνονται ως εκπαιδευτές με ωριαία αντιμισθία στα Δημόσια ΙΕΚ πρέπει να αντιμετωπίζεται από τις υπηρεσίες στις οποίες ανήκει ο εκπαιδευτής.

Ο Υπουργός

ΓΕΡΑΣΙΜΟΣ ΑΡΣΕΝΗΣ"

16. Στην με αριθμό 349/1.11.96 ερώτηση δόθηκε με το υπ' αριθμ. 26/19.11.96 έγγραφο από τον Υφυπουργό Ανάπτυξης η ακόλουθη απάντηση:

" Αναφερόμενοι στη με αριθμ.349/1.11.96 ερώτηση που κατατέθηκε στη Βουλή των Ελλήνων από τους Βουλευτές κ.κ. Δημ.Κωστόπουλο και Νικ. Γκατζή, σχετικά με τις προμήθειες υδρομετρητών της ΕΥΔΑΠ, σας γνωρίζουμε, στα πλαίσια των αρμοδιοτήτων μας, τα ακόλουθα:

Η "ΠΕΙΡΑΙΚΗ ΟΡΕΙΧΑΛΚΟΥΡΓΙΑ" με έγγραφες διαμαρτυρίες της είχε καταγγείλει και στο Υπουργείο Ανάπτυξη ότι η ΕΥΔΑΠ, για την προμήθεια υδρομετρητών θέτει όρο στις Διακηρύξεις της, σύμφωνα με τον οποίο τα υδρόμετρα που θα προσφερθούν πρέπει να έχουν πιστοποιητικό προτύπου ΕΟΚ, με αποτέλεσμα να μη μπορεί να μετέχει στους διαγωνισμούς επειδή έχει Εθνική έγκριση και όχι έγκριση ΕΟΚ.

Η ΕΥΔΑΠ, υπόψη της οποίας τέθηκε η ανωτέρω καταγγελία, ισχυρίσθηκε για την εφαρμογή του προαναφερθέντος όρου, αφ' ενός συμμόρφωσή της προς την Οδηγία 75/33 ΕΟΚ και αφ'ετέρου εξασφάλιση προμήθειας υδρομετρητών υψηλής αξιοπιστίας.

Επειδή, η προαναφερθείσα Οδηγία 75/33 ΕΟΚ, δεν είναι υποχρεωτικής εφαρμογής, το θέμα τέθηκε προς συζήτηση στην Επιτροπή Πολιτικής και Προγραμματισμού Προμηθειών, η οποία κατά τη συνεδρίασή της στις 3.7.96 γνωμοδότησε όοπως οι τεχνικές προδιαγραφές των διακηρύξεων, που εκδίδει η ΕΥΔΑΠ για προμήθεια υδρομετρητών, να εγκρίνονται από την αρμόδια Τεχνική Υπηρεσία του Υπουργείου Ανάπτυξης και μάλιστα επί ποινή ακυρότητας του διαγωνισμού.

Η εν λόγω γνωμοδότηση έγινε αποδεκτή με τν με αριθμ. Π1-4536/13.9.96 απόφαση της Υπουργού Ανάπτυξης.

'Ηδη, η ΕΥΔΑΠ εφαρμόζοντας την εν λόγω απόφαση, έχει στείλει προδιαγραφές προς έγκριση, για διαγωνισμό που πρόκειται να προκηρύξει για προμήθεια 200.000 τεμαχίων υδρομετρητών, των οποίων η επεξεργασία βρίσκεται σε εξέλιξη από την αρμόδια Τεχνική Υπηρεσία μας.

Ο Υφυπουργός

ΜΙΧ. ΧΡΥΣΟΧΟΙΔΗΣ"

17. Στην με αριθμό 350/1-11-1996 ερώτηση δόθηκε με το υπ' αριθμ. 1155/19-11-1996 έγγραφο από τον Υπουργό Παιδείας η ακόλουθη απάντηση:

"Απαντώντας στην ερώτηση με αριθμό 350/1.11.1996, σχετικά με τη σύσταση ειδικοτήτων "Κινησιοθεραπευτή" και "Λουτροθεραπευτή" που κατέθεσαν οι Βουλευτές κ. Λ. Αυδής και Αχ. Κανταρτζής.

1. Οι ειδικότητες που λειτουργούν σε Δημόσια ή Ιδιωτικά Ι.Ε.Κ. αποφασίζονται από το Δ.Σ. του Ο.Ε.Ε.Κ., αφού ληφθούν υπόψιν, μεταξύ άλλων οι ανάγκες της αγοράς εργασίας. Η ειδικότητα "Λουτροθεραπευτή" και η συναφής του "Κινησιοθεραπευτή" εγκρίθηκαν με αποφάσεις του πιο πάνω Δ.Σ., αφού τηρήθηκαν όλες οι προβλεπόμενες διατάξεις.

Ειδικότερα:

α. Ο Ο.Ε.Ε.Κ. απέστειλε τα υπ'αριθμ. πρωτ. Ζ/8870/29.5.1996 έγγραφά του στο Υπουργείο Υγείας-Πρόνοιας, με τα οποία ζητούσε να προταθούν από το το εν λόγω Υπουργείο δύο (2) ειδικοί ανά ειδικότητα για τον έλεγχο και την έγκριση των προγραμμάτων επτά ειδικοτήτων, συμπεριλαμβανομένων και των εν λόγω ειδικοτήτων.

β. Το Υπουργείο Υγείας-Πρόνοιας με έγγραφό του, πρότεινε κατάλογο ειδικών.

γ. Σύμφωνα με το από 25.6.1996 πόρισμα της Επιτροπής Ελέγχου ωρολογίων και αναλυτικών προγραμμάτων των εν λόγω ειδικοτήτων, στη μεν ειδκότητα του "Κινησιοθεραπευτή" έγινε εισήγηση απόρριψης, επειδή το υπό εξέταση πρόγραμμα, ήταν διάρκειας 5 και 4 εξαμήνων.

Μετά ταύτα το Δ.Σ. του Ο.Ε.Ε.Κ. ενέκρινε το πρόγραμμα της εν λόγω ειδικότητας με την επισήμανση ότι αυτό θα έπρεπε να προσαρμοσθεί σε 4 εξάμηνα, όπως και έγινε:

δ. 'Οσον αφορά την ειδικότητα του "Λουτροθεραπευτή" έγινε εισήγηση απόρριψης, με το αιτιολογικό ότι δεν είχε επισημανθεί ζήτηση στην αγορά εργασίας ως προς την ειδικότητα αυτή. 'Ομως, αρμόδια όργνα να κρίνουν και να εισηγηθούν στο Δ.Σ. του Ο.Ε.Ε.Κ. όσον αφορά τοο τελευταίο ζήτημα, είναι οι Τριμερείς Συμβουλευτικές Επιτροπές (Τ.Σ.Ε) που λειτουργούν στο πλαίσιο του Ο.Ε.Ε.Κ. οι οποίες απαρτίζονται και από κοινωνικούς εταίρους, εδρεύουν δε σε κάθε μία διοικητική περιφέρεια.

Με την αριθμ. 20/12.7.1996 απόφαση Δ.Σ. του Ο.Ε.Ε.Κ. εγκρίθηκε και η ως άνω ειδικότητα υπό τον όρο ότι η αρμόδια, για το ζήτημα αυτό, Τ.Σ.Ε. θα εισηγηθεί θετικά. Κρίθηκε δε ως αρμόδια Τ.Σ.Ε. Στερεάς Ελλάδας, όπου υπάρχουν και οι περισσότερες λουτροπηγές της χώρας.

Με την υπ'αριθμ. 15/13.7.1996 πράξη της Τ.Σ.Ε. Στερεάς Ελλάδας κρίθηκε ότι η λειτουργία της ειδικότητας αυτής αναταποκρίνεται στις ανάγκες της αφοράς εργασίας.

Με την υπ'αριθμ. 21.26.7.1996 απόφαση του Δ.Σ. του Ο.Ε.Ε.Κ.. το Δ.Σ. ενέκρινε τελικα'την πράξη-εισήγηση της Τ.Σ.Ε. Στερεάς Ελλάδας. 2. Το Δ.Σ. με αποφάσεις του χορήγησε άδειες λειτουργίας των εν λόγω ειδικοτήτων σε όσα ιδιωτικά Ι.Ε.Κ. αιτούνταν κατά νόμο, τη λειτουργία τους.

Επίσης, με απόφασή του εγκρίθηκε η λειτουργία της εν λόγω ειδικότητας σε πρώτη φάση, στο Δημόσιο Ι.Ε.Κ. Λαμίας.

3. Το Υπουργείο Υγείας-Πρόνοιας, ενώ μπορούσε έγκαιρα (από 29/5/1996) να γνωστοποιήσει στον Ο.Ε.Ε.Κ. την αντίθετη γνώμη του, δεν το έπραξε μέχρι και την ημέρα έκδοσης των σχετικών αποφάσεων του Ο.Ε.Ε.Κ. περί συγκροτήσεων Επιτροπών Ελέγχου καταλληλότητας κτιρίων και εργαστηριακών εξοπλισμών των ενδιαφερομένων Ιδιωτικών Ι.Ε.Κ. (26.7.1996). Αντίθετα, τούτο έγινε στις 6.8.1996 (ημέρα κοινοποίησης του σχετικού εγγράφου του Υπουργείου Υγείας-Πρόνοιας, Α.Π. Ζ/13297.6.8.1996/ΟΕΚΚ). Επιπροσθέτως επισημαίνεται, ότι από τις κείμενες διατάξεις δεν προβλέπεται συναρμοδιότητα των άλλων Υπουργείων για την έκγριση ειδικοτήτων από τον Ο.Ε.Ε.Κ.

4. Η αναγκαιότητα λειτουργίας της ειδικότητας του "Λουτροθεραπευτή" και της συναφούς του "Κινησιοθεραπευτή" καταδεικνύεται τόσο από τα επιστημονικά συμπεράσματα ειδικού συμποσίου για το ζήτημα, στο οποίο συμμετείχαν ο Ε.Ο.Τ. εκπρόσωποι των Δήμων και Κοινοτήτων (όπου λειτουργούν λουτροπηγές), εκπρόσωπο κοινωνικών εταίρων κ.λπ., το οποίο έλαβε χώρα στα Καμμένα Βούρλα Φθιώτιδας το Μάιο 1996, όσο και από τα από 12 και 13.9.1996 έγγραφα των Δήμων Λαγκαδά, θέρμης και Λουτρακίου Πέλλας, οι οποίοι ζητούν από τον Ο.Ε.Ε.Κ. τη λειτουργία των εν λόγω ειδικοτήτων στα αντίστοιχα Δημόσια Ι.Ε.Κ. Λαγκαδά, Θέρμης και Αριδαίας από το Φεβρουάριο 1997.

5. 'Οπως προκύπτει από το επαγγελματικό προφίλ των εν λόγω ειδικοτήτων, οι απόφοιτοι των ΙΕΚ των ειδικοτήτων αυτών, παρέχουν σχετικό έργο ως βοηθητικό προσωπικό, υπό την εποπτεία φυσιάτρων ή φυσικοθεραπευτών. Υπό την έννοια αυτή, οι φυσικοθεραπευτές απόφοιτοι των ΤΕΙ δεν αντιμετωπίζουν κανένα κίνδυνο απασχόλησης.

6. Τα όποια επαγγελματικά δικαιώματα των αποφοίτων ΙΕΚ καθορίζονατι με Π.Δ. (άρθρο 6 ν. 2009/1992 ΦΕΚ 18 τ.Α') από το ΥΠΕΠΘ, αφού βέβαια ληφθούν υπόψη τόσο το επαγγελματικό προφίλ των ειδικοτήτων, όσο και τα αντίστοιχα επαγγελματικα'δικαιώματα αποφοίτων ΤΕΙ. Επισημαίνεται, ότι ήδη από σειρά ετών λειτουργεί στα Δημόσια και Ιδιωτικά ΤΕΛ η ειδικότητα "Βοηθού Φυσικοθεραπευτή".

Τα ανωτέρω συζητήθηκαν αναλυτικά σε δύο συναντήσεις του Προεδρείου της Π.Ε.Ε.Φ. με τον Πρόεδρο του Ο.Ε.Ε.Κ. Ο τελευταίος πρότεινε όπως η Π.Ε.Ε.Φ καταθέσει στον Ο.Ε.Ε.Κ. τις προτάσεις, προς εξέταση, για ενδεχόμενη τροποποίηση των αναλυτικών και ωρολογίων προγραμμάτων των ως άνω ειδικοτήτων. 'Ηδη, και μετά την πρόταση της Π.Ε.Ε.Φ., ο Ο.Ε.Ε.Κ. προτίθεται άμεσα να συστήσει ομάδα ειδικών σύμφωνα με το άρθρο 10 παρ.2 ν.2009/1992, προκειμένου να εξετάσει την πρόταση αυτή.

8. Τέλος, θέλουμε να επισημάνουμε, και αυτό δεν αφορά μονο τις ειδκότητες αυτές, ένα γενικότερο ζήτημα σχετικά με την εφαρμογή της οδηγίς 92/51/ΕΟΚ στη χώρα μας.

Σύμφωνα με την τελευταία η απουσία ειδικοτήτων σε ΙΕΚ και αντιστοίχων επαγγελματικών δικαιωμάτων θα οδηγούσε σε υποχρέωση ένταξης αποφοίτων μεταδευτεροβάθμιας εκπαίδευσης-κατάρτισης πολιτών της Ε.Ε., που θα έρχονταν στην Ελλάδα, στα επαγγλεματικά δικαιώματα της άμεσης ανώτερης βαθμίδας δηλαδή σε αυτά των ΤΕΙ.

Επομένως, η λειτουργία και των ειδικοτήτων αυτών δρα υπέρ των φυσικοθεραπευτών ΤΕΙ και τους προστατεύει από ενδεχόμενο ανταγωνισμό άλλων πολιτών της Ευρωπαϊκής Κοινότητας εκτός Ελλήνων "βοηθών φυσικοθεραπευτών" χαμηλοτέρου, από το δικό τους, επιπέδου.

Ο Υπουργός

ΓΕΡ. Δ. ΑΡΣΕΝΗΣ"

18. Στην με αριθμό 352/1-11-1996 ερώτηση δόθηκε με το υπ' αριθμ. 81/20-11-1996 έγγραφο από τον Yπουργό Εργασίας η ακόλουθη απάντηση:

"Aπαντώντας στην αριθμ. 352/1996 ερώτηση και ΠΑΒ 740/1996 με την οποία μας διαβιβάσθηκε δημοσίευμα της Εφημερίδας Σημαία, που κατατέθηκαν στη Βουλή από τους Βουλευτές κ.κ. Απ. Τασούλα, Δ. Κωστόπουλο και Π. Κατσιλιέρη, για το θιγόμενο σ'αυτή θέμα αρμοδιότητάς 'μας, σας πληφορούμε τα εξής

Οι προσπάθειες που καταβλήθηκαν από υπηρεσίες του Υπουργείου Εργασίας και Κοινωνικών Ασφαλίσων σε συσκέψεις Συμφιλίωσης για την αποτροπή απολύσεων εργαζομένων της Διεθνούς Βιομηχανίας Ενδυμάτων απέβησαν άκαρπες.

'Υστερα απ'αυτές με την αρ. 34567/6-11-1996 απόφαση του Υπουργού Εργασίας και Κοινωνικών Ασφαλίσεων δεν εγκρίθηκαν οι ομαδικές απολύσεις για τις οποίες είχε κάνει αίτηση προς το Υπουργείο η εν λόγω βιομηχανία διότι δεν προέκυπταν επαρκή στοιχεία που να θεμελειώνουν υπάρχουσες οικονομικές αδυναμίες της επιχείρησης.

Ο Υπουργός

ΜΙΛΤΙΑΔΗΣ ΠΑΠΑΙΩΑΝΝΟΥ"

19. Στην με αριθμό 364/1-11-96 ερώτηση δόθηκε με το υπ' αριθμ. 56/20-11-96 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση 364/1-11-96 που κατέθεσε στη Βουλή ο Βουλευτής κ. Ευάγγελος Μπασιάκος, παρακαλούμε να πληροφορήσετε τον κ. Βουλευτή τα εξής:

Η αρμόδια Περιφερειακή Υπηρεσία του Υ.ΠΕ.ΧΩ.Δ.Ε. έχει συντάξει πρόχειρη μελέτη διαπλάτυνσης της Π.Ε.Ο. 3 στην διασταύρωσή της με την επαρχιακή οδό Ασωπίας - Καλλιθέας - Νιχωρακίου. Με τη μελέτη διαπλατύνεται η Π.Ε.Ο. 3 στην θέση αυτή σε μήκος 400 μ. περίπου και έτσι δημιουργούνται λωρίδα αναμονής για αριστερή στροφή και ζώνες επιβράδυνσης και επιτάχυνσης για την είσοδο και έξοδο προς την επαρχιακή οδό.

Η υπόψη μελέτη έγινε με σκοπό τη βελτίωση του υφιστάμενου ισόπεδου κόμβου με τις ελάχιστες απαιτήσεις διαπλάτυνσης και χωρίς αλλαγή της θέσης συμβολής της επαρχιακής οδού.

Το κόστος όλων των απαιτουμένων εργασιών (συμπεριλαμβανομένης και των εργασιών μόνον της υποδομής του οδικού ηλεκτροφωτισμού) ανέρχεται σε 25.000.000 δρχ. περίπου. Η απαιτούμενη πίστωση μπορεί να διατεθεί από τις ετήσιες πιστώσεις συντήρησης και να ολοκληρωθεί σε σύντομο χρονικό διάστημα.

Για την υλοποίηση όμως του υπόψη έργου (διαπλατύνσεις) απαιτούνται απαλλοτριώσεις ιδιωτικών εκτάσεων και παραχώρηση από το Υ.ΕΘ.Α. έκτασης που ανήκει στο ΚΕΠΒ Θήβας. (Κέντρο Εκπαίδευσης Πυροβολικού).

Τέλος οι συναρμόδιες Υπηρεσίες του Υ.ΠΕ.ΧΩ.Δ.Ε. θα ενεργήσουν άμεσα για την υλοποίηση των απαλλοτριώσεων - παραχωρήσεων των απαιτουμένων εκτάσεων, μετά τη συντέλεση των οποίων το Υπουργείο μας θα φροντίσει για την κατασκευή του έργου.

Ο Υπουργός

Κ. ΛΑΛΙΩΤΗΣ"

20. Στην με αριθμό 379/4-11-96 ερώτηση δόθηκε με το υπ' αριθμ. 1167/19-11-96 έγγραφο από τον Υφυπουργό Εθνικής Παιδείας η ακόλουθη απάντηση:

"Απαντώντας στην ερώτηση με αριθμό 379/4-11-96 που κατέθεσαν οι Βουλευτές κ.κ. Αχ. Κανταρτζής, Βαγγ. Μπούτας και Νικ. Γκαρτζής σας γνωρίζουμε τα ακόλουθα:

Στη Διεύθυνση Β/θμιας Εκπ/σης Λάρισας διορίστηκαν το τρέχον έτος 22 μόνιμοι εκπαιδευτικοί, ενώ χορηγήθηκαν μέχρι σήμερα στην εν λόγω Διεύθυνση 172 πιστώσεις για την πρόσληψη προσωρινών αναπληρωτών.

Τα κενά που υπάρχουν προτιθέμεθα να καλύψουμε το συντομότερο δυνατόν. Για το λόγο αυτό έχουν γίνει σχετικές παρεμβάσεις στο αρμόδιο Υπουργείο Οικονομικών, για τη χορήγηση συμπληρωματικών πιστώσεων.

Επίσης σας γνωρίζουμε ότι, όπως μας πληροφόρησε η Νομαρχιακή Αυτοδιοίκηση Λάρισας, το έργο της διαμόρφωσης του κτιρίου ΣΕΦΚΟ για τη στέγαση του Ενιαίου Πολυκλαδικού Λυκείου δημοπρατήθηκε στις 15-10-1996.

Η Επιτροπή Προγραμματισμού - Τεχν. 'Εργων - Πολεοδομίας ενέκρινε το αποτέλεσμα της δημοπρασίας.

Η σύμβαση του έργου (που θεωρείται και ημέρα εγκατάστασης του εργολάβου), υπογράφηκε στις 8-11-1996.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

21. Στην με αριθμό 424/6-11-96 ερώτηση δόθηκε με το υπ' αριθμ. 335/19-11-96 έγγραφο από τον Υφυπουργό Οικονομικών η ακόλουθη απάντηση:

"Απαντώντας στην αριθμ. 424/6-11-96 ερώτηση του Βουλευτή κ. Α. Παπαληγούρα, σχετικά με τη διαμόρφωση των εσόδων του υπό κατάρτιση Κρατικού Προϋπολογισμού, σας πληροφορούμε ότι για τη χάραξη της φορολογικής πολιτικής λαμβάνεται σοβαρά υπόψη η δυνατότητα συνεισφοράς του κάθε πολίτη στα φορολογικά βάρη και γίνεται προσπάθεια ούτως ώστε να ελαφρυνθούν οι ασθενέστερες οικονομικά τάξεις με την αυξημένη συμμετοχή των πολιτών εκείνων των οποίων τα εισοδήματα είναι υψηλά.

Ο Υφυπουργός

Ν. ΧΡΙΣΤΟΔΟΥΛΑΚΗΣ"

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα το Δελτίο Επικαίρων Ερωτήσεων της Πέμπτης, 28ης Νοεμβρίου 1996, ώρα 10.00' π.μ.

Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου

Πρώτη είναι η με αριθμό 278/22.11.1996 επίκαιρη ερώτηση της Βουλευτού του Πανελληνίου Σοσιαλιστικού Κινήματος κας Ελένης Ανουσάκη, προς τους Υπουργούς Δημόσιας Τάξης, Υγείας και Πρόνοιας, σχετικά με την εγκατάσταση και λειτουργία οίκων ανοχής σε διάφορες περιοχές της Αθήνας και τη βελτίωση του σχετικού ν. 1193/1981.

Δεύτερη είναι η με αριθμό 284/22.11.1996 επίκαιρη ερώτηση του Βουλευτή της Νέας Δημοκρατίας κ. Ελευθέριου Παπαγεωργόπουλου, προς τον Υπουργό Υγείας και Πρόνοιας, σχετικά με τη λήψη των αναγκαίων μέτρων για τη στελέχωση και λειτουργία του βρεφονηπιακού σταθμού Σκύρου και τη βελτίωση των παρεχόμενων υπηρεσιών υγείας στο νησί.

Τρίτη είναι η με αριθμό 297/25.11.1996 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Λεωνίδα Αυδή, προς τους Υπουργούς Εθνικής Παιδείας και Θρησκευμάτων, Δημόσιας Τάξης, σχετικά με τη λήψη των αναγκαίων μέτρων, ώστε να εξασφαλιστεί η διατροφή των Κούρδων, που φιλοξενούνται στις κατασκηνώσεις του Αγίου Ανδρέα.

Τέταρτη είναι η με αριθμό 291/25.11.1996 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου, προς τον Υπουργό Υγείας και Πρόνοιας, σχετικά με την πορεία των ψυχιατρικών μεταρρυθμίσεων στη Χώρα μας και τη λήψη των αναγκαίων μέτρων λειτουργίας του Κρατικού Θεραπευτηρίου Λέρου και του Κοινοτικού Κέντρου Ψυχικής Υγείας στη Χαλκίδα.

Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου

Πρώτη είναι η με αριθμό 298/25.11.1996 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Δημητρίου Πιπεργιά προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη λήψη των αναγκαίων μέτρων προστασίας του περιβάλλοντος της περιοχής της Χαλκίδας από τη ρύπανση, που προκαλεί η βιομηχανία "Τσιμέντα Χαλκίδας".

Δεύτερη είναι η με αριθμό 283/22.11.1996 επίκαιρη ερώτηση του Βουλευτή της Νέας Δημοκρατίας κ. Νικολάου Νικολόπουλου προς τους Υπουργούς Ανάπτυξης, Εθνικής Οικονομίας και Οικονομικών, σχετικά με τις ενέργειες της Κυβέρνησης, ώστε να μην περικοπούν οι επιδοτήσεις για επενδυτική και επιχειρηματική δραστηριότητα από την υπαγωγή της περιοχής Πάτρας και Αιγίου στις "Φθίνουσες περιοχές".

Τρίτη είναι η με αριθμό 296/25.11.1996 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τους Υπουργούς Εργασίας και Κοινωνικών Ασφαλίσεων και Ανάπτυξης, σχετικά με τη λήψη των αναγκαίων μέτρων για την επαναλειτουργία του εργοστασίου της Good Year στη Θεσσαλονίκη.

Τέταρτη είναι η με αριθμό 290/25.11.1996 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Εθνικής Παιδείας και Θρσηκευμάτων, σχετικά με την προώθηση του χρονοδιαγράμματος υλοποίησης της διοικητικής και ακαδημαϊκής αυτοτέλειας των Πανεπιστημίων Αιγαίου, Θεσσαλίας, Ιονίου και του Χαροκόπειου Πανεπιστημίου Οικιακής Οικονομίας.


ΠΡΟΕΔΡΟΣ (Απόστολος Κακλαμάνης): Κύριοι βουλευτές εισερχόμαστε στην ημερήσια διάταξη

ΤΩΝ ΕΠΙΚΑΙΡΩΝ ΕΡΩΤΗΣΕΩΝ

Πρώτη στην ημερήσια διάταξη πρώτου κύκλου είναι η με αριθμό 293/25.11.1996 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Μπεντενιώτη προς τους Υπουργούς Εθνικής Οικονομίας και Οικονομικών και Ανάπτυξης, σχετικά με τις προθέσεις της Κυβέρνησης να εντάξει τα έργα εκσυγχρονισμού των λουτροπηγών Μεθάνων στο Β' Κοινοτικό Πλαίσιο Στήριξης.

Η ερώτηση του κ. Μπεντενιώτη έχει ως εξής:

Ενόψει της συνεδρίασης της Επιτροπής Παρακολούθησης του υποπρογράμματος "Τουρισμός-Πολιτισμός" του επιχειρησιακού προγράμματος Β' Κοινοτικού Πλαισίου Στήριξης είναι ξεχωριστά επίκαιρο το θέμα.

Δεύτερον, οι ιαματικές πηγές των Μεθάνων, ενώ είναι ιδιαίτερης σημασίας για την οικονομία της Χερσονήσου, αλλά και της Χώρας, είναι εγκαταλελειμμένες, χωρίς καμιά παρέμβαση ανάπτυξης και εκσυγχρονισμού.

Τρίτον, σήμερα θυμίζουν εγκατάλειψη και αδιαφορία.

Και τέταρτο, ενώ από τους φορείς της Χερσονήσου Μεθάνων έχει προταθεί με απόλυτη τεκμηρίωση η υπαγωγή του εκσυγχρονισμού των εγκαταστάσεων των λουτροπηγών και της λίμνης στο υποπρόγραμμα "Τουρισμός-Πολιτισμός".

Ερωτώνται οι κύριοι Υπουργοί: Ποια είναι η πρόθεση της Κυβέρνησης για την ένταξη του έργου στο υποπρόγραμμα "Τουρισμός-Πολιτισμός".

Ο κ. Μιχαήλ Χρυσοχοϊδης, Υφυπουργός Ανάπτυξης, έχει το λόγο.

ΜΙΧΑΗΛ ΧΡΥΣΟΧΟΙΔΗΣ (Υφυπ.Ανάπτυξης): Κύριε Πρόεδρε, οι εγκαταστάσεις στα Μέθανα είναι μονάδες αυτεπιστασίας του ΕΟΤ και είναι γεγονός ότι βρίσκονται σε πλήρη εγκατάλειψη. Το 1995 πραγματοποίησαν ζημίες ύψους 26 εκατ. δραχμών. Τα προηγούμενα, δε, χρόνια η κατάσταση ήταν παρόμοια.

Στα Μέθανα απασχολούνται, ένας μόνιμος υπάλληλος, πέντε υπάλληλοι αορίστου χρόνου και τριάντα επτά εποχιακοί υπάλληλοι. Οι ιαματικές πηγές Μεθάνων, μέσα από τη διαχείριση που ακολουθήθηκε μέχρι σήμερα, έχουν οδηγηθεί στην απαξίωση και κατ' επέκταση στην εγκατάλειψη.

Απαντώ ευθέως στην ερώτηση του κυρίου συναδέλφου τι ενέργειες γίνονται. 'Εχει ήδη ανατεθεί από τον Ε.Ο.Τ. μελέτη κόστους ωφέλειας για τα υδροθεραπευτήρια Λίμνης και Αγίου Νικολάου Μεθάνων. 'Εχουν ολοκληρωθεί οι τεχνικές μελέτες για τον εκσυγχρονισμό του συγκροτήματος του υδροθεραπευτηρίου. Το έργο θα προταθεί για ένταξη στο επιχειρησιακό πρόγραμμα τουρισμός-πολιτισμός στην προσεχή συνεδρίαση της επιτροπής παρακολούθησης.

Πιο συγκεκριμένα, για το συγκρότημα υδροθεραπείας Βρωμολίμνης Μεθάνων προβλέπεται αποκατάσταση και εκσυγχρονισμός του νεοκλασσικού κτιρίου Θερμών Λουτρών με αποκατάσταση και επισκευές του κελύφους στις όψεις και στις στέγες, εσωτερικά πλήρης ανακατασκευή με δημιουργία συγχρόνων χώρων ιδροθεραπείας, νέες εγκαταστάσεις δηλαδή παροχές ιαματικού νερού, αποχέτευση, ύδρευση, ηλεκτρισμός κ.λπ., ανακαίνιση του κτιρίου των φυσικών λουτρών, διαμόρφωση του περιβάλλοντος χώρου και της περίφραξης.

'Εχει συνταχθεί τεχνικό δελτίο και με βάση τις μελέτες. Ο προϋπολογισμός ανέρχεται σε 1.050.000.000 δραχμές. Για δε το κτίριο της υδροθεραπείας του Αγίου Νικολάου Μεθάνων προβλέπεται πλήρης ανακαίνιση και εκσυγχρονισμός του κτιρίου και διαμόρφωση του περιβάλλοντος χώρου. To έργο, λοιπόν, είναι έτοιμο για δημοπράτηση με προϋπολογισμό 300 εκατ. δραχμών. Τα παραπάνω έχουν προταθεί για ένταξη και χρηματοδότηση από το εθνικό σκέλος του τομεακού προγράμματος τουρισμός-πολιτισμός του Β' Κοινοτικού Πλαισίου Στήριξης και είμαστε βέβαιοι ότι θα ενταχθούν μέσα στις επόμενες μέρες. Ευχαριστώ.

ΠΡΟΕΔΡΟΣ (Απόστολος Κακλαμάνης): Ο κ. Μπεντενιώτης έχει το λόγο.

ΜΑΝΩΛΗΣ ΜΠΕΝΤΕΝΙΩΤΗΣ: Κύριε Πρόεδρε, επειδή ακριβώς δεν έχει ενταχθεί μέχρι σήμερα το έργο στο υποπρόγραμμα, επειδή πρόκειται να συνεδριασει η επιτροπή το πρώτο δεκαήμερο του επόμενου μήνα και επειδή ο εκσυχρονισμός των Ιαματικών Πηγών Μεθάνων, για την επαρχία Τροιζηνίας και για τη λουτρόπολη, είναι ιδιαίτερης σημασίας, τόσο για την ανάπτυξη, όσο και για την προοπτική της εξέλιξης, εκείνο που ζητάμε σήμερα με την ερώτησή μας είναι η δέσμευση του Υπουργείου, η δέσμευση της Κυβέρνησης, ότι στην επιτροπή του επόμενου μήνα θα ενταχθεί, το έργο, αφού με ιδιαίτερη ικανοποίηση ακούσαμε από τον κύριο Υφυπουργό ότι έχει τελειώσει η προεργασία, έχουν συνταχθεί τα τεχνικά δελτία και η μελέτη.

Η αρχαιότητα των πηγών, η σημαντικότητα των λουτρών, αλλά κυρίως η κίνηση που παρουσιάζουν και το ενδιαφέρον για την οικονομία της περιφέρειας επιβάλλουν να κριθεί η βιωσιμότητά τους από την ένταξη και τον εκσυγχρονισμό που θα προκύψει με τη διαδικασία που προσδιορίσατε, κύριε Υφυπουργέ. 

'Αρα, εκείνο που ζητάμε είναι η δέσμευση της Κυβέρνησης, ότι στην επόμενη συνεδρίαση της επιτροπής το έργο θα ενταχθεί για να ξεκινήσει. Ευχαριστώ.

ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο.

ΜΙΧΑΗΛ ΧΡΥΣΟΧΟΙΔΗΣ (Υφυπ.Ανάπτυξης): Κύριε Πρόεδρε, ο στόχος μας, όπως περιγράφθηκε προηγουμένως, δεν είναι απλά μια στοιχειώδης παρέμβαση για τις αναγκαίες ενέργειες διάσωσης των λουτρών. Ο στόχος μας είναι μια ουσιαστική αναπτυξιακή παρέμβαση προκειμένου να εκσυγχρονιστούν και να είναι αποδοτικές οι Ιαματικές πηγές Μεθάνων. Ευχαριστώ πολύ.

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, συμφωνείτε να συζητηθεί και η τελευταία ερώτηση του κ. Δανέλλη, για να μην κρατάμε εδώ τον Υπουργό πάνω από μια ώρα;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Συνεπώς, θα συζητηθεί η τελευταία στην ημερήσια διάταξη Δευτέρου Κύκλου, υπ' αριθμ. 276/21.11.1996 επίκαιρη ερώτηση, του Βουλευτή του Συνασπισμού της Αριστεράς και της Προόδου, κ.Σπυρίδωνα Δανέλλη προς την Υπουργό Ανάπτυξης, σχετικά με την επαναδιαπραγμάτευση των όρων της σύμβασης με την εταιρία εκμετάλλευσης του Καζίνο Λουτρακίου, τη συμμετοχή του Δήμου Λουτρακίου κ.λπ.

Η ερώτηση του κ. Δανέλλη έχει ως εξής:

"Σύμφωνα με στοιχεία που είδαν το φως της δημοσιότητας έγινε επαναδιαπραγμάτευση των όρων της σύμβασης με την εταιρία εκμετάλλευσης του Καζίνο Λουτρακίου.

Ερωτάται η κυρία Υπουργός: Ποια η συμμετοχή στην ολη διαπραγμάτευση του Δήμου Λουτρακιου και των λοιπών οργανισμών Τοπικής Αυτοδιοικήσεως της ευρύτερης περιοχής.

Ποια τα μέτρα αντιμετώπισης των σημαντικών κοινωνικών επιπτώσεων στην περιοχή.

Ποια είναι η πρόβλεψη εισαγωγής συναλλάγματος για τη στήριξη της επένδυσης και τη μετατροπή της σε μοχλό τουριστικής ανάπτυξης για την ευρύτερη περιοχή".

Ο Υφυπουργός Ανάπτυξης κ.Χρυσοχοϊδης έχει το λόγο.

ΜΙΧΑΗΛ ΧΡΥΣΟΧΟΙΔΗΣ(Υφυπ.Ανάπτυξης): Ευχαριστώ, κύριε Πρόεδρε, για τη διευκόλυνση.

Κύριε Πρόεδρε, ο Δήμος Λουτρακίου μέσω της Ανώνυμης Τουριστικής Εταιρίας "Καζίνο Λουτρακίου", συμμετέχει στην Κοινοπραξία "CLUB HOTEL Λουτράκι" Α.Ε. και "Α.Τ.Ε.Κ.Λ.", δηλαδή η Ανώνυμη Τουριστική Εταιρία Καζίνο Λουτρακίου, η οποία είναι κάτοχος της αδείας λειτουργίας επιχειρήσεως καζίνο στο Λουτράκι με ποσοστό 12% για τα πρώτα επτάμισυ χρόνια από την ημέρα λήψεως της αδείας, δηλαδή από 15.2.1995, 14% μετά την πάροδο των επτάμισυ ετών και μέχρι το δέκατο πέμπτο έτος, 16% μετά την πάροδο δεκαπέντε ετών και μέχρι το τριακοστό όγδοο έτος. Από το τριακοστό ένατο έτος έως και το πεντηκοστό έτος, κατά το οποίο λύεται και η Κοινοπραξία, η συμμετοχή του Δήμου μέσω της Ανώνυμης Τουριστικής Εταιρίας "Καζίνο Λουτρακίου" αυξάνεται στο 50% που προβλέπεται η ρύθμιση αυτή στο άρθρο 1 του ιδιωτικού συμφωνητικού της συστάσεως της Κοινοπραξίας.

Πρέπει να επισημανθεί στο σημείο αυτό ότι μετά την πάροδο της πεντηκονταετίας η "Καζίνο Λουτρακίου" Α.Ε. γίνεται αποκλειστικός κάτοχος της αδείας κατά ποσοστό πλέον 100%.

Επίσης, σύμφωνα με το άρθρο 2 του συμφωνητικού της Κοινοπραξίας, θα διεξάγεται η διοίκηση της Κοινοπραξίας από ενδεκαμελές διοικητικό συμβούλιο στο οποίο μέτέχουν τρία μέλη από την "Α.Τ.Ε.Κ.Λ." και οκτώ μέλη από την "CLUB HOTEL Λουτράκι" Α.Ε.

Το διοικητικό συμβούλιο της Κοινοπραξίας στην από 4.11.1996 συνεδρίασή του συζήτησε το θέμα της υπογραφής ενός νέου ιδιωτικού συμφωνητικού με το Ελληνικό Δημόσιο, καθώς και τους επιμέρους όρους του ιδιωτικού συμφωνητικού, αυτούς οι οποίοι τροποποιούν το προηγούμενο υπογραφέν συμφωνητικό μεταξύ της Κοινοπραξίας και του Ελληνικού Δημοσίου.

Με πρακτικό που εξεδόθη την ίδια μέρα στις 4.11.1996 το διοικητικό συμβούλιο της Κοινοπραξίας αποφάσισε κατά πλειοψηφία, παρουσία του Δημάρχου του Λουτρακίου και δύο δημοτικών συμβούλων, του κ.Γεωργίου Χαραλάμπου και του κ.Αλεξάνδρου Παντελέοντος, με την ιδιότητά τους ως μέλη του διαχειριστικού συμβουλίου της Κοινοπραξίας, την έγκριση των νέων όρων. Και εξουσιοδότησε τους εκπροσώπους της Κοινοπραξίας για την υπογραφή του νέου ιδιωτικού συμφωνητικού με το Ελληνικό Δημόσιο.

Επομένως, ο Δήμος Λουτρακίου είχε πλήρη συμμετοχή και πλήρη γνώση στην διαδικασία επαναδιαπραγμάτευσης των όρων της σύμβασης.

Η επιλογή των εκπροσώπων της Κοινοπραξίας ήταν αποκλειστικά και μόνο θέμα καταστατικής λειτουργίας του διαχειριστικού συμβουλίου της Κοινοπραξίας.

Με το από 8.11.1996 συμφωνητικό μεταξύ της Κοινοπραξίας και του Ελληνικού Δημοσίου, επετεύχθη μεταξύ άλλων η αύξηση του ποσοστού συμμετοχής του Ελληνικού Δημοσίου στα μεικτά κέρδη παιγνίων από 20% σε 33%, η αύξηση του ειδικού ετησίου τέλους, που αποδίδεται στον Ε.Ο.Τ., από 50 εκατομμύρια σε 250 εκατομμύρια, αλλά και τροποποιήθηκε σημαντικά το χρονοδιάγραμμα εκτέλεσης των έργων, τα οποία αποτελούν αντισταθμιστικά οφέλη έναντι του Δημοσίου για την παραχώρηση της άδειας.

ΠΡΟΕΔΡΟΣ (Απόστολος Κακλαμάνης): Θα αναφερθείτε και στη δευτερολογία σας, κύριε συνάδελφε.

ΜΙΧΑΗΛ ΧΡΥΣΟΧΟΙΔΗΣ (Υφυπ.Ανάπτυξης): Θα επανέλθω, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Ο κ.Δανέλλης έχει το λόγο.

ΣΠΥΡΙΔΩΝ ΔΑΝΕΛΛΗΣ: Είναι νωπή στη μνήμη μας η θαρραλέα, θα έλεγα, αυτοκριτική φράση της Υπουργού Ανάπτυξης, της κας Παπανδρέου ότι η Κυβέρνηση δεν είναι ευτυχής με τον τρόπο που διαχειρίστηκε το θέμα των καζίνο.

Φοβούμαστε, όμως, ότι η φράση αυτή έμεινε μετέωρη αφού δεν ακολουθήθηκε, υποστηριζόμενη από συγκεκριμένες πράξεις. Και έτσι -και αναφέρθηκε ο κύριος Υπουργός σε δημοσιεύματα που είδαν το φως επιβεβαιώνοντάς τα- έγινε η επαναδιαπραγμάτευση, η τροποποίηση των όρων της σύμβασης μεταξύ του Ελληνικού Δημοσίου και της εταιρίας εκμετάλλευσης του καζίνο του Λουτρακίου.

Συμπληρώνονται ήδη, κύριε Πρόεδρε, δεκατέσσερις μήνες λειτουργίας του Καζίνο Λουτρακίου και τα βασικά ερωτήματα, δηλαδή το κατά πόσο η δημιουργία του Καζίνο, του συγκεκριμένου, αποτελεί αναπτυξιακή επένδυση για την Κορινθία, καθώς επίσης και το ποιες οικονομικές, κοινωνικές, πολιτισμικές επιπτώσεις, οι οποίες προκλήθηκαν στην τοπική κοινωνία, δεν έχουν απαντηθεί.

Στην αγωνιώδη αναζήτηση απάντησης στα παραπάνω ερωτήματα, η Νομαρχιακή Αυτοδιοίκηση Κορινθίας καθώς και η Τοπική Ενωση Δήμων και Κοινοτήτων Νομού Κορινθίας δυστυχώς, ενώ έχουν επανειλημμένα προσπαθήσει από το Μάϊο να συναντηθούν με την κυρία Υπουργό, δεν το κατάφεραν διότι η κυρία Υπουργός -κατά τη δική τους φράση- τους αγνόησε επιδεικτικά.

Θεωρούμε ότι η συμμετοχή των φορέων της Αυτοδιοίκησης στην επαναδιαπραγμάτευση για πολλούς λόγους έπρεπε και ήταν επιβεβλημένη, όχι μόνο διότι η τοπική κοινωνία εισπράττει, όπως βλέπουμε, τις αρνητικές επιπτώσεις της λειτουργίας του Καζίνο, αλλά και για λόγους πολιτικής αρχής. Υπενθυμίζουμε, δε, ότι από την αρχική σύμβαση προβλεπόταν εισαγωγή άμεσα 5 δισ.δραχμών σε συνάλλαγμα απο την εταιρεία επένδυσης για άμεση έναρξη έργων τουριστικής ανάπτυξης στην περιοχή. 'Οπως, επίσης, προβλεπόταν και η άμεση λήψη μέτρων ασφαλιστικών δικλείδων για την, κατά το δυνατόν βέβαια, αντιμετώπιση των κοινωνικών, των πολιτισμικών προβλημάτων.

(Στο σημείο αυτο ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Βέβαια, ο χρόνος είναι πάντα πιεστικός. 'Ομως, υπάρχουν διάφορα ερωτήματα τα οποία έχουν μείνει μετέωρα και τα οποία ζητούν μία απάντηση.

ΠΡΟΕΔΡΟΣ (Απόστολος Κακλαμάνης): Είναι αυτά που αναφέρονται στην ερώτησή σας. Θα μας ολοκληρώσει ο Υπουργός την απάντησή του.

ΣΠΥΡΙΔΩΝ ΔΑΝΕΛΛΗΣ: Ναι και κάποια επιμέρους άλλα ερωτήματα, που είναι εξίσου κρίσιμα, για να δούμε αν τελικά ήταν αυτή η επένδυση αναπτυξιακή για την Κορινθία και ποια είναι τα γενικότερα αποτελέσματα, τα οποία έχουμε σήμερα.

Ευχαριστώ.

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.

ΜΙΧΑΗΛ ΧΡΥΣΟΧΟΙΔΗΣ (Υφυπ. Ανάπτυξης): Κύριε Πρόεδρε, απαντώ ευθέως στα επιμέρους ερωτήματα του κυρίου συναδέλφου. Προβλέπεται, λοιπόν, με αυτή την τροποποιημένη πλέον σύμβαση, κατασκευή ξενοδοχείου πολυτελείας σε χρονικό διάστημα είκοσι τεσσάρων μηνών από την έκδοση των σχετικών οικοδομικών αδειών και υποβολή φακέλων για την έκδοση των αδειών αυτών, το αργότερο μέχρι 31.3.1997 με ύψος επένδυσης περίπου 8 δισ.δραχμών.

Προβλέπεται κατασκευή μαρίνας σε χρονικό διάστημα σαράντα δύο μηνών από την έκδοση των σχετικών αδειών και υποβολή των φακέλων για την έκδοση των αδειών αυτών, το αργότερο μέχρι 31.10.1997, με ύψος επένδυσης περίπου 5 δισ. δραχμών.

Εμφανές είναι ότι το αυστηρό αυτό χρονοδιάγραμμα, κύριε συνάδελφε, σε συνδυασμό με το ύψος των επενδύσεων, επιβάλλει την εισροή συναλλάγματος ούτως ώστε να καλυφθεί το μεγαλύτερο μέρος των δαπανών για την κατασκευή των έργων.

Το τρίτο που προβλέπεται είναι, ότι με βάση το από 15.1.1995 ιδιωτικό συμφωνητικό συστάσεως της Κοινοπραξίας, ο Δήμος Λουτρακίου εξασφάλισε προγράμματα δωρεών προς το Δήμο, δηλαδή όρους ελάχιστης εγγύησης επί των κερδών και όρους εγγύησης εξασφάλισης επενδυτικού προγράμματος με στόχο την οικονομική και ειδικότερα την τουριστική ανάπτυξη της περιοχής.

Και τέλος, σε ό,τι αφορά τις εύλογες ανησυχίες για τα κοινωνικά προβλήματα που δημιουργεί και έχει ως συνέπεια η λειτουργία του Καζίνο, πρέπει να επισημάνουμε, ότι η Κυβέρνηση και το Υπουργείο Ανάπτυξης βρίσκονται σε μία διαδικασία διεξοδικής μελέτης του συνόλου των οικονομικών και κοινωνικών επιπτώσεων από τη λειτουργία των Καζίνο σε όλη τη Χώρα. Σύντομα θα προωθηθούν νομοθετικές και διοικητικές ρυθμίσεις, οι οποίες θα έχουν ως στόχο, τόσο την προστασία του δημοσίου συμφέροντος όσο και την προστασία του κοινωνικού συνόλου.

Ευχαριστώ, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Δεν τα κλείνουμε όλα καλύτερα; Θα είναι καλύτερα για τον Τόπο.

ΜΙΧΑΗΛ ΧΡΥΣΟΧΟΙΔΗΣ (Υφυπ. Ανάπτυξης): Νομίζω ναι.

ΠΡΟΕΔΡΟΣ (Απόστολος Κακλαμάνης): Δεύτερη στην ημερήσια διάταξη Πρώτου Κύκλου είναι η με αριθμό 279/22.11.96 επίκαιρη ερώτηση του Βουλευτή κ. Ευάγγελου Μπασιάκου, σχετικά με τη λήψη των αναγκαίων μέτρων επίλυσης προβλημάτων των βαμβακοπαραγωγών.

Η ερώτηση του κ. Μπασιάκου συνοπτικώς έχει ως εξής:

"Το πρόβλημα που αντιμετωπίζουν οι βαμβακοπαραγωγοί της Χώρας με τις ιδιαίτερα χαμηλές τιμές του βάμβακος, παρά το γεγονός μάλιστα ότι φέτος οι αποδόσεις είναι πολύ μικρές, λόγω των καιρικών συνθηκών, εντείνεται δυστυχώς τον τελευταίο καιρό.

Η Κυβέρνηση προβλέπει συνήθως αποδόσεις και τιμές που, όμως, διαψεύδονται συνήθως από τα πράγματα.

'Ακρως ανησυχητικές είναι οι πρόσφατες δηλώσεις του Υπουργού Γεωργίας στη Λάρισα, ότι δεν προτίθεται να λάβει κανένα μέτρο για τους βαμβακοπαραγωγούς που βρίσκονται σε απόγνωση.

Κατόπιν αυτών, ερωτάται ο κύριος Υπουργός Γεωργίας:

1. Αν έθεσε ποτέ, με ποιο αίτημα και σε ποιο όργανο της Ευρωπαϊκής 'Ενωσης, κατά τρόπο αποτελεσματικό, το θέμα του εισοδήματος των βαμβακοπαραγωγών ως ζήτημα άμεσης προτεραιότητας και βαρύνουσας σημασίας.

2. Πώς προτίθεται να αντιμετωπίσει στο εξής τη διαφαινόμενη μείωση της τιμής του βάμβακος και του εισοδήματος των βαμβακοπαραγωγών μετά μάλιστα και την προσδοκώμενη σημαντική μείωση της φετινής παραγωγής.

3. Σε ποια επίπεδα εκτιμά το ύψος της φετινής παραγωγής του βάμβακος στη Χώρα μας, καθώς και την τελική τιμή κατά κιλό.

4. Πότε και με ποιόν τρόπο θα καταβληθεί το ποσό των 40 δραχμών ανά κιλό βάμβακος, όπως προεκλογικά είχε υποσχεθεί ο Πρωθυπουργός.

5. Πως προτίθεται να αντιμετωπίσει το μεγάλο πρόβλημα των ποσοτήτων του βάμβακος που δεν μπορούν να διατεθούν στα εκκοκιστήρια γιατί υπερβαίνουν τους "μέσους όρους" παραγωγής."

Ο κύριος Υφυπουργός Γεωργίας κ. Δημήτριος Σωτηρλής έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Κύριε συνάδελφε, κατ'αρχήν δεν καταλαβαίνω τη μεθολογία παρέμβασης,που ζητάτε με την ερώτησή σας, να κάνουμε προς τα ανώτατα κοινοτικά όργανα, όταν μάλιστα στην ίδια την ερώτησή σας διαπιστώνω ότι στην επιστολή του Προέδρου του Κόμματός σας, ο Πρόεδρος της Ευρωπαϊκής Επιτροπής ο κ. Σαντέρ απήντησε πως και πότε είναι δυνατή μια ουσιαστική παρέμβαση. Την ξέρετε πολύ καλά και εσείς.

Παρ'όλα αυτά, θέλω να σας θυμίσω ότι στο Συμβούλιο Υπουργών Γεωργίας της Ευρωπαϊκής 'Ενωσης στις 15 Σεπτεμβρίου, ο αρμόδιος Υπουργός Γεωργίας έβαλε το θέμα με σειρά αιτημάτων μεταξύ των οποίων και την αύξηση των εισροών για την αγροτική οικονομία, την αύξηση του πλαφόν και προπαντός την ανάγκη επιδότησης κατευθείαν στον 'Ελληνα βαμβακοπαραγωγό.

Από κει και πέρα, στην τελευταία συνάντηση των αρμοδίων οργάνων της Ευρωπαϊκής 'Ενωσης, οι επιτροπές του Υπουργείου Γεωργίας έβαλαν ξανά το θέμα για συζήτηση. Ο ίδιος, όταν βρέθηκα τελευταία στις 18, 19 Νοεμβρίου στη συνεδρίαση των Υπουργών Γεωργίας, ξανασυζήτησα το θέμα όχι βέβαια σε επίσημη διαδικασία γιατί η ημερήσια διάταξη είχε ήδη μπει. Γνωρίζετε πολύ καλά πως γίνονται αυτές οι διαδικασίες.'Ετσι οι αρμόδιες υπηρεσίες του Υπουργείου και της ΜΕΑ δε θεώρησαν δόκιμο να βάλουν έξω από την ημερήσια διάταξη ένα τόσο σοβαρό θέμα γιατί πιστεύαμε, ότι αυτό δε θα κουβεντιαζόταν υπεύθυνα από κανένα κοινοτικό όργανο. Κάνουμε ότι μπορούμε προς αυτήν την κατεύθυνση και θα συνεχίσουμε να το κάνουμε.

Με ρωτάτε, κύριε συνάδελφε, πώς θα συμβάλουμε ώστε οι βαμβακοπαραγωγοί που αυτή τη στιγμή έχουν πρόβλημα τιμών και χαμηλή παραγωγή να βοηθηθούν στην αντιμετώπιση των προβλημάτων τους.'Εχουμε πάρει μία σειρά μέτρων που είναι γνωστά.

Πρώτα-πρώτα οι δισκέτες με τα ονόματα των παραγωγών δικαιούχων των 40 δρχ. από αύριο το πρωί, μια και σταμάτησε η απεργία των γεωπόνων του Οργανισμού Βάμβακος, θα είναι στις κατά τόπους Αγροτικές Τράπεζες, και θα αρχίσει η πληρωμή των παραγωγών, αφού ήδη τα χρήματα είναι στη διάθεση της Αγροτικής Τράπεζας εδώ και ένα μήνα. Πέρα απ'αυτό υπάρχουν και μια σειρά μέτρων βραχυπρόθεσμα και μακροπρόθεσμα. Είχαμε την ευκαιρία να τα αναφέρουμε και σε άλλες προηγούμενες συνδριάσεις.

Θα κάνουμε δεκτές τις ενστάσεις.'Ηδη από σήμερα ανακοινώθηκε στις κατά τόπους Νομαρχίες συγκεκριμένος τρόπος, ώστε αρμόδιες επιτροπές να ελέγχουν τις ενστάσεις, και να παραδίδεται όλο το προϊόν των παραγωγών. Συγκροτήσαμε ήδη επιτροπή σε συννενόηση με τη ΣΥΔΑΣΕ, τη ΓΕΣΑΣΕ και τη ΠΑΣΕΓΕΣ, η οποία θα μελετήσει τον τρόπο για να διευκολύνουμε τη δανειοδότηση ή τη ρύθμιση χρεών με καταληκτική ημερομηνία τη 10η Δεκεμβρίου.

Στη δευτερολογία μου θα αναφέρω ακόμη σειρά μέτρων που έχουμε πάρει μακροπρόθεσμα για το θέμα του βάμβακος.

ΠΡΟΕΔΡΟΣ (Απόστολος Κακλαμάνης): Ο κ. Μπασιάκος έχει το λόγο.

ΕΥΑΓΓΕΛΟΣ ΜΠΑΣΙΑΚΟΣ: Κύριε Υπουργέ, καταβάλατε μια φιλότιμη προσπάθεια να μας πείτε για τις ενέργειές σας, αλλά δε μας πείσατε, γιατί πρώτα απ'όλα ο κ. Σαντέρ σας διαψεύδει ότι ετέθη οποτεδήποτε τέτοιο αίτημα με συγκεκριμένα στοιχεία, ως προς την ενίσχυση των βαμβακοπαραγωγών, στα κοινοτικά όργανα.

Καταθέτω για τα Πρακτικά της Βουλής την απάντηση του κ. Σαντέρ προς τον Πρόεδρο της Νέας Δημοκρατίας με ημερομηνία 25 Οκτωβρίου, στην οποία μεταξύ άλλων αναφέρει ότι οι πληροφορίες που διαθέτει προς το παρόν η Ευρωπαϊκή Επιτροπή δεν επαρκούν για να δικαιολογήσουν πρόταση στο πλαίσιο μιας οποιασδήποτε από αυτές τις δύο διαδικασίες. Και αναφέρεται είτε στη διαδικασία περιοδικών αναθεωρήσεων της Κοινής Αγροτικής Πολιτικής είτε της ετήσιας εξέτασης από το Συμβούλιο, των Γεωργικών Τιμών και συναφών θεμάτων.

(Στο σημείο αυτό ο Βουλευτής κ. Ευάγγελος Μπασιάκος καταθέτει για τα Πρακτικά την απάντηση του κ. Σαντέρ, η οποία έχει ως εξής:

"Brussels, 25-10-1996

SG(96) D/86401

Kύριε,

σε απάντηση της επιστολής σας, της 14ης Σεπτεμβρίου, με την οποία ζητάτε να σας ενημερώσω σχετικά με ενδεχόμενη συμπληρωματική στήριξη του εισοδήματος των βαμβακοπαραγωγών, σας ανακοινώνω τα ακόλουθα:

Η κοινή οργάνωση αγοράς στον τομέα του βάμβακος πρέπει να θεωρηθεί ένα πλήρες σύστημα στήριξης για τον τομέα αυτο, το οποίο, κατ' αρχήν, δεν επιτρέπει την παροχή πρόσθετης ενίσχυσης από εθνικούς πόρους.

Τα άρθρα 92 έως 94 της συνθήκης παρέχουν μία νομική βάση για να επιτρέψει η Επιτροπή ορισμένες εθνικές ενισχύσεις. Εντούτοις, για προϊόντα που υπάγονται στην κοινή οργάνωση αγοράς, τα άρθρα αυτά δεν επιτρέπουν στην Επιτροπή να εγκρίνει εθνική ενίσχυση για την αντιμετώπιση προβλημάτων που αφορούν, για παράδειγμα, χαμηλές εισπραττόμενες τιμές, στο ύψος της εισφοράς συνυπευθυνότητας η το βαθμό αυτάρκειας.

Η Κοινότητα έχει βεβαίως διαδικασίες που της επιτρέπουν να λάβει υπόψη καταστάσεις, όπως αυτές που περιγράφονται στο υπόμνημα. Οι διαδικασίες αυτές λαμβάνουν ιδίως τη μορφή είτε περιοδικών αναθεωρήσεων των διατάξεων της ΚΓΠ για διάφορα προΙόντα, ή της ετήσιας εξέτασης από το Συμβούλιο των γεωργικών τιμών και συναφών θεμάτων. Οι πληροφορίες που διαθέτει προς το παρόν η Επιτροπή δεν επαρκούν για να δικαιολογήσουν πρόταση στο πλαίσιο μιας οποιασδήποτε από αυτές τις δύο διαδικασίες.

Με τιμή

Μιλτιάδης Εβερτ

Μιλτιάδης Εβερτ

43 Rigillis Street

106 74 Athens"
ελίδα 1261 

ΕΥΑΓΓΕΛΟΣ ΜΠΑΣΙΑΚΟΣ: Το δεύτερο θέμα είναι ότι δε μας είπατε, πού εκτιμάτε το ύψος της φετινής παραγωγής. Κάποτε το εκτιμήσατε στους 1.050.000 τόνους. Στην Ευρωπαϊκή 'Ενωση είπατε 1.120.000 τόνους.'Ηδη μαθαίνω ότι προτίθεσθε να ανεβάσετε αυτήν την εκτίμηση.'Ολη αυτή η πολιτική οδηγεί σε μείωση της τιμής παραγωγού. Για πρώτη φορά φέτος οι παραγωγοί αντιμετωπίζουν το πρόβλημα του να μη διαθέτουν το προϊόν τους, που υπερβαίνει το λεγόμενο μέσο όρο. Είναι αντικοινοτικό αυτό το οποίο κάνετε. Σας κρούουμε τον κώδωνα του κινδύνου ότι θα μείνουν φέτος αδιάθετες ποσότητες για πρώτη φορά.

Οι βαμβακοπαραγωγοί βρίσκονται σε απόγνωση, γιατί βλέπουν ότι η Κυβέρνηση στα λόγια μόνο δείχνει ενδιαφέρον και ποτέ στην πράξη.'Οταν μας λέτε ότι ακόμη τώρα προσπαθείτε με επιτροπές να μελετήσετε το πρόβλημα, αποδεικνύεται, ότι δεν έχετε πάρει κανένα συγκεκριμένο μέτρο για την επίλυση αυτού του τεράστιου ζητήματος για το οποίο αύριο αναμένονται κινητοποιήσεις.

Σε καμιά περίπτωση οι αγρότες δε θα ευθύνονται για τις αντιδράσεις, τις έντονες διαμαρτυρίες και τις κινητοποιήσεις στις οποίες προβαίνουν.

Πρέπει να διαβεβαιώσετε το Σώμα και τον Ελληνικό Λαό, ότι θα πάψουν να υπάρχουν αυτοί οι μέσοι όροι. Θα πρέπει να διατεθεί η υπερβάλλουσα ποσότητα ειδικότερα φέτος που η συνολική παραγωγή πρέπει να είναι πολύ χαμηλή, ίσως και κάτω από ένα εκατομμύριο τόνους, πέρα από τα διπλοζυγίσματα και τον αέρα. Και το γνωρίζετε από την περιφέρειά σας, κύριε Υφυπουργέ. Σε καμιά περίπτωση δεν πρέπει να μείνει αδιάθετη ποσότητα, η οποία θα έχει μόνο εμπορική αξία. Και να μας πείτε για συγκεκριμένα μέτρα σε περιοχές, που έχουν υποστεί ζημιές από τις κακοκαιρίες, όπως η περιοχή σας και οι οποίες αντιμετωπίζουν πραγματικά το φάσμα της χρεωκοπίας.

ΠΡΟΕΔΡΟΣ(Απόστολος Κακλαμάνης): Ο κύριος Υφυπουργός έχει το λόγο.

ΔΗΜΗΤΡΙΟΣ ΣΩΤΗΡΛΗΣ(Υφυπ. Γεωργίας): Πρώτα θέλω να αναφέρω ημερομηνίες. Εχουμε βάλει το θέμα στην Ευρωπαϊκή Ενωση στις 15 Σεπτεμβρίου. Επίσης το θέμα της μείωσης της παραγωγής της Χώρας μας κατά 100.000 τόνους σε σχέση με την αρχική πρόβλεψη ετέθη από την ελληνική αντιπροσωπεία στη διαχειριστική επιτροπή στις 29.10.1996. Είναι ημερομηνίες δεσμευτικές και χαίρομαι αν υπάρχει κάτι άλλο από την επιστολή του κ. Σαντέρ, το οποίο μπορεί να μας διευκολύνει για την αντιμετώπιση του προβλήματος σχετικά με το βαμβάκι.

Βεβαίως αν αναφέρεται σε άλλες ημερομηνίες ή υποδείξεις θετικές δεκτά να ψάξουμε να τα δούμε, διότι δε διαφωνούμε στο να αναζητήσουμε τους καλύτερους τρόπους ώστε να βρούμε μεθόδους για να προστατεύσουμε το αγροτικό εισόδημα.

Δεύτερον, όσον αφορά τα μέτρα. Δεν πήραμε μέτρα σήμερα, κύριοι συνάδελφοι, είναι σαφής η γραπτή οδηγία που έδωσε το Υπουργείο Γεωργίας προς την Α.Τ.Ε. για να μην παρακρατούνται χρήματα από τις κοινοτικές ενισχύσεις, από τους αγρότες που οφείλουν στην Α.Τ.Ε. Είναι ημερών αυτή η απόφασή μας.

Η διοίκηση της ΑΤΕ έχει δώσει με τη σειρά της σαφή οδηγία σε όλα τα υποκαταστήματα να μη γίνεται καμία παρακράτηση. Βεβαίως, γίνεται καταστρατήγηση. Κάποιοι παίζουν αυτήν τη στιγμή με τα προβλήματα των αγροτών.

Δεύτερον, έχουμε δώσει σαφή κατεύθυνση στον ΕΛ.Γ.Α. να δώσει αμέσως τ'αποτελέσματα των μετρήσεων των ζημιών που έχουν υποστεί συγκεκριμένοι παραγωγοί, ώστε να υπάρξουν αποζημιώσεις.

Τελευταία, επειδή είχαμε συνάντηση με την ηγεσία του αγροτικού κόσμου -ΓΕΣΑΣΕ, ΠΑΣΕΓΕΣ- με δική τους πρόταση, γιατί, όπως ξέρετε, τα αγροτικά χρέη σε όλα τα επίπεδα ξεπερνούν τα 350 δισ. συγκροτήθηκε επιτροπή η οποία θα εισηγηθεί για ουσιαστική ρύθμιση των αγροτικών χρεών και όχι εμβαλωματικές λύσεις.

Τέλος, κύριε συνάδελφε, όσον αφορά τις ενστάσεις, ήδη σήμερα που μιλάμε, έχουν φύγει σε όλες τις νομαρχίες της Χώρας επιστολή του Υπουργείου Γεωργίας όπου συγκροτούμε συγκεκριμένες επιτροπές που θα εξετάσουν όλες τις ενστάσεις. Θέλω να ξέρετε ότι οι ενστάσεις ξεπέρασαν τις είκοσι χιλιάδες.

ΕΥΑΓΓΕΛΟΣ ΜΠΑΣΙΑΚΟΣ: 'Ηδη είναι καθυστερημένη η παρέμβασή σας.

ΔΗΜΗΤΡΙΟΣ ΣΩΤΗΡΛΗΣ (Υφυπ.Γεωργίας): Δεν είναι καθόλου καθυστερημένη, γιατί υπήρξαν άλλες διαδικασίες, προκειμένου να προστατεύσουμε τον πραγματικό παραγωγό, γιατί εσείς μιλήσατε για αέρα και άλλα τέτοια.

'Ομως, αγαπητέ συνάδελφε, κάνατε μία επερώτηση την προηγούμενη εβδομάδα, γύρω απ'αυτό το θέμα. Κρίμα που σε ένα δίλεπτο για ένα τέτοιο κρίσιμο θέμα για τους αγρότες, δεν μπορούμε να πούμε περισσότερα.

ΠΡΟΕΔΡΟΣ (Απόστολος Κακλαμάνης): Τρίτη στην ημερήσια διάταξη Πρώτου Κύκλου είναι η με αριθμό 294/25.11.1996 επίκαιρη ερώτηση του Βουλευτή του Κομμουνιστικού Κόμματος Ελλάδος κ.Ευστρατίου Κόρακα προς τον Υπουργό Δημόσιας Τάξης, σχετικά με τα τελευταία κρούσματα αστυνομικής βίας και αυθαιρεσίας και τη λήψη των αναγκαίων μέτρων για να μην επαναληφθούν στο μέλλον τέτοια γεγονότα.

Η ερώτηση του κ.Κόρακα έχει ως εξής:

"Υπόλογη είναι η Κυβέρνηση για την ένταση του κλίματος της αστυνομοκρατίας και την αύξηση των κρουσμάτων αυθαιρεσίας και αστυνομικής βίας σε βάρος απλώς πολιτών που παρατηρείται το τελευταίο διάστημα.

Η εν ψυχρώ δολοφονία ενός συνανθρώπου μας, του Αναστασίου Μουράττη, από αστυνομικό είναι το πιο πρόσφατο κρούσμα αστυνομικής αυθαιρεσίας. Αλλωστε δεν είναι η πρώτη φορά που οι τσιγγάνοι αντιμετωπίζονται με απαράδεκτο και απάνθρωπο τρόπο από την ηγεσία του Υπουργείου.

Αξιοσημείωτος είναι επίσης ο ζήλος που επιδεικνύουν τελευταία τα "όργανα της τάξης όταν πρόκειται για μέλη του Κ.Κ.Ε. και της Κ.Ν.Ε. Η σύλληψη δεκατεσσάρων μελών της Κ.Ν.Ε. μετά το τέλος της πορείας για το Πολυτεχνείο και πριν λίγες μέρες η αναίτια σύλληψη, ο σωματικός έλεγχος και ο ξυλοδαρμός δυο μαθητών μελών της ΚΝΕ από ομάδα αστυνομικών, οι οποίοι μάλιστα στις διαμαρτυρίες των μαθητών απάντησαν με την απειλή "εχε χάρη που δεν έχω μαζί μου φούντα να τη χώσω στην τσέπη σου αποτελούν απαράδεκτες ενέργειες και δημιουργούν εύλογα ερωτηματικά.

Δυστυχώς τέτοια κρούσματα αστυνομικής αυθαιρεσίας και βιας δεν είναι τα μοναδικά που σημειώνονται το τελευταίο διάστημα. Πάρα πολλοί είναι οι ανυποψίαστοι πολίτες που αναγκαζονται να υποστούν την απαράδεκτη εξευτελιστική αλλά κυρίως παράνομη διαδικασία της σωματικής έρευνας. 

'Εκφραση του τι ρόλο θέλει η Κυβέρνηση να παίξουν τα Σώματα Ασφαλείας είναι και η αστυνομοκρατία που παρατηρήθηκε κατά τις μέρες του γιορτασμού του Πολυτεχνείου και η οποία συνεχίζεται μέχρι σήμερα, με την έντονη παρουσία αστυνομικών σε όλες τις κινητοποιήσεις των εργαζομένων, των νυχτερινών μαθητών, των εμποροϋπαλλήλων κ.λπ. που γίνονται αυτό το διάστημα ενάντια στην αντιλαϊκή πολιτική που ακολουθεί η Κυβέρνηση. 

"Ερωτάται, λοιπόν, ο κύριος Υπουργός:

Εάν θα αοδοθούν ευθύνες για την εν ψυχρώ δολοφονία του σαρανταπεντάχρονου τσιγγάνου και τι συγκεκριμένα μέτρα θα παρθούν για τη βοήθεια και οικονομική ενίσχυση της οικογένειάς του.

Εάν προτίθεται η Κυβέρνηση να πάρει μέτρα ώστε να μπει φραγμός στις αυθαιρεσίες αστυνομικών και εάν μετά τις καταγγελίες θα παρθούν μέτρα για την παραδειγματική τιμωρία τους.

Εάν προτίθεται να σταματήσει την αστυνομοκρατία και τη χρησομοποίηση των Σωμάτων Ασφαλείας ενάντια στους εργαζόμενους που αγωνίζονται για τα δικαιώματά τους και για μια καλύτερη ζωή." 

Ο Υπουργός Δημόσιας Τάξης κ. Γ. Ρωμαίος έχει το λόγο.

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης): Ευχαριστώ, κύριε Πρόεδρε. Είναι η δεύτερη ερώτηση από πλευράς του Κομμουνιστικού Κόμματος Ελλάδας, η οποία έχει σαν εισαγωγή την καταγγελία, ότι υπήρξε κλίμα αστυνομοκρατίας και επομένως και για δεύτερη φορά θα απορρίψω κατηγορηματικά αυτόν το χαρακτηρισμό, όπως και τον ισχυρισμό ότι η Κυβέρνηση μέσω της Αστυνομίας επιδιώκει να αστυνομεύσει τις εκδηλώσεις των πολιτών. Δεν υπάρχει καμία απολύτως τέτοια πρόθεση. Αλλά είναι, όμως, πρόθεση της Κυβέρνησης να προστατεύσει τους άλλους πολίτες από οποιοεσδήποτε παρανομίες που θα παρατηρηθούν κατά τη διάρκεια οιωνδήποτε εκδηλώσεων. Νομίζω ότι αυτό είναι υποχρέωση της Κυβέρνησης και της Αστυνομίας.

Η ερώτηση αναφέρεται στα συγκεκριμένα περιστατικά. Ο κ. Κόρακας γνωρίζει, σε ό,τι αφορά το πρώτο περιστατικό, ότι το δύσκολο βράδυ του Πολυτεχνείου είχαμε και προσωπική επικοινωνία και γνωρίζει, επαναλαμβάνω καλά, ότι οι συλλήψεις δεν έγιναν γιατί φορούσαν είτε στο μέτωπο είτε κάπου αλλού ταμπέλα ότι ήταν Κνίτες. Απλώς μια μεγάλη ομάδα με κράνη και γκλόμπς ήταν σε κάποιο σημείο του κέντρου της Αθήνας συνελήφθησαν από την Αστυνομία. 'Οταν, όμως, διαπιστώθηκε ότι ανήκαν στην Κ.Ν.Ε. και είχαν ως προορισμό την προστασία των γραφείων του Κ.Κ.Ε. αφέθησαν αμέσως ελεύθεροι.

'Οσον αφορά το δεύτερο περιστατικό απλώς η Αστυνομία -και πιστεύω πως καλά έκανε- κάθε βράδυ ελέγχει κάποιες περιοχές που παρατηρείται αυξημένη εγκληματικότητα και ζητεί κατά καιρούς στοιχεία ορισμένων πολιτών. 'Οταν όμως κάποιοι αρνούνται να δώσουν τα στοιχεία τους, όπως συνέβη εκείνο το βράδυ, προσάγονται στην ασφάλεια για εξακρίβωση. 'Οταν διαπιστώνεται ότι δεν υπάρχει καμία ευθύνη αφήνονται πάλι ελεύθεροι. Μπορούμε αυτά τα δύο περιστατικά να τα επικαλούμαστε για να μιλάμε για κλίμα αστυνομοκρατίας;

Αναφέρεται ο κ. Κόρακας για δεύτερη φορά στην παρουσία της Αστυνομίας τα τελευταία Σάββατα του μήνα, σχετικά με το ωράριο των καταστημάτων και τα επεισόδια που παρατηρούνται σε ορισμένα κεντρικά σημεία της Αθήνας λόγω της αντιδικίας για το ωράριο.

Γνωρίζει ο κ. Κόρακας, ότι τα τέσσερα, αν δεν κάνω λάθος, τελευταία Σάββατα, δεν υπήρξε καμία απολύτως επέμβαση της αστυνομίας, απλώς ήταν παρούσα για την προστασία των καταστημάτων και των πολιτών. Το τελευταίο Σάββατο έγινε ένα περιστατικό, κάποιος από τους διαδηλωτές έσπασε μία βιτρίνα. 

Μπαίνω στα συγκεκριμένα ερωτήματα. Βέβαια για το ατυχές και δυσάρεστο γεγονός του θανάτου του τσιγγάνου, έχει διαταχθεί και διοικητική έρευνα, αλλά υπάρχει και εισαγγελική παρέμβαση και ασφαλώς η Πολιτεία θα πράξει το καθήκον της και θα βοηθήσει την οικογένεια του θύματος. Μάλιστα λαμβάνονται όλα τα μέτρα για να αποφεύγονται τέτοια επεισόδια, τα οποία ούτε την αστυνομία τιμούν αλλά ούτε και τη δημοκρατία.

ΠΡΟΕΔΡΟΣ (Απόστολος Κακλαμάνης): Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, θα ξεκινήσω από το τελευταίο και θα θεωρήσω ως θετική τη δήλωση του κυρίου Υπουργού. Πλην, όμως, θέλω να σημειώσω, ότι αν ο αστυνομικός αντέδρασε έτσι, θα πρέπει να ψάξουμε πώς εκπαιδεύεται, πώς εξοπλίζεται και πώς του μαθαίνουν να χρησιμοποιεί το όπλο του. Εδώ υπάρχουν τεράστιες ελλείψεις και παραλείψεις και δεν ξέρω αν πρέπει να μιλάμε για ελλείψεις τελικά, ή κύριε Υπουργέ, αν πρέπει να μιλάμε για σκοπιμότητες. Και θα ήθελα να σας παρακαλέσω, να μη χρεώνεσθε τόσο εύκολα ό,τι σας λένε.

Πολλά απ'αυτά που μας είπατε δείχνουν, ότι δεν έχετε ενημερωθεί επακριβώς. Για παράδειγμα, οι δύο νέοι της ΚΝΕ τους έδωσαν την ταυτότητα και αυτοί τους είπαν, δε θέλουμε τις ταυτότητές σας, καθήστε κάτω και σκάστε. Τους άδειασαν τις τσέπες, τους έβρισαν, τους κλώτσησαν, κ.λπ.

Στην περίπτωση του τσιγγάνου, ήταν κάτω πεσμένος και τον σκότωσε μπροστά στο γιο του και όταν ο γιος είπε, σκότωσες τον πατέρα μου, του είπε, σκάσε γιατί θα σκοτώσω και εσένα! 

Αψυχολόγητες ενέργειες; Πώς να τις χαρακτηρίσουμε; Εμείς διαπιστώνουμε -δεν με παίρνει ο χρόνος να απαριθμήσω- και άλλα τέτοια κρούσματα.

Ο Χρυσομάλλης Κόντος στις 27 Οκτωβρίου ξυλοκοπήθηκε και αυτός στα Εξάρχεια. Και μου είπατε, αν δε δείχνει την ταυτότητα... Δηλαδή αν δε δείχνει την ταυτότητα, θα συλλαμβάνεται και θα ξυλοκοπείται; Και βεβαίως τις ταυτότητες τις παίρνουν κάθε φορά και τους συλλαμβάνουν και υπάρχει και αυτή η αντίληψη με τη "φούντα" που είπε, ότι θα του έβαζε στην τσέπη, γιατί διαμαρτυρήθηκε γιατί δεν του δίνει πίσω την ατζέντα.

Υπάρχουν λοιπόν τέτοιες καταστάσεις, πρέπει να τις δούμε και πρέπει να τις αντιμετωπίσουμε. Είναι θέματα εκπαίδευσης και πρέπει κατά τη γνώμη μας να αλλάξει κατ'αρχήν το σύστημα διαπαιδαγώγησης.

Κύριε Πρόεδρε, όταν την ημέρα του Πολυτεχνείου έσπευσα να μιλήσω με τον επικεφαλής και να σταματήσω τον ξυλοδαρμό των μελών της ΚΝΕ οι οποίοι κρατούσαν τις κόκκινες σημαίες -δεν είχαν τα ρόπαλα, τα είχαν κρυμμένα γιατί ήταν περιφρούρηση και πήγαιναν για περιφρούρηση στα γραφεία του Κόμματος- ο αστυνομικός, στον οποίο απευθύνθηκα με την ταυτότητα του Βουλευτή στο χέρι, με έβρισε με το χυδαιότερο τρόπο. 'Επεσαν και δυο τρεις άλλοι επάνω μου και με πολλή δυσκολία μπόρεσα να επικοινωνήσω με τον επικεφαλής τους. Και δεν αφέθηκαν τελικά ελεύθεροι. Συνελλήφθησαν δεκατέσσερις, πήγαν στην Ασφάλεια, τους πήραν τα στοιχεία και χρειάστηκε επίμονη παρέμβασή μου για να σκίσουμε τα στοιχεία.

Παρακαλώ, λοιπόν, να πάρετε υπόψη, ότι η ενημέρωση που σας κάνουν δεν είναι ακριβώς η αληθινή. Ευχαριστώ.

ΠΡΟΕΔΡΟΣ (Απόστολος Κακλαμάνης): Ο κύριος Υπουργός, έχει το λόγο.

ΓΕΩΡΓΙΟΣ ΡΩΜΑΙΟΣ (Υπ.Δημόσιας Τάξης): Κύριε Πρόεδρε, γνωρίζει πολύ καλά ο κ.Κόρακας, ότι διασταυρώνω την ενημέρωση και δεν αρκούμαι στη μονομερή ενημέρωση. Θα συμφωνήσω όμως ότι υπάρχει έλλειμμα εκπαίδευσης σε ορισμένους, όπως, επίσης, θα συμφωνήσω, ότι σε ορισμένους παραμένουν κάποια κατάλοιπα παλαιότερης νοοτροπίας. Αλλά γνωρίζει εδώ το Σώμα και από άλλες συζητήσεις, ότι η Κυβέρνηση και εγώ προσωπικά καθημερινά και με πολλούς τρόπους επιδιώκουμε, και αποτελεί βασική μας πολιτική, να εξαλείψουμε αυτά τα κατάλοιπα της νοοτροπίας, για να αποφεύγουμε στο μέλλον τέτοια περιστατικά.

Πρώτος εγώ δυσαρεστούμαι σαν άνθρωπος, όχι σαν Υπουργός, αυτό, όμως, δεν σημαίνει -εκεί θέλω να καταλήξω- ότι είτε απ'αυτά τα μεμονωμένα περιστατικά είτε κάποια άλλα, μπορούμε να οδηγούμαστε στο συμπέρασμα, ότι υπάρχει αστυνομοκρατία, διότι αναφέρετε ακόμη και το θέμα του Πολυτεχνείου. Μα, δε γνωρίζω 'Ελληνα αυτήν την ώρα ο οποίος...

ΣΤΡΑΤΗΣ ΚΟΡΑΚΑΣ: Αφήστε το αυτό.

ΓΕΩΡΓΙΟΣ ΡΩΜΑΙΟΣ (Υπ.Δημόσιας Τάξης): Μα, το αναφέρετε στην ερώτησή σας, κύριε Κόρακα. Δε νομίζω να υπάρχει 'Ελληνας ο οποίος να μην παραδέχθηκε...

ΣΤΡΑΤΗΣ ΚΟΡΑΚΑΣ: Το αναφέρω, γιατί ήταν αστυνομοκρατία προφανής.

ΠΡΟΕΔΡΟΣ (Απόστολος Κακλαμάνης): Μη διακόπτετε, κύριε Κόρακα, σας παρακαλώ.

ΓΕΩΡΓΙΟΣ ΡΩΜΑΙΟΣ (Υπ.Δημόσιας Τάξης): ...ότι η Αστυνομία συνέβαλε σε συνεργασία με τους άλλους, για να γίνει αυτός ο εορτασμός -όπως όλοι θέλαμε να γίνει- και με μια στάση άψογη, για την οποία κανένας δε βρέθηκε να πει το παραμικρό. Νομίζω ότι αυτή ακριβώς η στάση, χαρακτηρίζει το σύνολο της Αστυνομίας σήμερα.

ΣΤΡΑΤΗΣ ΚΟΡΑΚΑΣ: Τους καλύπτετε δηλαδή κύριε Yπουργέ.

ΠΡΟΕΔΡΟΣ (Απόστολος Κακλαμάνης): Κύριε Κόρακα, παρακαλώ μη διακόπτετε!

ΓΕΩΡΓΙΟΣ ΡΩΜΑΙΟΣ (Υπ.Δημόσιας Τάξης): Δεν καλύπτω κανέναν.

ΣΤΡΑΤΗΣ ΚΟΡΑΚΑΣ: Είπα, κύριε Πρόεδρε, πώς φέρθηκαν σε ένα Βουλευτή.

ΠΡΟΕΔΡΟΣ (Απόστολος Κακλαμάνης): Mα, δεν έχετε το λόγο.

ΓΕΩΡΓΙΟΣ ΡΩΜΑΙΟΣ (Υπ.Δημόσιας Τάξης): Κύριε Κόρακα, ακούστε με...

ΣΤΡΑΤΗΣ ΚΟΡΑΚΑΣ: Περίμενα και τη δική σας παρέμβαση, κύριε Πρόεδρε!

ΠΡΟΕΔΡΟΣ (Απόστολος Κακλαμάνης): Περιμένατε από εμένα, τι;

ΣΤΡΑΤΗΣ ΚΟΡΑΚΑΣ: 'Οταν έδειξα τη Βουλευτική μου ταυτότητα στον επικεφαλής, μου είπε "άντε χάσου ρε από εδώ, μη σε φάω". Περίμενα τη δική σας παρέμβαση και να μην καλύπτει ο κύριος Υπουργός...

ΠΡΟΕΔΡΟΣ (Απόστολος Κακλαμάνης): Κύριε Κόρακα, σας ενδιαφέρει η ουσία ή οι εντυπώσεις;

ΣΤΡΑΤΗΣ ΚΟΡΑΚΑΣ: Η ουσία με ενδιαφέρει.

ΠΡΟΕΔΡΟΣ (Απόστολος Κακλαμάνης): Σας παρακαλώ τότε, μιλάτε χωρίς να πάρετε το λόγο. Απευθύνεσθε μια σε μένα μια στον κύριο Υπουργό, θέλετε να πείτε αυτά που θέλετε να πείτε και αδιαφορείτε για την απάντηση. Σας παρακαλώ! Ο Υπουργός απ' ότι κατάλαβα εγώ, αφού προκαλείτε εμένα, κάθε άλλο παρά εκάλυψε τα όργανα. Μίλησε για κατάλοιπα, μίλησε για θέματα εκπαίδευσης, μίλησε για συμπεριφορά και είμαι βέβαιος, ότι αυτό που άκουσε τώρα από σας θα το ελέγξει. Αν το είχατε πει πιο νωρίς, ασφαλώς θα μας είχε και μία απάντηση.

ΣΤΡΑΤΗΣ ΚΟΡΑΚΑΣ: Του το είχα πει, το ξέρει.

ΠΡΟΕΔΡΟΣ (Απόστολος Κακλαμάνης): Σας παρακαλώ, δεν είναι σωστό αυτό που κάνετε. 'Ερχεται ο Υπουργός Δημοσίας Τάξεως στη Βουλή και με σεβασμό μας δίδει απαντήσεις σ' αυτά που ρωτήσατε.

ΣΤΡΑΤΗΣ ΚΟΡΑΚΑΣ: Και εγώ με σεβασμό του απάντησα.

ΠΡΟΕΔΡΟΣ (Απόστολος Κακλαμάνης): Αυτό που οψιγενώς παρουσιάσατε, είμαι βέβαιος ότι θα το ελέγξει ο κύριος Υπουργός, γιατί δεν ενδιαφέρει μόνο εσάς, ενδιαφέρει όλους μας πώς φέρονται τα όργανα της τάξεως στους Βουλευτές. Αλλά να λέτε ότι ο κύριος Υπουργός καλύπτει, δεν συνέβη αυτό. Ακούσαμε τι απάντησε ο Υπουργός.

ΣΤΡΑΤΗΣ ΚΟΡΑΚΑΣ: Του είπα ότι ήταν απαράδεκτη η συμπεριφορά της Αστυνομίας την ημέρα του Πολυτεχνείου.

ΠΡΟΕΔΡΟΣ (Απόστολος Κακλαμάνης): Δεν είναι σωστό. Εδώ πρέπει καλοπίστως να αντιμετωπίζει και η μία και η άλλη πλευρά αλλήλας.

Η τέταρτη στην ημερήσια διάταξη είναι η με αριθμό 2175/21.11.96 επίκαιρη ερώτηση της Βουλευτού του Συνασπισμού της Αριστεράς και της Προόδου κας Στέλλας Αλφιέρη -η οποία γιόρταζε χθες και της ευχόμαστε χρόνια της πολλά- προς τον Υπουργό Υγείας και Πρόνοιας σχετικά με την ανανέωση της σύμβασης των θεραπευτών του προγράμματος "18 και Ανω" του Συμβουλευτικού Σταθμού της Μονάδας Απεξάρτησης στο Ψυχιατρικό Νοσοκομείο Αττικής, και έχει ως εξής:

"Η ολιγωρία κατάθεσης τροπολογίας από το αρμόδιο Υπουργείο έχει δημιουργήσει προβλήματα στη λειτουργία του Συμβουλευτικού Σταθμού της Μονάδας Απεξάρτησης στο Ψυχιατρικό Νοσοκομείο Αττικής. Οι θεραπευτές του προγράμματος "18 και Ανω" από το Σεπτέμβριο του 1996 εργάζονται εθελοντικά, μια και έχει λήξει η σύμβαση εργασίας τους. 'Ηδη το πρόγραμμα "18 και Ανω" ανέστειλε τη λειτουργία του.

Ερωτάται ο κύριος Υπουργός:

1. Πότε σκοπεύει να ανανεώσει τη σύμβαση των τριάντα τριών θεραπευτών, ώστε να καταχωρηθεί η εργασιακή τους σχέση και να συνεχίσουν το έργο τους;

2. Τι μέτρα πρόκειται να λάβει, ώστε να δημιουργηθούν οι προϋποθέσεις για να αντιμετωπισθεί το μεγάλο πρόβλημα της ανεργίας που αντιμετωπίζουν όσα άτομα τελειώνουν τα προγράμματα απεξάρτησης;".

Ο Υφυπουργός Υγείας και Πρόνοιας κ. Σκουλάκης, έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Κύριε Πρόεδρε, κύριοι συνάδελφοι, τις τελευταίες μέρες πράγματι δημιουργήθηκε ένας αδικαιολόγητος, κατά την άποψή μας, θόρυβος σε σχέση με τη λειτουργία του προγράμματος "18 Ανω" της Μονάδας Απεξάρτησης του Ψυχιατρικού Νοσοκομείου Αττικής.

Η κυρία συνάδελφος ομιλεί για ολιγωρία κατάθεσης τροπολογίας. Δεν υπάρχει ολιγωρία. Το γνωρίζουν οι υπεύθυνοι του προγράμματος. Την τροπολογία για τη ρύθμιση των εργασιακών σχέσεων των τριάντα τριών θεραπευτών την έχουμε συντάξει μαζί με τους υπευθύνους του προγράμματος. Είχαν προσληφθεί, όπως ξέρετε, με οκτάμηνη σύμβαση, μετά από μία εξαίρεση από το ν. 2190 που είχαμε επιτύχει με μία τροπολογία, για να εξαιρέσουμε τις μονάδες απεξάρτησης από τη διαδικασία των μορίων, για να μπορούν αυτές οι μονάδες να προσλαμβάνουν άτομα πρώην χρήστες και, εν πάση περιπτώσει, εξειδικευμένα στην αντιμετώπιση του προβλήματος των ναρκωτικών.

Η λήξη της σύμβασης αυτών των τριάντα τριών θεραπευτών συνέπεσε με τις εκλογές. Ετοιμάσαμε την τροπολογία και με ικανοποίηση σας λέω, ότι αυτή έχει ενσωματωθεί σαν άρθρο στο νομοσχέδιο του Υπουργείου Εθνικής Οικονομίας, που πιστεύω να ψηφισθεί πολύ γρηγορότερα απ' ό,τι θα εψηφίζετο μία τροπολογία, εντός της άλλης εβδομάδας.

Δεν υπάρχει κανένα πρόβλημα στη λειτουργία της μονάδας, έχουν ήδη πληρωθεί για τα δεδουλευμένα του Οκτώβρη, εργάζονται κανονικά και νομίζω ότι αυτήν τη στιγμή δεν υπάρχει κανένα πρόβλημα.

'Οσον αφορά το άλλο σας ερώτημα, ποιες είναι οι ενέργειες του Υπουργείου και τι μέτρα πρόκειται να λάβει για να δημιουργηθούν οι προϋποθέσεις για να αντιμετωπιστεί το μεγάλο πρόβλημα της ανεργίας των ατόμων που τελειώνουν προγράμματα απεξάρτησης, πράγματι είναι ένα πάρα πολύ σοβαρό θέμα. Είναι η σημαντικότερη, προς το τέλος της προσπάθειας ενός απεξαρτημένου, παρέμβαση, δηλαδή η επαγγελματική και η κοινωνική του επανένταξη. Σ'αυτό το σημείο ο ΟΚΑΝΑ, σε συνεργασία με τη Γενική Γραμματεία Νέας Γενιάς και τη συνδρομή του Ευρωπαϊκού Κοινοτικού Ταμείου, στα πλαίσια της πολιτικής κατά των ναρκωτικών, διοργάνωσαν επιδοτούμενα προγράμματα επαγγελματικής κατάρτισης στις πόλεις Αθήνα, Θεσσαλονίκη, Πάτρα, Γιάννενα. 'Ετσι έχει καταρτίσει συνολικά σαράντα πέντε απεξαρτημένους και άτομα υψηλού κινδύνου, που ενδιαφέρονται να βελτιώσουν τις επαγγελματικές τους δεξιότητες.

Επίσης ο ΟΑΕΔ υλοποιεί διετή προγράμματα επιχορήγησης εργοδοτών για την απασχόληση ομάδων κοινωνικού αποκλεισμού, στους οποίους συγκαταλέγονται και οι απεξαρτημένοι επιδοτώντας την κάθε μέρα απασχόλησης τους πρώτους δώδεκα μήνες με 4.000 έως 5.000 δρχ. και με 3.000 δρχ. τους υπόλοιπους δώδεκα μήνες.

ΠΡΟΕΔΡΟΣ (Απόστολος Κακλαμάνης): Η κα Αλφιέρη έχει το λόγο.

ΣΤΥΛΙΑΝΗ ΑΛΦΙΕΡΗ: Κύριε Πρόεδρε, ευχαριστώ για τις ευχές.

Η περίπτωση του "18 και Ανω" του μοναδικού προγράμματος που είναι ενταγμένο στο Εθνικό Σύστημα Υγείας, δείχνει, χωρίς να θέλω να γίνομαι κακή, τον επιπόλαιο τρόπο που αντιμετωπίζει η Πολιτεία τις μονάδες απεξάρτησης. Η γραφειοκρατία για πολλοστή φορά θριάμβευσε σε βάρος της λογικής και της προσφοράς, είτε εθελοντών είτε επαγγελματιών σε ένα τόσο ευαίσθητο ζήτημα που τόσο απασχολεί τη Χώρα μας σήμερα.

Η ανανέωση της σύμβασης των τριάντα τριών θεραπευτών, που θεωρώ ότι είναι πολύ θετικό που θα γίνει και χρειάστηκε ολόκληρη αναστολή λειτουργίας του "18 και Ανω" για να γίνει, δεν είναι το μοναδικό πρόβλημα που αντιμετωπίζει το πρόγραμμα. Τα τελευταία χρόνια δυστυχώς, το πρόγραμμα βρίσκεται στην επικαιρότητα αποκλειστικά λόγω των προβλημάτων που αντιμετωπίζει, και όχι λόγω της σημαντικής προσφοράς του στα ζητήματα απεξάρτησης. Αναφέρω ενδεικτικά, ότι τα εργαστήρια του "18 και Ανω" δεν μπορούν να λειτουργήσουν επαγγελματικά, δεν εκδίδουν τιμολόγια, γιατί υπάρχει νομοθετικό κενό στη Χώρα μας. Την ίδια ώρα τα ποσοστά της ανεργίας των πρώην χρηστών είναι πολύ υψηλά, περίπου 60% και δυστυχώς το ζήτημα της επανένταξης των πρώην χρηστών συνδέεται κυρίως με το θέμα της εισόδου τους στην αγορά εργασίας.

Η παρατεταμένη ανεργία, ο κοινωνικός αποκλεισμός πρώην χρηστών, είναι ο σημαντικότερος παράγοντας, που ίσως ωθήσει αυτά τα άτομα να επιστρέψουν πάλι στο παράνομο κύκλωμα χρήσης. Χρειάζεται να παρθούν πρωτοβουλίες από πλευράς Πολιτείας και από το Υπουργείο σας και είναι απαραίτητο να ξεκινήσει μια καμπάνια ευαισθητοποίησης εργοδοτών, ώστε να δημιουργηθεί ένα δίκτυο εργοδοτών που, με την κατάλληλη υποδομή, θα απασχολεί άτομα κοινωνικά αποκλεισμένα. Χρειάζεται να δημιουργηθούν οι νομοθετικές πορϋποθέσεις για την ίδρυση κοινωνικών επιχειρήσεων που συνδεδεμένες με τις τοπικές κοινωνίες θα απασχολούν ένα τμήμα όσων βιώνουν καθημερινά τον κοινωνικό αποκλεισμό και την αδιαφορία.

Σε όλη την Ευρωπαϊκή 'Ενωση, όπως ξέρετε, κύριε Υφυπουργέ, μόνο η Ισπανία, η Πορτογαλία και η Ελλάδα, δεν έχουν δημιουργήσει τις προϋποθέσεις για λειτουργία κοινωνικών επιχειρήσεων, που σε όλες τις άλλες χώρες προσφέρουν σημαντικό έργο. Νομίζω ότι είναι καιρός να γίνει και στη Χώρα μας.

Ευχαριστώ.

ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Δυό λόγια, κύριε Πρόεδρε.

Θα μου επιτρέψετε να αναφερθώ σ'αυτό που είπατε, κυρία Αλφιέρη, ότι με επιπολαιότητα αντιμετωπίζει η Κυβέρνηση το θέμα του "18 και Ανω" και, εν πάση περιπτώσει, συνολικά το πρόβλημα των ναρκωτικών. Επειδή έτυχε να ασχολούμαι καμιά δεκαριά χρόνια με το θέμα, επιτρέψτε μου να σας πω, ότι είναι κρίμα φωνές σαν τη δική σας μέσα από εδώ, να προστίθενται σε άλλες φωνές έξω από εδώ, οι οποίες αμφισβητούν μια ειλικρινή προσπάθεια που υπάρχει από πάρα πολλούς φορείς κυβερνητικούς και μη πάνω στο θέμα των ναρκωτικών. Κάτι γίνεται, αγαπητοί συνάδελφοι, τα τελευταία χρόνια στο κομμάτι αυτό και είναι κρίμα να αμφισβητείται και να ισοπεδώνεται αυτή η προσπάθεια.

Σας είπα προηγούμενα ότι φέραμε τροπολογία, με την οποία οι προσλήψεις στο "18 και Ανω", στη μονάδα απεξάρτησης της Θεσσαλονίκης και στον ΟΚΑΝΑ εξαιρούνται από το ν. 2190, για να μπορούν αυτοί οι φορείς να προσλαμβάνουν απεξαρτημένα άτομα. 'Εχουν προσληφθεί πάρα πολλά άτομα, μερικά εκ των οποίων είναι ανάμεσα στους τριάντα τρεις.

Επίσης, γίνεται μία σοβαρή προσπάθεια συνεργασίας μεταξύ του ΟΚΑΝΑ και του ΟΑΕΔ για εκπαίδευση και επαγγελματική επανένταξη αυτών των ατόμων. Να σας πω, όμως, και κάτι; Πρέπει και η κοινωνία στο σύνολό της να ανταποκριθεί σ'αυτό το μεγάλο θέμα. Προσωπικά είχα απευθύνει πάνω από εκατόν πενήντα επιστολές σε επιχειρηματίες και, εν πάση περιπτώσει, μεγάλους ιδιωτικούς οργανισμούς στην Πατρίδα μας και δυστυχώς δεν ανταποκρίθηκαν, παρά ένας ή δύο αν θυμάμαι καλά, στο αίτημα το προσωπικό, για να προσλάβουν στις δουλειές τους απεξαρτημένα άτομα.

Είναι ένα θέμα πάρα πολύ λεπτό. Πρέπει όλοι μαζί να συμβάλουμε και, εν πάση περιπτώσει, μία προσπάθεια που γίνεται με σωστά βήματα τα τελευταία χρόνια στην Πατρίδα μας, δεν είναι σωστό να αμφισβητείται από εσάς, από φωνές από εδώ μέσα. Πιστεύω ότι και εσείς με αγωνία και ευαισθησία προσεγγίζετε το θέμα, σε αντίθεση με άλλες φωνές έξω από εδώ, που έχουν μετατραπεί σε χρήστες του προβλήματος των ναρκωτικών.

ΠΡΟΕΔΡΟΣ (Απόστολος Κακλαμάνης):Πέμπτη στην ημερήσια διάταξη είναι η με αριθμό 288/22.11.96 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Καρακώστα προς τον Υπουργό Δημόσιας Τάξης, σχετικά με τις πραγματικές προθέσεις της Κυβέρνησης να ερευνήσει σε βάθος και να διαπιστωθούν οι πραγματικές συνθήκες του θανάτου του τσιγγάνου Αναστασίου Μουράτη και τη λήψη των αναγκαίων μέτρων, ώστε να εκλείψουν τέτοια φαινόμενα αστυνομικής βίας στο μέλλον.

Η επίκαιρη ερώτηση του κ. Καρακώστα έχει ως εξής:

"Η απώλεια της ζωής ενός συμπολίτη μας, του σαραντάχρονου τσιγγάνου Αναστασίου Μουράτη από σφαίρα αστυνομικού, πλήττει βάναυσα τα αισθήματα και την ευαισθησία του δημοκρατικού λαού. Και όταν μάλιστα τέτοιες ενέργειες προέρχονται από όργανα της Πολιτείας, που είναι εντεταλμένα για την προστασία της ζωής των πολιτών και οι πράξεις τους αβασάνιστα χαρακτηρίζονται ως "φόνοι εξ αμελείας".

Επειδή, φαινόμενα βίαιων και κατασταλτικών επιδρομών της Αστυνομίας σε καταυλισμούς τσιγγάνων εμφανίζονται με ανησυχητική συχνότητα τελευταία, ερωτάται ο κύριος Υπουργός:

1. Εάν θα διατάξει έρευνα σε βάθος για να διαπιστωθούν οι πραγματικές συνθήκες θανάτου του σαραντάχρονου τσιγγάνου Αναστασίου Μουράτη.

2. Ποια μέτρα θα πάρει, ώστε να εκλείψουν τέτοια φαινόμενα αστυνομικής βίας.

3. Εάν θα αποκαταστήσει η Πολιτεία την οικογένεια του αδικοχαμένου τσιγγάνου που έπεσε νεκρός από σφαίρες οργάνου της".

Ο Υπουργός Δημόσιας Τάξης κ. Ρωμαίος έχει το λόγο.

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης):Κύριε Πρόεδρε, θα επαναλάβω, ότι εμείς είμαστε ιδιαίτερα στενοχωρημένοι γι'αυτό το θλιβερό επεισόδιο, όχι μόνο διότι ένας πολίτης έχασε τη ζωή του, αλλά και διότι δόθηκε η ευκαιρία, επειδή ανήκε σε μία από τις συμπαθείς αλλά πολύ αδικημένες κοινωνικές ομάδες της Χώρας μας, να έλθει στο φως το μεγάλο πρόβλημα των τσιγγάνων.

Πιστεύω ότι η σημερινή Κυβέρνηση, η οποία έχει ξεκινήσει πριν από λίγους μήνες μία προσπάθεια να βρουν και αυτοί μία θέση στον ήλιο, που την δικαιούνται, θα συνεχίσει αυτήν την προσπάθεια. Εμείς στην Ελληνική Αστυνομία έχουμε σαφέστατη άποψη, ότι σε καμία περίπτωση δεν πρέπει η Αστυνομία να παρασυρθεί, θα έλεγα, σε ηθικές αντιλήψεις. Παρά το γεγονός, κύριε Πρόεδρε, -και πρέπει, κυρίες και κύριοι συνάδελφοι, να το πούμε εδώ-ότι η αντίληψη ή, αν θέλετε, το κλίμα του ρατσισμού, το οποίο αρχίζει να διαχέεται στην ελληνική κοινωνία μόνο από την Αστυνομία δεν καλλιεργείται αλλά και μέσα εδώ πολλές φορές με ανάλογες ερωτήσεις και όχι βέβαια μόνο για τους τσιγγάνους, για τους οικονομικούς και άλλους πρόσφυγες.

Είναι σύνηθες το φαινόμενο να αποδίδουμε στους Αλβανούς τα πάντα. Ειδικά, και πολύ πριν συμβεί αυτό το περιστατικό, αναθέσαμε σε μία ομάδα καθηγητών του Πανεπιστημίου Θεσσαλονίκης υπό την προεδρία της κας Φατούρου, που έχει μελετήσει τα προβλήματα αυτά και ήδη έχουμε καταρτίσει ένα πρόγραμμα εκπαίδευσης όλης της Αστυνομίας κατά του ρατσισμού και πρόγραμμα συμπεριφοράς προς τον πολίτη.

Θα επαναλάβω άλλη μια φορά,ότι η πολιτική μας είναι η συμφιλίωση με τον πολίτη. Επομένως θλιβόμαστε γι' αυτό το περιστατικό και παράλληλα με τη δικαστική έρευνα, βεβαίως θα διεξαχθεί σε βάθος έρευνα για το πώς συνέβη αυτό. Και ασφαλώς θα παρασχεθεί κάθε δυνατή βοήθεια στην οικογένεια του θύματος.

Ευχαριστώ.

ΠΡΟΕΔΡΟΣ (Απόστολος Κακλαμάνης): Ο κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Υπουργέ, αντιλαμβάνομαι ότι έχετε να επιτελέσετε ένα δύσκολο έργο στο Υπουργείο που υπηρετείτε και δέχομαι αυτό που λέτε, ότι θα γίνει σε βάθος έρευνα, διότι πρέπει να βγει η αλήθεια, τι έγινε με το θάνατο του συμπολίτη μας, που ο λαός αυτή την στιγμή βοά και αυτήν τη βοή φέρνουμε εμείς εδώ στη Βουλή και όχι για να ασκήσουμε αντιπολίτευση.

Ανησυχεί η κοινωνία. Η αστυνομία θέλει εκπαίδευση, κύριε Υπουργέ, θέλει σεμινάρια και να σταματήσει αυτή η ψυχολογία του φυλετικού ρατσισμού προς μια τάξη συνανθρώπων μας, που είμαστε ίδιοι κι όμως, τους βάζουμε στο περιθώριο και τους αντιμετωπίζουμε σαν άτομα περιθωριακά. Δεν είναι περιθωριακά άτομα.

Θα πρέπει επομένως η Πολιτεία να εκπαιδεύσει καλά τους αστυνομικούς, ώστε αυτοί που αναλαμβάνουν αστυνομικές επιχειρήσεις, να γνωρίζουν καλώς, επιτέλους, πότε και πώς θα χρησιμοποιήσουν το όπλο τους. Δεν είναι δυνατόν σήμερα, στο 2000, να καταξευτιλιζόμαστε στην Ευρώπη. Σκοτώνουμε τους ίδιους τους αδελφούς μας. Δεν επιτρέπεται, κύριε Υπουργέ. Δεν λέω ότι εσείς έχετε άμεση ευθύνη, διότι τώρα αναλάβατε το Υπουργείο. Η νόσος είναι από μακρόν.

Είπατε προηγουμένως, ότι υπάρχουν κατάλοιπα. Τι εννοείτε; Αν υπάρχουν και τα γνωρίζετε, πρέπει να τα ξηλώσετε. Αν δεν τα γνωρίζετε, πρέπει να τα βρείτε. Κύριε Υπουργέ, θα σας παρακαλέσω, αυτά τα κατάλοιπα να φύγουν επιτέλους, γιατί, αν δεν καθαρίσουμε τα σάπια μήλα, θα σαπίσουν και τα υπόλοιπα, μέσα στο Σώμα της Αστυνομίας. Επιτέλους, λάβετε μέτρα, νομίζω το ποθούν και πολλοί αστυνομικοί, διότι δεν μπορούν να ευτελίζονται οι αστυνομικοί από μερικά κατάλοιπα, όπως εσείς τα χαρακτηρίσατε, τα οποία βρωμίζουν μέσα την Αστυνομία και αποτελούν τη σήψη και τη διαφθορά.

Σας ευχαριστώ, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης): Κύριε Πρόεδρε, να διευκρινίσω, ότι όταν έλεγα κατάλοιπα, εννοούσα κατάλοιπα νοοτροπίας, τα οποία ο ερωτών συνάδελφος τα γνωρίζει πολύ καλά από μέσα, αφού υπηρέτησε τόσα χρόνια. Επομένως, τα κατάλοιπα της νοοτροπίας χτυπάμε και θα τα χτυπάμε αλύπητα, για να αποκαταστήσουμε και το κύρος του συνόλου της Ελληνικής Αστυνομίας.

Ευχαριστώ.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, θα διακόψουμε εδώ τη συζήτηση των επικαίρων ερωτήσεων έχουμε συμπληρώσει τον κατά τον Κανονισμό της Βουλής χρόνο της μίας ώρας προκειμένου να προχωρήσουμε στη συζήτηση του Προϋπολογισμού της Βουλής. Οι επίκαιρες ερωτήσεις δευτέρου κύκλου, των συναδέλφων κυρίων Στρατάκη, Σπύρου και Κωστόπουλου, θα συζητηθούν την προσεχή Δευτέρα.

Για την απόφαση αυτή ζητώ την ομόφωνη έγκρισή σας, διότι κατά τον Κανονισμό, οι ερωτήσεις που δεν συζητούνται σε μία συνεδρίαση, διαγράφονται. Αλλά, επειδή για πρώτη φορά εφαρμόζουμε και για το λόγο που σας είπα πριν -να συζητήσουμε τον Προϋπολογισμό της Βουλής- τη διάταξη αυτή του Κανονισμού, που λέει ότι μία με μιάμιση ώρα διατίθεται στην αρχή της συνεδριάσεως για συζήτηση ερωτήσεων, γι' αυτό παρακαλώ τη συγκατάθεσή σας, εξαιρετικώς γι' αυτήν την περίπτωση, οι τρεις ερωτήσεις των συναδέλφων να συζητηθούν την προσεχή Δευτέρα, στη διαδικασία των επικαίρων ερωτήσεων.

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΧΡΗΣΤΟΣ ΠΡΩΤΟΠΑΠΑΣ (Υφυπ. Εργασίας και Κοινωνικών Ασφαλίσεων): Κύριε Πρόεδρε, όσον αφορά το Υπουργείο Εργασίας, κι εγώ και ο Υπουργός θα είμαστε στις Βρυξέλλες. Μήπως μπορεί να συζητηθεί μία άλλη ημέρα;

ΠΡΟΕΔΡΟΣ (Απόστολος Κακλαμάνης): Τότε, να συζητηθεί την Τρίτη. Eίμεθα εκτός Κανονισμού σε όλα αυτά, αλλά με την ομόφωνη απόφαση όλων μας...

ΧΡΗΣΤΟΣ ΠΡΩΤΟΠΑΠΑΣ (Υφυπ. Εργασίας και Κοινωνικών Ασφαλίσεων): Κύριε Πρόεδρε, την Τετάρτη θα είμαστε πίσω.

ΠΡΟΕΔΡΟΣ (Απόστολος Κακλαμάνης):Τότε να συζητηθεί η ερώτηση αυτή του κ. Κωστόπουλου την Παρασκευή,μετά από τις ερωτήσεις που είναι στην ημερήσια διάταξη.

ΧΡΗΣΤΟΣ ΠΡΩΤΟΠΑΠΑΣ (Υφυπ. Εργασίας και Κοινωνικών Ασφαλίσεων):'Ηδη υπάρχει μια παρεμφερής την Παρασκευή.

ΠΡΟΕΔΡΟΣ (Απόστολος Κακλαμάνης):Να μην καταναλώσουμε τώρα, όσο χρόνο θα καταναλώναμε για να τη συζητήσουμε. Θα έλθετε την Παρασκευή.

Κύριε Κωστόπουλε, θα συζητηθεί την Παρασκευή.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής):Μάλιστα, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμεθα στην ημερήσια διάταξη

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

ΑΠΟΦΑΣΕΙΣ ΒΟΥΛΗΣ

ΟΙΚΟΝΟΜΙΚΗ ΔΙΑΧΕΙΡΙΣΗ ΒΟΥΛΗΣ

α. Μόνη συζήτηση και έγκριση του Απολογισμού Δαπανών της Βουλής για το οικονομικό έτος 1995.

β.Μόνη συζήτηση και ψήφιση του σχεδίου Προϋπολογισμού δαπανών της Βουλής για το οικονομικό έτος 1997.

Πριν δώσω το λόγο στους κυρίους Εισηγητές, θα ήθελα να προτείνω στο Σώμα την αποδοχή μιας πρότασης οργάνωσης της συζήτησης, όπως έχει καθιερωθεί να γίνεται κάθε χρόνο, για τη συζήτηση αυτή του Προϋπολογισμού.

Η πρόταση αυτή, κύριοι συνάδελφοι, προβλέπει ότι μετά τους Εισηγητές, οι οποίοι θα μιλήσουν για χρόνο δώδεκα μέχρι δεκαπέντε λεπτών, -εφόσον υπάρχει ο χρόνος για δεκαπέντε λεπτά -αλλά θα μιλήσουν για δεκαπέντε λεπτά-θα μιλήσουν οι Κοινοβουλευτικοί Εκπρόσωποι των Κομμάτων για δέκα λεπτά και εν συνεχεία, οι συνάδελφοι κανονικά κατά τον Κανονισμό, ώστε να καταστεί δυνατή η συμμετοχή στη συζήτηση αυτή, που ολοκληρώνεται εντός μιας συνεδριάσεως, όσο το δυνατόν περισσοτέρων συναδέλφων. Το μέτρο αφορά κυρίως τους Εισηγητές και τους Κοινοβουλευτικούς Εκπροσώπους.

Είμεθα σύμφωνοι;

ΟΛΟΙ ΟΙ ΒΟΥΛΕΥΤΕΣ:Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης):Συνεπώς, συμφωνούμε.

Καλείται ο Εισηγητής της Πλειοψηφίας κ. Ιωάννης Γιαννακόπουλος να λάβει το λόγο.

ΙΩΑΝΝΗΣ ΓΙΑΝΝΑΚΟΠΟΥΛΟΣ:Κύριε Πρόεδρε, κυρίες και κύριοι συνάδελφοι, με λόγια απλά, αλλά κατανοητά θα προσπαθήσω να θίξω τον πυρήνα του νομοσχεδίου που συζητούμε σήμερα, χωρίς επεκτάσεις σε άλλα θέματα όπως συνηθίζεται να γίνεται τη συγκεκριμένη ημέρα που συζητάμε τον Προϋπολογισμό της Βουλής.

Κύριε Πρόεδρε, όπως κάθε χρόνο, έτσι και φέτος, έρχεται προς συζήτηση ο Απολογισμός της Βουλής του προηγούμενου έτους και ο Προϋπολογισμός του επόμενου.

Ο Προϋπολογισμός της Βουλής για το 1997 ακολουθεί ή είναι προσαρμοσμένος, θα έλεγα, στη γενική οικονομική πολιτική του Κράτους και του κρατικού προϋπολογισμού. Είναι σφιχτός και λιτός. Σε ό,τι δε αφορά τη βουλευτική αποζημίωση, μετά και την εξαγγελθείσα κατάργηση της φοροαπαλλαγής στο 50% της βουλευτικής αποζημίωσης, αλλά και της ατέλειας στα βουλευτικά αυτοκίνητα, μειώνει δραστικά τη βουλευτική αποζημίωση και καθιστά ουσιαστικά δυσμενέστερη και δυσχερέστερη την οικονομική θέση του Βουλευτή, σε σχέση με τα προηγούμενα χρόνια.

Κυρίες και κύριοι συνάδελφοι, ο Προϋπολογισμός της Βουλής περιλαμβάνει στους διάφορους κωδικούς του τις δαπάνες των συνταγματικών βαρών της Βουλής, των αποδοχών του προσωπικού, τις δαπάνες για την προμήθεια των αναγκαίων υλικών για τη σωστή λειτουργία των υπηρεσιών της Βουλής, τη συντήρηση και επισκευή κτιρίων και εγκαταστάσεων, αλλά και την εκτέλεση άλλων έργων.

Πιο συγκεκριμένα, οι δαπάνες του Προϋπολογισμού της Βουλής για το 1997 και του Απολογισμού για το έτος 1995, σύμφωνα και με την έκθεση της Επιτροπής των Οικονομικών της Βουλής, εντάσσονται γενικά στις παρακάτω κατηγορίες και με τα εξής ποσά:

Πρώτον, οι πληρωμές για υπηρεσίες κατά το 1997 ανέρχονται στα 17.996.800.000 έναντι 13.202.766.000 του 1995

Δεύτερον, οι πληρωμές για προμήθεια αγαθών του 1997 ανέρχονται σε 1.419.500.000 δραχμές έναντι 595.073.000 για το 1995.

Τρίτον, για μεταβιβαστικές πληρωμές το ποσό ανέρχεται στα 410.500.000 για το 1997, έναντι 776.722.000 για το 1995.

Τέταρτον, οι δαπάνες για απαλλοτριώσεις, αγορές, ανεγέρσεις κ.λπ., ανέρχονται σε 570.000.000 έναντι 80.669.000 για το 1995.

Πέμπτον, για διάφορες άλλες δαπάνες και για αποθεματικό, για το 1997, ανέρχεται το ποσό αυτό στα 600.200.000.

Συνολικά, κυρίες και κύριοι συνάδελφοι, ο Προϋπολογισμός του 1997 ανέρχεται στο ποσό των δραχμών 20.997.000.000, ήτοι είναι μεγαλύτερος από τον αντίστοιχο του 1995 κατά ποσό δραχμών 2.180.000.000.

Η διαφορά αυτή, κυρίες και κύριοι συνάδελφοι, αιτιολογείται και αναλύεται διεξοδικά στην εισηγητική έκθεση του κυρίου Προέδρου της Βουλής, που ο καθένας από μας, έχει στα χέρια του και μπορεί να ελέγξει το κάθε κονδύλιο ξεχωριστά και να το συγκρίνει με το αντίστοιχο του έτους 1995.

Κυρίες και κύριοι συνάδελφοι, όπως είναι γνωστό, το ύψος της βουλευτικής αποζημίωσης προσδιορίζεται, σύμφωνα με την απόφαση της Βουλής, που πάρθηκε στην Κ.Δ/64 συνεδρίαση και το Ζ/75 ψήφισμα της Ε' Αναθεωρητικής Βουλής, στο εκάστοτε επίπεδο του συνόλου των πάσης φύσεως αποδοχών και επιδομάτων του ανωτάτου δικαστικού λειτουργού και να προσαρμόζεται με τις αυξήσεις που κάθε φορά χορηγούνται στον τομέα αυτό.

Είναι επίσης σε όλους γνωστό, ποια είναι η κατάσταση, που επικρατεί σήμερα σε ό,τι αφορά αυτό το ζήτημα, σε όλες τις πτυχές του και η διαδικασία που ακολουθήθηκε σε σχέση με τις παραπάνω διατάξεις, για τον διαδραμόντα χρόνο, ενώ άγνωστο παραμένει πώς θα ρυθμισθεί και εάν ρυθμισθεί το θέμα αυτό στο μέλλον.

Πέραν αυτού και από πολλές πλευρές, όχι μόνο εκτός Βουλής, αλλά και εντός, έχουν εκφρασθεί επανειλημμένως για το ζήτημα αυτό, διαφορετικές απόψεις και θέσεις. Και εξαιτίας και αυτής της διάστασης, αλλά και άλλων διαστάσεων, δεν υλοποιήθηκε για τους Βουλευτές ό,τι έγινε για άλλους, η παραπάνω ρητή διάταξη.

Επιπλέον, κυρίες και κύριοι συνάδελφοι, γράφονται καθημερινά διάφορα για τη βουλευτική αποζημίωση και τα λεγόμενα προνόμια των Βουλευτών, με αποτέλεσμα να διαμορφώνεται στρεβλά η κοινή γνώμη για τη βουλευτική αποζημίωση και την οικονομική κατάσταση των Βουλευτών και σχεδόν κανείς ποτέ δεν ασχολήθηκε με αντικειμενικότητα για τις πραγματικές δαπάνες που υπόκειται ο Βουλευτής στην άσκηση των καθηκόντων του, δαπάνες που είναι πέραν εκείνων που δαπανά ο Βουλευτής για την διαβίωσή του.

Κύριε Πρόεδρε, όλοι οι Εκπρόσωποι Ελληνικού Λαού σ' αυτήν την Αίθουσα, είναι πεπεισμένοι, ότι ο Βουλευτής ειναι Εκπρόσωπος του Εθνους και όχι συνδικαλιστής. Χωρίς καμία πρόθεση να υποτιμήσω κανέναν, ιδιαίτερα τους συνδικαλιστές, οι οποίοι κοπιάζουν για να αναβαθμίσουν θεσμικά και οικονομικά την τάξη την οποία εκπροσωπούν.

Πρέπει, όμως, επίσης, να γίνει κατανοητό από όλους, ότι ο Ελληνας Βουλευτής δεν πρέπει να είναι ο παρίας της κοινωνίας ή ο παρίας της Οικουμένης, όπως έλεγε ο αείμνηστος Γιάννης Αλευράς και προπαντός δεν πρέπει να είναι εξαρτημένος άμεσα ή έμμεσα από κανέναν. Γιατί διαφορετικά, σ' αυτήν την Αίθουσα θα ήταν, ή οι πλούσιοι ή οι αντιπρόσωποί τους, όπως ευφυέστατα είχε πει ο αείμνηστος Ηλίας Ηλιού.

Σε τελευταία ανάλυση, κύριε Πρόεδρε και κύριοι συνάδελφοι, είναι να αναρωτιέται κανείς, κατά πού στρέφονται τα πυρά και οι άδικες, τις περισσότερες φορές επιθέσεις. Κατά των μελών του Κοινοβουλίου που τυχόν φταίνε ή κατά του θεσμού του Κοινοβουλίου γενικά; Κι ακόμη, ποιο είναι το αποτέλεσμα της διαστρέβλωσης και της ισοπέδωσης των πάντων;

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)

Ασφαλώς, κυρίες και κύριοι συνάδελφοι, είναι η παραμόρφωση της αλήθειας από κάποιους που αυτοαποκαλούνται και αυτοαναγορεύονται σε κοινωνικούς εισαγγελείς και που δυστυχώς πολλοί από αυτούς δεν διαθέτουν καν λευκό κοινωνικό μητρώο.

Κυρίες και κύριοι συνάδελφοι, στο δημοκρατικό μας πολίτευμα, ο έλεγχος της όποιας Εξουσίας, κατά την άποψή μου, είναι ή πρέπει να είναι ουσιαστικός, πραγματικός, κριτικός, αλλά δίκαιος. Με αυτές τις προϋποθέσεις, πρέπει να είναι πάντα και από όλους αποδεκτός. Σε μια πραγματική Δημοκρατία, κανείς δεν πρέπει να είναι ανεξέλεγκτος. Αυτοί δε που ασκούν την όποια εξουσία, εκτός των νομικών κανόνων ελέγχου, πρέπει και να αυτοελέγχονται, διαφορετικά δεν υπάρχει Δημοκρατία, αλλά αυθαιρεσία εκείνων που στην εποχή μας έχουν ή διεκδικούν ουσιαστικά την πραγματική εξουσία και προσπαθούν να την επιβάλουν σε κάθε θεσμοθετημένη Εξουσία. 

Μπροστά σ' αυτήν την κατάσταση και χωρίς καμία διάθεση αντιδικίας και αντιπαράθεσης με καμία παράμετρο της δημόσιας ζωής, πιστεύω, κυρίες και κύριοι συνάδελφοι, ότι ο καθένας από εμάς και όλοι μαζί ως Εκπρόσωποι του Εθνους και εκφραστές της λαϊκής βούλησης, πρέπει να συνεχίσουμε αταλάντευτα, με σαφήνεια, υπευθυνότητα και σοβαρότητα, να προσεγγίσουμε πιο αποτελεσματικά τη μεγάλη πλειοψηφία του Ελληνικού Λαού, η οποία καθημερινά βομβαρδίζεται συστηματικά με απόψεις και θέσεις κραυγαλέα άδικες για τον κοινοβουλευτικό θεσμό και με τη συμπεριφορά μας και την τακτική μας να αποκαταστήσουμε επιτέλους και να αναβαθμίσουμε τη σχέση ανάμεσα στον πολιτικό και τον πολίτη, την πολιτική και την κοινωνία.

Κύριε Πρόεδρε, για μία ακόμη φορά οφείλω να σας συγχαρώ δημόσια, γιατί υπήρξατε πρωτοπόρος σ'αυτήν την προσπάθεια, σ' αυτήν τη μάχη, και δημιουργήσατε μοναχικό στην αρχή, αλλά δυνατό ανάχωμα στις άγριες επιθέσεις των κοινοβουλευτικών θεσμών. Τώρα είμαι βέβαιος ότι στην προσπάθεια σας αυτή έχετε δίπλα σας, όχι μόνο τους Βουλευτές αλλά τα Κόμματα.

Κυρίες και κύριοι συνάδελφοι, είναι αλήθεια ότι τα τελευταία χρόνια σε σχέση με παλαιότερα, έχουν γίνει πολλές και μεγάλες προσπάθειες από όλους τους Προέδρους της Βουλής και τα Κόμματα, και έχει σχετικά βελτιωθεί η κατάσταση, τόσο στην υποδομή όσο και στους άλλους τομείς, όχι μόνο για τους Βουλευτές αλλά και για όλους τους εργαζόμενους στο Κοινοβούλιο. Και εδώ πρέπει να εκφράσουμε την ευαρέσκειά μας τόσο στο πολιτικό όσο και στο αστυνομικό προσωπικό, για τις καλές ύπηρεσίες που πραγματικά προσφέρει στη Βουλή.

Δεν νομίζω ότι είναι ανάγκη να απαριθμήσω αναλυτικά τις όποιες βελτιώσεις. Θέλω όμως ανακεφαλαιώνοντας να παρατηρήσω το εξής:

Πρώτον, με τον Προϋπολογισμό του 1997 δεν δίδεται στους Βουλευτές καμία παραπάνω αύξηση σε ποσοστό απ' ό,τι δίνεται σε όλους τους άλλους εργαζόμενους. Το έκανε κατανοητό με επανειλημμένες δηλώσεις του και ο αξιότιμος Πρόεδρος της Βουλής.

Δεύτερον, ότι μειώνεται δραστικά η βουλευτική αποζημίωση μετά από την εξαγγελθείσα κατάργηση της φοροαπαλλαγής στο 50% της βουλευτικής αποζημίωσης.

Τρίτον, ότι καταργείται η ατέλεια στα βουλευτικά αυτοκίνητα.

Τέταρτον, ότι το κονδύλι των αποστολών στο εξωτερικό πρέπει, κύριε Πρόεδρε και κύριοι συνάδελφοι, να είναι πολύ μεγαλύτερο και να συνδυασθεί ιδιαίτερα τους θερινούς μήνες, δηλαδή στα Τμήματα Διακοπών,με διακομματικές αποστολές Βουλευτών στο εξωτερικό, με σκοπό την ενημέρωση της παγκόσμιας κοινής γνώμης και των άλλων Κοινοβουλίων για τα δίκαια της Χώρας μας στα εθνικά μας θέματα αλλά και άλλα ζητήματα. 

Πέμπτον, ότι πρέπει να συνεχιστεί με πιο γρήγορους ρυθμούς, φαντάζομαι, το έργο της οδού Βουλής, για τη χρήση από τους Βουλευτές των μικρών έστω γραφείων για την άσκηση των καθηκόντων τους.

'Εκτον, ότι στον Προϋπολογισμό της Βουλής του 1997, δεν αναγράφεται κανένα ποσόν για το γκαράζ, γιατί η δαπάνη αυτή θα βαρύνει, πιστεύω, το πρόγραμμα δημοσίων επενδύσεων.

Στο σημείο αυτό, πρέπει να σημειώσω, ότι μέσα στην έκθεση εμφανίζεται ένα κονδύλι 555 εκατ. για την προμήθεια ηλεκτρονικών υπολογιστών, έναντι 280 εκατ. του '95. Η διαφορά αυτή, κυρίες και κύριοι συνάδελφοι, προκύπτει από την πρόταση των υπηρεσιών για την προμήθεια κεντρικού ηλεκτρονικού υπολογιστή.

Επίσης, πρέπει να τονιστεί ένα άλλο μεγάλο κονδύλι, που αναφέρεται σε εκτέλεση έργων και ανέρχεται στο ποσό των 570 εκατ., έναντι 125 εκατ. το '95. Από το κονδύλι αυτό, τα 500 εκατ. αφορούν την ανέγερση βιβλιοστασίου στην Αμυγδαλέζα και τα 70 εκατ. αφορούν την ανέγερση αδριάντα του Χαριλάου Τρικούπη.

Επίσης, πρέπει να παρατηρήσω ακόμη, ότι οι δαπάνες της Βουλής, δεν είναι μόνο για τις τυπικές λειτουργίες της, όπως προβλέπεται από το Σύνταγμα και τον Κανονισμό της.

(Στο σημείο αυτό την Προεδρική Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ).

Χρησιμοποιούνται σημαντικά ποσά από τον Προϋπολογισμό για την ανάδειξη παιδαγωγικού έργου, δημοκρατικού και εθνικού. Αναφέρομαι στις διάφορες εκθέσεις, στις εκδόσεις που έγιναν, τις επισκέψεις μαθητών. 

Πρέπει επίσης, να σημειώσω τη μεγάλη επιτυχία που είχε -θα τολμούσα να πω- ο θεσμός της Βουλής των Εφήβων, που εγώ τη θεωρώ μεγάλη προσφορά του Αντιπροσωπευτικού Σώματος της Χώρας μας και μία απάντηση σε όσους προσπαθούν να περάσουν μηδενιστικές αντιλήψεις στη νεολαία μας.

Δεν θα αναφερθώ αναλυτικότερα στις άλλες δραστηριότητες της Βουλής, αλλά θέλω να τονίσω, ότι είναι προς τη σωστή κατεύθυνση, πράγμα που σχεδόν επανέλαβα και προηγουμένως, όπως η κοινοβουλευτική διπλωματία που έχει αναπτυχθεί τα τελευταία χρόνια γιατί υπηρετεί τα εθνικά συμφέροντα της Χώρας. Εδώ θέλω να σημειώσω, ότι φέτος η Βουλή θα έχει την Προεδρία της Παρευξείνιας συνεργασίας, όπως επίσης, στη Χώρα μας θα γίνει η μεγάλη Διάσκεψη των Κοινοβουλίων των Μεσογειακών Χωρών, ενέργειες και δραστηριότητες πολύ επιτυχημένες, που φαντάζομαι ότι αναβαθμίζουν όχι μόνο το κύρος του Κοινοβουλίου, αλλά και της Χώρας μας.

Κυρίες και κύριοι συνάδελφοι, στην Επιτροπή Οικονομικών της Βουλής συζητήσαμε αναλυτικά τόσο τον Προϋπολογισμό του '97, όσο και τον Απολογισμό του '95. Ο καθένας έκανε τις δικές του παρατηρήσεις, κατέθεσε τις απόψεις και τους προβληματισμούς του από τη δική του σκοπιά.'Ολοι όμως παραδέχθηκαν ότι τόσο ο Απολογισμός του '95 όσο και ο Προϋπολογισμός του '97 διαπνέονται από πνεύμα νοικοκυρέματος, χρηστής διαχείρισης του δημοσίου χρήματος και ισχυρή τεκμηρίωση, τόσο στις περιπτώσεις των μικρών αυξήσεων, όσο και των μειώσεων που σε αρκετά κονδύλια παρατηρούνται.

Επίσης, παρατηρήθηκε και επαναλαμβάνεται εδώ από εμένα, ότι ουδέποτε στα Κοινοβουλευτικά χρονικά διατυπώθηκαν από οποιονδήποτε κατηγορίες ή έστω απλές νύξεις για κακοδιαχείριση ή διασπάθιση δημόσιου χρήματος στο Κοινοβούλιο.

Κυρίες και κύριοι συνάδελφοι, δεν θα σας κουράσω άλλο αποτολμώντας συγκρίσεις με άλλα Κοινοβούλια, ούτε θα επεκταθώ όπως είπα σε άλλα θέματα, που είναι δεν είναι απαραίτητα άσχετα με τη σημερινή συζήτηση. Είμαι όμως υποχρεωμένος να ξανατονίσω ότι οι Βουλευτές δεν διεκδικούν προνόμια. Διεκδικούν μόνο την αξιοπρεπή εκτέλεση των καθηκόντων. Να είστε όμως βέβαιοι ότι και μετά την κατάργηση των λεγομένων προνομίων δεν θα σταματήσουν οι ενορχηστρωμένες επιθέσεις, τα διασταυρούμενα πυρά, οι παραμορφωτικοί φακοί για τη διαστρέβλωση της αλήθειας. Στόχος δεν είναι τα μέλη του Κοινοβουλίου, αλλά ο ίδιος ο θεσμός.

(Στο σημείο αυτό, ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Τελειώνω, κύριε Πρόεδρε.

Μοναδική ασπίδα σ'αυτές τις επιθέσεις είμαστε μόνο εμείς οι ίδιοι, που με τη συμπεριφορά μας, τη συχνότερη παρουσία μας, τη σωστότερη λειτουργία μας, την αποφυγή των εμπαιγμών από τα μικρόφωνα και τα "παράθυρα", θα δώσουμε άλλη εικόνα για το ρόλο μας και το σκοπό μας και θα αποκαταστήσουμε τη σχέση πολιτικού και πολίτη, όπως ήδη προανέφερα.

Είμαι βέβαιος ότι όλοι έχουμε τη δύναμη και την τόλμη να διορθώσουμε τις εγγενείς αδυναμίες που έχει το Κοινοβούλιο. Πιστεύω δε, ότι παρά την αμφισβήτηση που καλλιεργείται, ο λαός μας υπερασπίζει τη Βουλή. Πρέπει όμως και εμείς, παρά τις δυσχέρειες που υπάρχουν, να του δώσουμε άλλη εικόνα και την αίσθηση της περηφάνειας για τη Βουλή του. 

Πρέπει να πεισθεί ο Λαός μας, ότι η Βουλή δεν δαπανά μεγάλα ποσά. Αυτά ας αναζητηθούν εκεί που πράγματι υπάρχουν, από τους αρμόδιους.

Εμείς πρέπει να αποδείξουμε περίτρανα, κύριοι συνάδελφοι, ότι είμαστε τα ολοζώντανα κύτταρα της λαϊκής κυριαρχίας, να επιβεβαίωσουμε ότι το Κοινοβούλιο είναι η αυθεντική έκφραση του Λαού μας και ότι η Βουλή, ως χώρος, πρέπει να είναι το κέντρο της πολιτικής δραστηριότητας.

Με αυτά τα απλά λόγια εισηγούμαι να ψηφίσουμε, τόσο τον Απολογισμό του '95, όσο και τον Προϋπολογισμό του '97. Ευχαριστώ πολύ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΟΣ (Απόστολος Κακλαμάνης): Ο κ. Βύρων Πολύδωρας έχει το λόγο.

Θα παρακαλέσω να μείνουμε μέσα στους χρόνους που συναποφασίσαμε, ώστε να μπορέσουν να μιλήσουν όλοι όσοι θέλουν να πουν την άποψή τους για τον Προϋπολογισμό.

ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι, από τη διαμόρφωση των κονδυλίων του Προϋπολογισμού της Βουλής -αυξομειώσεις- καταφαίνεται ότι ο Προϋπολογισμός της Βουλής διαπνέεται από ένα πνεύμα νοικοκυροσύνης και λιτότητας, οικονομίας και σύνεσης.

Θέλω να σημειώσω εμφατικά ότι η λογοδοτική ετοιμότητα του Κοινοβουλίου, όπως αυτή εμφανίζεται, αποτυπώνεται στους προϋπολογισμούς και απολογισμούς της Βουλής, είναι μία τυπική εικόνα στο δημόσιο βίο μας και είναι και μία παράδοση ακριβώς που τιμά τον ίδιο τον κοινοβουλευτισμό.

Η λογοδοτική ικανότητα και ετοιμότητα της Βουλής, εν σχέσει προς άλλους τομείς του δημοσίου βίου, που κατ'ανάγκην ανήκουν στην Εκτελεστική Εξουσία, είναι, θα έλεγα, χαρακτηριστικά ευνοϊκή για τη Βουλή -και δεν το λέω για να χαϊδέψω τους εαυτούς μας- αλλά πάντως, άνιση και εις βάρος των λοιπών τομέων της Εκτελεστικής Εξουσίας. Μακάρι την ορθολογική εικόνα του Προϋπολογισμού της Βουλής και την πειθαρχία στην εκτέλεση να την είχε και ο Προϋπολογισμός του Κράτους.

Θέλω να σημειώσω ότι παρά το γεγονός, ότι η Βουλή έχει αυτή τη λογοδοτική ικανότητα και ετοιμότητα, όπως αυτή αποτυπώνεται στους προϋπολογισμούς και στις εισηγητικές εκθέσεις των Προϋλογισμών της Βουλής από τους εκάστοτε Προέδρους της Βουλής, ίσως σε όλη την κοινοβουλευτική παράδοση, αλλά εμφαντικά μεταπολιτευτικά, ευτύχησε η Χώρα και ο Κοινοβουλευτισμός, να κοσμούν την έδρα του Προεδρείου διακεκριμένα στελέχη του κοινοβουλευτικού μας βίου, της Βουλής, τα οποία κάνουν το λόγο πράξη, κυρίως στα της διαχειρίσεως των κονδυλίων του δημοσίου χρήματος που αφορούν τη Βουλή, όπως φαίνεται στους προϋπολογισμούς που έχουμε ψηφίσει, εγκρίνει όλα αυτά τα είκοσι δύο χρόνια.

Παρά λοιπόν το γεγονός ότι έτσι έχουν τα πράγματα, όπως εισαγωγικά θέτω, ο Κοινοβουλευτισμός βάλλεται, είτε από κεκτημένη φορά, είτε από κάποια δυσεξιχνίαστα κέντρα και σχέδια.

Θέλω να σας πω ένα παράδειγμα σημερινό επί του Προϋπολογισμού. Είχαμε μία αύξηση εγγεγραμμένη στα συνταγματικά βάρη από το 1996 στο 1997, στον Προϋπολογισμό του '97, της τάξεως των 350 εκατ. δραχμών, δηλαδή κάτι παραπάνω από 10%. Και οι εγκυρότεροι των δημοσιογράφων σήμερα δεν παρέλειψαν να σχολιάσουν βεβαίως αρνητικά και επικριτικά ότι σ' αυτήν την αύξηση των 359 εκατ. από το 1996 στο 1997 για τα συνταγματικά βάρη, υπάρχει μία αποτύπωση μεγαλυτέρας αυξήσεως υπέρ των Βουλευτών. Οτι δηλαδή θα λάβουν οι Βουλευτές αύξηση επί της βουλευτικής αποζημιώσεως μεγαλύτερου ύψους, εν συγκρίσει προς τις αυξήσεις που θα δοθούν στους δημοσίους υπαλλήλους. Αυτό είναι μέγα λάθος, διότι είναι απλά η αύξηση του 8% συν το 2,1% το ρυθμιστικό της αναπροσαρμογής, που θα είναι αποδοτέο από το 1997. Οπότε, διερωτάται κανείς: 'Ηταν μόνο λάθος αυτή η αιτίαση, ή αυτή η άδικη κριτική για τα 359 εκατ., που είναι επιπλέον ως προς τα συνταγματικά βάρη, το κονδύλιο του 1997 ως προς το 1996;

Ας προχωρήσουμε όμως.

Θέλω από του Βήματος να συγχαρώ τον Πρόεδρο της Βουλής, διότι πολλές φορές σ' αυτές τις βολές εις βάρος των Βουλευτών από τα μέσα μαζικής επικοινωνίας όρθωσε το ανάστημά του, για να αντιλέξει, αμυνόμενος του κύρους, της τιμής και της αξιοπρέπειας, όχι των Βουλευτών ως προσώπων, φυσικά, αλλά των Βουλευτών ως αναγκαστικών φυσικών συντελεστών αυτού του θεσμού που λέγεται Κοινοβουλευτισμός.

'Ομως, σημειώνω εδώ ότι αυτή η παρέμβαση του Προέδρου της Βουλής κ. Κακλαμάνη, πρέπει να προσλάβει, ει δυνατόν έναν συστηματικότερο χαρακτήρα, όχι κατ' ανάγκη από τον ίδιο τον Πρόεδρο της Βουλής. Αναφέρομαι στην ανάγκη δημιουργίας ή θεσπίσεως ενός "κοινοβουλευτικού εκπροσώπου του Κοινοβουλίου".

Δηλαδή για τους ονειδισμούς, τις λοιδορίες, τις γενικές και άδικες κρίσεις, τις συκοφαντίες, ένας αντίλογος πρέπει να ακούγεται, οσάκις αυτοί οι ονειδισμοί, οι λοιδορίες, οι συκοφαντίες διατυπώνονται έτσι αβασάνιστα.

'Ομως, σπεύδω να σημειώσω ότι μαζί με αυτήν την ανάγκη να υπάρξει ο αντίλογος κατά ένα τεθεσπισμένο τρόπο -ας πούμε από έναν Αντιπρόεδρο της Βουλής με μια γραμματεία, η οποία θα είναι ο δέκτης αυτών των μηνυμάτων που θίγουν την τιμή και την υπόληψη των Βουλευτών και του κοινοβουλευτισμού- παράλληλα θέλω να πω το κοινότοπο, ότι το κύρος δεν κατοχυρώνεται "με το στανιό". Το κύρος κατοχυρώνεται με τη δική μας συνεπή και εύορκο άσκηση των καθηκόντων μας. Αλλά το κεφάλαιο ότι είμαστε έρμαιοι στα χέρια ή στα στόματα ή στα ερτζιανά και στα εκράν ή στις πέννες οιωνδήποτε βούλονται -ή δεν έχουν τη σοφία να καταλάβουν τη σημασία του πλήγματος που επιφέρουν, όχι κατά προσώπων- νομίζω είναι πρόβλημα υπαρκτό και οφείλουμε να το αναγνωρίσουμε.

'Ενα δεύτερο κεφάλαιο που θέλω να θίξω στα πλαίσια της συζητήσεως αυτής, έστω κατά παράδοση, όπως συνηθίζεται -μολονότι δεν αφορά τα κονδύλια καθ' εαυτά- είναι για τα κονδύλια. Γι' αυτά, νομίζω ότι μπορώ να αναφερθώ στα όσα εξέθεσε ο συνάδελφος Εισηγητής της Πλειοψηφίας ο κ. Γιαννακόπουλος.

Νομίζω, λοιπόν, ότι ένα συναφές θέμα που πρέπει υποχρεωτικά να θίξουμε είναι ότι πνίγηκε η Νομοθετική Εξουσία, κυρίες και κύριοι συνάδελφοι, απ' όλο το πλέγμα και τον "ιμπεριαλισμό", ούτως ειπείν, της Εκτελεστικής Εξουσίας σε όλες τις μορφές της. Περιβαλλόμεθα -και δεν είναι μόνο υπόθεση πρωτοκόλλου- από ανθρώπους, από άλλα όργανα της διοικήσεως και της πολιτείας, τα οποία είναι και εκλεγμένα και έχουν Νομοθετική Εξουσία, με την έννοια της εκδόσεως κανονιστικών πράξεων. Δηλαδή ρυθμίζουν βιοτικές σχέσεις, οικονομικές σχέσεις, προβλήματα και καταστάσεις της ζωής και ταυτόχρονα, ενώ έχουν αυτή τη Νομοθετική Εξουσία, είναι και εκλεγμένοι. Και κυριάρχως, ασκούν και Εκτελεστική Εξουσία. Αναφέρομαι από τον τελευταίο Κοινοτάρχη μέχρι τον Περιφερειάρχη, ή πάντως τον αιρετό εκλεγμένο Νομάρχη σήμερα.

'Ενας Δήμαρχος, όχι από πλευράς πρωτοκόλλου, προηγείται στη συνείδηση του Λαού. Προηγείται του νομοθέτη, ο οποίος έχει μια αόριστη, απροσδιόριστη και πολλές φορές άνευ αντικρύσματος νομοθετική εξουσία, την οποία ασκεί σ' αυτήν την ευλογημένη Αίθουσα. Διότι, όπως έχει ο Κώστας Ευμοιρίδης συγκεκριμένα στοιχεία, που συζητούσαμε προηγουμένως θέλω να σας πω και εγώ -προαναγγέλοντας την ανακοίνωση του Κώστα Ευμοιρίδη- ότι από το συνολικό όγκο νομοθετικού έργου τοις πράγμασι -όχι νομοθετικού έργου νόμου- δηλαδή πράξεις κανονιστικού και λοιπού περιεχομένου ως νόμοι -δηλαδή προεδρικά διατάγματα, πράξεις νομοθετικού περιεχομένου, υπουργικές αποφάσεις κ.ο.κ. με νομοθετική εξουσία και ασφαλώς κατ' εξουσιοδότηση νόμου- από έναν όγκο επτακοσίων και πλέον τόσων τέτοιων πράξεων του 1995, μόνο ενενήντα εννέα είναι νομοθετικού περιεχομένου εν στενή εννοία. Απ' αυτές τις 99,οι περισσότερες ήσαν κυρώσεις νόμων, που δεν είναι ούτε κατ' ουσίαν νομοθετικό έργο. Αυτές είναι οι μεγάλες αυτοαναιρέσεις στην ουσία του νομοθετικού λειτουργήματος.

Και προχωρώ και σ' ένα άλλο. Εκτός από αυτές τις αναιρέσεις στην ουσία του νομοθετικού έργου, κυρίες και κύριοι συνάδελφοι, κύριε Πρόεδρε, το ατελέσφορο και μη ευδόκιμο του Κοινοβουλευτικού Ελέγχου είναι εκείνο που μας καταρρακώνει. Δεν απελύθη, φερ'ειπείν, διοικητής οργανισμού,ο οποίος ευθύνετο για πράξη η οποία απεδείχθη κατά τον κοινοβουλευτικό Ελεγχο. Δεν έγινε απόλυση ή παραίτηση Υπουργού -γιατί όχι;- έτσι ώστε ο κοινοβουλευτικός έλεγχος να τελεί σε αιτιώδη σχέση, συνάφεια, μ' ένα αγαθώς επαπειλούμενο αποτέλεσμα.

Κατά τα λοιπά έχουμε και κατά την πτυχή του Κοινοβουλευτικού Ελέγχου συρρικνωθεί σε μια βατολογία ή περιγραφή των θεμάτων χάριν εντυπώσεων και όχι χάριν πολιτικών πράξεων, οι οποίες θα κατοχυρώνουν το κύρος του Κοινοβουλίου σε τελευταία ανάλυση και αυτών των θεσμών.

Η τρίτη αναφορά μου πάνω σ'αυτήν την ενότητα σκέψεων, έχει ασφαλώς να κάνει με το κύρος του Κοινοβουλίου. Είπαμε για το νομοθετικό έργο, για το άτονο ή ατελέσφορο του κοινοβουλευτικού μας έργου. Τώρα θέλω να σημειώσω προς την ίδια την ουσία αυτό που λέμε "συνταγματικά βάρη ή βουλευτική αποζημίωση".

Το δίλημμα είναι σαφές, ελέχθη και από τον κ.Γιαννακόπουλο. Το είχε πει ο αείμνηστος Ηλιού "εδώ μέσα, ή θα έρχονται οι πλούσιοι, ή οι αντιπρόσωποί τους, οι οποίοι θα δύνανται να πάρουν "συννόμως" την εντολή από το Λαό, να είναι δηλαδή "κατά περιγραφήν" εκφραστές της λαϊκής κυριαρχίας".

Το ερώτημα πρέπει να τεθεί ευθέως στο λαό σε αυτόν τον ηθικό και φυσικό διάλογο που πρέπει να κάνει η Βουλή με το λαό: Τι θέλει πλουσίους και αντιπροσώπους των πλουσίων εδώ, ή εκείνους που πάνε -και πάμε οι περισσότεροι- για το δίπτυχο "δόξα και προσφορά". Και το εννοούμε. 'Ετσι ξεκινάμε από την παιδεία μας, από τον ελληνογενή πολιτισμό μας, από τον ορισμό της πολιτικής εν Ελλάδι. Δεν ξέρω τι θα κάνουν οι "γιάπηδες" του μέλλοντος. Αλλά εμείς έτσι αφιχθήκαμε εδώ, από τη δόξα και την έννοια της προσφοράς αφορμώμενοι. Αυτοί θα είναι με το φυσικό και κατά παράδοση αντάλλαγμα του συνταγματικού βάρους που λέγεται συνταγματική αποζημίωση σε θέση να επιτελέσουν το καθήκον τους κατά το Σύνταγμα, ή όχι; 'Η θα στρέφονται προς τους σπόνσορες που κατακλύζουν τη ζωή με αυτό το "ήθος" των καιρών που έχει επιβληθεί;

Είναι ένα ερώτημα στο οποίο εμείς όχι συντεχνιακά, αλλά συνταγματικά πρέπει να απαντήσουμε σύμφωνα με τον πολιτισμό μας. Λέει η υποσημείωση στην πρώτη παράγραφο του Προϋπολογισμού μας, ότι τα συνταγματικά βάρη προσδιορίζονται επί τη βάση του Ζ' Ψηφίσματος της Βουλής του 1974 και τις αποφάσεως της Βουλής του 1975. 

Πρέπει να πούμε ότι τελούμε σε συνταγματική αταξία. Και τελούμε σε συνταγματική αταξία, διότι δεν έχουν καταβληθεί τα αναδρομικά τα οποία είναι ακριβώς η αναγωγή σε εκείνο που λέει το Ζ' Ψήφισμα της Βουλής, δηλαδή στις αποδοχές του ανωτάτου δικαστικού λειτουργού. Αυτό είναι το πρώτο.

Δεύτερον, προβάλλεται προς τα έξω ένας "διακεκομμένος συλλογισμός" που λέει, ότι οι δικαστές έχουν πάρει τις αποζημιώσεις τους κανονικά, αλλά ξεχνάνε να πουν ότι το άσοφο κράτος, η φαυλίζουσα Εκτελεστική Εξουσία έδωκε σε άλλους κρατικούς λειτουργούς εκείνο το οποίο διεξεκδίκησαν στη συνέχεια οι δικαστές και το οποίο κατ'επέκταση δικαιούνται οι Βουλευτές.

'Οπως πρέπει να συνομολογηθεί εδώ, ότι παρά τη συνταγματική ρήτρα που λέει ότι οι Βουλευτές έχουν σημείο αναφοράς όσον αφορά τη βουλευτική αποζημίωση τις συνολικές αποδοχές του ανωτάτου δικαστικού λειτουργού, πάλι πρέπει να γνωρίζουμε ότι υπάρχουν εκατοντάδες κατηγορίες αμειβομένων από το Δημόσιο, εν ευρεία έννοια δημόσιο τομέα, οι οποίοι κατά πολύ υπερβαίνουν στις αμοιβές τους, τις αμοιβές του Βουλευτού.

Δεν ξέρω αν π.χ. ένα μέσο διευθυντικό στέλεχος κρατικής τραπέζης παίρνει τόσα όσα ο Βουλευτής ή πολλαπλασίως περισσότερα. Και δεν στρέφομαι κατά ουδενός.

Κλείνω με τρεις παρατηρήσεις επί του έργου της Βουλής. Επιδιώκουμε να γίνει το υπόγειο γκαράζ και επικροτούμε πως είναι μια απόφαση που έχει δύο αρετές. Το ένα είναι ο περιβάλλων χώρος της Βουλής, που έχει να κάνει με το αισθητικό κύρος του Κοινοβουλίου. Το δεύτερο είναι πως στις υπόγειες εργασίες παρευρίσκεται αρχαιολόγος. Είναι επαινετή η πρωτοβουλία του Προέδρου της Βουλής -και ήταν και μια προσωπική μου ευαισθησία- να είναι ο αρχαιολόγος επί τόπου να παρακολουθεί τυχόν απρόοπτα, να δούμε τι βρίσκουμε ή τι συναντούμε στο βάθος.

Το δεύτερο είναι τα γραφεία των Βουλευτών και προπαντός των Βουλευτών εξ επαρχίας που είναι αναγκαιότητα εδώ,γιατί έχουν δύο γραφεία στις επαρχίες τους και ένα τρίτο εδώ. Τα ενοίκια είναι πανάκριβα. 'Εχουν γίνει συζητήσεις και έχουν ληφθεί οι σχετικές αποφάσεις από παλιά. Διατυπώνω την ευχή να επιδιωχθεί τάχιστα αυτό από το Προεδρείο της Βουλής.

Το τρίτο είναι η Βιβλιοθήκη. Θέλω συστηματικότερα εκτός από την αξία, εκτός από το πόσο πολύτιμη είναι η Βιβλιοθήκη της Βουλής των Ελλήνων, να μη ξεχνάμε και προς τα εκεί να κατατείνουμε, ώστε η Βιβλιοθήκη της Βουλής εκτός από τα σπάνια συλλεκτικά κειμήλια και τον καταπληκτικό όγκο βιβλίων που διαθέτει να έχει τέτοιο εκσυγχρονισμό με την έννοια ότι κάθε βιβλίο που εκδίδεται στην Ελλάδα να κατατίθεται στη Βιβλιοθήκη της Βουλής με ευθεία αναφορά στην τάξη και στον κανόνα που ισχύει στη Βιβλιοθήκη του Αμερικανικού Κογκρέσου.

Η τελευταία παρατήρησή μου έχει να κάνει με μία δήλωση, ότι εμείς ως Βουλευτές θα τηρήσουμε το εύορκο για το Σύνταγμα, για τη Δημοκρατία, για την πολιτεία, για τη λαϊκή κυριαρχία και για το 'Εθνος. Εκείνο που δεν ανεχόμεθα είναι η συκοφάντηση είτε από απερίσκεπτους συμπολίτες μας, είτε η ένδολη συκοφάντηση που συστηματικά γίνεται. Προς αυτήν τη γραμμή ο καθένας από μας φέρει τις ευθύνες του έχει τις υποχρεώσεις του και προς το Σύνταγμα και προς την ιστορία και την παρόδοση του Ελληνικού Κοινοβουλίου.

(Χειροκροτήματα από όλες τις Πτέρυγες)

ΠΡΟΕΔΡΟΣ (Απόστολος Κακλαμάνης): Ο Αντιπρόεδρος της Βουλής, κ. Κωστόπουλος, έχει το λόγο ως Ειδικός Αγορητής του Κομμουνιστικού Κόμματος Ελλάδος.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριοι Βουλευτές, στην αρμόδια επιτροπή που συνεδρίασε τη Δευτέρα, διατυπώσαμε τη γενική μας συμφωνία για τον Προϋπολογισμό της Βουλής. Κάναμε ορισμένες παρατηρήσεις για επί μέρους κονδύλια που αφορούν κυρίως τους πολιτικούς υπαλλήλους, το προσωπικό της Βουλής και για εκείνα τα κονδύλια που σχετίζονται με τον απαραίτητο εξοπλισμό για την καλύτερη λειτουργία και της Βουλής, αλλά και των κομμάτων υποστηρίζοντας ότι πρέπει να είναι αυξημένα και όχι μειωμένα όπως τυπικά εμφανίζονται στους διάφορους κωδικούς που έχετε στα χέρια σας.

'Οσον αφορά τους μισθούς των εργαζομένων στη Βουλή, εκτιμάμε ότι οι αυξήσεις που μπορεί να προκύψουν από το λεγόμενο νέο μισθολόγιο ίσως δεν θα βελτιώνουν τη θέση τους, ιδιαίτερα των χαμηλόμισθων. Αυτό θα πρέπει να προσεχθεί στην πορεία, από όλους μας.

Στην Επιτροπή σημειώσαμε την ανάγκη να παρθούν κάποια μέτρα για την προστασία της Βιβλιοθήκης της Βουλής και προφανώς των ανθρώπων που εργάζονται σ'αυτόν το χώρο. 'Οταν μιλάμε για τη Βιβλιοθήκη πρέπει να έχουμε υπόψη μας, ότι πρόκειται για περιουσία του λαού και επιβάλεται να προσεχθή όσο γίνεται καλύτερα. Το ξέρουμε ότι απαιτούνται κάποια παραπάνω έξοδα, ώστε να σωθούν έργα μεγάλης αξίας, 
χρήσιμα όμως για όλους μας, χρήσιμα για τα παιδιά μας. Πιστεύουμε, ότι θα υπάρξει κατανόηση πάνω σ'αυτές τις προτάσεις από όλους. Ο Πρόεδρος της Βουλής έχει υπόψη του αυτό το θέμα. 

Την ίδια ημέρα που συζητήσαμε στην αρμόδια επιτροπή τον Προϋπολογισμό της Βουλής, ο κ. Κακλαμάνης επισκέφθηκε τους δημοσιογράφους και έδωσε κάποιες απαραίτητες διευκρινίσεις, χρήσιμες νομίζουμε για το ρεπορτάζ της Βουλής. 'Οπως όμως ήταν αναμενόμενο, τουλάχιστον για εμάς, απευθύνθηκε σε ώτα μη ακουόντων. Το ενδιαφέρον του τύπου εστιάστηκε στους μισθούς των Βουλευτών, στις αυξήσεις που παίρνουν, στα προνόμια που εξασφαλίζουν με την ιδιότητα του Βουλευτή κ.λπ.

Το ΚΚΕ κατ'επανάληψη έχει κάνει σαφείς τις θέσεις του σχετικά με αυτό το ζήτημα, δηλαδή σε σχέση με το μισθό των Βουλευτών και με τα άλλα που λέγονται. Θέλουμε να υπενθυμίσουμε τους άξονες των προβληματισμών μας πάνω σ'αυτά.

Πρώτον, ο κάθε Βουλευτής πρέπει να εξασφαλίζει κάποιες βασικές προϋποθέσεις για να μπορεί να λειτουργεί. Ανεξάρτητα από τον τρόπο λειτουργίας των Βουλευτών του ΚΚΕ, που θα πω λίγα λόγια παρακάτω, δεν κλείνουμε τα μάτια και τ'αυτιά σε απόψεις και παρατηρήσεις που γίνονται από Βουλευτές των άλλων Κομμάτων. 

Δεύτερον, ένας Βουλευτής δεν μπορεί να κινείται μέσα σε ένα πλαίσιο έξω και πάνω από την κοινωνική πραγματικότητα, από το λαό και από τα προβλήματά του, γιατί σε μία τέτοια περίπτωση μπορεί να δώσει την εντύπωση ότι εκλέγεται για ιδιοτελείς σκοπούς. Δεν σχολιάζουμε τις πολιτικές θέσεις που έχει ο καθένας στην Αίθουσα αυτή πάνω στα διάφορα νομοσχέδια απ' όπου και κρίνεται με ποιον είναι σε τελική ανάλυση. Είναι μεγάλο ζήτημα, δεν το ανοίγουμε. Είναι το πιο σημαντικό ζήτημα που κάνουν πως αγνοούν τα περισσότερα μέσα ενημέρωσης γιατί αυτά τα θέματα δεν πουλάνε. Θα θυμίσω, ότι μετά τις διευκρινίσεις που έδωσε ο Πρόεδρος της Βουλής προς τους δημοσιογράφους την επόμενη μέρα γράφτηκαν πάρα πολλά ρεπορτάζ για τις αυξήσεις και τους μισθούς των Βουλευτών. 'Εκανα μία μέτρηση και τα ρεπορτάζ που γράφτηκαν γι'αυτό το θέμα, για τα 20 δισ. δαπάνη, αυτό είναι το τεράστιο ποσό, ήταν δέκα φορές περισσότερα από τα ρεπορτάζ που γράφτηκαν για τα 500 και πάνω δισ. του έργου Σταυρού-Ελευσίνας. Εκείνο θάφτηκε και αυτό γιατί είναι ευνόητοι οι λόγοι, και θα εξηγήσω παρακάτω γιατί είναι ευνόητοι οι λόγοι.

Τρίτον, οι αυξήσεις που δικαιούται ένας Βουλευτής δεν μπορεί να είναι μεγαλύτερες απ' αυτές που κάθε φορά δίνονται στους δημόσιους υπάλληλους πράγμα που αναφέρεται ρητά και στην έκθεση που έχουμε στα χέρια μας. Δεν είναι σωστό, είναι κατά τη γνώμη μας απαράδεκτο ο Βουλευτής να ψηφίζει νόμους που επιβάλλουν λιτότητα στους εργαζόμενους και να παραπονιέται για τον εαυτό του. Είναι απαράδεκτο να κλείνει τα μάτια, αν τα κλείνει στην άθλια πραγματικότητα την οποία βιώνουν πάνω από ένα εκατομμύριο άνθρωποι με 120.000 δραχμές το μήνα. Δεν είναι σωστό να κλείνει τα μάτια στην τραγωδία των ανέργων και την ίδια στιγμή να διαμαρτύρεται για τη δική του κατάσταση που εν πάση περιπτώσει δεν είναι και άριστη, αλλά δεν είναι και "του θανατά". 

Επιτρέψτε μας, με την ευκαιρία αυτής της συζήτησης, να θυμίσω μερικά πράγματα που αφορούν τους Βουλευτές του ΚΚΕ και που δεν είναι γνωστά στους περισσότερους εργαζόμενους, ούτε και σε Βουλευτές των άλλων Κομμάτων. 

Κύριοι Βουλευτές, όσα δικαιούμαστε ως Βουλευτές του Κομμουνιστικού Κόμματος Ελλάδας τα καταθέτουμε στο Κόμμα. Και όταν λέμε όλα, εννοούμε όλα. Το ίδιο το Κόμμα μας εξασφαλίζει μία αποζημίωση για να ζήσουμε. Το ύψος αυτής της αποζημίωσης είναι αυτό που προβλέπει η εθνική γενική συλλογική σύμβαση εργασίας, όπως αυτή διαμορφώνεται κάθε φορά. Δεν χωράει καμία αμφιβολία, ότι η κατάστασή μας είναι δύσκολη. Βέβαια δεν μπορεί να ισχύσει αυτό για τους Βουλευτές των άλλων κομμάτων. Ούτε επιχειρούμε να πείσουμε να αποδεχτούν τους δικούς μας όρους για το λόγο ότι λειτουργούμε με εντελώς διαφορετικούς κανόνες. Παρ' όλα αυτά κατανοούμε και τις προσωπικές οικογενειακές ανάγκες καθώς επίσης παίρνουμε υπόψη μας και τον τρόπο που λειτουργούν οι Βουλευτές των άλλων Κομμάτων. Ακριβώς και γι'αυτό το λόγο καταγγέλλουμε και καταδικάζουμε όλους εκείνους τους λίγους, μεγαλόσχημους, μεγαλόμισθους δήθεν δημοσιογράφους που γράφουν και λένε πολλά για τους Βουλευτές ισοπεδωτικά, αλλά για τα αφεντικά τους, για τους αεριτζήδες, για όλους αυτούς που είναι στην κορυφή της πυραμίδας κάνουν ότι δεν γνωρίζουν. Αλήθεια πόσο είναι το μηνιαίο εισόδημα των εκδοτών μεγάλων εφημερίδων, των ιδιοκτητών μεγάλων καναλιών, των καναλαρχών, όπως λέμε; Προφανώς αναφερόμαστε και σε άλλες δραστηριότητές τους, πέρα από τον Τύπο, γιατί είναι ζημιογόνος ο Τύπος στο μεγαλύτερο μέρος του. 'Εχει παθητικό, αλλά οι άλλες δραστηριότητες που αξιοποιούν τον Τύπο, για να βγάζουν κέρδη έχουν το ψαχνό. Πόσο λοιπόν είναι το μηνιαίο εισόδημά τους; Κάνουμε αυτό το ερώτημα για έναν απλό λόγο, γιατί αυτοί που κρίνουν πρέπει να κρίνονται.

Και πίσω από αυτούς τους λίγους δημοσιογράφους που παράγουν ειδήσεις "παράγουν", καταπληκτικό φαινόμενο, δεν ανακαλύπτουν, δεν βγάζουν είδηση, παράγουν, διαμορφώνουν συνειδήσεις, διαμορφώνουν καταστάσεις- βρίσκονται τα μεγάλα αφεντικά, οι Βαρδινογιάννηδες, οι Λαμπράκηδες, οι Αλαφούζοι, οι Κυριακού, οι Μπόμπολοι. Δεν μιλάμε για κάποιους ύποπτους και ποινικά, οι οποίοι κάνουν τον εκδότη και δεν γνωρίζουμε από που αντλούν τα οικονομικά τους, αν και υποψιαζόμαστε.

Στη βάση των παραπάνω σκέψεων, επαναλαμβάνουμε ότι ψηφίζουμε τον Προϋπολογισμό της Βουλής, σημειώνοντας και αυτό που είπε ο κ. Κακλαμάνης, ότι οι αυξήσεις για τους Βουλευτές θα είναι ίδιες με αυτές που θα δοθούν στους δημόσιους υπάλληλους.

Θα ήθελα να τελειώσω με ένα θέμα που συζητιέται αρκετά και από αυτό το Βήμα έγιναν κάποια σχόλια γι' αυτό. Για τα αναδρομικά κάνουμε λόγο, τα αναδρομικά όπως αυτά προέκυψαν απο την απόφαση του Συμβουλίου Επικρατείας που αποφάσισε για τους δικαστές, επειδή είχε το μαχαίρι, είχε και το πεπόνι. Καθαρά πράγματα, αυτή είναι η πραγματικότητα δηλαδή. Διατηρούμε την άποψη που καταθέσαμε παλιότερα, κατ' επανάληψη σ' αυτή την Αίθουσα. Δεν πρέπει οι Βουλευτές να τα πάρουν. Το ζήτημα δεν είναι αν τα δικαιούνται ή όχι σύμφωνα με το Ζ/75 ψήφισμα της Βουλής του 1964, αλλά αν θα πρέπει να απαντήσουν πολιτικά. 

Εμείς, κάναμε αυτήν την επιλογή της αρνητικής στάσης με μεγάλη σκέψη, το βασανίσαμε το πράγμα. Μέσα σ' αυτήν την πραγματικότητα που ζούμε, καταλήξαμε να κάνουμε αυτή την πολιτική επιλογή, παρά το γεγονός,κύριοι Βουλευτές -το υπογραμμίζω- ότι το ΚΚΕ έχει ανάγκη και από την τελευταία δραχμή από τους Βουλευτές του και από τους Ευρωβουλευτές του.

Ευχαριστώ.

ΠΡΟΕΔΡΟΣ (Απόστολος Κακλαμάνης): Ο κ. Φώτης Κουβέλης, Κοινοβουλευτικός Εκπρόσωπος του Συνασπισμού της Αριστεράς και της Προόδου, έχει το λόγο.

ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, αν παίρνω το λόγο, δεν το κάνω για να συμφωνήσω με τον Προϋπολογισμό και τον Απολογισμό και να εκφράσω και τη συμφωνία του Κόμματός μας, γι' αυτά τα δύο οικονομικά μεγέθη, τα οποία έρχονται απόψε για ψήφιση στη Βουλή. Παίρνω το λόγο, προκειμένου να διατυπώσω, με αφορμή τον Απολογισμό και τον Προϋπολογισμό δαπανών της Βουλής, μερικές σκέψεις.

Κυρίες και κύριοι συνάδελφοι, το κύρος του 'Ελληνα Βουλευτή και του Ελληνικού Κοινοβουλίου, μπορεί να προκύπτει από τη συνάντησή του και με την ακραία κριτική. Και σ' αυτήν τη συνάντηση με την ακραία κριτική, εμείς οφείλουμε να αντιπαραθέτουμε εκείνα τα οποία πράγματι συνιστούν την βουλευτική ιδιότητα αλλά και την άσκηση καθήκοντος του 'Ελληνα Βουλευτή. Δεν είναι ο 'Ελληνας Βουλευτής και το γνωρίζετε, κυρίες και κύριοι συνάδελφοι, εκείνος ο οποίος λειτουργεί παρέργως μέσα σ' αυτό το τέμενος. Ο 'Ελληνας Βουλευτής, εκπρόσωπος του Ελληνικού Λαού, αποτελεί αποφασιστικό μέγεθος και συντελεστή του δημοκρατικού μας πολιτεύματος. Ποιος, κυρίες και κύριοι συνάδελφοι, από αυτούς που έχουν την εύκολη κριτική και τον αφορισμό σε βάρος του 'Ελληνα Βουλευτή, γνωρίζει ότι η λειτουργία του Βουλευτή δεν εξαντλείται με το να ψηφίσει ή να καταψηφίσει κάποιο νομοθέτημα, αλλά ότι αυτός αναλώνεται στην κυριολεξία από το πρωί μέχρι το βράδυ, στηρίζοντας με την παρουσία του, είτε αντιπροσωπείες της Βουλής στο εξωτερικό, είτε τη λειτουργία των Διαρκών και άλλων Επιτροπών του Ελληνικού Κοινοβουλίου; Γιατί όλοι εκείνοι που έχουν τον εύκολο επικριτικό λόγο εναντίον των Βουλευτών, άρα του Ελληνικού Κοινοβουλίου, δεν αισθάνονται την ανάγκη να αναφερθούν σε όλα αυτά που συγκροτούν την καθημερινή πραγματικότητα για τον 'Ελληνα Βουλευτή;

Κυρίες και κύριοι συνάδελφοι, ας μην επιχειρήσουμε να συγκριθούμε με τους Βουλευτές άλλων Κοινοβουλίων άλλων χωρών και ας απομακρυνθούμε από τη σκέψη αυτή,διότι αυτή η σύγκριση θα αναδείξει τις δύσκολες συνθήκες κάτω από τις οποίες λειτουργεί ο 'Ελληνας Βουλευτής.

Σας οφείλω μία εξομολόγηση: 'Εχω την τύχη και την τιμή να λειτουργώ ως Βουλευτής,σ' ένα κόμμα που εξασφαλίζει συλλογικές λειτουργίες και συλλογική στήριξη των δραστηριοτήτων και των 10 Βουλευτών του Συνασπισμού της Αριστεράς και της Προόδου. Σας βεβαιώνω, όμως ότι με εξαιρετική συμπάθεια και κατανόηση σκέπτομαι Βουλευτές άλλων Κομμάτων, που είναι υποχρεωμένοι να λειτουργούν σ' αυτό εδώ το Κοινοβούλιο και αμέσως μετά να παίρνουν το μακρυνό δρόμο για την εκλογική τους περιφέρεια, προκειμένου και εκεί να λειτουργήσουν.

Ποιος έχει αναλογισθεί, κύριοι συνάδελφοι, όσοι έχουμε την έφεση, όσοι έχουμε, αν θέλετε, την εσώτερη κίνηση να υπηρετήσουμε το Κοινοβούλιο, τι ο καθένας από εμάς, με την αγοραία οικονομική αξιολόγηση, εγκαταλείπει στον επαγγελματικό του βίο για να έρθει εδώ και να λειτουργήσει; Και, αλλοίμονο, αισθάνομαι μεγάλη πικρία όταν επιχειρούν να αποτιμήσουν και το δικό μου έργο και το δικό σας έργο στη βάση του ποια επιτέλους είναι αυτή η αποζημίωση του 'Ελληνα Βουλευτή. 'Εχει κανείς σκεφθεί, από όλους εκείνους που με ευκολία μας κατακρίνουν, πού ξοδεύεται αυτή η αποζημίωση και τι στηρίζει από τις λειτουργικές ανάγκες του 'Ελληνα Βουλευτή;

Κυρίες και κύριοι συνάδελφοι, στοιχείο του αναγκαίου εκδημοκρατισμού του πολιτικού συστήματος διακυβέρνησης του Τόπου μας είναι η ενίσχυση του Κοινοβουλίου, είναι η μεταβίβαση των εξουσιών προς τη Βουλή, το κατ' εξοχήν αντιπροσωπευτικό όργανο, έτσι ώστε να αποκτήσει κάποτε στοιχεία που αναφέρονται στην κυβερνώσα Βουλή.

Πώς, όμως, θα εξασφαλισθεί αυτό όταν απουσιάζει εκείνος ο λόγος που μπορεί να στηρίζει μετακύληση κάποιων κονδυλίων, προκειμένου να υπάρξουν οι δραστηριότητες που όχι εμείς, αλλά οι ανάγκες του δημοκρατικού πολιτεύματος χρειάζονται; Οι διπλωματικές αντιπροσωπείες της Βουλής στο εξωτερικό, το άνοιγμα των θυρών της Βουλής στον Ελληνικό Λαό και ιδιαίτερα στους νέους ανθρώπους -και αισθάνομαι την υποχρέωση κύριε Πρόεδρε, να τιμήσω την πρωταγωνιστική προσφορά σας προς την κατεύθυνση αυτή- πώς θα προκύψουν όλα αυτά με τα περιορισμένα κονδύλια τα οποία αποτυπώνονται με πνεύμα οικονομίας σ' αυτόν εδώ τον Προϋπολογισμό δαπανών του οικονομικού έτους 1997;

Βεβαίως η Χώρα διέρχεται μία οικονομική κρίση, μία οικονομική δυσπραγία και αντιλαμβανόμαστε και εμείς ότι είναι αναγκαίο και ο δικός μας Προϋπολογισμός να παρακολουθεί ...

(Ομιλίες στην Αίθουσα - κωδωνοκρουσίες)

ΠΡΟΕΔΡΟΣ (Απόστολος Κακλαμάνης): Παρακαλώ θερμά τους συναδέλφους που είναι στο βάθος της Αιθούσης, αν θέλουν να παρακολουθήσουν τη συνεδρίαση, ας το κάνουν. Αν δεν θέλουν, μπορούν να βγουν έξω από την Αίθουσα να συζητήσουν, να πουν τα αστεία τους, να κάνουν ό,τι νομίζουν χρησιμότερο γι' αυτούς και για μας, όμως!

Συνεχίστε, κύριε Κουβέλη.

ΦΩΤΗΣ ΚΟΥΒΕΛΗΣ: 'Ελεγα αξιότιμε κύριε Πρόεδρε, δεν είναι δυνατόν να υπάρξουν αυτές οι δραστηριότητες τις οποίες όλοι θέλουμε, όχι για τους εαυτούς μας, αλλά για τη στήριξη του έργου του Κοινοβουλίου, κατά συνέπεια για τη στήριξη της λειτουργίας του δημοκρατικού πολιτεύματος, αν δεν υπάρξουν κονδύλια, τα οποία θα επιτρέπουν στη Βουλή να έχει τη δραστηριότητα που όλοι επιθυμούμε.

Αντιλαμβάνομαι, όμως, ότι η οικονομική στενότητα της Χώρας, το γεγονός ότι εκατομμύρια Ελλήνων συμπολιτών κινούνται κάτω από τα όρια της βιωσιμότητας στις λεγόμενες μεγάλες ζώνες φτώχειας, κύριοι συνάδελφοι, δεν μας επιτρέπουν να αναζητήσουμε και να διεκδικήσουμε όχι για τους εαυτούς μας, αλλά για το Κοινοβούλιο εκείνα τα κονδύλια και εκείνες τις δαπάνες τις οποίες πράγματι χρειάζεται η λειτουργία και μία πολυεπίπεδη δραστηριότητα του Ελληνικού Κοινοβουλίου.

Κυρίες και κύριοι συνάδελφοι, υπάρχουν δύο ζητήτημα τα οποία έχουν αντιμετωπισθεί από τους προλαλήσαντες. Επιτρέψτε μου να καταγράψω την άποψή μου, δηλώνοντας έτσι και την υπεύθυνη θέση του Συνασπισμού απέναντι στο ζήτημα:

Η αύξηση της βουλευτικής αποζημίωσης είναι αυτή που όλοι γνωρίζουμε και αντιστοιχείται με εκείνο που συνιστά την αύξηση και των δημοσίων υπαλλήλων.

Σ' ό,τι αφορά τα αναδρομικά, εμείς δεν υποστηρίζουμε, ότι πρέπει να τα εισπράξουν οι 'Ελληνες Βουλευτές. 'Οχι γιατί, κυρίες και κύριοι συνάδελφοι δεν τα δικαιούνται, όχι διότι δεν τα υποστηρίζει η νομική πραγματικότητα, αλλά γιατί εμείς πρέπει να δώσουμε σ' όλους εκείνους, μ' αυτή τη στάση, απάντηση, που θέλουν να μας λοιδωρούν. Νομίζω, θα είναι μία υπεύθυνη θέση από μέρους του Ελληνικού Κοινοβουλίου.

ΜΟΣΧΟΣ ΓΙΚΟΝΟΓΛΟΥ: Λαϊκίστικη!

ΦΩΤΗΣ ΚΟΥΒΕΛΗΣ: Κύριοι συνάδελφοι, εκφράζω την άποψή μου. Με απόλυτο σεβασμό θα ακούσω και τις δικές σας απόψεις. Θέλω να σας βεβαιώσω ότι δεν με παρακολουθεί κανένας λαϊκισμός, κανένας, μα κανένας, λαϊκισμός. Γνωρίζετε, ότι έχω έως και απέχθεια γι' αυτό που λέγεται λαϊκισμός, αλλά εκφράζω την πολιτική μου άποψη, δηλώνοντας ότι αυτή η στάση μας απέναντι στο συγκεκριμένο ζήτημα θα απαντά σ' όλους εκείνους, οι οποίοι θέλουν να αμφισβητούν το κύρος των Ελλήνων Βουλευτών και του Κοινοβουλίου!

Και η αμφισβήτηση, κυρίες και κύριοι συνάδελφοι -και τελειώνω, κύριε Πρόεδρε, μ' αυτήν την αξιολογική σκέψη- του Κοινοβουλίου και ενδεχομένως σε κάποιο ορατό μέλλον η ακύρωση της λειτουργίας του Κοινοβουλίου θα προκαλέσει κενό και αυτό το κενό θα σπεύδουν να το καταλάβουν ποικιλώνυμα οικονομικά κέντρα, αυτά που θέλουν να χειραγωγούν, να ελέγχουν και να καθοδηγούν την πολιτική εξουσία.

Νομίζω, ότι εμείς οφείλουμε να αναμετρηθούμε μ' αυτήν την πραγματικότητα και να δώσουμε απάντηση σ' όλους εκείνους που υπονομεύουν και υποσκάπτουν το κύρος του Κοινοβουλίου, άρα της ουσιαστικής δημοκρατικής λειτουργίας του πολιτεύματος!

Με αυτές τις σκέψεις, κυρίες και κύριοι συνάδελφοι σας ευχαριστώ που με ακούσατε.

ΜΟΣΧΟΣ ΓΙΚΟΝΟΓΛΟΥ: Δικαιούσθε αναδρομικά, κύριε συνάδελφε;

ΦΩΤΗΣ ΚΟΥΒΕΛΗΣ: Κύριε Πρόεδρε, μισό λεπτό γιατί είναι επί προσωπικού, ως συνηθίζεται να λέγεται. Με ρώτησε ο κ. Γικόνογλου αν δικαιούμαι αναδρομικών. Του απαντώ ότι δικαιούμαι περίπου 10 εκατ. δραχμές.

ΜΟΣΧΟΣ ΓΙΚΟΝΟΓΛΟΥ: Δεν πρέπει να γνωρίζω;

ΦΩΤΗΣ ΚΟΥΒΕΛΗΣ: Κύριε συνάδελφε, το ερώτημά σας δεν ήταν γνήσιο. 'Ηταν ρητορικό, έως και ελεγκτικό, γι' αυτό και αισθάνομαι να σας πω ότι καίτοι δικαιούμαι 10 εκατ., λέω ότι δεν θέλω να τα εισπράξω!

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω τη γνώμη, ότι κατά τη συζήτηση του Προϋπολογισμού βεβαίως μπορούν και πρέπει να συζητούνται όλα τα θέματα που ενδιαφέρουν το Κοινοβούλιο. Η επικέντρωση όμως της συζητήσεως σε ορισμένα από αυτά τα θέματα, νομίζω ότι δεν βοηθάει τη συζήτησή μας, ούτε στο να λαμβάνονται σωστές αποφάσεις που πρέπει να λαμβάνονται εν ψυχρώ και με συνυπολογισμό όλων των παραμέτρων.

Απόψε θα ψηφίσουμε τον Προϋπολογισμό της Βουλής. Αν υπάρξουν άλλα...

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Είναι θέμα αναστολής.

ΠΡΟΕΔΡΟΣ (Απόστολος Κακλαμάνης): Κύριε συνάδελφε, έχετε την καλοσύνη να μιλάτε όταν θα σας δίνετε ο λόγος;

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Σας ζητώ συγνώμη κύριε Πρόεδρε, αλλά....

ΠΡΟΕΔΡΟΣ (Απόστολος Κακλαμάνης): Σας παρακαλώ, έχετε το λόγο;

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: 'Οχι, αλλά υπάρχει και το θέμα της αναστολής.

ΠΡΟΕΔΡΟΣ (Απόστολος Κακλαμάνης): Αν θέλετε να δώσετε αύριο τίτλους -και δεν το θέλετε ασφαλώς- ....

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Δεν είμαι από αυτούς κύριε Πρόεδρε και το γνωρίζετε.

ΠΡΟΕΔΡΟΣ (Απόστολος Κακλαμάνης): Το ξέρω. Είπα, δεν το θέλετε. Σας είπα, και δεν το θέλετε. Αλλά επιτέλους ας κατανοήσουν κάποιοι συνάδελφοι εδώ, ότι το σύνολο των Βουλευτών και ο θεσμός δεν τους χρωστάει τίποτε. Αυτό, παρακαλώ. 'Ολα τα θέματα τίθενται εν μέτρω, εν ψυχρώ και με απόλυτη υπευθυνότητα, που επιβάλλεται κάθε φορά.

Σήμερα συζητείται ο Προϋπολογισμός. Αν θα έρθει άλλο θέμα προς συζήτηση, εκεί μπορεί να γίνει σε έκταση και η συζήτηση του ειδικοτέρου θέματος. Δεν κατανοώ απόψε γιατί η συζήτηση πλέον τείνει να επικεντρωθεί σ' ένα από τα πλείστα θέματα που αντιμετωπίζει το Κοινοβούλιο. Και ξέρετε πολύ καλά, ξέρουμε πολύ καλά και ξέρουν και αυτοί που ασκούν κακόπιστη κριτική στο Κοινοβούλιο ότι άλλα είναι τα μεγάλα θέματα που μας απασχολούν για τη λειτουργία του Κοινοβουλίου. Ας μην τους δίνουμε, λοιπόν, την δυνατότητα εύκολης λείας, εύκολων εντυπώσεων, εύκολων τίτλων!

Ο Πρόεδρος του Δημοκρατικού Κοινωνικού Κινήματος κ. Δημήτριος Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗΚΚΙ): Κυρίες και κύριοι συνάδελφοι, κατ' αρχήν δηλώνουμε εκ μέρους του Δημοκρατικού Κοινωνικού Κινήματος ότι υπερψηφίζουμε και τον απολογισμό και τον Προϋπολογισμό.

ΠΡΟΕΔΡΟΣ (Απόστολος Κακλαμάνης): Κύριε Πρόεδρε, με συγχωρείτε, δεν ήσασταν στην Αίθουσα, αποφασίσαμε, για να πάρουν μέρος όσο το δυνατόν περισσότεροι Βουλευτές, να ορίσουμε χρόνο για τους εισηγητές δέκα πέντε λεπτά και για τους Αρχηγούς και Κοινοβουλευτικούς Εκπροσώπους δέκα λεπτά.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.Κ.Ι.): Το δέχομαι, κύριε Πρόεδρε, δεν έχω πρόβλημα.

ΠΡΟΕΔΡΟΣ (Απόστολος Κακλαμάνης): Καλώς.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.Κ.Ι.): Θεωρούμε ότι ο Προϋπολογισμός του 1997, όπως αποτυπώνεται στα κατ' ιδίαν κονδύλια, είναι ο υπολογισμός που χαρακτηρίζεται από σύνεση, από προσπάθεια περιορισμού των δαπανών στα απολύτως αναγκαία για τη λειτουργία της Βουλής, που είναι ο βασικός αντιπροσωπευτικός θεσμός στη Χώρα μας.

'Ομως, κυρίες και κύριοι συνάδελφοι, πρέπει να ομολογήσουμε ότι βρισκόμαστε μπροστά σε μια μεθοδευμένη προσπάθεια υποβάθμισης στη συνείδηση του Ελληνικού Λαού αυτού του κατ' εξοχήν δημοκρατικού θεσμού, του Κοινοβουλίου, από μηχανισμούς και κυκλώματα, τα οποία εμφανίζονται στον Ελληνικό Λαό, δήθεν, να κόπτονται για το δημόσιο χρήμα σε σχέση με τη λειτουργία της Βουλής, που η δαπάνη της λειτουργίας είναι από μηδαμινή ως ανεπαίσθητη, διαλύοντας τον κώνωπα και καταπίνοντας την κάμηλο, αποκρύπτοντας αυτοί οι μηχανισμοί την πραγματική τους βούληση, που είναι να κάνουν ακόμη περισσότερο, απ' ό,τι μέχρι σήμερα, την πολιτική και τους πολιτικούς και τα κόμματα υποχείρια και διαχειριστές των δικών τους μεγάλων οικονομικών συμφερόντων.

Είμαστε σε μία περίοδο κρίσης πολιτικής αξιοπιστίας, κρίσης αξιοπιστίας του ίδιου του πολιτικού συστήματος, που οξύνεται από αυτούς τους μηχανισμούς, με τελικό στόχο την υπηρέτηση, όπως προανέφερα, μεγάλων συμφερόντων αντιθέτων προς τα συμφέροντα και της δημοκρατίας και του λαού και κυρίως των χαμηλών και μεσαίων εισοδηματικών στρωμάτων. Σε αυτήν την κρίση αξιοπιστίας συμβάλλει, δυστυχώς, η λειτουργία των περισσοτέρων πολιτικών κομμάτων και κυρίως, κατά την άποψή μας, κομμάτων που έχουν μετατραπεί από κόμματα παραγωγής ιδεολογίας και πολιτικών θέσεων, που να εκφράζουν και να δίνουν απαντήσεις στα μεγάλα και καυτά προβλήματα του Ελληνικού Λαού, σε μηχανισμούς νομής και κατανομής της εξουσίας. 'Ετσι, προσφέρουν έδαφος για υποβάθμιση, αλλά και υποσκάπτουν το κύρος του Κοινοβουλίου και των δημοκρατικών θεσμών οι μηχανισμοί οι οποίοι υπηρετούν με αυτό τον τρόπο καλύτερα τα δικά τους μεγάλα οικονομικά συμφέροντα.

Κατά συνέπεια χρειάζεται όλα τα Κόμματα, ανεξάρτητα από ιδεολογική και πολιτική τοποθέτηση, να επαναπροσδιορίσουν το ρόλο τους, να λειτουργήσουν ως θεσμοί παράγοντας ιδεολογία και πολιτικές, ώστε να εκφράσουν το λαό, για να μην μπορούν τελικά να διοχετεύουν συνθήματα κατά του Κοινοβουλίου, κατά των πολιτικών κομμάτων και κατά των πολιτικών και να δηλητηριάζουν έτσι το πολιτικό κλίμα στον ίδιο το λαό.

Χρειάζεται ακόμη, κυρίες και κύριοι συνάδελφοι, ουσιαστική αναβάθμιση του πολιτικού λόγου μέσα στο ναό της δημοκρατίας, που είναι το Κοινοβούλιο.

Η αναβάθμιση του Κοινοβουλίου δε γίνεται μόνο με την υποχρέωση να είμαστε όλοι εδώ παρόντες στη Βουλή -που επιβάλλεται να είμαστε παρόντες- γίνεται με το να παρέχεται η δυνατότητα σε Κόμματα και Βουλευτές να αναπτύσσουν ουσιαστικό λόγο και αντίλογο στην ώρα που πρέπει, παίρνοντας θέση στα προβλήματα που δημιουργούνται την κατάλληλη ώρα ή και που κατασκευάζονται από εκείνους τους μηχανισμούς που υπηρετούν ή θέλουν να υπηρετήσουν τα δικά τους συμφέροντα σε βάρος συμφερόντων και της δημοκρατίας, αλλά και του Ελληνικού Λαού και της Χώρας.

Σαν τέτοια μέτρα το Δημοκρατικό Κοινωνικό Κίνημα μεταξύ άλλων προτείνει, γιατί δεν υπάρχει ώρα, πρώτον τα κρατικά κανάλια να δείχνουν τις εργασίες της Βουλής, γιατί τα ιδιωτικά μεγάλα κανάλια ξέρουμε πώς λειτουργούν. Το ΔΗ.Κ.Κ.Ι. και ο υποφαινόμενος δε διανοήθηκε και ούτε πρόκειται να διανοηθεί να γίνει υπάλληλος ή διαχειριστής του ιδιοκτήτη-εκδότη καναλιού ή εφημερίδας και το πληρωσε βέβαια ο υποφαινόμενος. Αδιαφορεί, όμως.

Σηκώστε το ανάστημα, κύριοι συνάδελφοι. Μη γίνεσθε υπάλληλοι συγκροτημάτων, γιατί αν γίνεσθε υπάλληλοι συγκροτημάτων...

ΣΠΗΛΙΟΣ ΣΠΗΛΙΩΤΟΠΟΥΛΟΣ: Σας παρακαλώ, τι είναι αυτά που λέτε;

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.Κ.Ι.): Δεν κάνω υπαινιγμό για κανέναν, κύριε συνάδελφε. Λέω: Μη γινόμαστε, γιατί αν γινόμαστε υπάλληλοι τότε συνεχώς υποβαθμίζουμε τον πολιτικό μας λόγο, την πολιτική μας παρουσία και γινόμαστε βορά σε εκείνους που προανέφερα. Προς Θεού δεν αναφέρομαι σε κανέναν. Είναι ρηματική διατύπωση.

'Ολοι παροικούμε στην Ιερουσαλήμ. 'Αρα, για να μην γίνουμε εξαρτήματα και διαχειριστές τέτοιων συμφερόντων, το ΔΗΚΚΙ προτείνει καθημερινά, σε ένα λογικό χρονικό διάστημα, τα κρατικά τουλάχιστον κανάλια να δείχνουν τις εργασίες της Βουλής, ώστε να μην είναι υποχρεωμένος ο Βουλευτής και κυρίως ο Βουλευτής που δεν έχει την πρόσβαση σε αυτά τα κέντρα παρουσίασης και εμφάνισής του, να γίνεται αντικείμενο εκμετάλλευσης και να μπορεί να αναπτύσσει τον πολιτικό λόγο εδώ μέσα στη Βουλή και όχι στα "παράθυρα" αναγκασμένος πολλές φορές να προσφύγει σε μεθόδους που δεν είναι αρεστές ούτε στον ίδιο, αλλά ούτε εκφράζουν την δική του πολιτική αρχή και τη δική του ιδεολογία.

'Αρα, πρώτον, καθημερινά για κάποιο λογικό χρονικό διάστημα θα πρέπει να εμφανίζουν τα κρατικά κανάλια τις εργασίες της Βουλής και να γίνεται η παρουσίαση του Βουλευτή από εδώ μέσα.

Δεύτερον, μας είπε ο κύριος Πρωθυπουργός στις προγραμματικές δηλώσεις ότι κάθε εβδομάδα θα έρχεται και θα δίνει απάντηση στις επίκαιρες ερωτήσεις Βουλευτών και Αρχηγών των κομμάτων. Θα μου επιτρέψει να του πω ότι δεν μπορεί να υποβαθμίζει αυτό το θεσμό. Μέχρι σήμερα τον υποβαθμίζει επικαλούμενος κανονιστικές διατάξεις. Γιατί με αυτό που κάνει, που επιλέγει ανώδυνες για την κυβέρνηση ερωτήσεις, που κάνουν Αρχηγοί κομμάτων ή και Βουλευτές, ενώ απορρίπτει τις ουσιαστικές και πραγματικά επίκαιρες ερωτήσεις, ουσιαστικά εμπαίζει και το Κοινοβούλιο και τα κόμματα και τους Βουλευτές και τον Ελληνικό Λαό και συμβάλλει στην οπισθοδρόμηση και όχι στην αναβάθμιση του ουσιαστικού πολιτικού λόγου μέσα στη Βουλή.

Τέλος, κυρίες και κύριοι συνάδελφοι, όσον αφορά τις αυξήσεις της βουλευτικής αποζημίωσης, συμφωνούμε με την πρόταση του κυρίου Προέδρου, να είναι όσες και οι αυξήσεις των δημοσίων υπαλλήλων.

Αλλά είμαι υποχρεωμένος να πω κάτι. Δυστυχώς το στήριξε, με τον πραγματικό λαϊκισμό που διακρίνει την Κυβέρνηση, και η σημερινή Κυβέρνηση, παρά τις φραστικές διακηρύξεις περί δήθεν εκσυγχρονισμού, ότι τάχα, είχαν προνόμια φορολογικά οι Βουλευτές. Και σας το λέει ο επί οκτώ χρόνια Υπουργός Οικονομικών. Δεν ήταν φορολογικό προνόμιο, κυρίες και κύριοι συνάδελφοι. Είναι μία αρχή.

Κατ'αρχήν να πω, ότι συμφωνούμε για την κατάργηση. Θα ακολουθήσω στο λαϊκισμό την Κυβέρνηση, που αυτή είναι ο πραγματικός λαϊκιστής, για να μην παρερμηνευτεί από τους κυρίους των γνωστών μεγάλων ιδιωτικών καναλιών, που θέλουν να βρουν το παραμικρό από τον υποφαινόμενο και το ΔΗ.Κ.ΚΙ. για να το παρουσιάσουν, όπως θέλουν αυτοί, για να χτυπήσουν το ΔΗ.Κ.ΚΙ. Δε θα τους δώσω αυτήν τη χαρά. Αλλά, όμως, θα πω την αλήθεια στην Βουλή και στον Ελληνικό Λαό: 'Οτι η Κυβέρνηση είναι λαϊκιστής του αισχίστου είδους. Γιατί αυτό που προσδιορίστηκε ήταν κατ' αποκοπή, κατ' αντικειμενικό σύστημα προσδιορισμός των δαπανών για την καταβολή της βουλευτικής αποζημίωσης. Και είναι κανόνας που ισχύει για όλους τους 'Ελληνες, αλλά και για όλους τους πολίτες του πλανήτη σε κάθε χώρα.

'Ολοι φορολογούνται για το καθαρό εισόδημα και όχι για τις δαπάνες που αφαιρούνται πάντα από το ακαθάριστο εισόδημα. Αν θέλουμε να είμαστε εντάξει απέναντι στις υγιείς φορολογικές αρχές και αν δε θέλουμε να συμβάλουμε στη παραπλάνηση, παγιδευμένοι και εμείς από τον λαϊκισμό της Κυβέρνησης του κ. Σημίτη, του Πρωθυπουργού, και της ηγεσίας των περί οικονομικών Υπουργείων, θα πρέπει η Κυβέρνηση να καταργήσει αυτό, αφού θέλει να καταργήσει το αντικειμενικο σύστημα και να δώσει τη δυνατότητα να εκπίπτει στον έμπορο, βιοτέχνη, επαγγελματία, όπως εκπίπτει με βάση το φορολογικό νόμο. Και ας έρθει να κάνουμε αντιπαράθεση η οικονομική ηγεσία και ο Πρωθυπουργός, οι λαϊκιστές αισχίστου είδους που καταποντίζουν το κύρος του Κοινοβουλίου.

Οι μισθωτοί δεν εκπίπτουν κατ' αποκοπή θεωρώντας -και σωστά- ότι αυτό είναι δαπάνες για τη μεταφορά τους στην εργασία και άλλες δαπάνες, 400 χιλιάδες το χρόνο; 'Αρα, ο βιοτέχνης αυτός που τηρεί α, β, και γ κατηγορίας βιβλία από τον τζίρο, από την είσπραξη δεν αφαιρεί το σκέλος των δαπανών;

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του Προέδρου του ΔΗ.Κ.ΚΙ.). 

Κατά συνέπεια, για να μην παρερμηνευτώ. Να καταργηθεί η φορολογική απαλλαγή, αλλά να καταργήσει -θα τα πούμε όταν θα έρθει ο Προϋπολογισμός-και τα προνόμια των οικονομικά ισχυρών, που είναι εκείνοι που στηρίζουν την Κυβέρνηση και τους στηρίζει η Κυβέρνηση, ενώ βάζει το χέρι στους μισθωτούς, τους συνταξιούχους, στους μικρομεσαίους.

'Αρα, είναι λαϊκισμός και ανεύθυνη πολιτική που συμβάλλει στην υποβάθμιση περαιτέρω...

ΠΡΟΕΔΡΟΣ (Απόστολος Κακλαμάνης): Κύριε Πρόεδρε, μήπως πρέπει να γυρίσουμε στον Προϋπολογισμό της Βουλής;

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.Κ.Ι.): Τελείωσα, κύριε Πρόεδρε.

...του κύρους του Κοινοβουλίου και όχι στην αναβάθμιση. Γι'αυτό, κυρίες και κύριοι συνάδελφοι, πρέπει κάποια μέρα -και προτείνω στο Σώμα και παρακαλώ τον κύριο Πρόεδρο- να οριστεί συζήτηση για τα θέματα που έχουν σχέση με την ουσιαστική αναβάθμιση του Κοινοβουλίου και του ρόλου του Βουλευτή. Και εκεί, ενώπιος ενωπίω, ξεκάθαρα, όπως συνηθίζουμε εμείς στο ΔΗ.Κ.ΚΙ., ενώπιον του Ελληνικού Λαού, να συζητήσουμε επί πραγματικής βάσης, για να δούμε γιατί λέγονται όλα αυτά που λέγονται. Για να καλύψει η Κυβέρνηση -και τελειώνω με αυτό- με το "κερασάκι" ότι δήθεν καταργεί φορολογικές απαλλαγές στο Πρόεδρο της Δημοκρατίας, στους Βουλευτές -που δεν είναι απαλλαγές, όπως είπα πριν, αλλά είναι έκπτωση δαπανών κατά υγιή φορολογική αρχή και για να δικαιολογήσει τα σκληρά φορολογικά βάρη και τις σκληρές εισοδηματικές πολιτικές που βάζει στους μισθωτούς, στους συνταξιούχους, στους μικρομεσαίους, στους αγρότες, στα λαϊκά στρώματα.

(Χειροκροτήματα από την Πτέρυγα του ΔΗ.Κ.ΚΙ. και από την Πτέρυγα της Νέας Δημοκρατίας)

ΠΡΟΕΔΡΟΣ (Απόστολος Κακλαμάνης): Μία θερμή παράκληση σε όλους τους συναδέλφους που θα πάρουν το λόγο. Να μιλήσουμε για τον Προϋπολογισμό της Βουλής. Και σε αυτήν τη συζήτηση επίσης μπορούμε να διατυπώσουμε τις απόψεις μας. Η Κυβέρνηση, όπως βλέπετε δεν είναι παρούσα, διότι ο Προϋπολογισμός αφορά τη Βουλή.

ΑΘΑΝΑΣΙΟΣ ΧΕΙΜΑΡΑΣ: Είναι απούσα, όμως!

ΠΡΟΕΔΡΟΣ(Απόστολος Κακλαμάνης): Σας παρακαλώ, κύριε Χειμάρα!

Αυτή η συζήτηση είναι ακριβώς αφιερωμένη, σε θέματα που μπορούν να βοηθήσουν τη Βουλή να αναβαθμιστεί, να έχει έναν ουσιαστικότερο ρόλο. Παρακαλώ να μείνουμε στη συζήτηση.

Ο κ. Γεωργακόπουλος ως Κοινοβουλευτικός Εκπρόσωπος του ΠΑΣΟΚ, έχει το λόγο.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, και φέτος το Νοέμβριο, όπως κάθε χρόνο, συζητούμε τον Προϋπολογισμό της Βουλής.

Ο Προϋπολογισμός της Βουλής διαπνέεται από το γενικότερο πνεύμα που διαπνέει την περίοδο αυτή την οικονομία της Χώρας, είναι ένας Προϋπολογισμός λιτός, ένας Προϋπολογισμός που οι αυξήσεις των δαπανών που κάνει είναι ελάχιστες. Αναφέρεται μόνο σε οριμένες ανελαστικές δαπάνες και μόνο. 'Ολες οι ελαστικές δαπάνες έχουν μηδενική αύξηση και ελάχιστα είναι εκείνα, τα οποία πραγματικά μπορεί κανείς να πει ότι έρχονται, για να αυξήσουν το ποσό το οποίο δαπανά η Βουλή.

Η Ελληνική Βουλή μπορεί να πει κανείς ότι είναι από τις πιο φθηνές σε όλο τον κόσμο. Αν αναλογιστεί κανείς και κάνει μια διαίρεση του ποσού, το οποίο διαθέτουμε για το σύνολο της λειτουργίας του Κοινοβουλίου, δηλαδή, τα συνταγματικά βάρη, τους υπαλλήλους και τα υπόλοιπα, δεν στοιχίζει πάνω από δύο δραχμές στην ημέρα στον Ελληνα πολίτη. Αυτό είναι το κόστος της δημοκρατίας.

Αγαπητοί φίλοι και συνάδελφοι, θα ήθελα να πω ότι δεν είναι δυνατόν να υπάρξει κοινοβουλευτισμός, να υπάρξει δημοκρατία, χωρίς Κοινοβούλιο. Και η δημοκρατία είναι το φθηνότερο πολίτευμα. 'Ολα τα άλλα πολιτεύματα είναι πολύ ακριβότερα και αυτό θα πρέπει να τονίσουμε στον Ελληνικό Λαό. Γιατί μέχρι τώρα, η κατασυκοφάντηση που γίνεται, όχι εις βάρος του Κοινοβουλίου, αλλά ύπουλα εις βάρος των Βουλευτών, μοναδικό στόχο έχει να μας υποβιβάσει στη συνείδηση του λαού. 

Και το έχουν καταφέρει αυτό, κύριε Πρόεδρε. 'Εχουν καταφέρει, ώστε οι πολίτες πλέον να μη σέβονται τους Βουλευτές, να μη σέβονται τους κανόνες και τις αρχές της δημοκρατίας. Δε φταίει η λειτουργία του Κοινοβουλίου, η παρουσία μας ή η απουσία μας εδώ, όταν έχει τονισθεί πάρα πολλές φορές ότι δεν είναι δυνατόν όλοι οι Βουλευτές να είναι παρόντες στο Κοινοβούλιο. Και αυτό το λέει ένας, που δεν έχει λόγους να το πει.

Είναι απαραίτητη ανάγκη επιτέλους κάποια στιγμή, όλοι μας και πρώτος εσείς, κύριε Πρόεδρε, να δώσουμε αγώνα για να ξανανέβει ο Βουλευτής στο βάθρο, που πρέπει να βρίσκεται στη δημοκρατία. Σήμερα ζούμε μια μελαγχολική περίοδο της δημοκρατίας μας. Είναι πολύ μελαγχολική η επαφή με τον πολίτη. Ο Βουλευτής πραγματικά βρίσκεται κάθε μέρα στο στόχαστρο, θα πω τις περισσότερες φορές άδικα και ελάχιστες φορές δίκαια. 

Αλλά είναι ανάγκη, αυτή η νοοτροπία και αυτή η κατάσταση, έτσι όπως έχει διαμορφωθεί, να αλλάξει. Και για να αλλάξει θα πρέπει να αντισταθούμε σε όλα εκείνα τα Μέσα Μαζικής Ενημέρωσης και όλα τα διαπλεκόμενα συμφέροντα, τα οποία θέλουν να περάσουν την άσκηση της εξουσίας μέσα από τα Μέσα Μαζικής Ενημέρωσης, λέγοντας "αν θέλετε να επιβιώσετε για την άσκηση της εξουσίας σας, θα υποταχθείτε σε μας! Οποιος δεν υποταχθεί σε μας, θα τον σβήσουμε".

Αυτή είναι η νοοτροπία, η οποία έχει περάσει μέσα από τα Μαζικά Μέσα Ενημέρωσης, Τύπο, ραδιόφωνο και τηλεόραση. Είναι το προσφιλές ανάγνωσμα, το προσφιλές θέαμα, το προσφιλές ακρόαμα, αν γίνεται κάτι, εάν γραφτεί κάτι. Και εγγράφεται στη συνείδηση. Το τραγικότερο απ' όλα είναι, ότι αν γραφτεί κάτι ψευδώς στον Τύπο ή ανακοινωθεί κάτι ψευδώς από την τηλεόραση, ότι εγγράφεται στη συνείδηση του Ελληνικού Λαού ότι είναι αληθές. Και μετά θα πρέπει ο Βουλευτής να αποδείξει ότι δεν είναι "ελέφαντας", για να πείσει τον πολίτη ότι δεν είναι έτσι η πραγματικότητα, ότι είναι διαφορετικά.

Είναι, λοιπόν, άμεση ανάγκη όλων των Κομμάτων, όλων των πολιτικών, αλλά ιδιαίτερα και των Αρχηγών των Κομμάτων, να λάβουν υπόψη τους αυτήν την κραυγή αγωνίας, η οποία βγαίνει απ' όλες τις Πτέρυγες της Βουλής, για το θέμα του κύρους του Βουλευτού και μέσω αυτού, του κύρους του κοινοβουλευτισμού στη Χώρα μας.

Δεν είναι μακριά η ώρα που θα χρειαστεί να κάνουμε μεγαλύτερη προσπάθεια σε λίγο καιρό, γιατί κάθε μέρα κατρακυλάει η υπόληψή μας ένα σκαλοπάτι και χαμηλότερα. Επαναλαμβάνω ότι αυτό δεν είναι υπαιτιότης των Βουλευτών. Θα πρέπει να αναλογιστούμε όλοι την υποχρεώση που έχουμε για τη διατήρηση της Δημοκρατίας.

Θέλω, όμως, να πω δυο λόγια και για τον Προϋπολογισμό. Είπα στην αρχή για τα διάφορα κονδύλια και δε θα αναφερθώ σε νούμερα. Θα μου επιτρέψετε, όμως, πρώτον, να πω δυο λόγια για τους συνεργάτες μας. Οι συνεργάτες των Βουλευτών, οι οποίοι πληρώνονται από τη Βουλή, βρίσκονται στο αίσχατο σκαλοπάτι της ένδειας, γιατί πληρώνονται με το κατώτερο των συλλογικών συμβάσεων για υπαλλήλους ανωνύμων εταιρειών.

Τυχαίνει, πολλοί από μας, να έχουμε υπαλλήλους πέντε, δέκα, δεκαπέντε χρόνια και αυτοί να μένουν στάσιμοι και να πληρώνονται με το κατώτερο των συλλογικών συμβάσεων. Κάποια στιγμή αυτή η αρχική απόφαση, η οποία έγινε το 1982, θα πρέπει να αναθεωρηθεί. Δεν είναι δυνατόν αυτοί οι άνθρωποι να μην έχουν οικογενειακά επιδόματα, να μην έχουν χρονοεπιδόματα και όλα τα σχετικά. Επιβάλλεται, λοιπόν, να σταθούμε με συμπάθεια προς αυτούς τους συνεργάτες, οι οποίοι νύχτα μέρα, χωρίς υπερωρίες, Σαββατοκύριακα πολλές φορές, μας ακολουθούν στη μακρά πορεία, την οποία κάνουμε κάθε φορά.

Και οι αστυνομικοί επίσης. Πιστεύω, κύριε Πρόεδρε, ότι ο ένας αστυνομικός που έχει διατεθεί στον Βουλευτή είναι λίγος, ιδιαίτερα σε μας οι οποίοι βρισκόμαστε δέκα - δεκαπέντε ώρες στο Κοινοβούλιο, αλλά και που πολλές φορές τα Σαββατοκύριακα φεύγουμε στην επαρχία. 'Ενας Βουλευτής επαρχίας που κατάγεται απο νομό, όπως εγώ, χρειάζεται να κάνει έξι χιλιάδες χιλιόμετρα το μήνα και πιστεύω ότι τα κάνουν όλοι οι Βουλευτές. Αναλογιστείτε, την επικινδυνότητα και την ασφάλεια, την οποία θα πρέπει να έχουμε.

Θα παρακαλούσα, λοιπόν, να το δείτε και αυτό με ιδιαίτερη συμπάθεια και να εισηγηθείτε, προς την Κυβέρνηση, ότι δεν είναι η ώρα για περικοπές, αλλά είναι η ώρα να βοηθήσει τους Βουλευτές, σ' αυτό το μακρύ δρόμο που κάνουμε από τη μια εκλογική αναμέτρηση, μέχρι την επόμενη εκλογική αναμέτρηση και συνέχεια.

Επίσης, κύριε Πρόεδρε, θέλω να μιλήσω για το θέμα για το οποίο γίνεται πάρα πολύς ντόρος, των φοροαπαλλαγών των Βουλευτών και για το αυτοκίνητο. Εγώ θα ήμουν ευτυχής, αν λόγω του αξιώματος που μας έχει δώσει ο λαός για να ασκήσουμε αυτό το λειτούργημα, όπως σε άλλους λειτουργούς η Πολιτεία διαθέτει κρατικό αυτοκίνητο, να διέθετε και σε μας αυτοκίνητο, για το χρόνο άσκησης των καθηκόντων μας και να μην έχουμε καμια απολύτως φοροαπαλλαγή. Αρνούμεθα αυτά τα προνόμια, τα οποία μας υποβιβάζουν. Πρέπει, όμως, να γνωρίζουν οι πολίτες, ότι για την άσκηση των καθηκόντων μας, μας θέλουν και στα χωριά και στις πόλεις και στις κομματικές εκδηλώσεις και στο Κοινοβούλιο και παντού. Είμαστε άνθρωποι έχουμε αντοχές, αλλά δεν είναι δυνατό να τα επιτυγχάνουμε όλα μόνοι μας και με το κόστος, όπως σας είπα, των δαπανών που φορολογούνται πλέον.

Φορολογούνται οι δαπάνες. Αν διαβάσει κανείς προσεκτικά το Ζ' ψήφισμα της Βουλής, θα δει ότι το αναφέρει σαφώς, όταν λέει ότι το 1/2 της βουλευτικής αποζημίωσης και όχι μισθός -θα πρέπει να τονίζεται αυτό, ότι πρόκειται περί αποζημίωσης και όχι μισθού- θεωρείται δαπάνη και ως δαπάνη, δε φορολογείται. Το υπόλοιπο 1/2 θεωρείται μισθός και φορολογείται σύμφωνα με το φόρο μισθωτών υπηρεσιών. 'Ηταν απόλυτη η σαφήνεια του Ζ' ψηφίσματος του 1975.

Παρ' όλα αυτά, από τη διαβολή, η οποία έγινε, φθάσαμε όλοι περίπου τώρα να λέμε: "Κόφτε το επιτέλους, να ησυχάσουμε, για να μην έχουμε αυτήν την κατακραυγή. Να έχουμε κάποια ζημία, παρά αυτήν την ωφέλεια που κάποιοι πιστεύουν ότι έχουμε, διότι είναι χειρότερη από τη ζημία, την οποία υφιστάμεθα.

Κύριε Πρόεδρε, θα πρέπει να κοστολογήσει κάποιος τα δυο γραφεία, τα οποία έχουμε στην επαρχία, το κόστος μεταφορών που έχουμε και τα έξοδα σε μηνιαία βάση. Εάν καθήσει κάποιος με μολύβι και χαρτί, τα κρατήσει και σας τα φέρει κάποια μέρα, θα δείτε ότι πραγματικά το θέμα της βουλευτικής αποζημίωσης βρίσκεται ακριβώς στα όρια.

Δεν το λέω αυτό για να διεκδικήσουμε καμία αύξηση παραπάνω απ'αυτή την οποία προβλέπει ο σημερινός Προϋπολογισμός που ψηφίζουμε. Τα λέω απλώς και μόνο, για να επισημάνουμε προς τον Ελληνική Λαό ότι είναι άδικη η κριτική, η οποία ασκείται εις βάρος των Βουλευτών, είναι μία κριτική η οποία έχει ύποπτα και ύπουλα κέντρα και θα πρέπει αυτή η κριτική να χτυπηθεί.

Οφείλω πριν τελειώσω, κύριε Πρόεδρε, να συγχαρώ τις υπηρεσίες της Βουλής για τον άρτιο Προϋπολογισμό, τον οποίο ετοίμασαν και έφεραν ενώπιόν μας, αλλά και για την εκτέλεση του Προϋπολογισμού που σας βοήθησαν εσάς να εκτελέσετε τον προηγούμενο χρόνο.

(Χειροκροτήματα)

ΠΡΟΕΔΡΟΣ (Απόστολος Κακλαμάνης):Ο κ. Μόσχος Γικόνογλου έχει το λόγο.

ΜΟΣΧΟΣ ΓΙΚΟΝΟΓΛΟΥ: Κύριε Πρόεδρε, θα αναφερθώ στον κωδικό αριθμό 0819. Ο συγκεκριμένος κωδικός αριθμός αναφέρεται στην πληρωμή των ξενοδοχείων στα οποία μένουν οι Βουλευτές της επαρχίας. Θα ήθελα να δηλώσω, ότι η πιο πάνω πράξη δημιουργεί δύο κατηγορίες Βουλευτών. Αυτούς που απολαμβάνουν το προνόμιο της καταβολής μισθώματος, που είναι τον μήνα περίπου 230.000 δραχμές στα Ξενοδοχεία "CARAVEL" και "ΤΙTANIA" και αυτούς που ενοικιάζουν σπίτια, γιατί θέλουν να κάνουν σοβαρότερη δουλειά και γιατί δε θέλουν να είναι σαν τους τσιγγάνους, να μεταφέρουν τις πραμάτειες τους κάθε μέρα, να έχουν στο σπίτι το γραφείο τους να μπορούν να μελετούν, να έχουν τη βιβλιοθήκη τους, να έχουν το αρχείο τους, να έχουν τα πάντα, για να έρχονται εδώ προετοιμασμένοι. Δεν καταβάλλει η Βουλή το μίσθωμα το οποίο δεν υπερβαίνει σε καμία περίπτωση το μίσθωμα του ξενοδοχείου και πολλές φορές είναι πολύ κατώτερο.

Δυστυχώς, η Βουλή φαίνεται θέλει να έχει δύο κατηγορίες Βουλευτών. Οι Βουλευτές, όμως, μεταξύ τους, κύριε Πρόεδρε, είναι ίσοι και δεν μπορεί να γίνει κανένας διαχωρισμός. Δεν μπορεί σε άλλους να καταβάλει το μίσθωμα και σε άλλους να μην το καταβάλει και γι'αυτό το λόγο, αναγκάστηκα να αναφερθώ σήμερα στο συγκεκριμένο κωδικό και να δηλώσω δημόσια ότι προσωπικά τουλάχιστον δεν ανέχομαι να θεωρούμε δεύτερης κατηγορίας Βουλευτής. 

Νομίζω πως η Βουλή από δω και πέρα θα αντιληφθεί, ότι μέχρι σήμερα λειτουργούσε λάθος. Εάν συνεχίσει όμως να καταβάλει το μίσθωμα σε μία ομάδα Βουλευτών και σε άλλους να μην το καταβάλει, τότε αναγκαστικά θα ζητήσουμε να δικαιωθούμε με οποιοδήποτε τρόπο μας δίνει ο νόμος. Δεν είναι δυνατόν να μην καταβάλεται το μίσθωμα στους Βουλευτές που ενοικιάζουν σπίτια. Δε ζητάμε επιπλέον μίσθωμα, ζητάμε αυτό που καταβάλλεται και για τα ξενοδοχεία.

Γι'αυτό, κύριε Πρόεδρε, πήρα το λόγο για να αναφερθώ στο συγκεκριμένο θέμα και να ζητήσω να λυθεί το θέμα, γιατί αν δε λυθεί μέχρι τέλος του έτους, θα βρούμε τον τρόπο εμείς χρησιμοποιώντας, όσα δικαιώματα μας δίνει ο νόμος, για τη δικαίωσή μας.

Το δεύτερο θέμα που ήθελα να αναφερθώ είναι το θέμα των αστυνομικών, το οποίο έβαλε και ο Κοινοβουλευτικός Εκπρόσωπος. Εμείς είμαστε Βουλευτές επαρχίας.'Εχουμε έναν αστυνομικό στην επαρχία, τον οποίο χρησιμοποιούμε 18 ώρες ημερησίως. Στην Αθήνα, όμως, δεν έχουμε αστυνομικό.'Εχετε πληροφορηθεί επί των ημερών που Υπουργός Δημόσιας Τάξης ήταν ο κ. Σήφης Βαλυράκης έγινε απόπειρα και αντί να έρθει η σφαίρα στο σπίτι το δικό μου πήγε στο επάνω διαμέρισμα. Ευτυχώς που δεν ήταν κανένας στο διαμέρισμα. Αλλά και εδώ υπάρχει κίνδυνος για τους Βουλευτές.

Επομένως, δικαιούται ο επαρχιώτης Βουλευτής να έχει έναν αστυνομικό και στην Αθήνα. Να έχει δηλαδή έναν στην περιφέρεια και έναν στην Αθήνα. Είναι ένα αίτημα άμεσης ανάγκης, τουλάχιστον από μέρους μου και θέλω πάση θυσία η Βουλή να επιληφθεί του θέματος.

Ευχαριστώ.

ΠΡΟΕΔΡΟΣ (Απόστολος Κακλαμάνης): Ο κ. Ιωάννης Ζαφειρόπουλος, έχει το λόγο.

ΙΩΑΝΝΗΣ ΖΑΦΕΙΡΟΠΟΥΛΟΣ: Κυρίες και κύριοι συνάδελφοι, με τον Προϋπολογισμό του 1997 συνεχίζεται η λαμπρή παράδοση της χρηστής διαχείρισης, που διακρίνει την εκτέλεση των Προϋπολογισμών της Βουλής, μια παράδοση που τίμησαν ιδιαίτερα και κατοχύρωσαν στην πράξη ο αείμνηστος Γιάννης Αλευράς, ο Αθανάσιος Τσαλδάρης και ο σημερινός Πρόεδρος της Βουλής κ. Απόστολος Κακλαμάνης. 

Η αυτονομία της Βουλής εκδηλώνεται, κυρίες και κύριοι συνάδελφοι, με την απαγόρευση παρέμβασης άλλων κρατικών οργάνων στις αποφάσεις που αφορούν την οργάνωση και τη λειτουργία της. Αυτό σημαίνει ότι η Βουλή είναι αποκλειστικά αρμόδια για την ψήφιση του Προϋπολογισμού της, ο οποίος είναι, όπως όλοι γνωρίζετε, υποχρεωτικά εκτελεστός και καταχωρίζεται χωρίς καμία μεταβολή στον κρατικό Προϋπολογισμό. Αυτό σημαίνει ότι ανήκει, στην αρμοδιότητα της Ολομέλειας της Βουλής, το καθήκον και η ευχέρεια να καθορίζει η ίδια η Βουλή το ύψος της αποζημίωσης και των δαπανών, καθώς και την έκταση των κάθε μορφής ατελειών που δικαιούνται οι Βουλευτές. Πρόκειται για μια "αυτορυθμιστική συνταγματική αρμοδιότητα", που η Βουλή οφείλει να ασκεί στα πλαίσια του Συντάγματος και του Κανονισμού της.

Και βεβαίως, ξενίζει το γεγονός ότι κατά καιρούς οι Κυβερνήσεις στην Ελλάδα θέλησαν να επέμβουν στη διαμόρφωση των γενικότερων πολιτικών συνθηκών, που επηρεάζουν την αυτόνομη λειτουργία της Βουλής.

Ο Καθηγητής - Ακαδημαϊκός Αριστόβουλος Μάνεσης υποστηρίζει ότι "η Βουλή ως άμεσον κρατικόν όργανον είναι εις εκ των "φρουρών" των αμοιβαίως φρουρουμένων. Ως λαϊκή, όμως, αντιπροσωπεία, η Βουλή είναι κατ' εξοχήν "φύλαξ" της δημοκρατικής αρχής εφ' ης θεμελιούται το ισχύον Σύνταγμα". Τούτο σημαίνει ότι οι Βουλευτές αντιπροσωπεύοντες το 'Εθνος είναι οι φύλακες της δημοκρατικής αρχής, και τούτο συνεπάγεται ότι το άρθρο 51 του Συντάγματος θεωρεί ότι οι Βουλευτές αντιπροσωπεύουν το 'Εθνος υπό την προϋπόθεση ότι τους διασφαλίζεται η ανεξαρτησία για να αντιπροσωπεύουν "επ' αγαθώ του 'Εθνους", τα συμφέροντα του Ελληνικού Λαού. 'Αρα, αναγκαία συνθήκη αυτής της προϋπόθεσης αποτελεί η αναγνώριση και κατοχύρωση στους Βουλευτές του δικαιώματος να έχουν επαρκή αποζημίωση.

Τονίσθηκε προηγούμενα και από τον Κοινοβουλευτικό Εκπρόσωπο του ΠΑ.ΣΟ.Κ., ότι η αποζημίωση δε συνιστά μισθό και τούτο δεν είναι καινοφανής αντίληψη. 'Ηδη από το 1923 το Νομικό Συμβούλιο του Κράτους σε σχετική απόφασή του διέλαβε τον ακόλουθο χαρακτηρισμό και είπε ότι: "Δε συνιστά μισθό, αλλά αποτελεί η αποζημίωση αντιστάθμισμα ένεκα εγκαταλείψεως των επαγγελματικών και βιοποριστικών εργασιών του λαϊκού αντιπροσώπου".

Κυρίες και κύριοι συνάδελφοι, δυστυχώς και μοιραία έχει επικεντρωθεί η συζήτηση του Προϋπολογισμού της Βουλής στο θέμα της αποζημίωσης των Βουλευτών. Θα ήθελα να σημειώσω ότι συμφωνώ σε πολλά από εκείνα που λέχθηκαν προηγούμενα και από τον Πρόεδρο του ΔΗ.Κ.ΚΙ. και από τους Κοινοβουλευτικούς Εκπροσώπους του ΠΑ.ΣΟ.Κ., του ΚΚΕ και του Συνασπισμού.

Λυπούμαι, γιατί σήμερα απουσιάζουν από την Αίθουσα οι Αρχηγοί των δύο μεγάλων Κομμάτων και εννοώ τον Πρόεδρο του ΠΑ.ΣΟ.Κ. κ. Κωνσταντίνο Σημίτη και τον Πρόεδρο της Νέας Δημοκρατίας, κ. Μιλτιάδη 'Εβερτ. Απουσιάζουν σήμερα από την Αίθουσα της Βουλής, οι Αρχηγοί των δύο μεγαλύτερων Κομμάτων ενώ θα έπρεπε να βρίσκονται εδώ, όπως θα έπρεπε να είμαστε σήμερα εδώ και οι τριακόσιοι Βουλευτές, γιατί πρέπει επιτέλους να αποφασίσουμε σε διακομματικό επίπεδο, να συσταθεί άμεσα μια Διακομματική Επιτροπή, η οποία θα αποφασίσει για δύο απλά πράγματα: Πρώτον, ότι εμείς οι Βουλευτές δεν θέλουμε προνόμια και φοροαπαλλαγές, και Δεύτερον, ότι θέλουμε να προσδιοριστεί κατά αντικειμενικό τρόπο η επαρκής βουλευτική αποζημίωση, την οποία το Σύνταγμα ορίζει πως πρέπει να έχουμε.

Κυρίες και κύριοι συνάδελφοι, πρέπει να προσδιορειστεί επιτέλους, το ύψος της επαρκούς βουλευτικής αποζημίωσης, γιατί το θέμα αυτό μετεξελίχθηκε σε αντιδικία μικροκομματικών σκοπιμοτήτων ανάμεσα στις διευθυντικές ομάδες των δύο μεγάλων Κομμάτων. Και όταν το ένα κόμμα είναι στην Κυβέρνηση δεν παίρνει πρωτοβουλία να επιλύσει το θέμα, γιατί φοβάται το πολιτικό κόστος που θα του επιρρίψει στους ώμους του το Κόμμα της Αξιωματικής Αντιπολίτευσης και τανάπαλιν. Επίσης όταν το κόμμα της Αξιωματικής Αντιπολίτευσης γίνεται κυβέρνηση, δεν επιλύει το πρόβλημα γιατί φοβάται και αυτό το κόμμα το λεγόμενο πολιτικό κόστος.

Τελειώνοντας με αυτό το θέμα θέλω να σημειώσω, κυρίες και κύριοι συνάδελφοι, ότι αυτός που έχει την τιμή να σας ομιλεί, μπήκε πριν είκοσι χρόνια στη Βουλή το 1977 και ξέροντας τις τότε συνθήκες σε σχέση με τις σημερινές, πρέπει να τονίσω ότι υπάρχει πολύ μεγάλη βελτίωση και αλλαγή στις συνθήκες κάτω από τις οποίες ο Βουλευτής καλείται να επιτελέσει το έργο του. 'Ομως, δεν έχουμε φθάσει στο επιθυμητό επίπεδο.

Θα ήθελα να σας θυμίσω, ότι την ίδια περίοδο επικρατούσαν ανάλογες συνθήκες και στη λειτουργία π.χ. του Ευρωπαϊκού Κοινοβουλίου. Εάν σήμερα δούμε τις συνθήκες εργασίας των μελών του Ευρωπαϊκού Κοινοβουλίου, θα δούμε ότι έχουν γίνει πραγματικά άλματα. Και θα ήθελα να σας παραπέμψω σε ένα σχετικό βιβλίο που είχε βγει πριν δύο τρία χρόνια. Πρόκειται για ένα βιβλίο του Μάρκ Αμπελές με τίτλο "Η καθημερινή ζωή στο Ευρωπαϊκό Κοινοβούλιο". Εκεί θα δούμε ποιες δυνατότητες παρέχονται σήμερα στους Ευρωβουλευτές να ασκούν τα καθήκοντά τους και πόσο πίσω εξακολουθούμε να βρισκόμαστε, παρά τις τεράστιες προσπάθειες που έγιναν στο παρελθόν, αλλά και ιδιαίτερα -το σημειώνω- στα τρία τελευταία χρόνια, στη Βουλή των Ελλήνων.

Με την ευκαιρία θα ήθελα να παρακαλέσω τον κ. Πρόεδρο της Βουλής να δει με ποιον τρόπο θα αξιοποιήσουμε τη σχετική ρύθμιση που συμπεριλάβαμε στο άρθρο 167Α του Κανονισμού της Βουλής, που προστέθηκε στις 20 Ιουνίου 1996, σχετικά με τη δυνατότητα να δημιουργήσει η Βουλή ένα νέο νομικό πρόσωπο, με σκοπό τη διάδοση των αρχών του Κοινοβουλευτισμού και της Δημοκρατίας. Αυτό το νομικό πρόσωπο θα δίνει τη δυνατότητα στη Βουλή θα τη διευκολύνει, να παρεμβαίνει στα πολιτιστικά, κοινωνικά και μορφωτικά δρώμενα της Πατρίδας μας.

Δεν είδα στον Προϋπολογισμό της Βουλής σχετικό κονδύλιο για την ίδρυση αυτού του νομικού προσώπου. Πιστεύω ότι μπορεί να καλυφθεί η δαπάνη της ίδρυσής του, από παρεμφερή κονδύλια του Προύπολογισμού. Θέλω, όμως, να σημειώσω πως είναι ανάγκη, στο πλαίσιο αυτού του νομικού προσώπου να δημιουργηθεί οπωσδήποτε ένα αντικειμενικό και σοβαρό ερευνητικό κέντρο, ένα ινστιτούτο μελέτης των κοινοβουλευτικών θεσμών, ούτως ώστε να στηρίξουμε τους δημοκρατικούς θεσμούς και να αναδείξουμε το ρόλο του Κοινοβουλίου, ο οποίος συνεχώς υποβαθμίζεται.

Τελειώνοντας, κυρίες και κύριοι συνάδελφοι, νομίζω ότι πρέπει να σταματήσουμε αυτήν την αμυντική θρηνωδία, η οποία μας συνέχει. Και πρέπει με παρρησία, αλλά και επιθετικό τρόπο να αντιμετωπίσουμε όλους εκείνους, οι οποίοι θέλουν να υποβαθμίσουν το ρόλο του Βουλευτή, γιατί αποσκοπούν ουσιαστικά στην υπονόμευση των κοινοβουλευτικών θεσμών στην Ελλάδα, στην Πατρίδα μας.

Θα παρακαλούσα να συμφωνήσουμε όλοι ότι αυτό το νομικό πρόσωπο που κάποια στιγμή κάποιοι το είδαν με δισταγμούς, μπορεί να αποτελέσει το κατ'εξοχήν εργαλείο γι'αυτήν τη μεγάλη προσπάθεια που πρέπει να καταβάλουμε όλοι και ιδιαίτερα τα Κόμματα, τα οποία δεν επιτρέπεται να νύπτουν τας χείρας τους, όταν σήμερα είναι επείγουσα η ανάγκη να αντιμετωπιστούν σοβαρά θέματα, που συνδέονται με την ουσία του κομματικού φαινομένου και τη δοκιμασία, την κρίση που διέρχεται ιδιαίτερα σήμερα σε ευρωπαϊκό και παγκόσμιο επίπεδο.

(Χειροκροτήματα από όλες τις Πτέρυγες της Βουλής)

ΠΡΟΕΔΡΟΣ (Απόστολος Κακλαμάνης): Ο κ.Φοίβος Ιωαννίδης έχει το λόγο.

ΦΟΙΒΟΣ ΙΩΑΝΝΙΔΗΣ: Κύριε Πρόεδρε, θέλω κατ'αρχήν να διευκρινίσω ότι δεν ομιλώ ως Κοινοβουλευτικός Εκπρόσωπος, αλλά απλώς ως Βουλευτής.

Θέλω να σημειώσω ότι τα τελευταία χρόνια και με τους προκατόχους σας, αλλά προπαντός υπό την Προεδρία σας, έχουν γίνει πολλά σημαντικά βήματα για την αναβάθμιση του ρόλου του Βουλευτή και της Βουλής.

Ο θεσμός "της Βουλής των Εφήβων", αλλά και οι εκθέσεις και οι επισκέψεις δεκάδων χιλιάδων μαθητών έχουν δώσει τη δυνατότητα σε πάρα πολλούς 'Ελληνες να εκτιμήσουν την προσφορά του Κοινοβουλίου.

Παρ'όλα αυτά, οι διαπιστώσεις που ακούστηκαν από τους συναδέλφους προηγουμένως για το κύρος του θεσμού του Κοινοβουλίου, αλλά και ημών των Βουλευτών, όσο πικρές και αν είναι, είναι δυστυχώς αληθείς. 

Πρέπει να πω, κύριε Πρόεδρε, ότι ακόμα και την άρνησή μας να πάρουμε τα περίφημα αναδρομικά, δεν τη γνωρίζει ο Ελληνικός Λαός. Κατ'επανάληψη χρειάστηκε να μιλήσω περί αυτού στο νομό μου και δεν μας πιστεύουν, διότι κακόπιστοι δημοσιογράφοι σε όλο το φάσμα των Μέσων Μαζικής Ενημέρωσης- έχουν περάσει αυτήν την αντίληψη. Και όχι μόνο οι δημοσιογράφοι. Δικαστές, κύριε Πρόεδρε, τους οποίους είχα ακούσει από διάφορα μικρόφωνα να μιλούν ασεβέστατα για τους Βουλευτές και το Κοινοβούλιο, να θεωρούν αυτονόητο δικαίωμά τους να εξισώνονται. Ποιοι; Αυτοί οι ισόβιοι, με εμάς τους εντελώς προσωρινούς και υπό αίρεσιν πάντοτε ευρισκόμενους μέσα σ'αυτήν την Αίθουσα, που αντλούμε την νομιμοποίησή μας, απ'ευθείας από τον Ελληνικό Λαό, ενώ αυτοί διορίζονται άπαξ -δε θα πω πώς- είναι ισόβιοι, και έχουν όλα τα σχετικά προνόμια. Και εν τούτοις, βγαίνουν από τα ραδιόφωνα και τις τηλεοράσεις και ισχυρίζονται, όσα ισχυρίζονται, για τους Βουλευτές και βγάζουν τις αποφάσεις που βγάζουν, "ευλογούντες τα γένια τους" και αφήνουν την εντύπωση ότι οι 'Ελληνες Βουλευτές δεν προσφέρουν κανένα έργο και ότι εκείνοι πρέπει, όχι απλώς να εξισώνονται σε όλα, αλλά να έχουν αν θέλετε, ακόμα και ευνοϊκότερη μεταχείριση.

Εγώ, κύριε Πρόεδρε, δε θα πω πολλά, γιατί οι συνάδελφοι τα κάλυψαν όλα. Ορισμένες ομιλίες, μάλιστα, υπήρξαν έξοχες. Θέλω, όμως, με την ευκαιρία αυτή, επειδή κοιτάζω πολλές φορές τους ανθρώπους που κάθονται σ'αυτήν την Αίθουσα να σημειώσω ότι οι περισσότεροι έχουν σειρά αγώνων και θυσιών και ότι οι περισσότεροι είχαν επαγγελματική καταξίωση, πέραν της κοινωνικής και της ηθικής, που μπορούσαν να κερδίζουν απείρως περισσότερα από το ποσό της βουλευτικής αποζημίωσης.

Γι'αυτό και ενοχλούμαι αφόρητα και δε δέχομαι και οργίζομαι να ακούω τα ραδιόφωνα, τις τηλεοράσεις και να διαβάζω στις εφημερίδες αυτά που και τις τελευταίες ημέρες βλέπουμε. Προσερχόμενος στη Βουλή άκουγα από έναν μεγάλο ραδιοφωνικό σταθμό κάποιο δημοσιογράφο να ισχυρίζεται ότι οι Βουλευτές παραμένουν στη φιλοσοφία της αρπαχτής. Αυτή ήταν η φράση του. Και μας αποκαλούν "βολευτές" αντί για Βουλευτές. Ποιοι; Εκείνοι που πραγματικά έχουν πολλά προνόμια. Μήπως πρέπει κάποτε να δούμε τα προνόμια εκείνων; Και δε θα πω τώρα ούτε για τους εντός της Βουλής δημοσιογράφους ούτε για τους εκτός της Βουλής, δημοσιογράφους ούτε για το φοβερό στάδιο ημιμάθειας στο οποίο ευρίσκονται οι πολλοί από αυτούς ούτε για τις αργυρώνητες πένες, που έχω ξαναμιλήσει, ούτε για τα χρυσοφόρα μικρόφωνα.

Θέλω, όμως, να υπενθυμίσω ότι μέσα σ'αυτήν την Αίθουσα υπάρχουν πάρα πολλοί που έχουν υποστεί πολλές δοκιμασίες και θυσίες και δεν υπολόγισαν ποτέ οποιαδήποτε βουλευτική αποζημίωση ή χρήμα.

Θέλω να τελειώσω με μία φράση: Για όλους αυτούς που μας λασπολογούν και που μας λοιδορούν, δεν έχω τίποτα άλλο να πω παρά μόνο ότι έχουν την απεριόριστη, την απέραντη περιφρόνησή μου. Με κατέχει αηδία για το δικό τους το επίπεδο και για τη δικιά τους ανευθυνότητα. Ευχαριστώ πολύ.

(Χειροκροτήματα από όλες τις Πτέρυγες)

ΠΡΟΕΔΡΟΣ (Απόστολος Κακλαμάνης): Ο κ. Κωνσταντίνος Ευμοιρίδης έχει το λόγο.

ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Κύριε Πρόεδρε, κυρίες και κύριοι συνάδελφοι, για το συζητούμενο Προϋπολογισμό μόνο μία ευχή: Μακάρι και ο Προϋπολογισμός του Κράτους, που θα έλθει σε λίγες ημέρες, να μπορεί να συγκριθεί σε κάποιο ποσοστό, με τον Προϋπολογισμό της Βουλής. 

Παρέλκει να πω και εγώ ότι είναι ευτύχημα ότι όλοι οι Πρόεδροι και κυρίως ο τελευταίος Πρόεδρος της Βουλής, ο σημερινός, προσέφερε τα μέγιστα, από πλευράς τουλάχιστον προσπάθειας για την αναβάθμιση της Βουλής, αλλά ακόμη και για να προστατεύσει το κύρος, την τιμή και την υπόληψη όλων μας, και σαν ατόμων, αλλά και σαν εκπροσωπούντων τη Νομοθετική Εξουσία.

Δεν πιστεύω να υπάρχει κανείς μέσα σ'αυτήν την Αίθουσα που να επεδίωξε τη βουλευτική αποζημίωση, ο στόχος, ο σκοπός, ο πόθος, ο αγώνας του να απέβλεπε στο να έλθει εδώ μέσα και να πάρει τη βουλευτική αποζημίωση. 'Ηδη οι περισσότεροι από εμάς, ίσως πολύ περισσότερα να κερδίζαμε στον ιδιωτικό βίο μας απ'ό,τι είναι η βουλευτική αποζημίωση.

Μακάρι να καταργηθεί και η βουλευτική αποζημίωση, να καταργηθούν τα προνόμια, να μας πάρουν πίσω και το αυτοκίνητο και τα πάντα. Θα πούμε, όμως, σήμερα ορισμένες αλήθειες, που όταν λέγονται σε άλλους χώρους, τόπους και χρόνους ηχούν παράτονα. Να πούμε τι παίρνει ένας Βουλευτής σήμερα και από ποιες αιτίες τα παίρνει αυτά, για να σταματήσουν πλέον όλοι έξω να λένε ό,τι θέλουν. 'Ενας Βουλευτής παίρνει 779.000 δραχμές βουλευτική αποζημίωση, 194.000-195.000 δραχμές επίδομα οργάνωσης γραφείου, 8.000 δραχμές με τέσσερα παιδιά επίδομα οικογενεικών βαρών, 80.000 δραχμές ταχυδρομικά τέλη και 75.000 δραχμές έξοδα κίνησης. Συνολικά είναι 1.137.000 δραχμές ακαθάριστα.

ΒΥΡΩΝ ΠΟΛΥΔΩΡΑΣ: Ο Βουλευτής επαρχίας.

ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Από αυτά πληρώνει υπέρ του Κόμματός του -και δεν το ξέρουν οι οπαδοί μας- 78.000 δραχμές κάθε μήνα. Πληρώνει για τον κλάδο σύνταξής του 52.000 δραχμές, 20.000 δραχμές περίπου για την υγειονομική περίθαλψη και 78.000 δραχμές φόρο, πέρα από εκείνον τον επιπλέον φόρο που θα πληρώσει με τη δήλωση. Και μένουν 900.000 δραχμές να εισπράξει καθαρά στο χέρι. Και από αυτά θα κληθεί να πληρώσει ο επαρχιώτης για δύο γραφεία, συντηρητικά, μόνο για ενοίκια, 200.000 δραχμές.

Για τα κοινόχρηστα των δύο γραφείων, συντηρητικά, 100.000. Για υπαλλήλους 200.000-250.000 γιατί δεν πιστεύω να πει κανείς πως με τις 120.000 δραχμές βρίσκουμε συνεργάτη σαν αυτόν που θέλουμε και πρέπει να έχουμε στο γραφείο μας. 

Και μην αντιτείνουν ότι έχουμε τη δυνατότητα να αποσπάσουμε ανθρώπους στα γραφεία μας, γιατί δυστυχώς -αυτή είναι η αλήθεια, τουλάχιστον στο μεγαλύτερο ποσοστό- αυτοί που αποσπούμε στα γραφεία μας, τους φέρνουμε για να τους ξεκουράζουμε και όχι για να μας βοηθήσουν.

Ακόμη θα πρέπει να πληρώσει λειτουργικά έξοδα των γραφείων του 200.000 και υπερβάσεις τηλεφωνικών ατελειών που θα τις πληρώσει όταν δεν βγει Βουλευτής και θα έρθουν οι λογαριασμοί 3-6 εκατομμύρια, κατ' ελάχιστο 100.000 το μήνα.

Θέλουμε 250.000 το μήνα για ευχετήριες κάρτες, άνθη, δώρα, συνδρομές εφημερίδων, περιοδικών, σωματείων, συλλόγων, ημερολόγια, ενισχύσεις κομματικών οργανώσεων, χορούς, λαχεία και τα βάζω πολύ συντηρητικά. 

Θέλουμε μόνο μέσα στην Αθήνα οι επαρχιώτες για να πάμε και να έρθουμε στο αεροδρόμιο και δυο φορές σε κανένα Υπουργείο κάθε μέρα 70.000 για τα ΤΑΧΙ. Για τα καύσιμα του αυτοκινήτου μας στην επαρχία -και δε βάζω ασφάλιστρα και συντήρηση- είναι 80.000 δραχμές. Και για 20 ημέρες παραμονή με 10.000 την ημέρα για φαγητό και τον καφέ, 200.000 δραχμές.

Αυτά είναι 1.500.000 το μήνα χωρίς να συμπεριλαμβάνεται το ντύσιμό μας, τα άλλα μας έξοδα, η συντήρηση της οικογενείας μας, τα οικογενειακά μας βάρη, οι δαπάνες των εκλογών μας. 'Ολα αυτά είναι απ'έξω.

Και δεν τα λέω για να πάρουμε, αλλά για να ακούσουν επιτέλους οι 'Ελληνες πολίτες, τι είναι αυτά που ξοδεύουμε και τι είναι αυτά που παίρνουμε. Ακόμη, να μάθουν οι 'Ελληνες πολίτες τι πληρώνει για μας ο καθένας τους. Για τη βουλευτική αποζημίωση πληρώνουν 383 δραχμές το χρόνο για όλους μας. Για την αποζημίωση του Τμήματος Διακοπής εργασιών της Βουλής το καλοκαίρι, μόνο 51 δραχμές ετησίως, για το επίδομα της οργάνωσης των γραφείων μας, 65 δραχμές και για τα πολυσυζητημένα οικογενειακά επιδόματα που παίρνουμε 3 δραχμές το χρόνο ο κάθε 'Ελληνας πολίτης. Για τα ταχυδρομικά μας τέλη δίνει 41 δραχμές και τα έξοδα κίνησης 28 δραχμές. Σύνολο 571 δραχμές πληρώνει το χρόνο ο κάθε 'Ελληνας πολίτης για τους 300 Βουλευτές.

Αν τους πούμε ότι δεν τα θέλουμε, αλλά όταν κάνετε τη δήλωση φόρου εισοδήματος γράψτε τι θέλετε να δίνετε για τους Βουλευτές, όλοι θα βάλουν από 5.000 γιατί θα ντραπούν να γράψουν 500 δραχμές για τους Βουλευτές.

Πληρώνουν δε και για τους υπαλλήλους της Βουλής, οι οποίοι προσφέρουν τεράστιο και θετικό έργο, 910 δραχμές και άλλες 317 δραχμές για όλες τις υπόλοιπες δαπάνες, συντηρήσεις κτιρίων, αγορές αντικειμένων, κ.λπ.

Συνολικά, το Κοινοβούλιο, η Νομοθετική Εξουσία στοιχίζει στον κάθε 'Ελληνα πολίτη 1.798 δραχμές το χρόνο. Δηλαδή τέσσερα πακέτα τσιγάρα.

Και πέρα από αυτό, διαμαρτύρονται γιατί τους ξεσηκώνουν οι δημοσιογράφοι ότι παρ' ότι οικονομάνε οι Βουλευτές, αυτά εδώ που ακούσατε δεν πάνε στη Βουλή και η Αίθουσα είναι άδεια. Βεβαίως είναι άδεια και θα συνεχίζει να είναι άδεια, γιατί έπαψε πια η Βουλή να προσφέρει δυνατότητα στο Βουλευτή να αναδειχθεί δια της Βουλής.

Πέρα από τα πρακτικά θέματα, θα σας πω το χθεσινό πρόγραμμα το δικό μου και άλλων 30-40 Βουλευτών που είμαστε στην ίδια Επιτροπή. Στις 10.00' π.μ. είχε Διαρκή Επιτροπή παραγωγής, η οποία διήρκεσε μέχρι τις 13.30'. Στις 14.00' οι Βουλευτές της Νέας Δημοκρατίας που είναι στην Επιτροπή μαζί με άλλους συναδέλφους, είχαν συνάντηση για τα θέματα γεωργίας με τον Αρχηγό του Κόμματος. Στις 16.00' όλοι δεχθήκαμε επιτροπές και στις 18.00' πάλι Διαρκή Επιτροπή -και εδώ είναι ο Πρόεδρός μας- αλλά στις 18.00' είχε και Ολομέλεια. Πού θα ήταν ο Βουλευτής; 'Ηρθαμε όμως στην Ολομέλεια για να υπογράψουμε και να μη χάσουμε το μεροκάματο και ξαναπήγαμε στην Επιτροπή.

Κοροϊδευόμαστε, όπως κοροϊδευόμαστε και με αυτό που υποχρεωθήκαμε να κάνουμε δήλωση δαπανών των προεκλογικών μας εξόδων, ως υποψηφίων. Και βλέπω δηλώσεις 1.200.000, 2.000.000. Εγώ έβαλα 6.200.000. Σε ποιους τα λέμε; Με τόσα έξοδα κάναμε τις εκλογές; Υπάρχουν εκλογικές περιφέρειες όπου έχουν δέκα και δώδεκα γραφεία και εκλογικά κέντρα. Και έφθασαν τα 2, 3, 4 εκατομμύρια; Γιατί υποχρεωνόμαστε με νόμους που εμείς ψηφίζουμε, να λέμε ψέμματα.

Και ακόμη είχα και πενήντα σημειώματα στην τσάντα μου για γενικά τοπικά προβλήματα του Νομού Δράμας και τα βάσανα του Λαού, γιατί θα πρέπει την Παρασκευή να λογοδοτήσω, όταν θα ανέβω στη Δράμα όπως και όλοι οι επαρχιώτες Βουλευτές, στον αφέντη που λέγεται ψηφοφόρος, για το τι έγινε με το πρόβλημά του.

Και ακόμα τι γίνεται; 'Οταν είμαστε εδώ μας κατηγορούν ότι δεν επισκεπτόμεθα τα χωριά. 'Οταν είμαστε εκεί μας λένε ότι δεν πάμε στη Βουλή. 'Οτι και να κάνουμε, λοιπόν, θα είμαστε μόνοι μας κάτω από τη δική τους πίεση. Και γιατί να είμαστε εδώ τις ημέρες του Κοινοβουλευτικού Ελέγχου; Επιτρέπεται να μιλήσω εγώ όταν άλλοι έχουν ερώτηση ή επερώτηση. Δεν επιτρέπεται ούτε να μιλήσω ούτε να συνηγορήσω.

Και στο κάτω κάτω ο Βουλευτής δεν είναι στρατιώτης ούτε μαθητής ούτε δημόσιος υπάλληλος. 'Ερχεται εδώ μέσα όταν έχει κάτι να πει, όταν θέλει κάτι να ακούσει και όταν χρειάζεται να ψηφίσει. Δε λέω ότι φταίει ο Πρόεδρος. Ψηφίσαμε τον Κανονισμό και υπάρχουν οι προβλέψεις για το απουσιολόγιο. Πρέπει όμως να νιώθω την ανάγκη να έλθω. Και τώρα ερχόμαστε, υπογράφουμε και φεύγουμε. Δεν καθόμαστε μέχρι τα μεσάνυχτα.

Δε λέω ότι κάποιοι από μας δεν είμαστε -και πρώτος εγώ- όσο εργατικοί θα έπρεπε. Κάνουμε λάθη οι Βουλευτές. Να μας τα επισημάνουν και να μας κρίνουν. Να μας κάνουν υποδείξεις. Τίποτε όμως σωστό δεν κάνουν οι Βουλευτές, ώστε να το προβάλουν και αυτό;

Και ακόμη έχει υποκατασταθεί η Νομοθετική Εξουσία από την Εκτελεστική, όχι μόνο σήμερα με το ΠΑ.ΣΟ.Κ., αλλά και με τη Νέα Δημοκρατία παλαιότερα. Σας είπε ο κ. Πολύδωρας ότι επτακόσια ενενήντα δύο κείμενα με νομοθετικό περιεχόμενο δημοσιεύθηκαν το 1995 στην Εφημερίδα της Κυβερνήσεως, προεδρικά διατάγματα, υπουργικές αποφάσεις, πράξεις υπουργικού συμβουλίου κλπ. Μόνο τα ενενήντα δύο πέρασαν από δω. Τα πενήντα ένα ήταν κυρώσεις. Μόνο δώδεκα ή έντεκα ήταν νομοσχέδια πανελληνίου ενδιαφέροντος, όπου η συμμετοχή ήταν πάνω από εκατόν ογδόντα Βουλευτές. Κάθησα, έψαξα και είδα. 'Ολα τα άλλα τριάντα νομοσχέδια ήταν μερικοτέρου ενδιαφέροντος, αποσπασματικά και δεν είχαν ενδιαφέρον για κανέναν ή για πολλούς.

Ακόμη θα πρέπει να μην ξεχνάμε ότι η Ελληνική Βουλή είναι η Βουλή με τις περισσότερες συνεδριάσεις από οποιαδήποτε Βουλή στην Ευρώπη. Κάνουμε πάνω από διακόσιες συνεδριάσεις το χρόνο όταν καμία Βουλή στην Ευρώπη δεν έχει πάνω από εκατόν είκοσι συνεδριάσεις το χρόνο. Και σε ορισμένες ψηφίζουν με αντιπροσώπους, με εξουσιοδοτήσεις. Είναι, λοιπόν, καιρός να αρχίσουμε να υπερασπιζόμαστε τον εαυτό μας.

'Ολοι φωνάζουν για τις φοροαπαλλαγές των Βουλευτών. Το Υπουργείο Οικονομικών είπε ότι οι φοροαπαλλαγές είναι πάνω από επτακόσιες. Δεν είναι όλες αυτές φοροαπαλλαγές των Βουλευτών. Για κανέναν άλλον όμως δε μιλούσαν. Μιλάνε για το αυτοκίνητο του Βουλευτού που παίρνει κάθε τέσσερα χρόνια. Μη σώσουν και μας το δώσουν. Δεν το θέλουμε. Να μας πάρουν και αυτά που έχουμε πίσω. 'Ομως δε μιλάνε για το νομάρχη ή για το δήμαρχο της τελευταίας πόλης των 2.500 κατοίκων που η Πολιτεία του αγοράζει αυτοκίνητο, του βάζει οδηγό, του πληρώνει τα καύσιμα, την ασφάλεια, τα ατυχήματα. Φωνάζουν για το Βουλευτή. Φωνάζουν γιατί το μισό έσοδο πήγαινε σε διαφορετική φορολογία. Δε φωνάζει όμως κανείς για τους δημάρχους και για τους νομάρχες που μόνο το 1/3 του ποσού που εισπράττουν εφορολογείτο. Τα 2/3 δεν εφορολογούντο. Δε φωνάζει γι'αυτά κανείς. Φωνάζουν για τη δική μας φοροαπαλλαγή για την αγορά αυτοκινήτου. Οι πολύτεκνοι δεν πληρώνουν. Οι σπουδαστές του εξωτερικού δεν πληρώνουν. Οι στρατιωτικοί διπλωματικοί πολιτικοί ακόλουθοι δεν πληρώνουν. Οι εργαζόμενοι στο εξωτερικό δεν πληρώνουν. Οι Ελληνοπόντιοι, οι Αιγυπτιώτες, οι Κωνσταντινοπολίτες δεν πληρώνουν. Το πρόβλημα είναι στους Βουλευτές.

Τέλος, άκουσα σε μια εκπομπή της Σεμίνας Διγενή μια τηλεφωνική συνέντευξη με μία Αλβανίδα που μένει στην Ελλάδα επί πέντε χρόνια και μιλούσε θαυμάσια ελληνικά. 'Ενιωσε την ανάγκη η Αλβανίδα να πει στη Σεμίνα Διγενή, "ίσως δεν εκφράζομαι καλά στη γλώσσα σας". Ξέρετε ποια ήταν η απάντηση; "Μιλάτε πολύ καλύτερα από πολλούς Βουλευτές του Ελληνικού Κοινοβουλίου". Και όμως εμείς δεν παίρνουμε κανένα μέτρο για να προστατευθούμε.

Νομίζω, κυρίες και κύριοι συνάδελφοι, ότι ήλθε η ώρα να πούμε στο Λαό την αλήθεια, όχι για να εισπράξουμε τίποτα, αλλά για να προστατεύσουμε το κύρος του Κοινοβουλίου το οποίο υποβαθμίζεται συνεχώς και κυρίως από την Εκτελεστική Εξουσία. Σας ευχαριστώ.

(Χειροκροτήματα απ' όλες τις πτέρυγες τις Πτέρυγες.)

ΠΡΟΕΔΡΟΣ (Απόστολος Κακλαμάνης):Ο κ. Μαγκριώτης έχει το λόγο.

Θα ήθελα να παρακαλέσω όσους έρχονται στο Βήμα, αν είναι δυνατόν να συντομεύουν, γιατί βλέπω ότι και το ενδιαφέρον στην Αίθουσα αρχίζει να αραιώνει και αυτό, όπως και η παρουσία μας.

ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, κυρίες και κύριοι συνάδελφοι, εγώ θα διαφωνήσω με τον κύριο Πρόεδρο της Βουλής, το ενδιαφέρον είναι υψηλό, ίσως το έκανε από σεμνότητα γιατί όλοι οι Αγορητές αναφέρονται και στο δικό του έργο και των προκατόχων του για τη λειτουργία του Κοινοβουλίου και ιδιαίτερα για τις συλλογικές προσπάθειες που έχουν αναληφθεί και ίσως δε θάθελε να επαναλαμβάνονται αυτές οι εύφημες μνείες.

Αν συμφωνούμε πως το Κοινοβούλιο είναι ο βασικός πυλώνας της Δημοκρατίας -το Σύνταγμα το προτάσσει- τότε είναι σίγουρο πως πρέπει με ιδιαίτερη φροντίδα και ιδιαίτερη προσοχή να δούμε τις εσωτερικές λειτουργίες και βεβαίως το ρόλο του Βουλευτή.

Θα ήθελα να επεκτείνω την παρατήρηση του κ. Ζαφειρόπουλου και να πω, πως θα ήταν καλό σήμερα που η κρίση των φορέων της κοινωνικής και πολιτικής αντιπροσώπευσης κορυφώνεται και η αξιοπιστία του κοινωνικού και πολιτικού συλλογικού λόγου περιορίζεται, τούτη η συζήτηση κατά τη γνώμη μου δεν αφορά μόνο τον απολογισμό των δαπανών του παρελθόντος έτους του Κοινοβουλίου και την έγκριση του Προϋπολογισμού για το επόμενο έτος, αλλά είναι μία ευκαιρία διεύρυνσης της συζήτησης για το ρόλο του Κοινοβουλίου, και τη θέση του Βουλευτή. Θα ήταν καλό να ήταν παρόντες οι Αρχηγοί όλων των Κομμάτων και όλο το Υπουργικό Συμβούλιο, αφού η Εκτελεστική Εξουσία μαζί με το Κοινοβούλιο και τη Δικαστική Εξουσία αποτελούν τις βασικές Εξουσίες της Προεδρευομένης πολυκομματικής Κοινοβουλευτικής μας Δημοκρατίας.

'Ομως, απ' ό,τι φαίνεται είναι μία συζήτηση μόνο μεταξύ των Βουλευτών. Μια συζήτηση εσωτερικής εκτόνωσης και φοβάμαι μήπως έτσι εκληφθεί και από την κοινή γνώμη μέσα από την ανάλογη αξιοποίηση που θα έχει από ορισμένα Μέσα Μαζικής Επικοινωνίας.

Θέλω να τονίσω πως καλύπτομαι κυρίως από την εισήγηση του Εισηγητή της Πλειοψηφίας του κ. Γιαννακόπουλου. Βεβαίως έγιναν και αξιόλογες παρατηρήσεις και προτάσεις και από τους Εισηγητές των άλλων Κομμάτων.

Για τον Προϋπολογισμό θα ήθελα να πω πως πέρα από την υποστήριξη των συλλογικών πρωτοβουλιών και προσπαθειών που έχουν αναπτυχθεί και που πρέπει να συνεχισθούν και οι οποίες αναβαθμίζουν το Κοινοβούλιο και το ρόλο του Βουλευτή, θα πρέπει να ενισχυθεί ακόμη περισσότερο το κονδύλι για τις διεθνείς πρωτοβουλίες, αφού μάλιστα έχουν αποδειχθεί αποδοτικές. Η επιθετική διπλωματία της Χώρας μας έχει ανάγκη την παρουσία των Διακομματικών Κοινοβουλευτικών Αντιπροσωπειών σ' όλα εκείνα τα μέρη, τα σημεία, τους φορείς, τις χώρες που λαμβάνονται οι αποφάσεις για τα διεθνή ζητήματα και τα θέματα που αφορούν τη Χώρα μας.

'Ενα άλλο σημείο που ήθελα να θίξω είναι ο ρόλος του Βουλευτή. Ο ελεγκτικός, ο νομοθετικός και ο πολιτικός του ρόλος. Θα ήθελα να πω πως ο ελεγκτικός ρόλος του Βουλευτή παρ' ότι έχει αναβαθμισθεί είναι περιορισμένος. Είχα μία προσωπική εμπειρία στην προηγούμενη κοινοβουλευτική περίοδο όπου επίκαιρη ερώτηση για ένα πολύ κρίσιμο θέμα της Α' περιφέρειας Θεσσαλονίκης δεν μπόρεσε να συζητηθεί στην Ολομέλεια γιατί ο ερωτώμενος Υπουργός είχε κάποια άλλη υπηρεσιακή απασχόληση και δεν προσήλθε στην Αίθουσα στη συγκεκριμένη διαδικασία. Βέβαια αυτό που άκουσα από το Προεδρείο είναι πως μετά την τρίτη ανακοίνωση της επίκαιρης ερώτησης, διαγράφεται και πως θα πρέπει μετά το τέλος των τριών θερινών Τμημάτων, το φθινόπωρο στη νέα Κοινοβουλευτική Σύνοδο να επανέλθω με την επίκαιρη ερώτηση η οποία βεβαίως είχε χάσει και το χαρακτήρα της επικαιρότητας και φυσικά το πρόβλημα είχε αποκτήσει και άλλες διαστάσεις.

Η Εκτελεστική Εξουσία δεν έχει καμία δέσμευση γι' αυτό θα δεχόμουν τις προτάσεις του κ. Πολύδωρα στο σημείο αυτό. 'Εστω όμως μια δέσμευση να προσέρχεται υποχρεωτικά κατά τη διάρκεια της συζήτησης των επίκαιρων ερωτήσεων ο ερωτώμενος Υπουργός. Αυτό ιδιαίτερα για τους Βουλευτές της Συμπολίτευσης για τους οποίους είναι σχεδόν ο αποκλειστικός δρόμος για να προβάλουν τα θέματα της περιφέρειάς τους, τα συλλογικά αιτήματα των πολιτών και βεβαίως να ελέγξουν την Κυβερνητική και Κρατική Εξουσία. Εκτός και αν τους ανοίγουμε το δρόμο για τα μικρόφωνα των ιδιωτικών ραδιοφωνικών σταθμών και τηλεοράσεων, τις στήλες των παραπολιτικών των εφημερίδων για να ασκήσουν τον κριτικό και τον ελεγκτικό τους ρόλο προς την Εκτελεστική Εξουσία "προσαρμοσμένοι" στην οπτική του μέσου.

Να αυξηθεί ο χρόνος συζήτησης των επίκαιρων ερωτήσεων και γενικότερα της ελεγκτικής διαδικασίας και να είναι υποχρεωτική η παρουσία του ερωτώμενου Υπουργού ή του αντίστοιχου κυβερνητικού στελέχους.

'Οσον αφορά το νομοθετικό ρόλο εκτιμώ ότι πρέπει να είναι λιγότερος ο χρόνος που δίνεται στους Κοινοβουλευτικούς Εκπροσώπους, πολύ λιγότερος στους εκπροσώπους της Εκτελεστικής Εξουσίας, για να δίνει τη δυνατότητα της συμμετοχής του Κοινοβουλίου, του κάθε Βουλευτού, στην επεξεργασία, στη διαμόρφωση του νομοσχεδίου και στα άρθρα και στο σύνολο, για να υπάρχει λόγος, περιεχόμενο και αναγκαιότητα παρουσίας του Βουλευτή στην Αίθουσα αυτή.

'Οσον αφορά τον πολιτικό ρόλο του Βουλευτή, αυτός βεβαίως είναι ζητούμενος κάθε φορά και δεν προσδιορίζεται με κανονισμούς λειτουργίας, ούτε αν θέλετε με νομοθετήματα ούτε με κώδικες. 'Εχει να κάνει με τη δική του πρωτοβουλία και με τη λειτουργία του Κόμματός του. Είναι σίγουρο πως τα Κόμματα περνώντας τη δική τους κρίση, το καθένα αναζητά ένα δρόμο για την επικοινωνία του με τους πολίτες με τους κοινωνικούς φορείς. 'Αλλο το πετυχαίνει καλύτερα, άλλο λιγότερο καλά.

Είναι σίγουρο όμως πως ο Βουλευτής είναι αναγκασμένος να αναζητεί ένα προσωπικό δρόμο και τους ανάλογους διαύλους επικοινωνίας με τους πολίτες της εκλογικής του περιφέρειας με τους πολίτες της Χώρας. Σε αυτήν του την προσπάθεια, είναι αλήθεια πως έχει περιορισμένες δυνατότητες, και προϋποθέσεις είναι αδύναμος στην προβολή και την διεκδίκηση συλλογικών αιτημάτων. Και σήμερα παρ' ότι υπάρχει ο πλουραλισμός των Μέσων Μαζικής Επικοινωνίας, υπάρχει η πολυφωνία, η οποία όμως πολλές φορές γίνεται απλώς πολυβοϊα, δεν επιτρέπεται στον καθαρό λόγο, δεν επιτρέπεται η συγκεκριμένη πρόταση να φτάσει στον πολίτη, να φτάσει στο συλλογικό, στο κοινωνικό φορέα.

Με αυτήν, λοιπόν, την έννοια τα πολιτικά Κόμματα, το Κοινοβούλιο, εμείς όλοι θα πρέπει να αναζητήσουμε και να θεσμοθετήσουμε έναν από αυτούς τους δρόμους. Είναι η παρουσίαση των κοινοβουλευτικών διαδικασιών σε εκτενέστερο χρόνο από τα κρατικά ραδιοφωνικά και τηλεοπτικά μέσα επικοινωνίας. Η παρουσία όλων των Βουλευτών στα βήματα των κρατικών Μέσων Μαζικής Επικοινωνίας και όχι μόνο επιλεκτικά εκείνων που πιθανόν αναπτύσσουν προσωπικές σχέσεις με τους κοινοβουλευτικούς συντάκτες των κρατικών Μέσων Μαζικής Επικοινωνίας, ή εκείνων που πιθανόν η επικαιρότητα κάθε στιγμή, είτε λόγω της θέσης τους είτε λόγω κάποιου τυχαίου γεγονότος, τους αναδεικνύει.

Θα ολοκληρώσω την τοποθέτησή μου αναφερόμενος και εγώ για λίγο βεβαίως, στο θέμα της βουλευτικής αποζημίωσης και των υποτιθέμενων βουλευτικών "προνομίων". Ανεφέρθησαν πολλά και πρέπει να σας πω ως νέος και εγώ Βουλευτής ότι πριν έρθω στην Αίθουσα του Κοινοβουλίου και ζήσω τις πρώτες μέρες και τους πρώτους μήνες, είχα αρνητική εικόνα αυτήν για το Βουλευτή. Ο όρος "Βουλευτής", εύκολα μεταλλάσσονταν σε "βολευτής". Αυτή είναι η εντύπωση και αυτή είναι η πραγματικότητα της κοινής γνώμης και πρέπει να πούμε πως και εμείς συντείνουμε πολλές φορές στη διαμόρφωση αυτής της εικόνας. Τα ίδια τα πολιτικά μας Κόμματα. Δεν είναι μερικά Μέσα Μαζικής Επικοινωνίας και ένα τμήμα των δημοσιογράφων, που διαμορφώνει αυτήν την εικόνα. Εάν θέλετε η αρνητική νοοτροπία που έχει διαμορφωθεί στον 'Ελληνα πολίτη στη σχέση του με το πολιτικό σύστημα, την πολιτική και κοινωνική του εκπροσώπηση. Αυτό βεβαίως είναι ένα γενικότερο ζήτημα και δεν μπορούμε σήμερα να το θίξουμε, δεν μπορούμε σήμερα να ζητήσουμε τα αίτια της ανάπτυξής του και τις λύσεις που μπορούν να υπάρξουν. Πρέπει όμως να ασχοληθούν σοβαρά τα πολιτικά κόμματα με τα θέματα αυτά.

Πρέπει και θέλω να το τονίσω, να μιλήσουμε με ειλικρίνεια στον Ελληνικό Λαό για τη βουλευτική αποζημίωση, για το ύψος της, και φυσικά για τα υποτιθέμενα βουλευτικά "προνόμια". Διότι υπάρχει μια στρεβλή εικόνα στην κοινή γνώμη. Γιατί εγώ γνωρίζω και μου δόθηκε η δυνατότητα και η ευκαιρία στα δύο περίπου χρόνια που βρίσκομαι σε τούτη την Αίθουσα να γνωρίσω συναδέλφους με αξιόλογη αγωνιστική και κοινωνική και επαγγελματική πορεία. Και νομίζω πως δεν υπάρχει εξαίρεση σε τούτη την Αίθουσα Βουλευτές που έχουν οικονομική, επαγγελματική και κοινωνική επάρκεια και αυτάρκεια και όταν αναδεικνύονται με τη λαϊκή ψήφο στο βουλευτικό αξίωμα δεν καλύπτουν τα στοιχειώδη πολλές φορές του βιοπορισμού τους πολύ περισσότερο όταν οι οικογένειές τους έχουν και μεγαλύτερες υποχρεώσεις.

Θα κλείσω λέγοντας, ότι θα πρέπει να υποστηριχθούν οι συλλογικές πρωτοβουλίες, όπως είναι τα γραφεία των Βουλευτών, όπως είναι η παραμονή των Βουλευτών της περιφέρειας στα ξενοδοχεία. Να ξεπεραστεί αυτό το αδύναμο σημείο. Η θετική πρωτοβουλία του Προέδρου της Βουλής να ολοκληρωθεί.

Τέλος θέλω να τονίσω, πως συμφωνώ με την οικονομική θέση με την οποία ταξιδεύουν οι Βουλευτές της περιφέρειας με την Ολυμπιακή Αεροπορία. Αυτό ίσως βοηθάει στην οικονομική της εξυγίανση. Θα πρέπει όμως να δεσμεύσει η Εκτελεστική Εξουσία και τα στελέχη ή τους εκπροσώπους των φορέων εκείνων που χρηματοδοτούνται από τον Κρατικό Προϋπολογισμό να μην ταξιδεύουν σε διακεκριμένες θέσεις. Δαπανούν ποσά του Κρατικού Προϋπολογισμού, του 'Ελληνα φορολογούμενου πολίτη και περιορίζουν τη δυνατότητα της Ολυμπιακής να πουλάει αυτά τα εισιτήρια στους επιχειρηματίες, σε εκείνους που τα πληρώνουν από ιδιωτικούς πόρους. Σας ευχαριστώ.

(Χειροκροτήματα)

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, ήθελα να σας πω ότι θα είναι η πρώτη φορά -και μάλιστα σε μια τέτοια συνεδρίαση- που δε θα μπορέσω να την παρακολουθήσω μέχρι το τέλος. Είμαι υποχρεωμένος να απουσιάσω, διότι επισκέπτεται τη Χώρα μας αντιπροσωπεία της Ρωσικής Δούμα με επικεφαλής τον Πρόεδρό της και στις 10.00' μ.μ. η ώρα παραθέτουμε το επίσημο δείπνο, διότι αύριο θα αναχωρήσουν από τη Χώρα μας.

Θα σας παρακαλέσω, αφού ακούσουμε τον Κοινοβουλευτικό Εκπρόσωπο του ΚΚΕ τον κ.Κόρακα να ακούσετε και μένα -θα ζητήσω συγγνώμη από τους υπολοίπους που είναι γραμμένοι για να μιλήσουν, υπόσχομαι ότι θα μελετήσω τις παρεμβάσεις τις οποίες θα κάνουν- και θα έχω την άδειά σας να μεταβώ σ'αυτήν την υποχρέωση που δεν είναι προσωπική μου βέβαια.

Ο κ.Κόρακας έχει το λόγο.

Πόσο χρόνο θέλετε, κύριε Κόρακα;

ΣΤΡΑΤΗΣ ΚΟΡΑΚΑΣ: Το χρόνο μου, δέκα λεπτά και θα προσπαθήσω να τελειώσω μέσα σ'αυτόν.

Κατ'αρχήν κανείς δεν μπορεί να αμφισβητήσει τη σημασία της σημερινής συζήτησης. Συζητάμε τα οικονομικά της Βουλής, τα οικονομικά της ανώτατης, αν θέλετε, εκπροσώπησης του Ελληνικού Λαού. Και πρέπει να πούμε, κύριε Πρόεδρε, ότι τόσο ο προτεινόμενος Προϋπολογισμός, αλλά όσο και ο Απολογισμός του 1996 δείχνουν ότι πραγματικά υπήρξε με δική σας πρώτη ευθύνη βεβαίως, μία διαχείριση με ιδιαίτερη ευθύνη, φειδώ και σύνεση.

Είναι γεγονός πως έχουν γίνει σημαντικά βήματα προς την εξασφάλιση καλύτερων συνθηκών λειτουργίας και του Κοινοβουλίου συνολικά, αλλά και του κάθε Βουλευτή χωριστά και τα βήματα αυτά, σύμφωνα με τον Προϋπολογισμό, θα συνεχιστούν και θεωρούμε ότι κάτι τέτοιο είναι θετικό και επιβεβλημένο.

Είπαν και οι άλλοι συνάδελφοι ότι η συνολική δαπάνη για τη Βουλή αντιπροσωπεύει ένα ελάχιστο, απειροελάχιστο ποσοστό του συνολικού Προϋπολογισμού των κρατικών δαπανών και φυσικά απειροελάχιστο μπροστά στα τεράστια ποσά που διατίθενται ή διασπαθίζονται προς την κατεύθυνση της εξυπηρέτησης του μεγάλου κεφαλαίου.

Το πρόβλημα φυσικά εδώ είναι ότι όλο και περισσότερο η Βουλή των Ελλήνων, παρά τις προσπάθειες που γίνονται, από πρώτη από τις τρεις Εξουσίες που θα έπρεπε να είναι -η πρώτη στη σειρά και στη σημασία-παραγκωνίζεται συνεχώς τόσο από ένα αυξανόμενο δεσποτισμό της Εκτελεστικής Εξουσίας, όσο και από διεθνείς δεσμεύσεις που αναλήφθηκαν είτε από την Κυβέρνηση είτε από την Πλειοψηφία της Βουλής ερήμην του Ελληνικού Λαού.

'Ετσι για παράδειγμα συνέβη με τη Συνθήκη του Μάαστριχτ, η οποία παρά τις συνεχείς πιέσεις και προτάσεις μας δεν τέθηκε στην κρίση του Ελληνικού Λαού, παρά το ότι μεταφέρει εξουσίες, εξουσίες και αρμοδιότητες της Βουλής και της Κυβέρνησης στο Συμβούλιο των Υπουργών της Ευρωπαϊκής 'Ενωσης και στην Κομισιόν, παρά το ότι ουσιαστικά κατακρεουργεί την εθνική ανεξαρτησία και κυριαρχία της Χώρας μας.

Τώρα φυσικά έχουμε από πάνω -και θα έχουμε πολύ σύντομα- και την Κεντρική Ευρωπαϊκή Τράπεζα, ένα όργανο υπερεθνικό, ανεξέλεγκτο που θα καθορίζει την οικονομική πολιτική της Χώρας μας και των άλλων κρατών-μελών. Φθάνουμε στο σημείο να ψηφίζει η Βουλή νόμους που αναγνωρίζει σχεδόν ομόφωνα ότι είναι επιζήμιοι για τη Χώρα μας, μόνο και μόνο γιατί αυτό μας επιβάλλεται από την Ευρωπαϊκή 'Ενωση.

Και αυτό δε συμβαίνει μόνο με το Ελληνικό Κοινοβούλιο. Θα θυμίσω ότι όταν πέρασε από την Ελληνική Βουλή ο Πρόεδρος της Γαλλικής Εθνοσυνέλευσης, μας ενημέρωσε ότι το 80% και πλέον των νομοθετημάτων της Γαλλικής Εθνοσυνέλευσης, είναι διαταγές που έρχονται από την Ευρωπαϊκή 'Ενωση. Εμείς αρνούμαστε αυτόν το ρόλο, το ρόλο του πρωτοκολλητή, στον οποίο προορίζει η Συνθήκη του Μάαστριχτ και η Ευρωπαϊκή 'Ενωση γενικότερα την Ελληνική Βουλή. Είμαστε αντίθετοι με την εκχώρηση αρμοδιοτήτων του Ελληνικού Κοινοβουλίου προς οποιαδήποτε κατεύθυνση.

Πιστεύουμε, επίσης, ότι επιβάλλεται προς την κατεύθυνση της αναβάθμισης της Βουλής να παρθούν ορισμένα μέτρα. 'Ενα και βασικό απ'αυτά, είναι η καθιέρωση της απλής αναλογικής που θα ανεβάσει το κύρος της Βουλής στα μάτια του Ελληνικού Λαού, αφού θα την κάνει πολύ πιο αντιπροσωπευτική.

Κατά τη συζήτηση στην προηγούμενη Βουλή στην Επιτροπή για την αναθεώρηση του Συντάγματος, εμείς καταθέσαμε πολύ συγκεκριμένες προτάσεις για την αναβάθμιση του ρόλου της Βουλής. Δε θα αναφερθώ σ'αυτές, είναι καταχωρημένες στα Πρακτικά. 'Ομως, πιστεύουμε ότι είναι αναγκαίες, γιατί έτσι θα εξασφαλιστεί και η ουσιαστικότερη συμμετοχή του 'Ελληνα Βουλευτή, αλλά και το απαιτούμενο αυξημένο κύρος της Βουλής, στα μάτια του Ελληνικού Λαού.

Η διασφάλιση του κύρους της Βουλής, εξαρτάται -πρέπει να το πούμε- από τη συμπεριφορά και ημών των ίδιων των Βουλευτών, τόσο μέσα, όσο και έξω από τη Βουλή. Πρέπει να πούμε ότι ορισμένες φορές εμείς για να διασφαλίσουμε την προβολή μας απ'τα Μαζικά Μέσα Επικοινωνίας δεχόμαστε να συμπράξουμε σε δραστηριότητες τέτοιες που υποβαθμίζουν το ρόλο του Κοινοβουλίου. Δε με παίρνει ο χρόνος ν'αναφερθώ συγκεκριμένα.

Θέλω και εγώ να υπογραμμίσω τον ολέθριο ρόλο που παίζει προς αυτήν την κατεύθυνση η πλειοψηφία των Μαζικών Μέσων Επικοινωνίας. Και θα έλεγε κανείς συχνά ότι έχουν τάξει ως βασική αποστολή τους, το διασυρμό του Κοινοβουλίου και του Βουλευτή. Και ακούς σε συζητήσεις στα κανάλια, αλλά και αλλού -ακούστηκε και από άλλους συναδέλφους αυτό- όταν υπάρχει κάποιο χάσμα στη συζήτηση, "ας μην το κάνουμε Βουλή". Βεβαίως, δεν είμαστε και εμείς ανεύθυνοι επ'αυτού, αλλά πολλές φορές γίνεται και σκόπιμα και ο παρών Βουλευτής, δεν αντιδρά συχνά.

Φυσικά, θα πρέπει να πούμε τι ακούμε και τι συναντάμε στις περιοδείες μας, στις συναντήσεις μας με το Λαό. Ακούμε, για παράδειγμα, να μας λένε "εσείς ψηφίζετε όλο και μεγαλύτερους φόρους" -μας παίρνει και μας η μπάλα βλέπετε και ας τους καταψηφίζουμε- "αλλά όταν πρόκειται για την τσέπη σας, συμφωνείτε όλοι ότι πρέπει να πάρετε τεράστιες αυξήσεις". Ποιος δημιούργησε αυτήν την πεποίθηση, ενώ είναι γνωστό ότι επί πολλά χρόνια τώρα, οι αυξήσεις των βουλευτικών αποζημιώσεων, δεν είναι πάνω από τις αυξήσεις που δίνονται στους εργαζόμενους του δημόσιου τομέα. Και αυτό αποτελούσε και αποτελεί, όπως είναι γνωστό, πάγια θέση και αξίωση του Κ.Κ.Ε. 'Ετσι και φέτος, εμείς χαιρόμαστε γιατί εισαγωγικά πάλι σημειώνει ο Πρόεδρος της Βουλής, ότι οι αυξήσεις που θα δοθούν στη βουλευτική αποζημίωση, δε θα είναι πάνω απ'αυτές που θα δοθούν στο δημόσιο τομέα.

Θέλουμε να τονίσουμε ότι εμείς εκλαμβάνουμε αυτήν τη δήλωση του Προέδρου της Βουλής, πως η αύξηση των βουλευτικών αποζημιώσεων σημαίνει ότι θα είναι σύμφωνη με τις αυξήσεις που θα ανακοινώσει η Κυβέρνηση στην εισοδηματική της πολιτική για το δημόσιο τομέα.

Πιστεύουμε, επίσης, ότι πρέπει να συμφωνήσουμε να παραιτηθούμε από τα αναδρομικά. Γνωστές είναι οι ανάγκες, ειπώθηκαν και από τον Ειδικό Αγορητή μας. Πρέπει να μπορούμε να αντικρύζουμε στα μάτια το Λαό μας και ιδιαίτερα τους οκτακόσιες πενήντα χιλιάδες συνταξιούχους του ΟΓΑ των 25.000 δραχμών και τα εκατομμύρια των χαμηλόμισθων και χαμηλοσυνταξιούχων. Και δεν εννοούμε φυσικά τις δαπάνες που μπορούν να γίνουν για πελατειακές σχέσεις που αναπτύσσουν ορισμένοι Βουλευτές, με τις οποίες και φυσικά διαφωνούμε. Και αυτό το λέμε εμείς, οι Βουλευτές του Κ.Κ.Ε. που, όπως ακούσατε από τον Ειδικό Αγορητή μας, καταθέτουμε το σύνολο των οικονομικών ωφελειών που αποφέρει το βουλευτικό αξίωμα, είναι καταστατική υποχρέωση αυτή, στο Κόμμα μας.

Φυσικά μας δίνει το Κόμμα τα στοιχειώδη προς το ζην στο μέτρο των δυνατοτήτων του και εξασφαλίζει τις προεκλογικές δαπάνες και τα έξοδα λειτουργίας μας.

Πρέπει, όμως, να σημειώσουμε και τις καλόπιστες παρατηρήσεις, απορίες, ερωτήματα που μας απευθύνουν οι εργαζόμενοι στη Χώρα μας. Πού βρίσκει ο τάδε υποψήφιος τα λεφτά και νοικιάζει τριάντα - τριάντα πέντε εκλογικά κέντρα σε ιδιαίτερα ακριβές τοποθεσίες; Πού βρήκε 200 εκατομμύρια και 300 εκατομμύρια ο τάδε υποψήφιος και ξόδεψε για την προεκλογική του εκστρατεία;

Από εκεί και πέρα απελευθερώνεται, κύριοι συνάδελφοι, η φαντασία, η αναζήτηση εξήγησης αυτού του περίεργου φαινομένου. 'Αλλοι μιλάνε για λόμπι, άλλοι για συμφέροντα, για εύπορους φίλους κ.λπ. Φυσικά υπάρχει η επιτροπή ελέγχου των οικονομικών των Βουλευτών και των Κομμάτων που αυτό το διάστημα διενεργεί τον έλεγχο των εκλογικών δαπανών. Ας ελπίσουμε ότι θα δώσει ικανοποιητικές απαντήσεις στον Ελληνικό Λαό.

Συμφωνούμε με τις προτάσεις που έγιναν για τη βιβλιοθήκη, το αρχείο και γενικότερα την καλύτερη οργάνωση της ενημέρωσής μας και της λειτουργίας μας. 

Πρέπει να σημειώσουμε την ιδιαίτερη προσπάθεια που γίνεται από τον Πρόεδρο της Βουλής, για μια καλύτερη διεθνή παρουσία της Βουλής με τις αντιπροσωπείες της. 

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή).

Μια κουβέντα μόνο, κύριε Πρόεδρε, για το προσωπικό της Βουλής. Πρέπει να σημειώσουμε ότι είναι ιδιαίτερα ικανοποιητική η προσφορά του και ότι οι εργαζόμενοι της Βουλής και οι αστυνομικοί αξίζουν ακόμα καλύτερης οικονομικής μεταχείρισης.

Με αυτά, κύριε Πρόεδρε, θέλω να δηλώσω ότι ψηφίζουμε τον Προϋπολογισμό της Βουλής του 1997 και τον Απολογισμό του 1996.

Ευχαριστώ.

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής, κ. ΛΟΥΚΑΣ ΑΠΟΣΤΟΛΙΔΗΣ)

ΠΡΟΕΔΡΕΥΩΝ (Λουκάς Αποστολίδης): Ο Πρόεδρος της Βουλής κ. Απόστολος Κακλαμάνης έχει το λόγο.

ΑΠΟΣΤΟΛΟΣ ΚΑΚΛΑΜΑΝΗΣ (Πρόεδρος της Βουλής): Κυρίες και κύριοι συνάδελφοι, ο Γενικός Προϋπολογισμός του Κράτους απασχολεί αυτήν την περίοδο ολόκληρο τον Ελληνικό Λαό. Ο Προϋπολογισμός της Βουλής είναι φανερό ότι δεν απασχολεί καν την πλειονότητα των λειτουργών μέσα σ' αυτήν την Αίθουσα των μελών της Εθνικής Αντιπροσωπείας. Αυτή είναι μια αλήθεια και τις αλήθειες πρέπει να τις λέμε. Ασφαλώς απασχολεί πολλούς και μέσα από τον Προϋπολογισμό μας απασχολεί και μας ενδιαφέρει -κατά τη δική μου πάντοτε άποψη- αυτό που είναι πιο πολύ μπροστά μας, η άμεση λειτουργία.

Θεωρώ, όμως, ότι ο Προϋπολογισμός της Βουλής, μαζί με τον Κανονισμό της και μαζί με τον οργανισμό των υπηρεσιών της και του προσωπικού της αποτελούν βασικούς παράγοντες, τα εργαλεία, αν θέλετε -και ο Προϋπολογισμός είναι το πρώτο εργαλείο- για να κυρώσει αυτός ο θεσμός την αποστολή του στα πλαίσια αυτής της συντεταγμένης Πολιτείας, της Προεδρευομένης Κοινοβουλευτικής Δημοκρατίας.

Αυτός ο θεσμός είναι που εκφράζει κατά πρώτο λόγο τη λαϊκή βούληση και εν συνεχεία η Εκτελεστική Εξουσία, που προκύπτει είτε στην Αίθουσα αυτή είτε στον Λαό μετά τις εκλογές που γίνονται μετά από τέσσερα ή λιγότερα χρόνια και βεβαίως έπεται στην τρίτη κατά σειρά θέση της η τρίτη πολιτειακή Εξουσία, η Δικαστική.

'Οσο πιο αναβαθμισμένος -για να χρησιμοποιήσω αυτό τον τρέχοντα όρο- είναι ο ρόλος, όσο πιο ουσιαστική και αποτελεσματική είναι η λειτουργία της Βουλής, τόσο πλήρως και αποτελεσματικώς εκφράζεται η λαϊκή κυριαρχία, λειτουργεί η Δημοκρατία, τόσο πιο σωστά και αποτελεσματικά υπηρετούνται τα συμφέροντα του Λαού.

Ο θεσμός, λοιπόν, έχει τη διάρκεια, έχει την ιστορία του, έχει το μέλλον του. Εμείς πρόσκαιρα, εντελώς πρόσκαιρα βρισκόμαστε μέσα σ' αυτήν την Αίθουσα και πρέπει, για να μπορέσουμε να δούμε πιο καλά και τα άμεσα προβλήματα που αντιμετωπίζουμε, προσπαθώντας να υπηρετήσουμε αυτόν το θεσμό, να ανέβουμε σε κάποιο άλλο επίπεδο και να δούμε πρώτα αυτά που είπα πιο πριν, πιο απλά, τα του θεσμού αυτού, του κοινοβουλευτικού.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ.ΠΑΝΑΓΙΩΤΗΣ ΣΓΟΥΡΙΔΗΣ)

Εάν δούμε την αποστολή μας κάτω από αυτήν την εικόνα, ενός σύγχρονου αποτελεσματικού Κοινοβουλίου, τότε θα μπορούμε να δώσουμε απαντήσεις σε όλα όσα είπαμε απόψε, σε όλα όσα λέμε κάθε φορά, είτε κατ' ίδίαν είτε μέσα σ' αυτήν την Αίθουσα.

Για να υπηρετήσει, κύριες και κύριοι, το Ελληνικό Κοινοβούλιο -για να έρθω στα πιο συγκεκριμένα, όχι τα γενικά και θεωρητικά- αποτελεσματικά τα συμφέροντα του Λαού να εκφράσει τη λαϊκή κυριαρχία, με ποιες δυνάμεις πρέπει πρώτα-πρώτα να συγκρουστεί ή να είναι έτοιμο να συγκρουστεί;

Με τις δυνάμεις εκείνες -είναι εύκολη η απάντηση για όλους μας- που προφανώς τα συμφέροντά τους δεν ταυτίζονται -για να χρησιμοποιήσω την πιο μετριοπαθή έκφραση- πάντοτε, έστω, δεν ταυτίζονται με τα συμφέροντα του Ελληνικού Λαού, των μεγάλων στρωμάτων, των μικρομεσαίων στρωμάτων, των εργαζομένων, αυτών που παραγωγικά δρουν σε οποιοδήποτε κοινωνικό στρώμα και επίπεδο και αν βρίσκονται, γιατί ως Πρόεδρος της Βουλής δε θέλω να κάνω καμία απολύτως διάκριση κοινωνικών ομάδων, στρωμάτων κ.λπ.

Είναι γεγονός ότι άρχισαν να επισημαίνουν το "κακό" τα τελευταία χρόνια, όταν βρέθηκα στη θέση του Προέδρου της Βουλής και ορισμένοι εκ των κυρίων αυτών απόρησαν πώς έγινε αυτό το πράγμα. 

Εδώ και πάρα πολλά χρόνια υποστηρίζω αυτές τις απόψεις. Αν ανατρέξετε κάποιοι από εσάς -που δεν υπήρξατε Βουλευτές της Βουλής του 1974- στα Πρακτικά της Επιτροπής του Συντάγματος, θα δείτε αυτές τις απόψεις που τις διετύπωνα και τότε και που συνεχίζω να τις υποστηρίζω.

Τα μεγάλα και οργανωμένα οικονομικά συμφέροντα, κυρίες και κύριοι, δεν είναι εκείνα που προκύπτουν μέσα από την κανονική, τη νόμιμη, τη σωστή παραγωγική διαδικασία. Αυτά τα συμφέροντα είναι που δε θέλουν ένα ισχυρό Κοινοβούλιο. Αυτό πρέπει να το ξεκαθαρίσουμε. Τα συμφέροντα αυτά, προσωποποιούμενα σε πέντε-έξι επιχειρηματίες και συγχρόνως εκδοτικούς παράγοντες μέσα από τον έλεγχο που έχουν επιτύχει των περισσότερων Μέσων Μαζικής Ενημέρωσης, είναι που έχουν αυτό το ανοικτό μέτωπο με τον κοινοβουλευτικό θεσμό. Αυτό πρέπει να το συνειδητοποιήσουμε και να το δούμε ως εκπρόσωποι του Ελληνικού Λαού σ' αυτήν την εξαιρετικά κρίσιμη περίοδο της ζωής του 'Εθνους.

Θα επαναλάβω αυτό που λέω συχνά. Δεν είναι η Ελλάδα το Βέλγιο, η Ολλανδία, η Δανία, με ξεκαθαρισμένα τα πράγματα στο διεθνές περιβάλλον της.

Είμαστε μια χώρα στην ανατολική Μεσόγειο, στα Βαλκάνια, σε μια εποχή, που είναι σαφές ότι διάφορα στρατηγεία ξαναχαράζουν χάρτες, ξαναορίζουν σύνορα, ξαναχαράζουν στρατηγικές για τα δικά τους προφανώς συμφέροντα, αλλά που έχουν να κάνουν με τη μοίρα και το μέλλον των λαών αυτής της περιοχής. 

Μας έλαχε, λοιπόν, η μοίρα να εκπροσωπούμε το 'Εθνος, όπως λέει το Σύνταγμα, όχι την περιφέρειά μας μόνο, όχι τους ψηφοφόρους μας μόνο, όχι τους κομματάρχες μας μόνο, όχι το Κόμμα μας μόνο. Το 'Εθνος, λέει το Σύνταγμα, ότι εκπροσωπούμε σ' αυτήν την Αίθουσα.

Μας έλαχε αυτή η βαριά μοίρα, αυτό το βαρύ φορτίο και είναι τόσο βαρύ, όσο ο καθένας από μας το συναισθάνεται. Και πρέπει να πούμε ότι είναι λογικό και ανθρώπινο να μην το συναισθανόμαστε όλοι, ή στον ίδιο βαθμό, ανεξάρτητα από το αν το κραυγάζουμε ή όχι. Μπορεί κάποιοι που σιωπούν -όπως δε σιωπώ εγώ και κραυγάζω αυτήν τη στιγμή- να αισθάνονται αυτό το βάρος περισσότερο από εμένα. Πρέπει να το πω.

Αλλά εδώ πρέπει να βρεθεί, κυρίες και κύριοι, η συνισταμένη αυτής της συναίσθησης, όπως και η συνισταμένη αυτού του χρέους. Μόνο έτσι θα συνειδητοποιήσει ο Ελληνικός Λαός, ο οποίος, κάτω από τα καταιγιστικά πυρά ή μέσα από τους παραμορφωτικούς, αν θέλετε, φακούς ορισμένων Μέσων Μαζικής Ενημέρωσης, δίνει την πρώτη σημασία στην ασχημία, είτε εντός είτε εκτός της Βουλής, ενός εκ των τριακοσίων, για να γενικεύσει.

Πρέπει, λοιπόν, να βρούμε εμείς τη συνισταμένη, πρέπει εμείς να δούμε πώς λειαίνουμε όλα εκείνα τα στοιχεία, που είναι ολοφάνερο ότι χρησιμοποιούνται, όχι από τους δημοσιογράφους, κυρίες και κύριοι, αλλά από ορισμένους "δημοσιογράφους", που δεν αισθάνονται ως εργαζόμενοι, αλλά είναι ταυτισμένοι και ενσωματωμένοι, για το δικό τους συμφέρον, στη λογική αυτών των κέντρων, για τα οποία σας μίλησα πιο πριν.

Διάβασα προχθές ένα άρθρο, σε μια εφημερίδα ενός παλιού δημοσιογράφου, του Αντώνη Ρενιέρη, και είπε αυτό που λέμε κι εμείς για τον πολιτικό κόσμο. Τι λέμε; Δεν μπορείτε να κρίνετε ολόκληρο τον πολιτικό κόσμο, όταν δεν τον γνωρίζετε. Διότι γνωρίζετε δέκα, είκοσι, τριάντα, σαράντα. Δεν μπορείτε να βγάζετε συμπέρασμα απ' αυτούς για το σύνολο.

'Ετσι κι εμείς, δεν μπορούμε να βγάζουμε συμπέρασμα για χιλιάδες εργαζομένους στα Μέσα Μαζικής Ενημέρωσης, από το ρόλο που παίζουν, στις περισσότερες δυστυχώς περιπτώσεις συνειδητό, γιατί η στάση τους έχει υπερβεί κάθε όριο. Είναι μια τυφλή υπηρεσία, που προσφέρουν σ' εκείνους που έχουν συμφέρον να κατεδαφιστεί στη συνείδηση του Ελληνικού Λαού, η έννοια και η ελπίδα αυτού του θεσμού.

Θα πρέπει, λοιπόν, να αρχίσουμε να βλέπουμε κάπως αλλιώς όλα αυτά τα πράγματα. Να δούμε πρώτα-πρώτα, και το τονίζω αυτό, κυρίες και κύριοι συνάδελφοι, την προσωπική μας ευθύνη ο καθένας σ' αυτήν την Αίθουσα, σ' αυτό το κτίριο, σ' αυτήν τη Χώρα. Πιστεύω ότι αυτό θα μας βοηθήσει να συμβάλουμε πιο αποτελεσματικά, ώστε αυτός ο θεσμός να ανέβει εκεί που του αξίζει.

Δε βλέπω εδώ τον Κοινοβουλευτικό Εκπρόσωπο του ΠΑ.ΣΟ.Κ. κ. Γεωργακόπουλο, ο οποίος είπε να ανέβει ο Βουλευτής στο βάθρο του. Για να ανέβει ο Βουλευτής στο βάθρο του, πρέπει όχι απλώς να το θελήσει, όχι απλώς να το θελήσουμε οι περισσότεροι, αλλά δυστυχώς πρέπει να το θελήσουμε όλοι. Γιατί αν κάποιοι "δεν το θέλουμε", γιατί δεν καταλαβαίνουμε ποια σημασία έχει και για το θεσμό και για τον Τόπο, θα είναι οι προσπάθειές μας μάταιες, γιατί πάντα θα υπάρχει αυτή η μεγάλη δύναμη, που συγκεντρώνεται σήμερα, όπως είπα, στα χέρια των λίγων, που θα χρησιμοποιεί την εξαίρεση ως κανόνα, που θα χρησιμοποιεί αυτήν τη συμπεριφορά των ολίγων, για να γενικεύει και να επιτίθεται εναντίον του συνόλου, όχι των προσώπων.

Aυτή η Βουλή άλλαξε τη σύνθεσή της κατά το 1/3. Δεν είδα εγώ να βελτιωθούν οι στάσεις και οι διαθέσεις αυτών των συγκεκριμένων κέντρων, απέναντι στο θεσμό. Και οι τριακόσιοι να είχαν αλλάξει, δε θα άλλαζε τίποτε σ' αυτό που, όπως είπα, προκύπτει από το συγκεκριμένο στρατηγικό στόχο που έχουν, αυτός ο θεσμός να είναι όσο γίνεται πιο κάτω.

Κυρίες και κύριοι συνάδελφοι, σε ό,τι με αφορά, θέλω να σας εξομολογηθώ, ότι πολλές φορές -το νιώθω εγώ ο ίδιος και στην Εδρα, όταν βρίσκομαι, και όταν είμαι στο γραφείο μου και παρακολουθώ τη συνεδρίαση- όντως είμαι υπερβολικός. Ξέρω ότι έχω την κατανόηση όλων σας, γιατί είμαι βέβαιος ότι κατανοείτε την αγωνία μου, αφού έχω αυτήν τη τιμή και με τη ψήφο των περισσοτέρων από εσάς, αλλά είμαι βέβαιος, και με την καλή διάθεση των υπολοίπων, ότι θα συμβάλλω μαζί σας, στην πρόοδο, στην αναβάθμιση και στην καλή λειτουργία του Κοινοβουλίου.

Θέλω, λοιπόν, να σας πω ότι πολλές φορές αισθάνομαι θλίψη και απογοήτευση και επαναλαμβάνεται συχνά αυτό το φαινόμενο. Ξέρουμε από τα χωριά μας, τι γίνεται στην καρδάρα με το γάλα, όταν πέσει λίγο ξινό. Μια σταγόνα αρκεί για να ξινίσει το γάλα. Μπορούμε, λοιπόν, να το δούμε αυτό το θέμα, κυρίες και κύριοι συνάδελφοι; Μπορούμε να δούμε και να πείσουμε κάποιους εξ' ημών, όταν έχουν κάποιοι μεγαλύτερο χρέος και δεν μπορούν να αισθάνονται ότι εδώ είναι αυτοί και ο εαυτός τους και μόνο; Ας το σκεφθούν αυτό και επειδή πολλοί από μας έχουμε χρόνο, μπορούμε να συζητούμε μεταξύ μας και να βλέπουμε πώς μπορεί να βοηθήσει η γενικότερη λειτουργία μας την αναβάθμιση του θεσμού.

Δε θα επαναλάβω, κυρίες και κύριοι συνάδελφοι -διότι τα προσυπογράφω όλα- όσα είπατε για τα οικονομικά προβλήματα που αντιμετωπίζει και τις υποχρεώσεις που έχει ο 'Ελληνας Βουλευτής. Πρέπει να διαφωτίσουμε την κοινή γνώμη. Πρέπει να το κάνουμε σε κάθε περίπτωση. Δεν είναι σ' αυτήν την Αίθουσα, ένας συνάδελφος, τον οποίον άκουσα ένα βράδυ σε ένα κανάλι να λέει: Πέντε είμαστε όλοι κι όλοι που ψηφίσαμε το νομοσχέδιο για την GATT. Νόμιζε ότι θα τον σώσει, κατηγορώντας τους υπολοίπους. Πόσες φορές έχω ακούσει συναδέλφους να υπερθεματίζουν. Αυτό που λέμε αναξιοπιστία της πολιτικής είναι μια έκφραση δική μας, αγαπητοί φίλοι. Από πολιτικούς εγώ, ακούω να επαναλαμβάνεται ότι οι πολιτικοί είναι πια αναξιόπιστοι ...

ΓΕΩΡΓΙΟΣ ΚΑΛΑΝΤΖΗΣ: Λίγοι είναι αυτοί.

ΑΠΟΣΤΟΛΟΣ ΚΑΚΛΑΜΑΝΗΣ (Πρόεδρος της Βουλής): Παρακαλώ! Επαναλαμβάνω ότι αυτό εγώ το ακούω συχνά.

Δε σας κάνω καμία έκκληση συντεχνιακής στάσης. Επιτέλους και αυτό να λεχθεί. Εδώ είμαστε τριακόσιοι Εκπρόσωποι του Ελληνικού Λαού και σήμερα έχουμε άλλες απόψεις, άλλη αντίληψη ο καθένας μας ή κατά ομάδες ή κατά Κόμματα για το συμφέρον του Τόπου και του Λαού. Εγώ αναφέρομαι στο πλαίσιο, στους κανόνες λειτουργίας, στο πώς αυτός ο στίβος θα είναι όσο το δυνατό πιο προσιτός στο Λαό, για να κατανοήσει ποιος είναι ο ρόλος, ποια είναι η λειτουργία μας και πώς ο ρόλος αυτός και η λειτουργία συνδέεται με τα δικά του συμφέροντα.

Για όλες τις περιπτώσεις που έγιναν αναφορές από τους συναδέλφους, σε ό,τι με αφορά ή σε ό,τι αφορά προσπάθειες που πρέπει να καταβάλω προς την πλευρά της Κυβέρνησης, θέλω να πω ότι θα το κάνω με όλη μου την ευχαρίστηση, όπως το κάνω άλλωστε μέχρι τώρα, γιατί είναι χρέος μου. Είναι σωστό αυτό που ελέχθη, και το αναφέρω ως παράδειγμα, για να το ακούσει ο Ελληνικός Λαός, ότι αυτός ο ένας συνεργάτης που έχει ο Βουλευτής και τον πληρώνει η Βουλή, αυτός ο συνεργάτης στον οποίον προσφεύγουν από χωριά και πόλεις, πολίτες και ομάδες, οργανώσεις και απλά άτομα, παίρνει το μήνα 160.000 δραχμές. Γιατί φαντάζονται πολλοί, ότι όποιος βρεθεί κοντά στη Νομοθετική Εξουσία, με πρώτους τους Βουλευτές, θησαυρίζει απ'αυτήν και μόνη τη σχέση του με τον κοινοβουλευτικό θεσμό. Αυτή είναι η πραγματικότητα, που δε θα ανατραπεί με μία στάση συνεχών παραπόνων, μία στάση προσωπική, αν θέλετε, καθενός. Η στάση μας πρέπει να είναι θεσμική. Και η Βουλή πάντοτε, τουλάχιστον μετά το '74, που είμαι σ'αυτήν την Αίθουσα συνεχώς επί είκοσι τρία χρόνια, έκανε και συνεχίζει εντονότερα, όπως ξέρετε, τα τελευταία χρόνια, να κάνει αυτήν την προσπάθεια.'Ανοιξε η Βουλή πιο πολύ την αγκαλιά της στον Ελληνικό Λαό. Με ποια έννοια;

'Οταν συζητούμε, κυρίες και κύριοι, κάθε μέρα εδώ, στη διαδικασία των επικαίρων ερωτήσεων, ακόμη και την Τρίτη, που ήταν μόνο για νομοθετικό έργο, συζητούμε προβλήματα, θέματα που απασχολούν τον Ελληνικό Λαό. Δεν είμαστε εμείς η Εκτελεστική Εξουσία, αλλά είμαστε η φωνή του Λαού. 'Ερχεται εδώ το πρόβλημα ζεστό, όπως υπάρχει, όχι μετά από έξι, επτά μήνες, όταν έχει πάψει να έχει σημασία, όταν έχει πάψει να υπάρχει και το ίδιο το πρόβλημα ή να έχει αντικατασταθεί από ένα οξύτερο πρόβλημα.

Η Βουλή, με το νέο Κανονισμό δεν εμποδίζει την Κυβέρνηση να νομοθετήσει. Η όποια κυβέρνηση δεν μπορεί να δικαιολογηθεί στον Ελληνικό Λαό ότι κωλυσιεργεί η Αντιπολίτευση ή ότι υπάρχουν άλλες ατέλειες μέσα στη Βουλή, που την εμποδίζουν να κάνει το νομοθετικό της έργο.

Η Αντιπολίτευση μπορεί να κάνει επίσης, τον έλεγχό της απρόσκοπτα. Και κάθε συνάδελφος -διότι συχνά ακούω, τι να κάνει ο Βουλευτής στη Βουλή όταν δεν μπορεί να μιλήσει- ξέρουμε πια όλοι, ότι κάθε συνάδελφος μπορεί να μιλήσει κάθε μέρα, εάν το θέλει, είτε στον έλεγχο, στις επίκαιρες ερωτήσεις, είτε στο νομοθετικό έργο και δεν περιμένει, όπως περιμέναμε τα παλαιότερα χρόνια, να μιλήσουμε επί της αρχής την τρίτη ή τέταρτη μέρα, όταν πια με τις επαναλήψεις δεν είχε έννοια η συζήτηση.

Πιστεύω ότι, όχι στην αύξηση του χρόνου, όπως άκουσα, πρέπει να οδηγηθούμε, αλλά αντιθέτως στη μείωση και στην ουσιαστικοποίηση των παρεμβάσεών μας.

Ο Ελληνικός Λαός σήμερα, από τη στιγμή που μπορεί να παρακολουθεί από τα ραδιόφωνα και από τις τηλεοράσεις, και μάλιστα, όχι απλώς τη συζήτησή μας, αλλά τα αρνητικά στοιχεία της συζήτησης, καταλαβαίνετε πόσο ευεπίφορος είναι στο να υιοθετήσει τις όποιες αρνητικές απόψεις και για τον πολιτικό μας λόγο και για την έκφρασή του μέσα σ'αυτήν την Αίθουσα.

Θα ήθελα, κλείνοντας αυτό το κεφάλαιο, να πω και να σας θυμίσω το θόρυβο που αντιμετωπίσαμε πριν από λίγους μήνες, όταν φέραμε εδώ τις τελευταίες τροποποιήσεις του Κανονισμού. Ξαφνικά είδαμε τίτλους στις εφημερίδες, 700.000 δραχμές αύξηση δίνει ο Κακλαμάνης στους Βουλευτές. Τόσες χιλιάδες δραχμές από τις Επιτροπές. Τα πράγματα απέδειξαν ότι δεν υπήρχε τίποτε για να ασκηθεί κριτική πάνω σε τέτοια θέματα. Δεν υπήρξε καμία αύξηση των αποδοχών. 'Ομως, και πρέπει να το πω σήμερα εδώ, άλλος ήταν ο στόχος.

Ο στόχος ήταν να υποχρεωθώ να αποσύρω την πρότασή μου για την Επιτροπή Διαφάνειας και Θεσμών. Είναι η Επιτροπή, κύριες και κύριοι -και είμαι ευτυχής, διότι τα Κόμματα υπέδειξαν από τα καλύτερα στελέχη τους σ' αυτήν την Επιτροπή- που αν εκπληρώσει σωστά την αποστολή της -γι' αυτό είναι και μεγάλη η ευθύνη όλων των μελών της, γι' αυτό την επρότεινα ολιγομελή, μόλις δέκα Βουλευτές- θα μπορούμε να πούμε καθαρά -και θα το πω απ' αυτό το Βήμα- ότι θα υπάρξει ελπίδα -δεν ξέρω αν θα γίνει- να προσβλέπουμε σε κάποια στιγμή, που ο κάθε κατεργάρης θα πάει στον πάγκο του. 

Θα δούμε, λοιπόν, και το ρόλο των επιχειρηματιών μέσα στα Μέσα Ενημέρωσης. Θα δούμε και πώς λειτουργούν οι λεγόμενες ανεξάρτητες αρχές. Θα δούμε διάφορες πλευρές, και της οικονομικής και της κοινωνικής ζωής. Θα ρίξουμε φως σε όλους τους θεσμούς. Θα μπορέσει το Κοινοβούλιο να δώσει στο φως, στον Ελληνικό Λαό, όλα εκείνα τα στοιχεία που συνθέτουν την κακοδαιμονία του σύγχρονου δημόσιου και κοινωνικού βίου της Χώρας μας.

Γι' αυτό θέλω, απ' αυτήν τη θέση, να κάνω μία έκκληση στους συναδέλφους της Επιτροπής αυτής: Να μη σπεύσουν, να μην αναλωθούν, όπως συχνά γίνεται με διάφορες δραστηριότητές μας εδώ, στο πρόσκαιρο, στην εντύπωση, στο δημοσίευμα της στιγμής, τι είπε ο άλφα, τι είπε ο βήτα. Είναι βαθύτερη και ουσιαστικότερη η αποστολή τους. Και αν δεν περάσουν μήνες, δεν πρέπει να προχωρήσουν σε καμιά μα καμιά συγκεκριμένη πρωτοβουλία προς τα έξω. Πρέπει να μελετήσουν. Θα τους στηρίξουμε, η Επιστημονική Υπηρεσία, με οποιεσδήποτε άλλες δυνατότητες θα παραστεί ανάγκη να τους δοθούν, ώστε να διαμορφώσουν μία συνολική άποψη και εν συνεχεία να αρχίσουν να προσεγγίζουν αυτήν την "αράχνη", που σήμερα έχει επικαθίσει πάνω στην κοινωνία και τη δημόσια ζωή αυτής της Χώρας.

Κυρίες και κύριοι συνάδελφοι, αισιοδοξώ ότι σε δύο χρόνια από σήμερα, και εξωτερικώς το Κοινοβούλιο θα έχει μία άλλη εικόνα. Αυτό το έργο του υπόγειου γκαράζ, δεν έγινε για να εξυπηρετήσει απλώς κάποιες λειτουργικές ανάγκες δικές μας. Θα απαλλάξει το κέντρο αυτό της εθνικής ζωής, απ' αυτήν την εικόνα ενός υπαίθριου πάρκινγκ. Μία αρχιτεκτονική μελέτη του περιβάλλοντος θα δώσει μία άλλη εικόνα στο Κοινοβούλιο. Οι δύο αδριάντες του Ελευθερίου Βενιζέλου και του Χαριλάου Τρικούπη θα παραπέμπουν στην ιστορία και την προσφορά του πολιτικού κόσμου, στην ανόρθωση και την πρόοδο και την ανάπτυξη αυτής της Χώρας.

'Ηδη, εσωτερικώς, νομίζω ότι έχουν αλλάξει πάρα πολλά στο Κοινοβούλιο. Πρέπει να σας θυμίσω, στους παλαιοτέρους, τότε που έμπαιναν πολλοί Βουλευτές μέσα στην Αίθουσα, για να ξεφύγουν από τις ομάδες των τροπολογιούχων, που τους κυνηγούσαν στους διαδρόμους. Θυμάστε, πόσο δυσφορούσατε πολύ, γιατί δεν επετρέπετο να κατέβουν όσοι σας συνόδευαν από το δεύτερο όροφο στο ισόγειο. Στο Εντευκτήριο δεν τολμούσε Βουλευτής να μπει. Εκεί ήταν άλλες ομάδες που τον ανέμεναν. Δεν είχε ούτε λεπτό κάπου να βρεθεί με τον εαυτό του, να σκεφθεί, να μελετήσει, να δει τι θα κάνει.

Θέλω να σας παρακαλέσω με την ευκαιρία αυτή: Αυτά τα συρτάρια που έχετε μπροστά σας, χρησιμοποιείστε τα -έχετε από ένα κλειδί- για να βάζετε προσωπικά αντικείμενα...

ΠΟΛΛΟΙ ΒΟΥΛΕΥΤΕΣ: Δεν έχουμε κλειδί.

ΒΥΡΩΝ ΠΟΛΥΔΩΡΑΣ: Δεν μας παρέδωσαν τα κλειδιά!

ΑΠΟΣΤΟΛΟΣ ΚΑΚΛΑΜΑΝΗΣ (Πρόεδρος της Βουλής): 'Οσοι τα έχετε χάσει, θα σας τα δώσουμε.

'Ανοιξε, λοιπόν, η Βουλή διάπλατα, πρώτα-πρώτα στην ελληνική νεολαία. Την έκθεσή μας για την ιστορία των κοινοβουλευτικών μας θεσμών, την έχουν επισκεφθεί πάνω από διακόσιες χιλιάδες νέοι, από την Ελλάδα, την Κύπρο, απ'όλες τις ηπείρους όπου ζει ο Ελληνισμός της διασποράς.

Οι εκδηλώσεις μας για το έτος Τρικούπη συνεχίζονται και υπήρξαν η αφετηρία για εκδηλώσεις, για συνέδρια, για εκθέσεις σε ολόκληρη τη Χώρα. Και είναι αυτό ένα γεγονός, που βοηθάει την αναβάθμιση του κοινοβουλευτικού θεσμού, του οποίου ο Τρικούπης υπήρξε ο γενάρχης στη νεότερη ιστορία μας.

Το 1997 θα είναι το έτος του Ρήγα Φεραίου. Αυτή θα είναι η εισήγησή μου και είμαι βέβαιος ότι θα τη δεχθείτε. Θα είναι το έτος του Ρήγα Φεραίου, του κήρυκα της ανεξαρτησίας, της φιλίας, της συνεργασίας των λαών της Βαλκανικής.

Το 1997, λοιπόν, η Βουλή των Ελλήνων θα δώσει μηνύματα και στην Ελλάδα και στο γύρω κόσμο.

Το 1998 θα είναι η πρότασή μου για το έτος της Δωδεκανήσου.

Τέλος, πρέπει να σας πω ότι ο θεσμός της Βουλής των Εφήβων είναι πια μια κατάκτηση της ελληνικής νεολαίας, είναι ένας θεσμός που γίνεται με ενθουσιασμό πια, δεκτός από ολόκληρη τη νεολαία. Και φέτος θα προστεθούν στους μαθητές των λυκείων, μαθητές εργαζόμενοι, μαθητές νυκτερινών σχολείων και μαθητές από την Κύπρο και τον άλλο Ελληνισμό.

Θέλω να σας μνημονεύσω απλώς -και θα σας παρακαλέσω να το χρησιμοποιήσετε περισσότερο- το Κέντρο Πληροφόρησης που έχουμε πια εδώ και ένα χρόνο και πλέον στη Βουλή. Να σας πω ότι αυτό θα συνδεθεί με τα πολιτικά γραφεία των Βουλευτών, και εδώ και στην επαρχία, για να έχουν κάθε στιγμή οποιαδήποτε πληροφορία θέλουν από όλες τις Τράπεζες Πληροφοριών και στην Ελλάδα και στο εξωτερικό. 'Ηδη στο ΙΝΤΕRNET υπάρχει κάθε μέρα η σελίδα της Βουλής και ολοκληρώνουμε -αφού τελείωσε ο διαγωνισμός- με κόστος 700 εκατ. δραχμών, ένα σύστημα μηχανοργάνωσης των υπηρεσιών και των λειτουργιών της Βουλής, τέτοιας μορφής: 'Ηχος, εικόνα και σύνδεση με όλα τα Κοινοβούλια και κάθε άλλη χρήση των διεθών δικτύων, όπως του INTERNET και των άλλων.

Κυρίες και κύριοι συνάδελφοι, θέλω, απαντώντας σε κάποια παρατήρηση συναδέλφου, να διευκρινήσω ότι η Βουλή δεν πληρώνει λεφτά στους Βουλευτές για να μένουν στα ξενοδοχεία. Με το κτίριο που ετοιμάζουμε στην οδό Βουλής, η Βουλή δημιουργεί τις προϋποθέσεις για εκείνους που δεν έχουν δικό τους σπίτι, ιδιόκτητο σπίτι ή γραφείο στην Αθήνα, για εκείνους που δε θέλουν να μένουν σε ένα διαμέρισμα, είτε ως σπίτι τους είτε ως γραφείο. Εξασφαλίζει το μίνιμουμ που μπορεί να κατανοήσει σήμερα ο Ελληνικός Λαός. Τα βράδια που συνεδριάζει η Βουλή, ο επαρχιώτης Βουλευτής δικαιολογημένα σκέπτεται ότι μένοντας στην Αθήνα θα πληρώσει 30.000 δραχμές κάθε βράδι. Η Βουλή έκανε ένα διαγωνισμό και πέτυχε ένα ελάχιστο ποσό 14.000 δραχμών, εάν δεν κάνω λάθος, για να μένουν αυτά τα βράδια, οι Βουλευτές που δε θέλουν να μένουν σε διαμέρισμα δικό τους, ιδιόκτητο ή μισθωμένο. Το ίδιο θα γίνει για την οδό Βουλής. Θα έχει είκοσι πέντε τετραγωνικά ο Βουλευτής εκείνος που δεν έχει ιδιόκτητο γραφείο, ή θέλει να έχει μεγαλύτερο χώρο για να μισθώσει, όχι γιατί δε θα πρέπει, αλλά διότι δεν έχει περισσότερες δυνατότητες η Βουλή.

Τέλος, θέλω να σας ανακοινώσω, ότι με αυτήν την απόφαση που ομοφώνως πήραμε για να καταδεικνύεται ότι όντως οι Βουλευτές συμμετέχουν στο έργο του Κοινοβουλίου, γι'αυτό και δεν ξαναείδαμε ούτε φωτογραφίες με άδεια έδρανα, ούτε φλας στις τηλεοράσεις, των δύο ή των τριων Βουλευτών, όπου εντοπίζονταν κάθε φορά ο φακός.

Αυτή η απόφαση έχει παρθεί από διακόσιους ενενήντα έξι, από εμάς όλους. Υπογράφω κι εγώ και όλοι οι παλιοί κοινοβουλευτικοί και οι Αρχηγοί των Κομμάτων.

Θέλω να πω από το Βήμα αυτό, στους τέσσερις συναδέλφους, ότι σέβομαι την άποψή τους, σέβομαι την όποια επιφύλαξή τους. Ασφαλώς και άλλοι που υπογράφουν έχουν ανάλογες επιφυλάξεις. 'Ομως, για το λόγο που σας ανέφερα στην αρχή, τους παρακαλώ και πάλι να κάνουν αυτήν την παραχώρηση, έστω στον Πρόεδρο του Σώματος, έστω στους διακόσιοιυς ενενήντα έξι συναδέλφους τους, να μη δίνουν αφορμή για άλλα σχόλια ως προς αυτό τουλάχιστον το θεμα, εις βάρος του Κοινοβουλίου.

Σας ευχαριστώ πάρα πολύ, και τους Εισηγητές και όλους όσους μιλήσατε θετικά για το έργο μου.

(Χειροκροτήματα από όλες τις Πτέρυγες της Βουλής)

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Πρόεδρο της Βουλης για όσα μας είπε.

Ο Κοινοβουλευτικός Εκπρόσωπος της Νέας Δημοκρατίας κύριος Σιούφας έχει το λόγο.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, είναι και χρήσιμα και ενδιαφέροντα όσα ακούστηκαν μέχρι στιγμής, και από τον Πρόεδρο του Σώματος, αλλά και από τους συναδέλφους Βουλευτές. Είτε συμφωνεί είτε διαφωνεί κανείς, θα πρέπει να σταθεί με ιδιαίτερη προσοχή σ' αυτά, γιατί αναδεικνύουν τον πολιτικό λόγο με ένα κορυφαίο θέμα, που είναι η συζήτηση των οικονομικών της Εθνικής Αντιπροσωπείας.

Αναμφίβολα, θα πρέπει κανείς να εξάρει και τον Πρόεδρο και το Προεδρείο του Σώματος, για τα σημαντικά πράγματα που κάνουν για την εύρυθμη λειτουργία του Κοινοβουλίου, γιατί εύρυθμη λειτουργία του Κοινοβουλίου, σημαίνει ουσιαστική επιτέλεση του σκοπού για τον οποίο βρισκόμαστε όλοι μέσα σ' αυτήν την Αίθουσα.

Θα πρέπει, κύριε Πρόεδρε, να κάνω τις εξής επισημάνσεις. Πρώτον, ότι βρισκόμαστε στην Εθνική Αντιπροσωπεία γιατί μας εξέλεξε ο Ελληνικος Λαός. Και θα ξεκινήσω με τα αυτονόητα. Δεν ήρθαμε εδώ επιστρατευθέντες και αυτό που κάνουμε είναι μεγάλη τιμή και υπερηφάνεια για τον καθένα από τους τριακόσιους κάθε φορά που αντιπροσωπεύουν τον Ελληνικό Λαό, για το έργο το οποίο επιτελούν.

Θα μου επιτρέψετε, κύριε Πρόεδρε, να διαφωνήσω με εκείνους τους συναδέλφους που θεωρούν ότι βρισκόμαστε σε άμυνα, ότι το Κοινοβούλιο βρίσκεται σε επίθεση, η πολιτική και οι πολιτικοί βάλλονται. Εγώ θα θεωρήσω ότι συμβαίνει ακριβώς το αντίθετο. Στο βαθμό που εμείς επιτελούμε εδώ την αποστολή μας και το χρέος μας, στο βαθμό που εμείς ανταποκρινόμεθα στα αιτήματα των καιρών και είμαστε σύγχρονοι με την εποχή μας, δε θα πρέπει να ενοχλούμεθα, γιατί υπάρχουν και αντίθετες φωνές, γιατί υπάρχει η κριτική, ακόμα και η υπερβάλλουσα κριτική.

Εμείς, ως κορυφαίος θεσμός της Δημοκρατίας, οφείλουμε με βάση τους δύο κανόνες που πρέπει να διέπουν και κάθε ανθρώπινο οργανισμό και κάθε θεσμό, την προσαρμογή και την επιβίωση, να αντικρύζουμε όλα τα ζητήματα. Δε με ενοχλεί η κριτική των δημοσιογράφων, όσο σκληρή και αν είναι. Εκείνοι κάνουν τη δουλειά τους. Εμείς πρέπει να κάνουμε την δουλειά μας. Και οι κρίνοντες, κρίνονται.

Αν δούμε κάτω από αυτήν την οπτική γωνία, είμαι πολύ περισσότερο αισιόδοξος και από τον Πρόεδρο του Σώματος και από συναδέλφους Βουλευτές, οι οποίοι ζητούν διάφορους τρόπους για να προστατευθεί το Κοινοβούλιο. Η καλύτερη προστασία του Κοινοβουλίου, κύριε Πρόεδρε, για τον ομιλούντα, είναι αυτό που σας είπα στην αρχή. Η επιτέλεση από εμάς τους ίδιους αυτής της αποστολής, την οποία έχουμε εδώ με εντολή του Ελληνικού Λαού και την οποία προσδιορίζει το Σύνταγμα και ο Κανονισμός του Σώματος.

Θέλω επίσης, να πω ότι παρά το γεγονός ότι ο Πρόεδρος του Σώματος προέτρεπε τους συναδέλφους να περιοριστούν στον Προϋπολογισμό της Βουλής, η δική του ομιλία επί είκοσι λεπτά περίπου, ήταν για οποιοδήποτε άλλο θέμα εκτός από τον Προϋπολογισμό της Βουλής. Αναγκάζομαι και εγώ να τον ακολουθήσω σε ένα μέρος αυτής της ολιγόλεπτης τοποθέτησής μου, γιατί αναμφίβολα, όταν μιλούν οι Βουλευτές σε μία τέτοια ειδική συνεδρίαση, όπως είναι η σημερινή, εκφράζουν αυτό το οποίο πιστεύουν. Εκφράζουν εκείνο το οποίο πράγματι θέλουν να πουν στην Εθνική Αντιπροσωπεία, για να γίνει γνωστό στον Ελληνικό Λαό. Αλλά, κύριε Πρόεδρε, και εσείς και ολόκληρο το Προεδρείο, θα πρέπει να λάβετε σοβαρά υπόψη τις επισημάνσεις των συναδέλφων Βουλευτών, και για τα διαδικαστικά ζητήματα καλύτερης και αποτελεσματικότερης λειτουργίας του Κοινοβουλίου και για όλα τα άλλα σοβαρά θέματα, τα οποία σας θέσαμε.

Θα πρέπει αυτή ακριβώς η αυτονομία του Κοινοβουλίου και του Προέδρου του Σώματος, ως εκφραστού και των τριακοσίων, να είναι ο άξονας εκείνος, ο φάρος εκείνος και ο οδηγός απέναντι και στην Εκτελεστική Εξουσία και για λογαριασμό όλων μας να βάζει τα πράγματα στη σωστή τους θέση και στα Μέσα Μαζικής Ενημέρωσης, γιατί εκεί που υπάρχει ο λόγος, υπάρχει και ο αντίλογος. Αυτή άλλωστε είναι και η λειτουργία της ίδιας της Δημοκρατίας μέσα απ' αυτό το δίπτυχο. Και αυτό που γίνεται μέσα στην Αίθουσα, να γίνεται και προς τα έξω.

Θέλω ακόμη, κύριε Πρόεδρε, κλείνοντας την τοποθέτησή μου, να πω ότι γίνονται κάθε χρόνο και σημαντικά βήματα, που αποτυπώνονται και στον Απολογισμό, αλλά και στη διαδρομή, ώστε το Κοινοβούλιο και οι υπηρεσίες του να επιτελέσουν κατά τον καλύτερο τρόπο στην υπηρεσία των Βουλευτών, στην υπηρεσία των Αντιπροσώπων του 'Εθνους. Και όταν κανείς αντιλαμβάνεται έτσι τα πράγματα, δεν μπορεί, κύριε Πρόεδρε, σε καμία περίπτωση οι όποιες κριτικές, οι σκληρότερες των γινομένων και αν είναι, να έχουν ανταπόκριση ή να πείσουν τον Ελληνικό Λαό, ότι το Κοινοβούλιο δεν είναι αυτό το οποίο χρειάζεται το 'Εθνος σήμερα, η Εθνική Αντιπροσωπεία, και στην πορεία προς τον 21ο αιώνα.

Πιστεύω ότι δεν είμαστε σε άμυνα. Πιστεύω ότι θα πρέπει να δεχόμεθα και τη σκληρότερη των κριτικών. Αυτή είναι άλλωστε η δουλειά των Μέσων Μαζικής Ενημέρωσης. Στο βαθμό που εμείς επιτελούμε την αποστολή μας, καμία βολή, καμία δυσφήμιση δεν μπορεί να πιάσει τόπο, γιατί ο Ελληνικός Λαός ξέρει ότι δια του Κοινοβουλίου του, προστατεύει τα δημοκρατικά του δικαιώματα, υπηρετεί τη Δημοκρατία και συνεπώς, την πορεία και την ανάπτυξη και τις κατακτήσεις του 'Εθνους και του ίδιου του Λαού.

Κλείνοντας, κύριε Πρόεδρε, θέλω απ' αυτήν τη θέση να ευχαριστήσω και να συγχαρώ όλους τους εργαζομένους μέσα στη Βουλή, γιατί χάρη στη δικιά τους προσπάθεια, που δε γνωρίζει ωράρια, χάρη στη δικιά τους προσπάθεια, που είναι ακόμα και εναντίον οικογενειακών υποχρεώσεων, στηρίζουν το έργο το οποίο εμείς επιτελούμε. Η Νέα Δημοκρατία και συγχαίρει και ευχαριστεί όλους τους εργαζομένους μέσα στη Βουλή.

Ευχαριστώ.

(Χειροκροτήματα απ' όλες τις Πτέρυγες)

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Σιούφα.

Ο κ. Γεώργιος Καρατζαφέρης Βουλευτής Β' Αθηνών, παρακαλεί να του εγκριθεί ολιγοήμερη άδεια απουσίας στο εξωτερικό. Η Βουλή εγκρίνει;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Σγουρίδης):Η Βουλή ενέκρινε.

Ο κ. Παρασκευόπουλος έχει το λόγο.

ΠΑΡΑΣΚΕΥΑΣ ΠΑΡΑΣΚΕΥΟΠΟΥΛΟΣ:Κύριε Πρόεδρε, κυρίες και κύριοι συνάδελφοι, ως νέος Βουλευτής παίρνω το λόγο σε ένα θέμα, που εύκολα κάποιος θα μπορούσε να μου αντιτείνει, ότι δεν πέφτει σε ένα νέο Βουλευτή και πολύς λόγος να ανέβει στο Βήμα για να μιλήσει περί αυτού. 

Ανέβηκα στο Βήμα, γιατί στους δύο μήνες που είμαι Βουλευτής, ζω μια περιρρέουσα ατμόσφαιρα, εισπράττω ένα κλίμα που με προσβάλλει, που με ενοχλεί ως πολίτη και πολύ περισσότερο ως Βουλευτή.

Εισπράττω ένα κλίμα αρνητικό για το ρόλο και τη λειτουργία του Βουλευτή και γενικότερα για το ρόλο και την αξιοπιστία της πολιτικής. Ζούμε σ' ένα κλίμα υποκριτικού, αλλά και αγοραίου, θα έλεγα, πολλές φορές λαϊκισμού, που πέραν από τις προθέσεις υπονομεύει το κύρος και την αξιοπιστία του Κοινοβουλίου και ξεχωριστά το κύρος, την αξιοπρέπεια και την αξιοπιστία του κάθε Βουλευτή.

Με την έννοια αυτή, παρά τις καλές προθέσεις του Προέδρου και του Προεδρείου, έχω την αίσθηση ότι οι προσπάθειες και οι προτάσεις που γίνονται μέσα από την εισηγητική έκθεση, κυρίως σήμερα, εξασφαλίζουν κάποιους θετικούς συμβολισμούς για την κοινωνία και πολύ λιγότερο αντιμετωπίζουν τα ουσιαστικά προβλήματα που έχουν να κάνουν με την αξιοπιστία, την αξιοπρέπεια, το κύρος και την αναβάθμιση του Κοινοβουλίου και των Βουλευτών.

Ως Βουλευτής δεν αισθάνομαι ενοχές και αρνούμαι αυτήν την ενοχοποίηση που επιχειρείται. Πιστεύω ακράδαντα ότι το κύρος και η αξιοπιστία των Βουλευτών, καθώς και η αναβάθμιση της πολιτικής λειτουργίας κρίνεται κυρίως σε άλλα πεδία, πέρα από αυτά που συζητάμε σήμερα.

Βεβαίως, δε θα πρέπει και εμείς, στην προσπάθεια να υπερασπισθούμε το δικό μας δίκαιο, να πάμε στην άλλη άκρη και να αγνοήσουμε τις υπαρκτές μεγάλες ευθύνες, τις πρωτογενείς ευθύνες που υπάρχουν σε πολιτικούς σχηματισμούς και σε πρόσωπα-Βουλευτές.

Μιλάω για μία διαχρονική περίοδο. Η αναβάθμιση της πολιτικής λειτουργίας, πρώτα πρώτα προϋποθέτει τόλμη και πολιτική γενναιότητα, για να αναγνωρίσουμε το πραγματικό πρόβλημα.

Πρώτα πρέπει να αναγνωρίσουμε το πρόβλημα, ως προϋπόθεση να το αντιμετωπίσουμε στη συνέχεια αποτελεσματικά. Γίνεται προσπάθεια, θα έλεγα και σήμερα. Αλλά τι γίνεται; Κυρίως σήμερα εδώ, υιοθετούμε όρους και κανόνες μιας πολιτικής λειτουργίας, όπως θα τη θέλαμε, με βάση το συνταγματικό πρόσταγμα, με βάση το ήθος και τη δέσμευση που πρέπει να έχουν οι Βουλευτές απέναντι σ' αυτούς που τους εκλέγουν, απέναντι στο Λαό.

Ξεκινάμε από καλές προθέσεις. Με βάση αυτόν τον τρόπο δημιουργούμε όρους. Αλλά αυτή είναι η μισή πραγματικότητα, η μισή αλήθεια. Ενώ εμείς επιχειρούμε αναβάθμιση της πολιτικής λειτουργίας -θα χρησιμοποιήσω μία αγοραία έκφραση- έξω από το Κοινοβούλιο, το πολιτικό παιχνίδι παίζεται με όρους εξωθεσμικούς, με όρους άνισους, με όρους αντιδεολογικούς, με όρους πολλές φορές -θα τολμούσα να πω- εξαρτησιακούς.

Βεβαίως, δεν υποτιμώ καθόλου -τουναντίον εκτιμώ ιδιαίτερα- την προσπάθεια που κάνει ο Πρόεδρος της Βουλής και το Προεδρείο. 'Εχουν τη σημασία τους και την αξία τους και οι τύποι, και σε καμία περίπτωση δεν θα ήμουν σ' αυτούς που θα υποστήριζαν την κατάργηση των τύπων. 'Ομως, πάνω από όλα, σημασία έχει η ουσία. Ναι στους τύπους, αλλά να σκύψουμε πάνω στην ουσία, να ασχοληθούμε μ' αυτά τα προβλήματα που είναι πραγματικά και που δεν εξιλεωνόμαστε από την ύπαρξη αυτών των προβλημάτων, όταν συλλήβδην κατακεραυνώνουμε τους λειτουργούς του Τύπου. 'Εχουν και αυτοί το βαθμό της περιορισμένης αξιοπιστίας και κύρους, όπως έχει και το Κοινοβούλιο και άλλοι κοινωνικοί, πολιτικοί, και συλλογικοί θεσμοί στη Χώρα μας.

Νομίζω ότι είναι αναγκαίο πολύ σύντομα -και το διατυπώνω ως πρόταση- να προχωρήσουμε σε μία συζήτηση εδώ για τα καθ' ημάς.

Το ότι είμαστε πολιτικά πρόσωπα, το ότι έχουμε την ιδιότητα και το ρόλο του Βουλευτή, δε σημαίνει σε καμία περίπτωση, ότι πρέπει να απομακρυνθούμε και να αποξενωθούμε από τα καθημερινά προβλήματα, από τα προβλήματα που απασχολούν τον κάθε πολίτη, τον κάθε οικογενειάρχη. Το διατυπώνω ως πρόταση. Θα είχε ενδιαφέρον, ο Πρόεδρος της Βουλής να ανοίξει έναν κύκλο συζητήσεων με τους νέους Βουλευτές, να ακούσει σκέψεις, προβλήματα που δημιουργούνται σε σχέση με την οικογένειά μας. Δεν μπορεί να έχουμε επιτυχίες στον πολιτικό στίβο και να αγνοούμε τα προβλήματα σε σχέση με την οικογενειακή συνοχή.

Υπάρχουν ακόμη τα προβλήματα της επικοινωνίας με την κοινωνία. Ούτε αυτά μπορούμε να τα αγνοήσουμε. Τέλος, υπάρχουν και τα προβλήματα -δεν είναι συντεχνιακό αυτό που λέω- που αντιμετωπίζει σε μεγαλύτερο βαθμό ο Βουλευτής της επαρχίας. Δε θα χρησιμοποιούσα την έκφραση "τσιγγάνοι", γιατί μπορεί μέσα της να έχει έναν υφέρποντα ρατσισμό. 'Ομως, είμαστε περιπλανώμενοι από τη Δευτέρα και την Τρίτη μέχρι και την Παρασκευή, με δυο βαλίτσες, ερχόμαστε στο ξενοδοχείο και φεύγουμε κάτω από την πίεση του χρόνου. Πολλές ώρες σπαταλώνται, γιατί ο Βουλευτής δεν ασχολείται με ουσιαστικά προβλήματα, αλλά λειτουργεί ως ενδιάμεσος ανάμεσα στον πολίτη -συγγνώμη, πελάτη- και στο υδροκέφαλο γραφειοκρατικό Κράτος, για να λύσει προβλήματα θεμιτά ή αθέμιτα. Διαθέτει τέσσερις, πέντε ή και έξι ώρες την ημέρα γι' αυτόν το σκοπό. 'Ετσι έχει πολύ λίγο χρόνο για να ασχοληθεί με την πολιτική δουλειά και με την πολιτική λειτουργία.

Αυτά είναι προβλήματα που δεν είναι ιδιαίτερα, ξεχωριστά για κάθε Βουλευτή. Είναι προβλήματα που συγκροτούν πολιτικό πρόβλημα, που καλούμεθα να το αντιμετωπίσουμε και σε αυτό το επίπεδο, αν θέλουμε να κατοχυρώσουμε το κύρος του Βουλευτή, την ανεξαρτησία του, την αξιοπρέπειά του και αν θέλουμε, να αποκλείσουμε κάθε πιθανό ενδεχόμενο, οι όποιοι Βουλευτές -μιλάω διαχρονικά- να πέσουν στις αγκαλιές εξωθεσμικών οικονομικών κέντρων. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης) : Ο κ. Βλαχόπουλος έχει το λόγο.

ΗΛΙΑΣ ΒΛΑΧΟΠΟΥΛΟΣ: Κυρίες και κύριοι συνάδελφοι, είναι αλήθεια ότι κάθε χρόνο αυτήν την ημέρα, με την ευκαιρία της συζήτησης του Προϋπολογισμού, μας δίδεται η δυνατότητα να αναπτύξουμε τους προβληματισμούς μας και να καταθέσουμε τις απόψεις μας και τις προτάσεις μας για την αναβάθμιση της λειτουργίας του Κοινοβουλίου και για την αναβάθμιση του ρόλου του Βουλευτή.

'Οπως προέκυψε από τις ομιλίες των προλαλησάντων αξιοτίμων συναδέλφων, αλλά και από καθημερινή δική μας μαρτυρία, διαπιστώνεται προσπάθεια συκοφάντησης, υπονόμευσης και κακόβουλης κριτικής, όχι από όλους, αλλά από πολλούς και κυρίως από τα Μέσα Μαζικής Ενημέρωσης, από δημοσιογράφους και από κάποιους οι οποίοι καλούνται σε "στρογγυλά τραπέζια", χωρίς να έχουν καμία σχέση με το δημοσιογραφικό επάγγελμα αλλά βρίσκουν την ευκαιρία, επειδή βρίσκουν ένα θετικό έδαφος από τη στάση των δημοσιογράφων, να επιτίθενται και αυτοί, συκοφαντώντας και υπονομεύοντας.

Αυτό σε συνδυασμό με την εξ αντικειμένου υποχώρηση της κοινοβουλευτικής λειτουργίας για αντικειμενικούς και πραγματικούς λόγους, δημιουργεί ένα αρνητικό περιβάλλον, μέσα στο οποίο κινείται η λειτουργία του Κοινοβουλίου και φυσικά οι λειτουργοί του, οι Βουλευτές. Ποια είναι τα αίτια της υποχώρησης της λειτουργίας του Κοινοβουλίου;

Καταρχήν είναι γνωστό ότι πολλές χώρες, που έχουν ενταχθεί σε ενώσεις χωρών, όπως η δική μας χώρα στην Ευρωπαϊκή 'Ενωση, έχουν εκχωρήσει ένα μεγάλο μέρος από τη νομοθετική πρωτοβουλία της Βουλής στο Ευρωπαϊκό Κοινοβούλιο. 'Ετσι, λοιπόν, παρουσιάζεται ένα μειωμένο ενδιαφέρον, σε σχέση με άλλες εποχές. Ταυτόχρονα, τουλάχιστον τα τελευταία δέκα πέντε χρόνια, υπάρχει η ενδυνάμωση της παρουσίας και της παρέμβασης των Μέσων Μαζικής Ενημέρωσης, που πραγματικά εισέρχονται μέσα στο Κοινοβούλιο και στα πολιτικά γραφεία των Κομμάτων, αλλά και μέσα στα υπουργικά συμβούλια και μεταδίδουν ειδήσεις πριν ή έρθουν εδώ μέσα στη Βουλή.

'Ετσι, λοιπόν, ο Ελληνικός Λαός είναι πολύ πιο μπροστά ενημερωμένος, ακόμη και από μας. Σε συνδυασμό όλων αυτών εμφανίζεται ένα αρνητικό κλίμα για την ανάπτυξη της κοινοβουλευτικής λειτουργίας. Είναι χρέος όλων των συναδέλφων Βουλευτών και φυσικά όλων μας, να αμυνθούμε στις επιθέσεις των ανεύθυνων ολίγων, θα έλεγα, κονδυλοφόρων, στις επιθέσεις των μικροφώνων με παράσιτα, στις επιθέσεις της παραμορφωτικής κάμερας της τηλεοπτικής και στις επιθέσεις των μηχανισμών και κυκλωμάτων, που πραγματικά επιχειρούν την αποδυνάμωση της λειτουργίας του Κοινοβουλίου, γιατί πιστεύουν ότι θα καλύψουν με το δικό τους τρόπο το έλλειμμα στη λειτουργία του Κοινοβουλίου,προς εξυπηρέτηση των δικών τους συμφερόντων, και είναι γνωστά τα συμφέροντα αυτά.

Και όταν λέω πρέπει να αμυνθούμε, αγαπητοί συνάδελφοι, εννοώ ότι αυτή η άμυνα είναι ταυτόσημη και ταυτόχρονη με την ενίσχυση της λειτουργίας του Κοινοβουλίου, και από μας τους ίδιους τους Βουλευτές και από την Κυβέρνηση, αλλά και από τον Πρόεδρο της Βουλής. Και πώς εννοώ αυτήν την ενίσχυση της λειτουργίας του Κοινοβουλίου και πώς μπορεί να επιτευχθεί αυτή. Κατ' αρχήν, θα έλεγα από τον Πρόεδρο της Βουλής. 'Ηδη πραγματικά τα τελευταία χρόνια παρουσιάζεται και εκδηλώνεται ένα ενδιαφέρον και για την προβολή του έργου της Βουλής, αλλά γενικά και για την προβολή του Κοινοβουλίου, μέσα και από τη λειτουργία της Βουλής των Εφήβων, μέσα από τις επισκέψεις μαθητών απ' όλη την Ελλάδα στις αίθουσες και τις εκθέσεις του Κοινοβουλίου και μέσα από άλλες παρουσίες της Βουλής, όπως π.χ. την περίοδο των σεισμών, η Βουλή ανέλαβε να κτίσει ένα σχολείο στην περιοχή του Νομού της Κοζάνης. 'Ηταν μια παρουσία της Βουλής μέσα στην κοινωνία.

ΠΡΟΕΔΡΕΥΩΝ(Παναγιώτης Σγουρίδης): Και ένα στα Γρεβενά.

ΗΛΙΑΣ ΒΛΑΧΟΠΟΥΛΟΣ: Και φυσικά με την παρουσία του Προέδρου της Βουλής, να στηρίξει πολλές φορές επιλογές και του Κοινοβουλίου, αλλά και του ίδιου του Προέδρου, σε σχέση με αποφάσεις που παίρνονται, χωρίς να παρατηρούνται υποχωρήσεις, όπως ήταν πολλές φορές στο θέμα της αύξησης της αποζημίωσης των Βουλευτών.

Δεύτερον,η ενίσχυση της λειτουργίας του Κοινοβουλίου θα πρέπει να προέλθει και από την ίδια την Κυβέρνηση. Και όταν λέω από την ίδια την Κυβέρνηση, με την παρουσία της Κυβέρνησης πιο τακτικά, των Υπουργών και του κυρίου Πρωθυπουργού στη Βουλή. Με την εμπρόθεσμη κατάθεση των τροπολογιών, αλλά και με την εμπρόθεσμη γνωστοποίηση των νομοσχεδίων, τα οποία θα συζητούνται. Διότι είναι απαράδεκτο να γνωρίζουμε σήμερα ότι αύριο θα συζητηθεί κάποιο νομοσχέδιο. Διότι δεν είναι δυνατόν να ετοιμαστούμε. Και φυσικά με τις απαντήσεις που δίνονται στις ερωτήσεις και στις επερωτήσεις Βουλευτών, διότι πολλές φορές -και είχα και προσωπική εμπειρία- αυτές οι απαντήσεις δίνονται από την υπηρεσιακή ιεραρχία των Υπουργείων. 'Ηταν μια διαπίστωση και μια ομολογία από τον αντίστοιχο Υπουργό, ότι δεν πρόλαβε να δει την ερώτηση.

Επίσης, η ενίσχυση θα προέλθει και από τον ίδιο το Βουλευτή ο οποίος, αγαπητοί συνάδελφοι, είναι και το κύριο υποκείμενο και το μοναδικό υποκείμενο αυτής της κοινοβουλευτικής λειτουργίας. Τι να το κάνω εγώ, όταν ο Βουλευτής αδυνατεί, όταν ο Βουλευτής αδιαφορεί, όταν ο Βουλευτής δε συμμετέχει ουσιαστικά για λόγους που θα δούμε παρακάτω. Τι να τον κάνω εγώ τον Κανονισμό της Βουλής, όταν μου δίνει τη δυνατότητα να μιλώ, όταν μου δίνει τη δυνατότητα να επερωτώ, να συμμετέχω σε Επιτροπές, όταν συμμετέχω και δεν μπορώ να μιλήσω, να διατυπώσω άποψη, όταν δεν είμαι έτοιμος, τι να τον κάνω τον Κανονισμό. Επομένως το κύριο βάρος πρέπει να πέφτει στο υποκείμενο αυτής της κοινοβουλευτικής λειτουργίας, που είναι ο ίδιος ο Βουλευτής και εκ του Συντάγματος είναι το θεσμικό εκείνο όργανο που έχει την ατομική αυτή ευθύνη και λειτουργία.

Γι' αυτό θα ήθελα να προσεγγίσω ακόμη και το θέμα της αποζημίωσης, μέσα από τη λογική αυτή. Τη λογική δηλαδή, ότι ο Βουλευτής είναι ένα συνταγματικό θεσμικό όργανο με ατομική ευθύνη και λειτουργία. 

Προηγουμένως, όμως, θα ήθελα να αναφερθώ στο ρόλο του Βουλευτή, γνωστό σε όλους -απευθύνομαι και προς τον Ελληνικο Λαό- για να πω ότι η πραγματικότητα η σημερινή διαμορφώνει ένα ρόλο του Βουλευτή, που εγώ τουλάχιστον τον διακρίνω σε τρεις άξονες.

Ο ένας άξονας και ο κύριος άξονας για μένα, είναι ο ρόλος του Βουλευτή εδώ μέσα στο Κοινοβούλιο. Εδώ μέσα νομοθετούμε, εδώ μέσα αποφασίζουμε για τη ζωή των Ελλήνων, για την κίνηση της κοινωνίας, για τα συμφέροντα της Χώρας. Το πρωϊ στην Επιτροπή συζητούσαμε για τα τουριστικά λεωφορεία. Χθες συζητούσαμε για τους αγρότες, προχθές συζητούσαμε για τη Δικαιοσύνη, αντιπροχθές συζητούσαμε για το δρόμο των Σπάτων-Ελευσίνας. Κάθε μέρα, λοιπόν, συζητούμε για τα προβλήματα του Ελληνικού Λαού και του Τόπου. Επομένως, ο κύριος ρόλος του Βουλευτή είναι εδώ μέσα. Για να μπορέσει, όμως, ο Βουλευτής να συμμετέχει, όπως είπα προηγουμένως, πρέπει να υπάρχουν ορισμένες προϋποθέσεις.

'Ενας άλλος άξονας του ρόλου του Βουλευτή, είναι η προώθηση και η ανάδειξη των προβλημάτων του νομού τον οποίο εκπροσωπεί. Δυστυχώς, ακόμη το Κράτος μας έτσι λειτουργεί. Δεν έχουμε προχωρήσει στην περιφερειακή συγκρότηση της Χώρας και πολλά προβλήματα λύνονται εδώ ή επιχειρούμε να τα λύσουμε εδώ, με επισκέψεις στα Υπουργεία. Ανάδειξη, λοιπόν, των προβλημάτων, γνώση των προβλημάτων του νομού. Και για να γίνει αυτό τι χρειάζεται; Χρειάζονται τακτικές επαφές με τους φορείς του νομού, με την Τοπική Αυτοδιοίκηση, με τους συλλόγους, έτσι ώστε να μπορούμε και να γνωρίζουμε τα προβλήματα και να μπορούμε να νομοθετούμε σωστά. Πώς θα μιλούσα εγώ σήμερα, όταν συζητούσαμε για τα τουριστικά λεωφορεία και για τα ΚΤΕΛ, εάν δεν είχε προηγηθεί μια επαφή δική μου με τους εκπροσώπους των τουριστικών λεωφορείων, με τους εκπροσώπους του ΚΤΕΛ, για να ακούσω τα προβλήματά τους; Πώς θα συζητούσα με τους ψαράδες, κύριε συνάδελφε, από τη Θεσσαλονίκη που θέλουν την ιχθυοσκαλα να φύγει από τη Μηχανιώνα; 'Ηρθαν στην Κοζάνη και συζήτησα μαζί τους. Επομένως, χρειάζεται γνώση των προβλημάτων, έτσι ώστε να μπορούμε να νομοθετούμε και σωστά.

Και ο τρίτος άξονας είναι ο άξονας της επαφής που έχουμε με τον κάθε πολίτη. Δυστυχώς, προβλήματα λόγω γραφειοκρατίας, λόγω Δημόσιας Διοίκησης και λόγω άλλων προβλημάτων που έχει η κοινωνία μας, έρχονται και κατατίθενται στο γραφείο του Βουλευτή.

Επομένως, ο ρόλος είναι πολλαπλός και θα πρέπει να ανταποκριθούμε. Ο χρόνος δεν επαρκεί, ο χρόνος δεν φθάνει και θα έλεγα και προς τον κύριο Πρόεδρο της Βουλής ότι δεσμευόμαστε πέντε ημέρες την εβδομάδα, διότι είμαστε και από πολύ μακριά. Για να φθάσουμε εδώ, μετακινούμαστε με λεωφορεία, με Ι.Χ., με αεροπλάνα και αυτά αλλεπάλληλα όχι κάθε φορά με το ένα και κάτω από αντίξοες συνθήκες και όλο τρέχουμε και όλο βράδια και με παγωνιές, από βουνά ψηλά κ.ο.κ. 'Οταν πέντε ημέρες την εβδομάδα είμαστε εδώ, πώς θα έχουμε και αυτήν την επαφή με το νομό μας, με τους φορείς, με τους συλλόγους, με την κοινωνία, για να μπορέσουμε να συλλέξουμε για να μπορέσουμε να αποκτήσουμε αυτήν την εμπειρία την οποία εδώ μέσα θα την αξιοποιήσουμε; 'Ετσι, λοιπόν ο ρόλος του Βουλευτή είναι πολλαπλός και δύσκολος, γι'αυτό θα πρέπει ο Βουλευτής σαν θεσμικό συνταγματικό όργανο, ατομικής ευθύνης και λειτουργίας να στηριχθεί. Να στηριχθεί όπως στηρίζονται όλα τα όργανα του Κοινοβουλευτικού μας πολιτεύματος, όπως είναι το Υπουργικό Συμβούλιο, όπως είναι συλλογικά η Βουλή, όπως είναι άλλοι θεσμοί. Θεσμός λοιπόν και ο Βουλευτής και πρέπει να στηριχθεί.Η στήριξη αυτή πρέπει να είναι τέτοια έτσι ώστε και ικανούς συνεργάτες να έχει. Τι να κάνω εγώ όταν μου δίνεται η δυνατότητα να αποσπάσω έναν επιστήμονα από το Δημόσιο, αλλά δεν μπορώ να βρω κανέναν; Δεν έρχεται κανένας επιστήμονας αξιόλογος. Αφού πληρώνεται αυτός, το κράτος τον πληρώνει, γιατί δεν μου δίνει τη δυνατότητα η Βουλή να βρω εγώ έξω από την αγορά και να πληρώνεται τα ίδια χρήματα και λιγότερα;

ΜΟΣΧΟΣ ΓΙΚΟΝΟΓΛΟΥ: Με τα 140 χιλιάρικα;

ΗΛΙΑΣ ΒΛΑΧΟΠΟΥΛΟΣ: 'Οχι. Με 300.000 και 400.000 που παίρνει ο επιστήμονας στο δημόσιο.

ΠΡΟΕΔΡΕΥΩΝ (Παναγιώτης Σγουρίδης): Παρακαλώ τελειώνετε.

ΗΛΙΑΣ ΒΛΑΧΟΠΟΥΛΟΣ: Τελειώνω, κύριε Πρόεδρε.

Θα ήθελα ακόμη να πω ότι ο Βουλευτής σαν θεσμικό συνταγματικό όργανο ατομικής ευθύνης και λειτουργίας πρέπει να στηριχθεί και ακριβώς μ'αυτή τη λογική προσεγγίζω και την αποζημίωση του Βουλευτή.

Θα ήθελα να πω, κύριε Πρόεδρε, ότι τις προηγούμενες ημέρες ερχόμενος εδώ στη Βουλή άκουσα σε ένα ραδιοφωνικό σταθμό με μεγάλη ακροαματικότητα έναν δημοσιογράφο, ο οποίος έλεγε για την αποζημίωση του Βουλευτή που είναι 30 με 40 εκατομμύρια ετησίως. Και όταν έφθασα εδώ πήρα τηλέφωνο, βγήκα στον αέρα με επιμονή και φυσικά όταν είπε ότι έχουμε και τον κ. Βλαχόπουλο στον αέρα, το Βουλευτή της Κοζάνης, συμπλήρωσε και είπε, "δεν πιστεύω, κύριε Βουλευτά, να μείνετε μόνο σ'αυτό που είπα για τα 30-40 εκατομμύρια.

Εγώ το είπα αυτό, διότι ξέρω ότι οι βουλευτές έχουν ανάγκες κ.λπ." και συνεχίστηκε ο διάλογος. 'Ετσι, λοιπόν, προσεγγίζω και την αποζημίωση με την λογική που είπα προηγουμένως.

(Χειροκροτήματα από την Πτέρυγα του ΠΑΣΟΚ)

ΠΡΟΕΔΡΕΥΩΝ (Παναγιώτης Σγουρίδης): Ξεχάσατε, όμως, τον τέταρτο άξονα του βουλευτή, που είναι το γραφείο ευρέσεως εργασίας.

ΗΛΙΑΣ ΒΛΑΧΟΠΟΥΛΟΣ: Το είπα.

ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυριούνης έχει το λόγο.

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, κύριοι συνάδελφοι συζητάμε και ψηφίζουμε σήμερα την προβλεπόμενη στον Κανονισμό της Βουλής και το Σύνταγμα διαδικασία των δύο μεγεθών, του μεγέθους του προϋπολογισμού της Βουλής για το 1997 και του μεγέθους των δαπανών της Βουλής που συντελέστηκαν το 1995.

Εκείνο που πρέπει κανείς εκ προοιμίου να παρατηρήσει είναι ότι -και δεν θα μπορούσε να είναι διαφορετικά- κυριαρχείται το σύνολο του νομοσχεδίου από το πνεύμα λιτότητος στο οποίο οι συγκυρίες έχουν καταδικάσει την οικονομική μας πολιτική, τις τάξεις του Λαού μας, τη Χώρα μας. Και παρά τις ακουσθείσες εναντίον πάλι του Μάαστριχτ φωνές, θα μου επιτρέψετε να επαναλάβω το από πιο υπεύθυνα χείλη ακουσθέν επανειλλημένως ότι και αν ακόμα δεν είχαμε το Μάαστριχτ η οικονομική κατάσταση της πατρίδας θα υπέβαλλε μιά σκληρή οικονομική πολιτική και δεν υπάρχει καμία αμφιβολία περί αυτού.

ΣΤΡΑΤΗΣ ΚΟΡΑΚΑΣ: Υπάρχει, κύριε Σπυριούνη, από εμάς αμφιβολία.

ΚΥΡΙΑΚΟΣ ΣΠΥΡΙΟΥΝΗΣ: Απόψεις είναι αυτές και είναι σεβαστές. 'Οσο υπάρχουν ιμπεριαλιστικές δυνάμεις, τα γνωστά κ.λπ.. Οι θέσεις σας είναι γνωστές.

ΠΡΟΕΔΡΕΥΩΝ (Παναγιώτης Σγουρίδης): Θα παρακαλέσω τον κ. Κόρακα να μην διακόπτει.

Συνεχίστε κύριε Σπυριούνη.

ΚΥΡΙΑΚΟΣ ΣΠΥΡΙΟΥΝΗΣ: Η κατάσταση της οικονομίας λοιπόν, η κοινωνική πραγματικότητα δεν θα επέτρεπε να έχει άλλη μορφή, άλλο πνεύμα, άλλη ανάδυση το συζητούμενο νομοσχέδιο του προϋπολογισμού της Βουλής.

Τα αναγραφόμενα στον απολογισμό ποσά, κατανεμόμενα σε πέντε κατηγορίες, αθροίζονται συνολικά σε 20.997.000.000 και υπερβαίνουν τον αντίστοιχο προϋπολογισμό του 1996 κατά 2.180.000.000, ενώ τα αφορώντα τον απολογισμό του 1995 αθροίζονται στον αριθμό 14.655.000.000.

Η συζήτηση βέβαια, κύριε Πρόεδρε εκμεταλλευομένης και της ευκαιρίας που δίδει η οικογενειακή, τρόπον τινά, σημερινή μας συνάντηση εδώ, για να ρυθμίσουμε τα μέσα της εξασφάλισης της επιτέλεσης της αποστολής μας σαν Βουλή -χρησιμοποιώ τον όρο οικογενειακή- περιεστράφη και σε σοβαρά θέματα που απασχολούν το Κοινοβούλιο ή τις σχέσεις του με την ευρύτερη κοινωνία, τις σχέσεις του Κοινοβουλίου
με το Λαό.

Η θέση του Βουλευτή έχει δύο όψεις στην αιτιολόγηση, της αξιοπιστίας και της πολιτικής σαν επιδίωξη του εφικτού και της υπόστασης του Βουλευτή.

Η πρώτη όψη -αν θέλουμε να κάνουμε μια αντικειμενική και υπεύθυνη, που να αντικρίζει τα πράγματα με τόλμη και με ειλικρίνεια, κριτική- βρίσκεται ενσωματωμένη μέσα στο ρηθέν από τον Περικλή, το πρώτο έτος του Πελοποννησιακού Πολέμου. Είπε: "Πεφόβημεν γαρ μάλλον τας οικείας αμαρτίας η τας των εναντίων διανοίας". Είναι, δηλαδή, στη μια όψη η προσωπική μας ευθύνη, και η ευθύνη των κομμάτων. Είναι ατομική και η συλλογική ευθύνη μας.

'Οταν στήσαμε ποινικά δικαστήρια για να λύσουμε, συνάδελφοι, πολιτικά προβλήματα. 'Οταν στήσαμε ποινικές δίκες για να εξοντώσουμε πολιτικούς μας αντιπάλους. 'Οταν δυσφημίσαμε οι μισοί από εμάς, εναλλασσόμενοι στους ρόλους κατηγόρου-κατηγορουμένου, τους άλλους μισούς σαν κλέφτες με ανευθυνότητα και επιπολαιότητα, γινόμαστε αλληλέγγυοι της ευθύνης αναξιοπιστίας. Γιατί αιτιόμαστε άλλες κατηγορίες που εκτοξεύονται είτε από άγνοια είτε από αφέλεια είτε και από σχεδιασμένες επιδιώξεις κάποιοι; και αυτό δεν αποκλείεται. Ανοίξαμε, κατά το μέτρο που αφορά την προσωπική μας ευθύνη, ή τη συλλογική μας δράση, τους ασκούς και μετά απειληθήκαμε και απειλούμαστε από τους ανέμους. Αυτή είναι η μια πλευρά.

Η άλλη πλευρά είναι ότι εδώ αγωνιζόμαστε με τιμιότητα, με ιδρώτα, κουραζόμαστε κάθε μέρα, είμαστε μακριά από τις οικογένειές μας -να τα πούμε ανοιχτά- δεν τις βλέπουμε παρά μόνο την Κυριακή το βράδυ και το δηλώνουμε με την παρρησία και την ευθύνη με την οποία πρέπει να επικοινωνούμε με το λαό μας. Ξεκινάμε από τη Δευτέρα το πρωί και μαζευόμαστε την Κυριακή το βράδυ αργά στα σπίτια μας. Είμαστε φτωχοί, είμαστε τίμιοι, χύνουμε ιδρώτα, παλεύουμε για το Λαό, πονάμε για την Πατρίδα, τιμούμε το λειτούργημά μας. Και καλό θα είναι και με βάση ότι αποτελούμε την κορύφωση του υπέρτατου στοιχείου της Δημοκρατίας, γιατί εκφράζουμε προϊόντα της ετυμηγορίας του Λαού, εκφράζουμε ακριβώς την ετυμηγορία του, να τύχουμε και ανάλογου σεβασμού. Γιατί μόνο αντιδημοκρατικό πνεύμα μπορεί να οδηγείται με σχεδιασμένη τακτική στη ναρκοθέτηση αυτής της ετυμηγορίας, που έκφρασή της είναι το Κοινοβούλιο, ο ιερός χώρος και τα πρόσωπα που το επανδρώνουν.

Στην επιδίωξη της δικής μας απεικόνισης, της ευθύνης μας απέναντι στο Λαό βαραίνουν τους ώμους μας υπέρτατες ευθύνες. Βαρύτατο έργο από την ενεργό και γόνιμη παρουσία μας, την αποτελεσματική παρουσία μας στον αγώνα μας μέσα στο Κοινοβούλιο, με ό,τι αυτό που λέω συνεπάγεται -γιατί είναι περιορισμένος ο χρόνος- μέχρι την έντιμη, την ξεκάθαρη και ειλικρινή επικοινωνία μας με το Λαό. 

'Οταν εγκαταλείπονται αυτές οι προϋποθέσεις, όσο και αν αγωνιζόμαστε στην ουσία πραγματικά, η τελική εικόνα θα μας αδικεί. Και το παλαιοκομματικό σύστημα, δυστυχώς, διαμόρφωσε πολιτικές συνθήκες της Χώρας που εξέθεσαν και την πολιτική και τον πολιτικό κόσμο. Είναι καιρός και το πιστεύω βαθιά, είναι αναγκαίο -οι καιροί δεν περιμένουν άλλο- με αυτήν την υπέρτατη συνείδηση ευθύνης που τρέφουμε απέναντι στο ρόλο μας και το λαό μας, να προσπαθούμε καθημερινά να δικαιώνουμε αυτήν την εικόνα στη συνολική μας συμπεριφορά και να ανταποκρινόμαστε σ' εκείνο που περιμένει η Πατρίδα από εμάς.

Και λίγες προτάσεις, κύριε Πρόεδρε.

Το προσωπικό και ο υπάλληλος της Βουλής που έχουμε και οι υπάλληλοι με το ισχνό επίδομα που παίρνουν, τις 65.000, και ο αστυνομικός που δεν παίρνει το επίδομα των λοιπών υπαλλήλων, είναι προβλήματα που πρέπει να μας απασχολήσουν. Να βελτιώσουμε -γιατί προσφέρουν πολλά- το οικονομικό επίπεδο των υπαλλήλων μας. Αυτό είναι το ένα. 

Δεύτερον, ταλαιπωρούμαστε φεύγοντας, κύριε Πρόεδρε, από τη Βουλή. 'Εχουμε εκατοντάδες αργόσχολους οδηγούς. Ας βάλουν ένα λεωφορειάκι να μας πηγαίνει και να μας φέρνει από το αεροδρόμιο ομαδικά, όταν είμαστε από πέντε, δέκα Βουλευτές και πάνω.

(Στο σημείο αυτό, ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή).

Να μου επιτρέψετε να σας πω γιατί το λέω. Καθόμουνα πάνω στην Ολυμπιακή της Θεσσαλονίκης πριν ένα χρόνο και έρχεται ένας αποτυχών Βουλευτής, κομματική νομενκλατούρα Διοικητής κάποιου Οργανισμού με τη Μερσεντές -αυτά πρέπει να περιοριστούν- με 2.000.000 το μήνα μισθό, κύριε Κόρακα και με άλλη μερσεντές στο Αεροδρόμιο Αθήνας. Ναι, να κοπούν όλα για το λαό μας. Αλλά να κοπούν σε όλους. Γιατί μερσεντές; Δεν μπορούν μ' ένα μικρό αυτοκινητάκι να πηγαίνουν οι κύριοι πρόεδροι των ΔΕΚΟ; Είναι ανάγκη να πηγαίνουν με μερσεντές; Είναι ανάγκη να αγοράζουν ο ένας κατόπιν του άλλου καινούρια μερσεντές; Αυτά πρέπει να τα διορθώσουμε. Δεν αναστρέφουμε το κλίμα, άμα θέλετε, που είναι εις βάρος μας. Σε καιρούς γενικής παρακμής εντείνεται η ανάγκη ενός άλλου ήθος και ύφους. Η ανάγκη του παραδίγματος.

Το ξενοδοχείο. Νομίζω ότι δικαιούνται ενός βοηθήματος, κύριε Πρόεδρε και εκείνοι που ενοικιάζουν σπίτι. Να το δούμε μέσα στην έννοια της ισότητος.

Οι εξωτερικές αποστολές, κύριοι συνάδελφοι, δεν είναι παραγωγικές. Δεν είναι προετοιμασμένες.

ΠΡΟΕΔΡΕΥΩΝ (Παναγιώτης Σγουρίδης): Κύριε Σπυριούνη, τελειώνετε.

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, τελειώνω.

Δύο φορές συναντηθήκαμε στο Υπουργείο Εξωτερικών και είχαμε δέκα πέντε στη διάθεσή μας την κάθε φορά για ένα πελώριο θέμα που είχε μία εβδομάδα απασχόληση στο εξωτερικό. Δεν οργανώνονται κανονικά. Υπάρχουν ευρέα περιθώρια. 'Εχω προτάσεις καλέστε τους.

Οι χώροι της Βουλής, κύριε Πρόεδρε, να επανεκτιμηθούν. Να σας πω ότι πολλές φορές στην Αίθουσα των Εντύπων δεν χωράμε να μπούμε να πάρουμε έντυπα. Είναι απολύτως περιορισμένος χώρος.

Αλήθεια, έχουμε εκδηλώσεις δεσμών, κύριοι των κομμάτων όλων; 

Κύριε Πρόεδρε, κάναμε καμία εκδήλωση σαν Βουλή των Ελλήνων; Να σας πω το πιο απλό.'Ενα ετήσιο χορό κάναμε ποτέ μαζί όλοι να καλλιεργήσουμε το πνεύμα των δεσμών, την αμοιβαία ευθύνη, άμα θέλετε, το πνεύμα συνεργασίας, χωρίς το οποίο και η Δημοκρατία δεν λειτουργεί ικανοποιητικά. Δεν κάναμε τίποτα σχετικό. Τιμώ τις πρωτοβουλίες του Προέδρου. 'Εχει βαριές υποχρεώσεις. Προτείνω να προγραμματίσει συνεντεύξεις με Βουλευτές.

ΠΡΟΕΔΡΕΥΩΝ (Παναγιώτης Σγουρίδης): Ο Πρόεδρος της Βουλής κάνει συνεχώς δεξιώσεις για τους Βουλευτές.

ΣΤΡΑΤΗΣ ΚΟΡΑΚΑΣ: Πότε έγιναν αυτές οι δεξιώσεις; "Συνεχώς δεξιώσεις", πότε έγιναν;

ΚΥΡΙΑΚΟΣ ΣΠΥΡΙΟΥΝΗΣ: Τίποτε δεν κάναμε, κύριε Πρόεδρε με το πνεύμα που τοποθετώ το πρόβλημα.

ΠΡΟΕΔΡΕΥΩΝ (Παναγιώτης Σγουρίδης): ...και σας καλεί ως Βουλευτές στο εντευκτήριο.

ΚΥΡΙΑΚΟΣ ΣΠΥΡΙΟΥΝΗΣ: Καλά, κύριε Πρόεδρε, ίσως σας αδικώ. Ξέρετε πόσο τιμώ τον Πρόεδρο.

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ όμως, τελειώνετε.

ΚΥΡΙΑΚΟΣ ΣΠΥΡΙΟΥΝΗΣ: Για τους νέους Βουλευτές μέριμνα δεν υπάρχει. Ούτε από τα κόμματα υπάρχει μέριμνα. Λίγο το ΚΚΕ εξαιρείται.

Και θα κάνω και μία πρόταση σαν παλιός στρατιώτης. Τα Χριστούγεννα και το Πάσχα μία ομάδα, κύριε Πρόεδρε της Βουλής, να επισκέπτεται στα ακριτικά μας φυλάκια τους αξιωματικούς μας και τους στρατιώτες μας.Το θεωρώ παράγοντα ηθικού και δημοκρατικού φρονηματισμού. 'Εκφραση αγάπης και σεβασμού στο έργο τους. Σας ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Σας ευχαριστούμε και εμείς.

Ο κ. Βεζδρεβάνης έχει το λόγο.

ΗΛΙΑΣ ΒΕΖΔΡΕΒΑΝΗΣ: Κύριοι συνάδελφοι, επίστευα ότι τουλάχιστον η σημερινή συνεδρίαση θα ήταν συνεδρίαση στην οποία οι συνάδελφοι θα έμεναν μέχρι το τέλος. Αλλά, εν πάση περιπτώσει, σε όσους έμειναν θα πω εκείνα που νομίζω. Ψηφίζουμε απόψε τον Απολογισμό του 1995 και τον Προϋπολογισμό του 1997.

Από τη μελέτη, κύριε Πρόεδρε, την οποία έκανα, διαπίστωσα τη νοικοκυροσύνη, την οποία επέδειξε ο Πρόεδρος της Βουλής, το Προεδρείο και όλοι όσοι έχουν αυτήν την ευθύνη και ειλικρινά είναι από τις λίγες φορές, που μπορώ να ψηφίζω με καθαρή την καρδιά και να λέω, ναι και στον απολογισμό και στον Προϋπολογισμό της Βουλής μας.

Θέλω, κύριοι συνάδελφοι, επειδή είμαι από τους τελευταίους ομιλητές, να εξάρω την τοποθέτηση τόσο των εισηγητών όλων των πλευρών, αλλά και των άλλων συναδέλφων που πήραν το λόγο, γιατί πράγματι μίλησαν με ανοιχτή την καρδιά, είπαν αλήθειες που δυστυχώς δεν φτάνουν μέχρι το λαό μας.

Αν αυτή η συνεδρίαση, κύριε Πρόεδρε, μετεδίδετο από τα Μέσα Μαζικής Eνημέρωσης, θα ήταν πολύ χρήσιμη. Και επειδή δεν έγινε μέχρι τούδε, το προτείνω, για να το λάβετε υπόψη σας για του χρόνου. Διότι, πολλά απ'όσα ελέχθησαν είναι παραμορφωμένα στον Ελληνικό Λαό και όταν κατ' ιδίαν τα λέμε, δεν πείθουμε κανέναν.

Αναγκάσθηκα, -φέρνω ένα παράδειγμα- μετά από πρόκληση ταξιτζή, να κρατώ μία απόδειξη των μηνιαίων αποδοχών μας στην τσέπη και σε μια απ' αυτές τις προκλήσεις την επέδειξα. Η απάντησή του ήταν "αυτά είναι τα φανερά, για τα υπόλοιπα μιλάμε". Δηλαδή ισχύει το "ου με πείσεις, καν με πείσεις".

Προτείνω, λοιπόν, κύριε Πρόεδρε, για του χρόνου, αν είμαστε καλά, η Βουλή, βέβαια θα είναι καλά -να δοθεί αυτή η ευχέρεια, ούτως ώστε απ' όσα ακούσθηκαν απόψε- που θα ακουσθούν οπωσδήποτε και του χρόνου, γιατί εγώ δεν πιστεύω ότι θα μεταβληθεί κάτι σ' αυτόν τον τομέα, να πληροφορηθεί ο Ελληνικός Λαός την αλήθεια.

Ψηφίζω, λοιπόν και τον Απολογισμό και τον Προϋπολογισμό με καθαρή την καρδιά, γιατί η νοικοκυροσύνη που επεδείχθη και αυτό το χρόνο από τη Βουλή, αποτελεί παράδειγμα προς μίμηση προς όλους και προς αυτό το κεντρικό κράτος, αλλά και προς τον τελευταίο οργανισμό της Τοπικής Αυτοδιοικήσεως και προς το τελευταίο σωματείο, που λειτουργεί σ'αυτήν τη Χώρα. Η Βουλή αποτελεί παράδειγμα νοικοκυροσύνης και έχουμε τουλάχιστον το δικαίωμα να το πούμε, γιατί αυτά είναι τα στοιχεία, τα οποία είναι αναντίλεκτα.

Ευρισκόμεθα κύριοι συνάδελφοι, υπό συνεχή κριτική. Θελήσαμε να είμαστε επί όρους κείμενοι και αφού βρεθήκαμε ψηλά, είναι πολύ φυσικό να μας βλέπουν όλοι να είμεθα στη γυάλα και επομένως, είμεθα αντικείμενο της κριτικής. Πρέπει να τη δεχόμεθα και να παλεύουμε με δύο τρόπους. 'Ενας τρόπος είναι να μη δίδουμε δικαιώματα για δίκαιη κριτική και ένας δεύτερος τρόπος είναι να αντεπιτιθέμεθα σε κάθε συκοφαντική προσπάθεια εναντίον μας.

Μιλούν για άδεια έδρανα της Βουλής. Αν έχουν το θάρρος και τη λεβεντιά, όσοι το λένε αυτό να ονομάζουν τους απόντες.

ΦΟΙΒΟΣ ΙΩΑΝΝΙΔΗΣ: 'Η τους παρόντες.

ΗΛΙΑΣ ΒΕΖΔΡΕΒΑΝΗΣ: 'Η τους παρόντες, αγαπητέ κύριε Ιωαννίδη.

ΦΟΙΒΟΣ ΙΩΑΝΝΙΔΗΣ: Τους το έχουμε πει πολλές φορές, αλλά δεν το κάνουν.

ΗΛΙΑΣ ΒΕΖΔΡΕΒΑΝΗΣ: Εάν έχουν, λοιπόν, το θάρρος και εάν θέλουν να κάνουν αυτήν την κριτική των άδειων εδράνων, να την κάνουν μ'αυτόν τον τρόπο και να πουν, ναι, ήσαν αυτοί μόνο παρόντες, ή ήσαν αυτοί απόντες. Τότε πραγματικά θα βοηθήσουν το Κοινοβούλιο.

ΠΡΟΕΔΡΕΥΩΝ (Παναγιώτης Σγουρίδης): Μα, στόχος δεν είναι οι Βουλευτές, είναι ο θεσμός.

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, δεν διαφωνώ καθόλου μαζί σας, αλλά επειδή το θεσμό δύσκολα μπορούν να τον θίξουν, θίγουν τα πρόσωπα που υλοποιούν το θεσμό. Εν πάση περιπτώσει, όμως, κάνω έκκλιση αυτήν τη στιγμή στα ΜΜΕ -γιατί από αυτά προέρχομαι και τα υπηρετώ επί τριάντα ένα χρόνια-και τους λέγω ότι αν θέλουν να σεβαστούν τη δημοσιογραφική δεοντολογία, οφείλουν να λένε: 'Αδεια τα έδρανα από τους τάδε, γεμάτα τα έδρανα από τους τάδε.

Ο κύριος Πρόεδρος του Σώματος, ο αξιότιμος κ. Κακλαμάνης, δεν αρέσκεται σε κολακευτικά λόγια. Εγώ, όμως, είμαι υποχρεωμένος από αυτό το Βήμα να τον συγχαρώ σαν ένας από τους τριακόσιους για ό,τι έχει κάνει και κάνει γι'αυτόν το θεσμό, γι'αυτούς που τον υπηρετούν, όλους εμάς και για το προσωπικό της Βουλής.

Μια και μίλησα για το προσωπικό της Βουλής, τον παρακαλώ να λάβει υπόψη του ότι οι Βουλευτές είναι ιδιαίτερα ικανοποιημένοι από τις προσφορές του προσωπικού της Βουλής και αυτή η ικανοποίηση των Βουλευτών πρέπει να γίνει και ικανοποίηση του προσωπικού. Να βρει τον τρόπο, έχει τη δυνατότητα να συμπαρασταθεί έτι περισσότερον, ιδιαίτερα σε κάποιες υπηρεσίες που ιδιαίτερα ταλαιπωρούνται με τις πρόσθετες υπηρεσίες που προσφέρουν στις διάφορες επιτροπές κ.λπ., δεν είναι δική μου δουλειά να τις εξειδικεύσω.

Κύριοι συνάδελφοι, το Σύνταγμά μας έχει διακριτές τις εξουσίες και εμείς είμεθα η έκφραση της λαϊκής κυριαρχίας. Από εμάς πρέπει να πηγάζει η κάθε εξουσία, διότι το Σύνταγμα λέει πως η εξουσία πηγάζει από το Λαό. Και το λαό τον εκπροσωπούμε εμείς, διότι εμάς έστειλε ο λαός εδώ. Και μας αλλάζει κάθε λίγο και λιγάκι, εάν λάβουμε υπόψη μας ότι εκατόν έντεκα Βουλευτές της προηγούμενης Βουλής δεν υπάρχουν σ'αυτήν την Αίθουσα και είναι άλλοι εκατόν έντεκα καινούριοι.

Αυτό το δικαίωμα, όμως, κύριοι συνάδελφοι, το έχουμε απεκδυθεί, διότι πολλές φορές ψηφίζουμε ανάλογα σε ποιά Πτέρυγα ευρισκόμεθα. Και έχω δηλώσει κατ'επανάληψη -και το ξέρετε οι παλαιότεροι- ότι μόνο πέρσι ψήφισα είκοσι επτά νομοσχέδια της Κυβερνήσεως, παρ'ό,τι είμαι Βουλευτής της Αντιπολιτεύσεως, διότι τα έκρινα σωστά.

Το ίδιο θα ήθελα να κάνουν και οι Βουλευτές της Συμπολιτεύσεως...

ΚΥΡΙΑΚΟΣ ΣΠΥΡΙΟΥΝΗΣ: Είναι γνωστό.

ΗΛΙΑΣ ΒΕΖΔΡΕΒΑΝΗΣ: Ευχαριστώ στρατηγέ μου.

(Σ'αυτό το σημείο ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή).

Κύριε Πρόεδρε, επιτρέψτε μου για ένα λεπτό ακόμη.

Επαναλαμβάνω, ότι το ίδιο θα ήθελα να παρακαλέσω για τους Βουλευτές της Συμπολιτεύσεως.

ΠΡΟΕΔΡΕΥΩΝ (Παναγιώτης Σγουρίδης): Γι'αυτό κολακεύσατε το προσωπικό.

ΗΛΙΑΣ ΒΕΖΔΡΕΒΑΝΗΣ: 'Οχι, κύριε Πρόεδρε, νομίζω πως απευθύνομαι στους συναδέλφους.

ΠΡΟΕΔΡΕΥΩΝ (Παναγιώτης Σγουρίδης): Συνεχίστε.

ΗΛΙΑΣ ΒΕΖΔΡΕΒΑΝΗΣ: Απευθύνομαι στους Βουλευτές της Συμπολιτεύσεως και λέω ότι το ίδιο πρέπει να πράττουν και εκείνοι, όταν δεν συμφωνούν με τα νομοσχέδια που φέρνει η Κυβέρνηση.

Και ακόμη, αν οι προτάσεις νόμων της Αντιπολιτεύσεως τους βρίσκουν σύμφωνους, πρέπει να πράττουν και αυτοί το καθήκον τους. 'Ετσι νομίζω αναβαθμίζεται το Κοινοβούλιο. 

Κύριε Πρόεδρε, έχω την αίσθηση ότι παρά τα πυρά που δέχεται ο Κοινοβουλευτισμός και οι Βουλευτές, θα σταθούμε όρθιοι. Ακούστε όμως και μία πρόταση απο τον εισηγητή της Νέας Δημοκρατίας, τον κ. Πολύδωρα, ότι θα πρέπει,όπως έχουμε τους εκπροσώπους των κομμάτων, να υπάρξει και ένας εκπρόσωπος Τύπου του Κοινοβουλίου. Βρείτε τον τρόπο να το οργανώσετε. Θα είναι μια ακόμη καλή προσπάθεια μεσα στις τόσες πολλές που έχει κάνει ο Πρόεδρος της Βουλής, ο κ. Κακλαμάνης. Ευχαριστώ, κύριοι συνάδελφοι.

(Χειροκροτήματα)

ΠΡΟΕΔΡΕΥΩΝ (Παναγιώτης Σγουρίδης): 'Εχω την τιμή να ανακοινώσω στο Σώμα ότι η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομικών, "Κύρωση πράξεων νομοθετικού περιεχομένου".

Επίσης, οι Υπουργοί Εξωτερικών, Εθνικής Οικονομίας, Οικονομικών, Μεταφορών και Επικοινωνών και Τύπου και Μαζικής Ενημέρωσης, κατέθεσαν σχέδιο νόμου "Κύρωση συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Πολιτειών της Αμερικής, για τη λειτουργία σταθμών αναμετάδοσης στην Ελλάδα".

(Παραπέμπονται στην Αρμόδια Διαρκή Επιτροπή)

Ο κ. Τσαφούλιας έχει το λόγο.

ΓΕΩΡΓΙΟΣ ΤΣΑΦΟΥΛΙΑΣ: Κύριοι συνάδελφοι, αυτά που θα πω απόψε έστω και μόνος μου δεν με απογοητεύουν, τα πιστεύω. Τα ιδιωτικά τηλεοπτικά μεσα αλλά και τα άλλα τηλεοπτικά μεσα αλλά και ένα κομμάτι του Τύπου και πίσω απο αυτά το οικονομικό κατεστημένο έχουν δημιουργήσει προϋποθέσεις λειτουργίας της εμπορίας στην πολιτική ζωή του Τόπου. Αυτή η λειτουργία της εμπορίας είναι ένα μέσο με το οποίο επιδιώκεται πολλές φορές να πλήττεται ο κοινοβουλευτικός μας θεσμός και εμείς. Η αξία της έννοιας της προσφοράς μας στο Κοινοβούλιο, πρέπει να είναι η υπερτάτη αποστολή της ζωής μας. Δεν ξέρω κατά πόσο πρέπει να το πιστεύουμε ή να μην πιστεύει κανείς αν το πιστεύουμε.

Αξίζει η θυσία για μια τέτοια προσφορά ιδία μέσα σε μια εποχή που η παγκόσμια καταναλωτική κοινωνία καθημερινώς διδάσκει ότι η αξία των ανθρώπων μετράται με βάση την οικονομική αντοχή και δύναμη και όχι με τις αιώνιες αναλοίωτες αρχές του πολιτισμού, της ηθικής, της δικαιοσύνης, της ισότητας, της αξιοκρατίας και του πνεύματος.

Γι' αυτό το μεγαλύτερο μέρος της ελληνικής κοινωνίας των νεοελλήνων, ερωτά πόσα παίρνουμε και δεν ερωτά τί δουλειά και ποιό έργο προσφέρουμε.

Πρέπει να καταστήσουμε γνωστό το έργο μας και να γίνει κοινή συνείδηση η αξία τούτου με την πληροφόρηση του Λαού μας. Το έργο μας δεν είναι ανάγκη εδώ και τώρα να αναγνωρισθεί πλήρως απο το Λαό μας, μέσα σε μια θύελλα οικονομικής, κοινωνικής και εθνικής κρίσης που διερχόμεθα και του μεγάλου αγώνα του Λαού μας διά την καθ' ημέραν επιβίωση που σκέπτεται και απομονώνει το μυαλό του απο την ορθή πληροφόρηση.

Είναι, όμως, αναγκαίο να εκτελούμε και πιστεύω ότι εκτελούμε το έργο μας με ευσυνειδησία, διαφάνεια, πίστη, αφοσίωση, απεξάρτηση απο οποιαδήποτε οικονομικά ή άλλης μορφής κέντρα και διαπλεκόμενα συμφέροντα, διότι έτσι είναι βέβαιο ότι θα επιτύχουμε και σύντομα και διαχρονικά θα έχουμε δικαιωθεί απόλυτα και θα έχουμε βρει την απολύτως ορθή θέση στην ιστορία της Χώρας, για τη δικαίωση της αποστολής μας και της προσφοράς μας. 'Οπως λειτουργούν σήμερα τα πράγματα, είναι αναγκαίο να αγωνισθούμε και να αποκτήσουμε δικό μας τηλεοπτικό σταθμό και ραδιοφωνικό σταθμό. Η βαρβαρότητα των Μέσων της Μαζικής Ενημέρωσης που σήμερα μας βομβαρδίζει, η βαρβαρότητα αυτή δεν είναι κατ' άλλο τρόπο δυνατόν να πολεμηθεί παρά μόνο με την απόκτηση της Βουλής, δικού της τηλεοπτικού σταθμού και δικού της ραδιοφωνικού σταθμού. Θα πολεμήσουμε τα ιδιωτικά κανάλια. Θα πολεμήσουμε τη βαρβαρότητα της σύγχυσης, της ανηθικότητας, του προβληματισμού που προκαλούν στον Ελληνικό Λαό όλα αυτά τα μεσα.

'Οχι επομένως το γκαράζ, όχι επομένως στα ξενοδοχεία, όχι στα γραφεία, έχουμε ανάγκη να κατακτήσουμε την ψυχή, το πνεύμα και την πίστη του Ελληνικού Λαού. Εδώ θα μεταφέρω τη ρήση της εποχής εκείνης που κατέκτησε η Ρώμη την Ελλάδα."Crecia captum ferum victore coepit et artes intuli Agresti Latio".

"Η Ελλάς υποταγείσα τον άγριο νικητή επέταξε και τας τέχνας εις το Agrico Latio προσήνεγκε". Εδώ πρέπει να το κάνει η Βουλή για να μπορέσει να απομονώσει όλα τα εχθρικά κέντρα τα οποία μας έχουν υποβιβάσει σε τέτοιο βαθμό, ώστε να είμαστε οι αναξιόπιστοι, ώστε να είμαστε οι απατεώνες, ώστε να είμαστε οι διεφθαρμένοι. Χρειάζεται επομένως ένας αγώνας μεγάλος για την πνευματική ανάταση του Ελληνικού Κοινοβουλίου. Εάν δεν κατακτήσουμε πνευματικά τον Ελληνικό Λαό μέσα από δω, δεν θα έχουμε κάνει τίποτα. Mέσα από το δικό μας τηλεοπτικό σταθμό, ό,τι ώρα συνεδριάζει η Βουλή θα ανοίγει ο καθένας να βλέπει τι γίνεται. Εκεί τα κόμματα σε περιορισμένο χρόνο θα μπορούν να προβάλουν το έργο τους, τον κοινοβουλευτικό έλεγχο, το νομοθετικό έργο, τας προτάσεις τους. Εκεί θα γίνονται ειδήσεις σύμφωνα με την ορθή και αντικειμενική αξία της έννοιας που παρέχει το Eλληνικό Κοινοβούλιο, η υπερτάτη αξία του 'Eθνους. Επομένως εάν αυτό δεν το κάνουμε, τι πάμε για ξενοδοχεία, πού πάμε για γκαράζ, πού πάμε για τα γραφεία της Βουλής; Την πνευματική κατάκτηση την έκανε ο Κοσμάς ο Αιτωλός ο οποίος ανεβαίνοντας σε ένα σκαμνί δίδασκε την αληθινή παρουσία του 'Εθνους. Και έτσι εγεννήθη από κει και πέρα η αξία της ελληνικής ιστορίας και έτσι αναζωογονήθηκε το Ελληνικό 'Εθνος. 'Ετσι θα προκαλέσουμε την απόκρουση της λειτουργίας της διαδικασίας της αρνητικής ψήφου η οποία εθεμελίωσε κυβερνήσεις. 'Ηταν 1980-1981, Πρωθυπουργός ο Ράλλης. Ο Ανδρέας Παπανδρέου Αρχηγός της Αξιωματικής Αντιπολίτευσης. 'Ενας λαός ολόκληρος, δύο ηγετών. "Δεν διορίστηκε η κόρη σου επί Ράλλη;" Παπανδρέου: "'Εχασε ο Παναθηναϊκός". Παπανδρέου: "Σε τσίμπησε μύγα Τσε Τσε...

ΠΡΟΕΔΡΕΥΩΝ (Παναγιώτης Σγουρίδης):Σας παρακαλώ, κύριε Τσαφούλια! Μπορείτε να έχετε οποιοδήποτε τόνο στη φωνή σας, αλλά μη χτυπάτε το έδρανο. 

ΓΕΩΡΓΙΟΣ ΤΣΑΦΟΥΛΙΑΣ:Είμαι τελευταίος, κύριε Πρόεδρε.

'Ηλθε μετά ο Μητσοτάκης. Δεν διορίστηκε επί Παπανδρέου; Μητσοτάκης: 'Εχασε ο Παναθηναϊκός. Mητσοτάκης. Μέσα σε τέτοια ευτελή όρια λειτουργίας του πνευματικού βίου των Ελλήνων εξελέγησαν κυβερνήσεις οι οποίες είναι προϊόντα της λειτουργίας της διαδικασίας της αρνητικής ψήφου. Δεν είναι προϊόντα της λειτουργίας της ορθής πληροφόρησης, της αντικειμενικής εκτίμησης και αξιολόγησης όλων εκείνων των στοιχείων και προϋποθέσεων που απαιτούνται για να υπάρξει μια ορθή κρίση εκ μέρους του λαού. 'Ετσι θα πληροφορήσουμε το λαό.

Δεύτερον, μια άλλη πρόταση την οποία κάνω προς την Ελληνική Βουλή. Να υπάρξει κάποιος τρόπος ώστε τα πορίσματα της Βουλής, τα μεγάλα και σοβαρά νομοθετήματα, άλλες αποφάσεις και ό,τι αφορά το νομοθετικό έργο να σταλούν σε όλες τις κοινότητες, στα δημαρχεία, στις νομαρχίες και στις κοινοτικές, δημοτικές και νομαρχιακές βιβλιοθήκες για να γίνει τροφή του Λαού. Για να αντιληφθεί ότι μέσα στην κοινοτική βιβλιοθήκη και στο κοινοτικό γραφείο υπάρχει ένας μπούσουλας που τον στέλνει η Βουλή και θα τον ανοίξει ο γραμματέας, θα τον ανοίξει ο ενδιαφερόμενος. Θα ανοίξει το ενδιαφέρον του κόσμου, ώστε κατ' αυτόν τον τρόπο να δημιουργήσουμε ένα ωραίο πλαίσιο λειτουργίας των πνευματικών μας σχέσεων με τις πνευματικές σχέσεις του Λαού. Θα κρίνει ο Λαός και θα απαλείψει όλα τα αμαρτήματα τα οποία σήμερα μας καταμαρτυρεί. Εκεί θα μπορέσουμε να πολεμήσουμε την αναξιοπιστία η οποία σήμερα μας μαυρίζει. Εκεί θα μπορέσουμε να καταγάγουμε το μεγάλο θρίαμβο της πνευματικής κατάκτησης. Διότι ύστερα από την πνευματική κατάκτηση θα έχουμε και την ψυχική του κατάκτηση και την πίστη του προς εμάς και δεν θα λειτουργούν τα διαπλεκόμενα συμφέροντα, δεν θα λειτουργούν τα ιδιωτικά κανάλια, δεν θα λειτουργούν "οι κίτρινοι Τύποι" και δεν θα λειτουργεί η εμπορία η οποία έφτασε σε ένα σημείο να μας τρομάζει και να πέφτουμε θύματα και να συλλειτουργούμε σε ένα ψεύτικο, αη-Βασιλιάτικο πολιτικό βίο και εμείς οι ίδιοι οι οποίοι ενδιαφερθήκαμε να εκλεγούμε Βουλευτές.

Εν ονόματι αυτών των αληθειών απόψε λυπάμαι πάρα πολύ διότι σ'αυτήν την προσπάθεια η οποία πρέπει να γίνει δεν συμμετέχει ούτε ο κύριος Πρωθυπουργός ούτε ο Αρχηγός της Αξιωματικής Αντιπολιτεύσεως. 'Επρεπε σήμερα να είναι παρόντες μέχρι την τελευταία στιγμή -και τους καταγγέλλω στο σημείο τούτο- ώστε με τη φωνή τους, με την προσωπικότητά τους, το κύρος τους και τη δυναμικότητα της εκπροσώπησης που έχουν στο ελληνικό Κοινοβούλιο να κάνουν νέες προτάσεις και να ζητήσουν μέσα από την ψυχή τους, απευθυνόμενοι στη δική μας ψυχή στη συμπαράσταση για τη δημιουργία λειτουργίας αγώνος, για την πνευματική κατάκτηση του Λαού. Εφόσον αυτό δεν έγινε, πιστεύουν και οι δύο στη λειτουργία μιας εμπορικής πράξης η οποία δημιουργεί εξουσίες και στη λειτουργία της διαδικασίας της αρνητικής ψήφου.

ΦΟΙΒΟΣ ΙΩΑΝΝΙΔΗΣ:'Ολοι οι Αρχηγοί έλειπαν απόψε. 

ΓΕΩΡΓΙΟΣ ΤΣΑΦΟΥΛΙΑΣ: 'Οχι, κύριε συνάδελφε. Και εγώ και εσείς δεν αγωνιστήκαμε και δεν διωχθήκαμε στους αγώνες που έγιναν στην εποχή μας για να έχουμε μία αναξιοπιστία σήμερα. Γνωρίζετε ότι έχουμε κάνει τους ίδιους αγώνες. Οι αγώνες αυτοί οι οποίοι έγιναν, δεν έγιναν εν ονόματι της λειτουργίας μιας εμπορευματικής πολιτικής κατάστασης στη Xώρα μας. 'Εγιναν εν ονόματι της αλήθειας και εκείνων που πρέπει να διαπράξουμε για να μπορέσουμε να ανατάμουμε υψηλά την υπόθεση του 'Εθνους.

Θα πρέπει να συσταθεί Διακομματική Επιτροπή. Να συγκροτούνται ομάδες Βουλευτών διακομματικά και να κάνουν διαλέξεις σε όλα τα χωριά και τις πόλεις της Ελλάδος, μορφωτικού περιεχομένου, έξω από την πολιτική διάσταση του κόμματος στο οποίο ανήκουν. Και εφόσον αυτό γίνει, τότε ο Λαός θα πιστέψει μέσα από μία διακομματική διαπάλη και προβολή ότι θα υπάρξει ένα τεράστιο έργο πίστης, διότι εκεί θα παρουσιαστεί και ο φίλος μου ο Ιωαννίδης και εγώ και ο κ. Βεζδρεβάνης και οι άλλοι Βουλευτές των άλλων κομμάτων.

'Ετσι θα μπορέσουμε να δημιουργήσουμε ένα πλαίσιο γιατί με τη διδαχή της αληθινής, της αντικειμενικής διάστασης του πολιτικού, κοινωνικού και οικονομικού προβλήματος της Χώρας, δεν θα ξεφύγουμε από την αλήθεια. Θα διαφοροποιηθούμε σύμφωνα με τις αρχές των κομμάτων μας, αλλά θα διαφοροποιηθούμε με άμιλλα συναγωνισμού, γνώσης και επικράτησης άποψης γύρω από τη φιλοσοφική δομή που διαθέτει ο καθένας, από τη μόρφωση, από την πίστη και από τη θυσία προς τον αγώνα. Εκεί θα διακριθούμε.

'Ελεγε ο Γέρος σε εμένα και τον Απόστολο Κακλαμάνη τον Πρόεδρο της Βουλής "Γίνετε καλοί μαθητές της Βουλής. Από εκει θα προκύψει το περιεχόμενο μιας μεγάλης ευεργεσίας για το Εθνος". 'Ετσι έλεγε ο Γεώργιος Παπανδρέου την εποχή εκείνη, ο οποίος πίστευε άκρατα στον κοινοβουλευτικό βίο.

Επομένως το πρόβλημά μας δεν είναι εμπορικό, δεν είναι αστυνομικά μέτρα, δεν είναι η καταστολή και οι περιορισμοί της προσωπικότητας για να δημιουργήσουμε αξιοκρατικό έθνος και εξύψωση του Ελληνικού Κοινοβουλίου. Είναι οι λόγοι της πνευματικής κατάκτησης.

Εμπρός, λοιπόν, όλοι μαζί με την απουσία του Πρωθυπουργού και του Αρχηγού της Αξιωματικής Αντιπολιτεύσεως, για την πνευματική κατάκτηση του Λαού μας, για να διαμορφώσουμε ένα Ελληνικό Κοινοβούλιο, σύμφωνα με τις απόψεις οι οποίες θα επικρατήσουν για τη δικαίωση της ιστορίας μας.

Τα βουλευτικά μας αυτοκίνητα ας τα παραδώσουμε στη Βουλή για να αποτελέσουν περιουσία της Βουλής, ώστε η άλλη Βουλή να τα χρησιμοποιήσει δωρεάν σαν ιδιοκτησία της Βουλής με οδηγούς, για να μην καταντήσουμε σ' αυτό το φαινόμενο που καταντήσαμε σήμερα, ένας Λαός που δεν γνωρίζει τίποτε να λέει ότι αποκτήσαμε Βουλευτικά αυτοκίνητα επειδή γίναμε Βουλευτές. Κάνω και αυτή την πρόταση για να συζητηθεί. Σας ευχαριστώ.

(Χειροκροτήματα από την Πτέρυγα του ΔΗΚΚΙ)

ΠΡΟΕΔΡΕΥΩΝ(Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση για την έγκριση του Απολογισμού του 1995 και την ψήφιση του Προϋπολογισμού του 1997.

Ερωτάται το Σώμα: Γίνεται δεκτός ο Απολογισμός εξόδων της Βουλής για το οικονομικό έτος 1995 κατ' έξοδα, αποτελέσματα από τη χρήση του και στο σύνολο;

ΟΛΟΙ ΟΙ ΒΟΥΛΕΥΤΕΣ: Δεκτός, δεκτός.

ΠΡΟΕΔΡΕΥΩΝ(Παναγιώτης Σγουρίδης): Συνεπώς, ο Απολογισμός εξόδων της Βουλής για το οικονομικό έτος 1995 κατά έξοδα, αποτελέσματα από τη χρήση του και στο σύνολο, έγινε δεκτός σε μια και μόνη συζήτηση ομοφώνως και έχει ως εξής:
