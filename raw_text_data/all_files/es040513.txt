      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΣΥΝΕΔΡΙΑΣΗ ΚΑ΄
      Πέμπτη 13 Μαίου 2004
      ΘΕΜΑΤΑ
      ΕΙΔΙΚΑ ΘΕΜΑΤΑ
   1.Ανακοινώνεται ότι τη συνεδρίαση παρακολουθούν μαθητές, από το 64ο Δημοτικό Σχολείο Αθήνας, τη Λεόντειο Πατησίων, το 11ο σχολείο Νέας Σμύρνης, το 2ο Δημοτικό Σχολείο Αταλάντης Φθιώτιδας και το 2ο Δημοτικό Σχολείο Τήνου, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Παρασκευής 14 Μαίου 2004.
      4. Συζήτηση επικαίρων ερωτήσεων.
      Α) Προς τον Υπουργό Αγροτικής Ανάπτυξης και Τροφίμων, σχετικά με τις επιπτώσεις στους καπνοπαραγωγούς από τις τελευταίες αποφάσεις του Συμβουλίου Υπουργών Γεωργίας της Ευρωπαϊκής Ένωσης για την αναθεώρηση της Κοινής Αγροτικής Πολιτικής (Κ.Α.Π.)
      Β) Προς τον Υπουργό Δημόσιας Τάξης σχετικά με τη λήψη μέτρων προστασίας των ατομικών δικαιωμάτων από την εγκατάσταση καμερών ηλεκτρονικής παρακολούθησης στις ολυμπιακές εγκαταστάσεις, κλπ., σελ.
      Γ) Προς τον Υπουργό Ανάπτυξης, σχετικά με τη λήψη μέτρων για τη διασφάλιση των δικαιωμάτων καταναλωτών που συναλλάσσονται με τις τράπεζες.
      Δ) Προς τον Υπουργό Οικονομίας και Οικονομικών ι)σχετικά με τις μετακινήσεις εφοριακών υπαλλήλων που εργάζονται στα Τοπικά Ελεγκτικά Κέντρα (ΤΕΚ) κλπ., σελ. ιι) σχετικά με τη λήψη μέτρων για την εξασφάλιση της παραγωγικής δραστηριότητας και των θέσεων εργασίας στα Ναυπηγεία Σκαραμαγκά, σελ. ιιι) σχετικά με τις επιπτώσεις στην εκτέλεση του Προγράμματος Δημοσίων Επενδύσεων, από τις καθυστερήσεις στην έναρξη έργων στο Γ΄ Κοινοτικό Πλαίσιο Στήριξης, κλπ., σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      Α) Συζήτηση επί των άρθρων και των τροπολογιών του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης «Ρυθμίσεις για την οργάνωση και λειτουργία της Κυβέρνησης, τη διοικητική διαδικασίας και τους ΟΤΑ», σελ.
      ΟΜΙΛΗΤΕΣ
      Α. ΕΠΊ ΤΩΝ ΕΠΙΚΑΙΡΩΝ ΕΡΩΤΗΣΕΩΝ
      ΔΟΥΚΑΣ Π., σελ.
      ΚΟΝΤΟΣ Α., σελ.
      ΚΟΥΒΕΛΗΣ Φ., σελ.
      ΚΟΥΤΜΕΡΙΔΗΣ Ε. σελ.
      ΜΑΡΚΟΓΙΑΝΝΑΚΗΣ Χ., σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ-ΑΣΗΜΙΝΑ, σελ.
      ΠΑΝΤΕΛΑΚΗ ΕΛΠΙΔΑ, σελ.
      ΠΑΠΑΓΕΩΡΓΙΟΥ ΑΘΑΝΑΣΙΟΣ, σελ.
      ΠΑΠΑΘΑΝΑΣΙΟΥ ΙΩΑΝΝΗΣ, σελ.
      ΡΕΓΚΟΥΖΑΣ Α., σελ.
      ΣΚΥΛΛΑΚΟΣ Α., σελ.
      ΦΩΛΙΑΣ ΧΡΗΣΤΟΣ, σελ.
      Β. Επί του σχεδίου νόμου του Υπουργείου Εσωτερικών Δημόσιας Διοίκησης και Αποκέντρωσης.
      ΑΛΕΥΡΑΣ Α., σελ.
      ΒΕΡΕΛΗΣ Χ., σελ.
      ΓΕΙΤΟΝΑΣ Κ., σελ.
      ΖΗΣΗ ΡΟΔΟΥΛΑ, σελ.
      ΖΩΗΣ Χ., σελ.
      ΚΑΛΟΓΙΑΝΝΗΣ Σ., σελ.
      ΚΑΣΤΑΝΙΔΗΣ ΧΑΡΑΛΑΜΠΟΣ, σελ.
      ΚΟΣΜΙΔΗΣ ΣΩΚΡΑΤΗΣ, σελ.
      ΚΟΥΒΕΛΗΣ Φ., σελ.
      ΝΑΚΟΣ Α. σελ.
      ΠΑΠΑΝΔΡΕΟΥ Β., σελ.
      ΠΑΡΑΣΚΕΥΑΣ Ι., σελ.
      ΠΑΥΛΟΠΟΥΛΟΣ Π., σελ.
      ΣΑΛΑΓΙΑΝΝΗΣ Ν., σελ.
      ΣΚΑΝΔΑΛΑΚΗΣ Π., σελ.
      ΣΚΥΛΛΑΚΟΣ Α., σελ.
      ΣΠΗΛΙΟΠΟΥΛΟΣ Κ., σελ.
      ΤΣΑΚΛΙΔΗΣ Ι., σελ.
      ΦΟΥΣΑΣ Α., σελ.
      ΧΡΥΣΗΣ Β., σελ.
      ΧΩΜΑΤΑΣ Ι., σελ.

ΠΡΑΚΤΙΚΑ  ΒΟΥΛΗΣ
ΙA΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Α΄
ΣΥΝΕΔΡΙΑΣΗ  ΚΑ΄
Πέμπτη 13 Μαΐου 2004


	Αθήνα, σήμερα στις 13 Μαΐου 2004, ημέρα Πέμπτη και ώρα 10.42΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
       ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από το Βουλευτή Πιερίας κ. Αθανάσιο Παπαγεωργίου τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΛΕΞΑΝΔΡΟΣ ΑΛΑΒΑΝΟΣ κατέθεσαν αναφορά με την οποία η Ένωση Αστυνομικών Υπαλλήλων Νομού Αρκαδίας ζητεί την επίλυση προβλημάτων που αφορούν στους υπαλλήλους της Ένωσης.
      2) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία το Επιμελητήριο Λέσβου ζητεί η  προμήθεια του στρατού σε τρόφιμα να παρέχεται από τους βιοτέχνες και παραγωγούς του Νομού Λέσβου.
      3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Αργύρης Αδάμης ζητεί την ικανοποίηση συνταξιοδοτικού του αιτήματος από το Δημόσιο.
      4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κυρία Γεωργία Νερουλίδη ζητεί την ικανοποίηση συνταξιοδοτικού της αιτήματος από το ΙΚΑ.
      5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά προτάσεις εκσυγχρονισμού του τρόπου καταπολέμησης του δάκου της ελιάς.
      6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Παντελής Καλησπεράκης ζητεί την ικανοποίηση οικονομικού του αιτήματος από το Δημόσιο.
      7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κυρία Παρασκευή Φρονιμάκη  ζητεί την ικανοποίηση συνταξιοδοτικού της αιτήματος από το ΙΚΑ.
      8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ελαιοπαραγωγοί του Δήμου Σητείας ζητούν αποζημίωση για την καταστροφή ελαιοδένδρων τους  από πυρκαγιά.
      9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο ΤΟΕΒ Μεραμβέλλου ζητεί τη χρηματοδότηση γεώτρησης.
      10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Στέλιος Βανταράκης , εκπρόσωπος του Συλλόγου Φίλων Κρητικής Μουσικής «ΚΡΗΤΙΚΕΣ ΑΘΙΒΟΛΕΣ» ζητεί να δοθεί αποζημίωση στους πληγέντες ελαιοπαραγωγούς Χανίων και Ρεθύμνου.
      11) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία το Νομαρχιακό Αθλητικό Σωματείο Ατόμων με Ειδικές Ανάγκες «Ο ΙΚΑΡΟΣ» ζητεί επιχορήγηση.
      12) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά με την οποία ο Δήμαρχος Βασιλικής Τρικάλων ζητεί την αλλαγή του κανονισμού ασφάλισης της φυτικής παραγωγής ώστε να δοθεί δυνατότητα ασφαλιστικής κάλυψης των ζημιών στη βαμβακοκαλλιέργεια από αντίξοες καιρικές συνθήκες.
      13) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία το Νομαρχιακό Συμβούλιο Μεσσηνίας ζητεί τον περιορισμό της παραγωγής καλλιέργειας και διάθεσης των γενετικώς τροποποιημένων οργανισμών.
      14) Ο Γ’ Αντιπρόεδρος της Βουλής και Βουλευτής Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσε αναφορά με την οποία η Επιτροπή Αγώνα Νίκαιας για το περιβάλλον ζητεί την απομάκρυνση κεραιών  κινητής τηλεφωνίας από το Δήμο Νίκαιας.
      15) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Σύλλογος Εργαζομένων Δ.Ο.Υ. Ανατολικής Κρήτης διαμαρτύρεται για μετακινήσεις εργαζομένων του ΣΔΟΕ Κρήτης.
      16) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία το Σωματείο Εργατοϋπαλλήλων Μετάλλου Νομού Ιωαννίνων ζητεί τη λήψη μέτρων για τη  συνέχιση λειτουργίας των χυτηρίων Ηπείρου και τη διασφάλιση των εργαζομένων.
      17) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Ένωση Υπαλλήλων Πυροσβεστικού Σώματος Νομού Μαγνησίας ζητεί τη μεταστέγαση, ίδρυση και επάνδρωση πυροσβεστικών σταθμών στο Νομό Μαγνησίας.
      18) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Σύνδεσμος Θεσσαλικών Βιομηχανιών διαμαρτύρεται για καθυστερήσεις στην εκτέλεση του κανονισμού 1257/99.
      19) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Σύλλογος Γονέων και Κηδεμόνων 1ου Λυκείου Βόλου ζητεί τη μείωση των πανελληνίως εξεταζομένων μαθητών της Γ’ Λυκείου για το σχολικό έτος 2004-2005.
      20) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία το Εθνικό Θαλάσσιο Πάρκο Αλοννήσου Βορείων Σποράδων ζητεί την επίσπευση των διαδικασιών για την επάνδρωση και τον εξοπλισμό του.
      21) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Ένωση Πληρωμάτων Ρυμουλκών και Ναυαγοσωστικών Βόλου «Ο ΠΑΓΑΣΗΤΙΚΟΣ» διαμαρτύρεται για αύξηση δικαιωμάτων λιμενισμού στο Λιμάνι του Βόλου.
      22) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο κ. Κων/νος Λαμπαδάρης, συνταξιούχος ΤΣΑ, ζητεί τη χορήγηση συνταξιοδοτικού επιδόματος από το ΤΣΑ.
      23) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμαρχος Σηπιάδος Μαγνησίας ζητεί την παράταση προθεσμίας εφαρμογής μέτρων αναπτυξιακής και κοινωνικής πολιτικής.
      24) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Αγροτικός Συνεταιρισμός Μουρεσίου ζητεί τη ρύθμιση  οφειλών του Συνεταιρισμού προς την ΑΤΕ.
      25) Ο Βουλευτής Αιτωλ/νίας κ. ΑΘΑΝΑΣΙΟΣ ΜΩΡΑΪΤΗΣ κατέθεσε αναφορά με την οποία ο Δήμος Παρακαμπυλίων Αιτωλ/νίας ζητεί την άμεση σύνταξη μελέτης για την αντιμετώπιση του φαινομένου της κατολίσθησης στην εθνική όδο Αγρινίου – Καρπενησίου.
      26) Ο Βουλευτής Αιτωλ/νίας κ. ΑΘΑΝΑΣΙΟΣ ΜΩΡΑΪΤΗΣ κατέθεσε αναφορά με την οποία ο Σύλλογος Μελισσοκόμων ζητεί να ενταχθεί η παραγωγή μελιού στα προστατευόμενα αγροτικά προϊόντα.
      27) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο ζητείται η θεσμική αλλαγή του τρόπου λειτουργίας των οργάνων ΤΕΙ.
      28) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο ζητείται η ανανέωση συμβάσεων των ιδιωτικών γιατρών του Νομού Ηρακλείου με το Δημόσιο.
      29) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο ζητείται τροποποίηση του Π.Δ. προκειμένου να συμπεριληφθεί προς μονιμοποίηση μεγάλος αριθμός εργαζομένων στα ΚΕΠ.
      30) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας το οποίο καταγγέλλει δυσλειτουργία στο ΙΚΑ Ηρακλείου.
      31) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Δήμαρχος Μολάων ζητεί την ίδρυση ΤΕΙ στο Νομό Λακωνίας.
      32) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Εμπορικός Σύλλογος Μολάων ζητεί την ενίσχυση με προσωπικό του Παραρτήματος ΙΚΑ Μολάων.
      33) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία η Καθολική Επισκοπή Σύρου – Θήρας – Κρήτης ζητεί την επίλυση ζητήματος που αφορά συνταγματικά δικαιώματα καθολικών κρατουμένων.
      34) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία το Παράρτημα Κρήτης του Γεωτεχνικού Επιμελητηρίου Ελλάδος διαμαρτύρεται για την παραχώρηση έκτασης για τη δημιουργία γηπέδου Γκολφ στη θέση «Απηγανά Κουτσουρά» του Δήμου Μακρύ Γιαλού Λασιθίου. 
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 116/16-4-04 ερώτηση του Βουλευτή κ. Γιάννη Γιαννέλη δόθηκε με το υπ’ αριθμ. Β- 286/10-5-05 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της Ερώτησης με αριθμό 116/16-4-2004, που κατέθεσε στη Βουλή ο Βουλευτής κ. Γιάννης Γιαννέλλης, σύμφωνα και με το έγγραφο αριθμ. OL/ΒDΜΚΤ-56198/28-4-2004 του Διεθνούς Αερολιμένα Αθηνών, σας πληροφορούμε τα παρακάτω:
      1. Στο πλαίσιο προώθησης των προορισμών που εξυπηρετούνται από το αεροδρόμιο της Αθήνας, ο Διεθνής Αερολιμένας Αθηνών «Ελευθέριος Βενιζέλος» σε συνεργασία με το περιοδικό Timeout Athens ανέλαβε τη χορηγία του εντύπου «World by air» με σκοπό την προώθηση 76 προορισμών με τους οποίους η Αθήνα συνδέεται με απευθείας πτήσεις. Η απόφαση του Διεθνή Αερολιμένα Αθηνών να συνεργαστεί με το έγκριτο περιοδικό Timeout, βασίστηκε στην έως τώρα ιδιαίτερα επιτυχημένη παρουσία του στο χώρο του εξειδικευμένου Τύπου τόσο στην Ελλάδα όσο και στο εξωτερικό. Ο Δ.Α.Α. ως χορηγός της συγκεκριμένης έκδοσης δε είχε καμία ανάμειξη σε ό,τι αφορά τη σύνταξη των κειμένων της έκδοσης, κατά τη συνήθη πρακτική σε αντίστοιχες πρωτοβουλίες.
      Ήδη, οι υπεύθυνοι του περιοδικού έχουν αναλάβει την αποκλειστική ευθύνη για τη δημοσίευση των λανθασμένων πληροφοριών.
      Μετά τη διαπίστωση για τις εν λόγω ανακρίβειες, το έντυπο απεσύρθη την ίδια ημέρα από όλα τα σημεία διάθεσης του στον Αερολιμένα, και ο υπεύθυνος σύνταξης της συγκεκριμένης έκδοσης απελύθη. Επίσης, η Διεύθυνση του περιοδικού, μετά από αίτημα του ΔΑΑ έχει λάβει τη δέσμευση ότι θα αποκαταστήσει όλες τις λανθασμένες πληροφορίες σχετικά με τη Μυτιλήνη μέσα από ειδικό αφιέρωμα σε τεύχος του Μαΐου.
      Η προβολή αυτή της Μυτιλήνης μέσω ειδικού αφιερώματος θα γίνει σε ένα από τα τεύχη του περιοδικού τον Μάιο, ώστε να συμπίπτει με τις παραμονές της καλοκαιρινής περιόδου.
      2. Γενικότερα, πληροφορούμε ότι από το 2002 ο ΔΑΑ ξεκίνησε ένα πρόγραμμα προώθησης των προορισμών που εξυπηρετούνται από το αεροδρόμιο της Αθήνας σε συνεργασία με συγκεκριμένα έντυπα ευρείας κυκλοφορίας (Βήμα, Ελευθεροτυπία, Timeout). Ανάμεσα στους προορισμούς εσωτερικού, η Μυτιλήνη καταλαμβάνει πάντοτε εξέχουσα θέση.
      Αναλαμβάνοντας ανάλογες πρωτοβουλίες, στόχος του Αερολιμένα είναι η δυναμική προβολή της χώρας μας και η συμβολή του στην προώθηση του ελληνικού τουρισμού.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      2. Στην με αριθμό 122/19-4-04 ερώτηση του Βουλευτή κ. Κων/νου Τσιπλάκη δόθηκε με το υπ’ αριθμ. 9/6-5-04 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της ερώτησης του Βουλευτή κ. Κωνσταντίνου Τσιπλάκη επισημαίνονται τα εξής: Με τις διατάξεις των άρθρων 48-51 του Ν. 2721/1999 (ΦΕΚ 112 Α') συστήθηκε στο Υπουργείο Δικαιοσύνης «Ειδική Υπηρεσία Εξωτερικής Φρούρησης Καταστημάτων Κράτησης» ως ειδική, ένστολη και ένοπλη Υπηρεσία με σκοπό και αποστολή τη φρούρηση της εξωτερικής ασφάλειας των Καταστημάτων Κράτησης, τη φρούρηση των νοσηλευομένων σε οποιοδήποτε θεραπευτήριο καταδίκων και υποδίκων και τη συνοδεία αυτών προς ανάκριση, εμφάνιση σε δικαστήριο, ιατρική εξέταση, εκτέλεση έκτακτης άδειας ή άλλου έργου.
      Ορισμένα βασικά θέματα οργάνωσης της ως άνω Υπηρεσίας ρυθμίστηκαν με το Π.Δ. 265/1999 (ΦΕΚ 216 Α΄), πλην όμως το Υπουργείο Δικαιοσύνης θεωρεί εύλογο το αίτημα συνδικαλιστικού οργάνου των εξωτερικών φρουρών για την κατάρτιση Κανονισμού Οργάνωσης και Λειτουργίας της Υπηρεσίας και για το λόγο αυτό θα συσταθεί άμεσα Επιτροπή, η οποία θα επεξεργασθεί τις συνταχθείσες από την προηγούμενη ηγεσία νομοθετικές προτάσεις.
      Σχετικά με τον ατομικό οπλισμό των υπαλλήλων, επιδίωξη του Υπουργείου Δικαιοσύνης είναι η κατά το δυνατόν αποτελεσματικότερη προστασία της ασφάλειας του υπηρετούντος προσωπικού κατά την άσκηση των επικίνδυνων καθηκόντων τους.
      Στο πλαίσιο αυτό και πριν από την ανάληψη οποιασδήποτε νομοθετικής πρωτοβουλίας, η ολοκλήρωση της οποίας θα απαιτούσε εκ των πραγμάτων την πάροδο ικανού χρονικού διαστήματος, το Υπουργείο Δικαιοσύνης ζήτησε από το αρμόδιο Υπουργείο Δημόσιας Τάξης τη χορήγηση οπλισμού με δαπάνες του Υπουργείου Δικαιοσύνης. Το Υπουργείο Δημόσιας Τάξης απάντησε ότι δεν είναι σήμερα εφικτή η ικανοποίηση του αιτήματος, καθώς δεν υπάρχει διαθέσιμος οπλισμός. Η διάθεση του οπλισμού στο μέλλον, πρόδηλο είναι ότι συνεπάγεται την υποχρέωση εξασφάλισης μείζονος εκπαίδευσης.
      Το Υπουργείο Δικαιοσύνης αναγνωρίζει τη σπουδαιότητα του συγκεκριμένου ζητήματος, η επίλυση του οποίου θα αποτελέσει αντικείμενο περαιτέρω σχετικών ενεργειών του.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      3. Στην με αριθμό 135/20-4-04 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 131761/33Β/6-5-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην Ερώτηση με αριθμό 135, που κατατέθηκε στις 20.4.04 από τη Βουλευτή κ. Μαρία Δαμανάκη και αφορά στα μέτρα για τη μείωση των εκπεμπόμενων διοξινών από εργοστάσια, νοσοκομεία και άλλες βιομηχανικές εγκαταστάσεις στα επιτρεπτά όρια, σας γνωρίζουμε τα ακόλουθα:
      1. Το ΥΠΕΧΩΔΕ αναγνωρίζοντας τα προβλήματα που υπάρχουν στον τρόπο διαχείρισης των ιατρικών αποβλήτων (ΙΑ) και λαμβάνοντας υπόψη το γεγονός πως περίπου 70% του συνόλου των ΙΑ παράγονται στην περιοχή Αττικής και Κεντρικής Μακεδονίας:
      - χρηματοδότησε τον ΕΣΔΚΝΑ (Μάϊος 1992), για την αγορά 2 ειδικών απορριμματοφόρων οχημάτων συλλογής και μεταφοράς των ΙΑ με σκοπό την καύση τους στον αποτεφρωτικό κλίβανο που λειτουργεί με ευθύνη του ΕΣΔΚΝΑ,
      - χρηματοδότησε τον ΕΣΔΚΝΑ 1997 (Β' ΚΠΣ) για την κατασκευή ειδικού αποτεφρωτικού κλιβάνου, δυναμικότητας 30 τόνων την ημέρα, ο οποίος έχει εγκατασταθεί και λειτουργεί στο ΧΥΤΑ Λιοσίων, για την καύση αποκλειστικά ΙΑ και χρηματοδότησε μελέτη με τίτλο: «ΠΡΟΚΑΤΑΡΚΤΙΚΗ ΜΕΛΕΤΗ ΚΑΤΑΣΚΕΥΗΣ ΜΟΝΑΔΑΣ ΘΕΡΜΙΚΗΣ ΕΠΕΞΕΡΓΑΣΙΑΣ ΕΠΙΚΙΝΔΥΝΩΝ ΑΠΟΒΛΗΤΩΝ ΝΟΣΗΛΕΥΤΙΚΩΝ ΙΔΡΥΜΑΤΩΝ ΠΕΡΙΦΕΡΕΙΑΣ ΚΕΝΤΡΙΚΗΣ ΜΑΚΕΔΟΝΙΑΣ» (Δεκέμβριος 1998), για την αντιμετώπιση του προβλήματος και στη Β. Ελλάδα.
      2. Για τη διαχείριση των ΙΑ από υγειονομικές μονάδες (ΥΜ), εκδόθηκε πρόσφατα η ΚΥΑ 37591/2031/1.10.2003 (ΦΕΚ 1419Β), η οποία αποσκοπεί στον καθορισμό μέτρων, όρων και διαδικασιών για τη διαχείριση των ως άνω αποβλήτων, ώστε να διασφαλίζεται η Δημόσια Υγεία και το Περιβάλλον, καθώς και ο αποτελεσματικός έλεγχος της εν λόγω διαχείρισης. Ειδικότερα, η παραπάνω ΚΥΑ προβλέπει, μεταξύ άλλων, όρους και προϋποθέσεις για τη διαχείριση τόσο των ΙΑ που προσομοιάζουν με τα οικιακά, όσο και των επικίνδυνων ιατρικών αποβλήτων (ΕΙΑ), καθώς επίσης και τους απαιτούμενους ελέγχους.
      Όσον αφορά τα ΕΙΑ, ορίζονται ειδικές ρυθμίσεις σχετικά με τις ακόλουθες εργασίες διαχείρισης:
- Συλλογή, Μεταφορά, Προσωρινή Αποθήκευση εντός ΥΜ (άρθρο 6)
- . Μεταφορά, Προσωρινή Αποθήκευση εκτός ΥΜ (άρθρο 7)
      - Επεξεργασία των ΕΙΑ εντός και εκτός των ΥΜ, με ιδιαίτερη αναφορά στην Αποτέφρωση και την Αποστείρωση (άρθρο 8) και
      - Τελική Διάθεση των ΕΙΑ μετά την επεξεργασία τους (άρθρο 9).
      Επίσης, όσον αφορά τις εγκαταστάσεις αποτέφρωσης, η ακατάλληλη λειτουργία των οποίων μπορεί να προκαλέσει τη διαφυγή διοξινών στο περιβάλλον, ορίζονται ελάχιστες τεχνικές και περιβαλλοντικές απαιτήσεις στο Παράρτημα 2 της ίδιας ΚΥΑ. Οι ως άνω απαιτήσεις, όσον αφορά τις οριακές τιμές εκπομπών κατά την αποτέφρωση των ΕΙΑ, ορίζουν ότι θα τηρούνται κατ' ελάχιστον τα προβλεπόμενα στην Οδηγία 2000Π6/ΕΚ (για την αποτέφρωση των αποβλήτων). Προκειμένου για τις διοξίνες, η παραπάνω Οδηγία προβλέπει ανώτατο όριο εκπομπών στα αέρια καύσης τα 0,1 ng/m3.
      Η εφαρμογή της προαναφερόμενης ΚΥΑ, με τη θέσπιση ενός πλαισίου ολοκληρωμένης διαχείρισης των ΙΑ από τις ΥΜ, διασφαλίζει την περιβαλλοντικά ορθή διαχείριση αυτών των αποβλήτων στο σύνολο της χώρας.
      Σχετικά με την εφαρμογή αυτής της ΚΥΑ, απεστάλη το υπ' αρ. 113929/2456 120.10.2003 έγγραφο του Γενικoύ Δ/ντή Περιβάλλοντος προς όλες τις Περιφέρειες και τις Νομαρχιακές Αυτοδιοικήσεις της χώρας, με κοινοποίηση στο Υπουργείο Υγείας. Με το εν λόγω έγγραφο, εκτός από την παροχή σχετικής ενημέρωσης, ζητήθηκαν από τους αποδέκτες του εγγράφου η ανάληψη ενεργειών στον τομέα ευθύνης τους και η ενημέρωση των υπόχρεων φορέων διαχείρισης των ΙΑ, ειδικότερα δε από το Υπουργείο Υγείας ζητήθηκε η ενημέρωση των νοσηλευτικών ιδρυμάτων της χώρας.
      Επίσης, επισημάνθηκε ότι οι ήδη λειτουργούσες εγκαταστάσεις επεξεργασίας ΕΙΑ εντός ή εκτός ΥΜ που δεν πληρούν κατά την έναρξη ισχύος της ΚΥΑ τα αναφερόμενα στην παράγραφο 1 του άρθρου 16, οφείλουν να παύσουν να λειτουργούν.
      3. Όσον αφορά στις εκπομπές διοξινών από βιομηχανικές εγκαταστάσεις δεν υπάρχει θεσμοθετημένο όριο εκπομπής στη χώρα μας για τις διοξίνες στα αέρια απόβλητα.
      Μεμονωμένη μέτρηση που πραγματοποιήθηκε σε δείγμα απαερίων μονάδας χαλυβουργίας στη χώρα μας από το Εργαστήριο Ατμοσφαιρικής Χημείας του Ινστιτούτου Ερευνών Περιβάλλοντος και Βιώσιμης Ανάπτυξης του Εθνικού Αστεροσκοπείου Αθηνών έδωσε συνολική συγκέντρωση σε ισοδύναμη τοξικότητα των διοξινών και φουρανίων 0,012 ng/m3., κατά πολύ μικρότερη από τις συγκεντρώσεις εκπομπών διοξινών και φουρανίων που μπορεί να επιτευχθούν με την εφαρμογή των Βέλτιστων Διαθέσιμων Τεχνικών στις μονάδες παραγωγής χάλυβα (της τάξης των 0,1-0,5 ng I-TEQ/Nm3) σύμφωνα με τα Κείμενα Αναφοράς για τις Βέλτιστες Διαθέσιμες Τεχνικές που εκδίδονται από την Ευρωπαϊκή Ένωση.
      Επισημαίνεται ότι η παραπάνω μέτρηση αφορά μια μεμονωμένη περίπτωση και σε καμία περίπτωση δεν πρέπει να γενικεύεται για όλες τις παρεμφερείς βιομηχανικές εγκαταστάσεις, δεδομένου ότι τόσο η χρήση διαφορετικής τεχνολογίας παραγωγικής διαδικασίας όσο και η εφαρμογή διαφορετικών μεθόδων αντιρρύπανσης οδηγούν σε διαφοροποιημένα αποτελέσματα ατμοσφαιρικών εκπομπών.
      Ο Υπουργός
      Γ. ΣΟΥΦΛΙΑΣ»
      4. Στην με αριθμό 149/20-4-04 ερώτηση της Βουλευτού κυρίας Ασημίνας Ξηροτύρη -Αικατερινάρη δόθηκε με το υπ’ αριθμ. 103241/473/38Β/6-5-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της υπ’ αρ. 149 ερώτησης που κατατέθηκε στις 20/4/2004 από την Βουλευτή κ. Α. Ξυροτύρη-Αικατερινάρη και σε ό,τι αφορά αρμοδιότητες του ΥΠΕΧΩΔΕ σας γνωρίζουμε ότι:
      1. Κατόπιν της υπ' αρ. οικ. 15782/1849 ΚΥΑ (ΦΕΚ 797 Β/25.6.01) έχει θεσμοθετηθεί Ειδικό Πρόγραμμα μείωσης της ρύπανσης των νερών λιμνών Βεγορίτιδας και Πετρών και του ποταμού Σουλού από απορρίψεις ορισμένων επικίνδυνων ουσιών που υπάγονται στο Παράρτημα Ι του άρθρου 6 της υπ' αριθ. 2/2.1.2001 Πράξης Υπουργικού Συμβουλίου. Το Ειδικό Πρόγραμμα μεταξύ άλλων περιλαμβάνει τις εξής δράσεις:
      α) προσδιορισμό των ρυπαντικών ουσιών
      β) καθορισμό ποιοτικών στόχων
      γ) πρόγραμμα παρακολούθησης ποιότητας νερών
      δ) διαδικασία έγκρισης επανεξέτασης των όρων διάθεσης αποβλήτων 
      ε) ειδικές προβλέψεις για ρύπανση από μη σημειακές πηγές γεωργικής προέλευσης
      στ) εν εξελίξει δράσεις για την διαχείριση και επεξεργασία αστικών, κτηνοτροφικών και βιομηχανικών υγρών αποβλήτων
      Για την αποτελεσματική εφαρμογή του Προγράμματος έχει συσταθεί Επιτροπή με την ονομασία «Επιτροπή παρακολούθησης Ειδικού Προγράμματος για την προστασία των λιμνών Βεγορίτιδας και Πετρών και ποταμού Σουλου». Η Επιτροπή συνεδριάζει κατά τακτά διαστήματα και παρακολουθεί την εξέλιξη εφαρμογής του Προγράμματος. Η επόμενη συνεδρίαση θα πραγματοποιηθεί το αμέσως προσεχές διάστημα κατόπιν σχετικής πρόσκλησης του Προέδρου της (εκπρόσωπος ΥΠΕΧΩΔΕ).
      2. Η ποιότητα των νερών της λίμνης Βεγορίτιδας παρακολουθείται τόσο από το Πρόγραμμα παρακολούθησης των τοξικών ουσιών των Καταλόγων Ι και ΙΙ της 76/464/ΕΟΚ Οδηγίας όσο και από το Εθνικό πρόγραμμα παρακολούθησης των βασικών δεικτών ρύπανσης στα ποτάμια και τις λίμνες της χώρας που έχει οργανώσει και λειτουργεί το ΥΠΕΧΩΔΕ.
      Από την αξιολόγηση των τελευταίων στοιχείων των δύο Προγραμμάτων προκύπτει ότι η ποιότητα των νερών της λίμνης είναι καλή.
      Η ουσία αλδρίνη είχε εντοπιστεί σε αυξημένες συγκεντρώσεις (0,07 μg/l μέγιστη τιμή) κατά την περίοδο 1996-97 αλλά σε καμία περίπτωση σε εικοσαπλάσιο ποσοστό από το επιβαλλόμενο όριο της Ε.Ε. (0,01 μg/l). Κατά τις μετρήσεις της περιόδου 1999 - 2000 οι συγκεντρώσεις της συγκεκριμένης ουσίας βρέθηκαν κάτω από το όριο ανίχνευσης (σχεδόν μηδενική συγκέντρωση).
      3. Σχετικά με την ύπαρξη εγκαταστάσεων επεξεργασίας λυμάτων στην περιοχή σας γνωρίζουμε ότι λειτουργεί η ΕΕΛ Πτολεμαΐδας δυναμικότητας 40000 Μονάδων Ισοδύναμου Πληθυσμού (ΜΙΠ) που διαθέτει τριτοβάθμια επεξεργασία.
      Επίσης πρόσφατα εντάχθηκε στο πλαίσιο του ΕΠΠΕΡ Γ΄ ΚΠΣ Μέτρο 1.2 το έργο «Μελέτη κατασκευή εγκατάστασης επεξεργασίας λυμάτων με φυσικές μεθόδους, δύο αντλιοστασίων, δύο αγωγών μεταφοράς λυμάτων προς την ΕΕΛ καθώς και δύο κύριων συλλεκτήριων αποχετευτικών αγωγών για τον οικισμό Περαίας Δήμου Βεγορίτιδας» με τελικό δικαιούχο τον Δήμο Βεγορίτιδας.
      4. Όσον αφορά τις βιομηχανικές δραστηριότητες της περιοχής σας πληροφορούμε ότι:
      α) Στον Νομό Κοζάνης λειτουργούν οι εξής σταθμοί ηλεκτροπαραγωγής της ΔΕΗ Α.Ε.: ΑΗΣ ΛΙΠΤΟΛ, ΑΗΣ Πτολεμαϊδας, ΑΗΣ Καρδιάς και ΑΗΣ Αγ.Δημητρίου.
      Οι εν λόγω ΑΗΣ τροφοδοτούνται με νερό από την λίμνη Πολυφύτου και απορρίπτουν τα επεξεργασμένα υγρά απόβλητά τους αρχικά στο ρέμα Σουλού και εν συνεχεία μέσω της τεχνητής λίμνης Σουλού στην λίμνη Βεγορίτιδα.
      β) Δεν υπάρχουν πρόσφατα στοιχεία για το εργοστάσιο Αζωτούχων Λιπασμάτων της ΑΕΒΑΛ στα τηρούμενα στην Υπηρεσία μας αρχεία. Η αρμόδια κεντρική υπηρεσία (Δ.ΕΑΡΘ) θα εξετάσει το θέμα, σε συν/ση με τις τοπικές υπηρεσίες.
      γ) Στον νομό Φλωρίνης λειτουργούν οι ΑΗΣ Μελίτης και ΑΗΣ Αμυνταίου, οι οποίοι δεν διαθέτουν υγρά απόβλητα στην προαναφερόμενη λίμνη ή στους εισρέοντες σ' αυτή υδάτινους αποδέκτες.
      δ) Οι περιβαλλοντικοί όροι λειτουργίας για τους ΑΗΣ των οποίων τα απόβλητα καταλήγουν στη λίμνη Βεγορίτιδα προβλέπουν τα εξής:
      - Τήρηση των επιβαλλομένων ορίων τόσο ως προς την ποιότητα των υγρών αποβλήτων, όσο και ως προς την ποιότητα του αποδέκτη
      - Πραγματοποίηση δειγματοληψιών και αναλύσεων για τον έλεγχο της ποιότητας των υγρών αποβλήτων τουλάχιστον μια φορά ανά εβδομάδα. Ειδικά για το ρΗ και την παροχή των αποβλήτων επιβάλλεται η συνεχής μέτρηση και καταγραφή.
      - Ενημέρωση των αρμοδίων Υπηρεσιών (ΥΠΕΧΩΔΕ, Υπ. Ανάπτυξης, Νομ. Αυτοδιοίκηση) για τα αποτελέσματα των μετρήσεων και για τυχόν υπερβάσεις των οριακών τιμών.
      ε) Σύμφωνα με τις εκθέσεις που αποστέλλει η ΔΕΗ στο ΥΠΕΧΩΔΕ παρατηρούνται περιστασιακά υπερβάσεις των οριακών τιμών των υγρών αποβλήτων κυρίως λόγω της κακής ποιότητας του χρησιμοποιουμένου νερού. Σημειώνεται ότι οι ΑΗΣ ΛΙΠΤΟΛ και Πτολεμαϊδας ουσιαστικά τροφοδοτούνται με το νερό που απορρίπτουν οι ΑΗΣ Καρδιάς και Αγ. Δημητρίου. Μετά από συνεννόηση με την αρμόδια Νομαρχιακή Υπηρεσία ο ΑΗΣ Πτολεμαϊδας υπέβαλε Τεχνική Έκθεση στην οποία προβλέπεται η χρήση των υγρών αποβλήτων για διαβροχή τέφρας και η μη διάθεσή τους στην λίμνες Σουλού και Βεγορίτιδα. Η εν λόγω έκθεση δεν έχει αξιολογηθεί επί του παρόντος από την Νομαρχιακή Υπηρεσία.
      Επισημαίνεται ότι οι υπερβάσεις αφορούν κυρίως τα όρια αγωγιμότητας και διαλελυμένων στερεών, ενώ δεν σχετίζονται με τα υπολείμματα φυτοφαρμάκων και λιπασμάτων που σύμφωνα με την Ερώτηση ανιχνεύτηκαν στην λίμνη Βεγορίτιδα.
      Ο Υπουργός
      Γ. ΣΟΥΦΛΙΑΣ»
      5. Στην με αριθμό 190/21-4-04 ερώτηση του Βουλευτή κ. Ιωάννη Δραγασάκη δόθηκε με το υπ’ αριθμ. 37174/10-5-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 190/21.4.2004, την οποία κατέθεσε ο Βουλευτής κ. Ιωάννης Δραγασάκης, σας γνωρίζουμε τα ακόλουθα:
      1. Το ΥΠ.Ε.Π.Θ. σε θέματα πρόληψης και προαγωγής της Υγείας των μαθητών εφαρμόζει, στο πλαίσιο της δραστηριότητας «Αγωγή Υγείας», προγράμματα Αγωγής Υγείας στις σχολικές μονάδες Πρωτοβάθμιας και Δευτεροβάθμιας Εκπαίδευσης της χώρας και συνεργάζεται με κυβερνητικούς και μη κυβερνητικούς φορείς.
      Η Αγωγή Υγείας καλύπτει μεταξύ άλλων και θέματα όπως «Περιβάλλον και Υγεία», «Έκθεση σε τοξικές ουσίες» κ.ά.
      2. Επίσης σας γνωρίζουμε ότι οι μελέτες κατασκευής των διδακτηρίων, οι οποίες εκπονούνται από τον Ο.Σ.Κ. Α.Ε. προβλέπουν πάντοτε διαμπερή αερισμό των χώρων διδασκαλίας. 
      Τα υλικά κατασκευής είναι πάντοτε φυσικά, όπως δάπεδα μωσαϊκά ή μάρμαρο ή κεραμικά πλακάκια, ενώ οι χρωματισμοί προβλέπονται με πλαστικό χρώμα. Επίσης τα πλαστικά δάπεδα είναι χωρίς πρόσμειξη αμιάντου οικολογικά (linodown).
      Αντίστοιχη μέριμνα λαμβάνεται από τον Ο.Σ.Κ. Α.Ε. και για τα υλικά κατασκευής των εξοπλιστικών μέσων (μη τοξικά, ακίνδυνα και φιλικά προς το περιβάλλον).
      Τέλος, ο Οργανισμός Σχολικών Κτιρίων προτίθεται να ξεκινήσει το συντομότερο δυνατόν προσπάθεια βελτίωσης της ατμόσφαιρας στις σχολικές αίθουσες σε συνεργασία με το Πανεπιστήμιο Αθηνών.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      6. Στην με αριθμό 197/22.4.04 ερώτηση του Βουλευτή κ. Μανώλη Σρατάκη δόθηκε με το υπ’ αριθμ. ΤΚΕ/Φ2/10229/10.5.04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 197/22-4-2004, που κατέθεσε στη Βουλή ο Βουλευτής κ. Μανώλης Στρατάκης, σχετικά με την πρόσληψη εποχιακών υπαλλήλων στην Ολυμπιακή Αεροπορία, σας γνωρίζουμε τα εξής:
      Ύστερα από εισήγηση του Υπουργού Μεταφορών και Επικοινωνιών προς την τριμελή επιτροπή Υπουργών της ΠΥΣ 55/98 εγκρίθηκε η πρόσληψη συνολικά τριών χιλιάδων δύο (3.002) ατόμων με σχέση εργασίας ιδιωτικού δικαίου ορισμένου χρόνου στην Ολυμπιακή Αεροπορία.
      Για την ανωτέρω έγκριση εκδόθηκαν οι με αριθ. Πρωτοκόλλου ΔΙ Π Π/Φ. ΕΓΚΡ. 17/84/7763/30-4-2004 και ΔΙΠΠ/Φ. ΕΓΚΡ. 17/85/7761/30-42004 εγκριτικές αποφάσεις της Τριμελούς Επιτροπής Υπουργών της ΠΥΣ55/98, οι οποίες διαβιβάσθηκαν στις αρμόδιες υπηρεσίες.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      7. Στην με αριθμό 228/23.4.04 ερώτηση του Βουλευτή κ. Νίκου Νικολόπουλου δόθηκε με το υπ’ αριθμ. 63/10.5.04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Aπαντώντας στην παραπάνω ερώτηση που κατέθεσε ο Βουλευτής κ. Ν. Νικολόπουλος, για τα θέματα της αρμοδιότητάς μας, σας πληροφορούμε τα εξής:
      Στο Νομό Αχαΐας στα πλαίσια τους Γ' Κ.Π.Σ., στο Μέτρο 2.1 του Επιχειρησιακού Προγράμματος Αγροτικής Ανάπτυξης Ανασυγκρότησης της Υπαίθρου 2000-2006 (Ε.Π.Α.Α. & Α.Υ.) στο τέλος του 2001, είχε υποβληθεί στις αρμόδιες Υπηρεσίες του Υπουργείου μας επενδυτικό σχέδιο με φορέα τη «Συνεταιριστική Σφαγείων Πάτρας Α.Ε.» για τη «Δημιουργία βιομηχανικού σφαγείου- μονάδας τεμαχισμού, τυποποίησης, συσκευασίας και εμπορίας κρέατος στο Δήμο Φαρρών».
      Μετά τον έλεγχο του υποβληθέντος φακέλου του προς ένταξη επενδυτικού σχεδίου διαπιστώθηκαν ελλείψεις στα απαραίτητα δικαιολογητικά και συγκεκριμένα στις χωροταξικές άδειες (προέγκριση χωροθέτησης, έγκριση περιβαλλοντικών όρων, προέγκριση άδειας διάθεσης αποβλήτων) των οποίων η ισχύς είχε λήξει προ πολλού και ως εκ τούτου δεν ήταν δυνατή η αξιολόγηση της επένδυσης.
      Κατά τη δεύτερη προκήρυξη κατατέθηκαν δύο μελέτες για εκσυγχρονισμό και μετεγκατάσταση σφαγείων στο νομό Αχαΐας, οι οποίες εγκρίθηκαν.
      Πρόκειται για τους φορείς:
      -ΔΗΜΟΤΙΚΑ ΣΦΑΓΕΙΑ ΕΡΥΜΑΝΘΕΙΑΣ Δ. ΤΡΙΤΑΙΑΣ ΓΙΑ ΕΚΣΥΓΧΡΟΝΙΣΜΟ & ΣΥΜΠΛΗΡΩΣΗ ΔΗΜΟΤΙΚΩΝ ΣΦΑΓΕΙΩΝ -ΣΦΑΓΕΙΑ AXAΪAΣ - ΣΚΑΓΙΑΣ Α.Β.Ε.Ε. ΜETEΓΚATAΣTAΣH ΣΦΑΓΕΙΟΥ ΣΤΗ ΒΙ.ΠΕ. ΑΧΑΙΑΣ 
      Η προσκόμιση αντιγράφων των μελετών λόγω του μεγάλου όγκου τους είναι αδύνατη. Παραμένουν ωστόσο στο αρχείο της Δ/νσης Προγραμματισμού και Γεωργικών Διαρθρώσεων, του Υπουργείου μας, καθώς και στη Δ/νση Αγροτικής Ανάπτυξης στο νομό Αχαΐας και είναι στη διάθεση κάθε ενδιαφερόμενου, εξαιρουμένων βέβαια των στοιχείων που εμπίπτουν στην προστασία. προσωπικών δεδομένων.
      Οι παραπάνω φορείς έχουν λάβει τις Αποφάσεις Προεγκρίσεων και θα εκδοθούν Οριστικές Αποφάσεις για την ανάληψη δέσμευσης ως προς την επιχορήγηση, μετά την υποβολή εκ μέρους των φορέων των απαραίτητων δικαιολογητικών στη Δ/νση Προγραμματισμού και Γ .Δ. του Υπουργείου μας.
      Το χρονοδιάγραμμα εκτέλεσης των έργων των παραπάνω φορέων είναι από 12/6/2003 έως και 12/6/2005 και από 27/3/2003 έως 31/12/2006 αντίστοιχα.
      Όσον αφορά την έναρξη και τις προόδους εργασιών, υπεύθυνη είναι η Δ/νση Αγροτικής Ανάπτυξης Ν. Αχαΐας, η οποία διεξάγει επιτόπιους ελέγχους για την παρακολούθηση των έργων και την πιστοποίηση των εγκεκριμένων εργασιών.
      Ο φορέας υποχρεούται να τηρεί πιστά το χρονοδιάγραμμα εκτέλεσης έργου. Αν παρεκκλίνει από αυτό τότε οι λόγοι της καθυστέρησης. θα πρέπει να είναι πλήρως αιτιολογημένοι. Αιτούμενη παράταση άνω των 12 μηνών από το χρόνο υλοποίησης, εξετάζεται από τη Γνωμοδοτική Επιτροπή Έγκρισης η οποία αποφαίνεται για την τύχη του έργου.
      Το αργότερο εντός δωδεκαμήνου από την ημερομηνία της οριστικής έγκρισης του έργου, θα πρέπει να υποβάλλει αίτηση πληρωμής για δαπάνες τουλάχιστον ίσες με το 10% του εγκεκριμένου επιλέξιμου προϋπολογισμού. Μη τήρηση του παραπάνω όρου, σημαίνει αυτόματα ακύρωση του έργου και κατάπτωση και των εγγυητικών επιστολών. Περιπτώσεις καθυστέρησης λόγω ανωτέρας βίας ή άλλες αιτίες, οι οποίες πρέπει να είναι πλήρως αιτιολογημένες και τεκμηριωμένες, εξετάζονται από τη Γνωμοδοτική Επιτροπή Έγκρισης, χορηγείται δε παράταση για διάστημα το πολύ δώδεκα μηνών, χωρίς κατάπτωση των εγγυητικών επιστολών.
      Ο φορέας υποχρεούται να προσκομίσει δύο εγγυητικές επιστολές, προκειμένου να εκδοθεί η Οριστική Απόφαση ένταξης. Η μία εκ των δύο επιστρέφεται με την υλοποίηση του 30% του έργου. Η δεύτερη επιστρέφεται στο φορέα με την ολοκλήρωση του έργου.
      Η ίδρυση νέων μονάδων σφαγής κρίνεται δύσκολη, δεδομένου ότι με την κατασκευή των παραπάνω σφαγείων καλύπτονται οι ανάγκες της περιοχής σε σφαγειοτεχνική υποδομή και έχουν τεθεί αυστηρότατοι περιορισμοί από την Ευρωπαϊκή Επιτροπή ως προς την ίδρυση νέων σφαγείων.
      Σημειώνεται ότι οι επενδύσεις σε σφαγειοτεχνική υποδομή αποτελούν αντικείμενο, βάσει του Προγράμματος Ε.Π.Α.Α. & Α. Υ. 2000-2006, φορέων που μπορεί να είναι Ιδιώτες ή Νομικά Πρόσωπα Ιδιωτικού Δικαίου καθώς και Νομικά Πρόσωπα Δημοσίου Δικαίου όπως ΟΤΑ 1ου ή 2ου βαθμού.
      Ο Υφυπουργός
      Α. ΚΟΝΤΟΣ»
      8. Στην με αριθμό 255/26.4.04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 38511-ΙΗ/10.5.04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Aπαντώντας στην ερώτηση με αριθμό 255/26.4.2004, την οποία κατέθεσε ο Βουλευτής κ. Αλέξανδρος Αλαβάνος και αφορά στην εισαγωγή των μαθητών αθλητών στην Τριτοβάθμια Εκπαίδευση, σας γνωρίζουμε τα ακόλουθα:
      Σύμφωνα με τις διατάξεις του άρθρου 34 παράγραφος 13 του Ν.2725/1999 (ΦΕΚ 121 τ.Α'), όσοι αθλητές επιτυγχάνουν σε μία από τις αναφερόμενες σ’ αυτό διακρίσεις:
      α) Πριμοδοτούνται ισότιμα με προσαύξηση βαθμολογίας κατά 10%, προκειμένου για την εισαγωγή σ' όλα τα Τμήματα και τις Σχολές της Τριτοβάθμιας Εκπαίδευσης πλην των Τμημάτων Επιστήμης Φυσικής Αγωγής και Αθλητισμού. Στην περίπτωση αυτή υπάρχει μία ισοδυναμία των αναφερομένων διακρίσεων (7η - 8η θέση σε Ευρωπαϊκά πρωταθλήματα, 1η- 3η θέση σε Μεσογειακούς, Βαλκανικούς αγώνες ή Πανελλήνια πρωταθλήματα κ.λ.π.), αφού βασικό κριτήριο επιλογής είναι η βαθμολογία στις εξετάσεις.
      β) Εισάγονται στα Τμήματα Επιστήμης, Φυσικής Αγωγής και Αθλητισμού σε ποσοστό θέσεων 30%. Στην περίπτωση αυτή, αν οι υποψήφιοι είναι περισσότεροι του αριθμού των θέσεων που αντιστοιχούν στο 30% η επιλογή γίνεται με βάση τα κριτήρια που τίθενται στην παράγραφο 15 του ιδίου άρθρου. Στα κριτήρια αυτά της παραγράφου 15 είναι σαφής η διάκριση, τόσο στο επίπεδο της νίκης (περ. ίί), όσο και στο επίπεδο των αγώνων (περ. ίίί). τα κριτήρια αυτά της επιλογής εξειδικεύονται με σχετική απόφαση του αρμοδίου για τον Αθλητισμό Υπουργού, σύμφωνα με την οποία και καταρτίζεται ο σχετικός πίνακας που τηρείται στη Γενική Γραμματεία Αθλητισμού.
      Με βάση τα παραπάνω, θεωρούμε ότι το νομικό πλαίσιο είναι πλήρες, καλύπτει όλες τις περιπτώσεις.
      Για τυχόν διαφορετική ιεράρχηση των κριτηρίων της παραγράφου 15 του άρθρου 34 του Ν.2725/1999, η αρμοδιότητα ανήκει στον αρμόδιο για τον Αθλητισμό Υπουργό, ο οποίος, σύμφωνα με τη νομοθεσία, εκδίδει τη σχετική απόφαση.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      9. Στην με αριθμό 252/23.4.04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 38035/ΙΗ/10.5.04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 252/23-4-04 την οποία κατέθεσε ο Βουλευτής κ. Δημ. Π. Πιπεργιά και αφορά στην εφαρμογή του Π.Δ. 81/2003 στο έκτακτο προσωπικό των ΤΕΙ σας γνωρίζουμε τα ακόλουθα:
      1. Με τις διατάξεις του άρθρου 3 του Ν. 1404/83 τα μέλη των ΤΕΙ διακρίνονται σε τακτικά και έκτακτα. Έκτακτα μέλη είναι εκείνα που απασχολούνται στα ΤΕΙ με σύμβαση εργασίας ιδιωτικού δικαίου ορισμένου χρόνου.
      2. Με τις διατάξεις του άρθρου 19 του Ν. 1404/83 όπως τροποποιήθηκε με τις διατάξεις του άρθρου 4 περ. Γ του Ν. 2916/2001 ορίζεται ότι προσλαμβάνεται εκπαιδευτικό προσωπικό με σύμβαση εργασίας ιδιωτικού δικαίου ορισμένου χρόνου για την κάλυψη διδακτικών, ερευνητικών ή άλλων επιστημονικών αναγκών των ΤΕΙ Η απασχόλησή τους είναι πλήρης ή μερική. Το εκπαιδευτικό προσωπικό προσλαμβάνεται σε θέσεις επιστημονικού συνεργάτη ή εργαστηριακού συνεργάτη καθώς και στην κατηγορία εκπαιδευτικού ειδικών μαθημάτων. Ελάχιστα προσόντα ορίζονται τα ίδια με αυτά των βαθμίδων Επίκουρου Καθηγητή, Καθηγητή Εφαρμογών καθώς και των μελών ΕΡΔΙΠ αντίστοιχα. Όταν δεν υπάρχουν υποψήφιοι που διαθέτουν τα προσόντα αυτά είναι δυνατόν να ανατίθεται διδακτικό έργο σε υποψήφιους που έχουν το αντίστοιχο βασικό τίτλο σπουδών και διδακτορικό δίπλωμα προκειμένου για επιστημονικούς συνεργάτες.
      3. Οι ανωτέρω αναφερόμενοι εκπαιδευτικοί καλύπτουν έκτακτες ανάγκες που προκύπτουν στα Τ.Ε.Ι. είτε από παραιτήσεις τακτικού Ε.Π., είτε από ίδρυση νέων τμημάτων, καθώς οι διαδικασίες πρόσληψης είναι μακροχρόνιες, είτε επίσης από τη νόμιμη απουσία των τακτικών εκπαιδευτικών (εκπαιδευτικές άδειες, αναρρωτικές άδειες, κλπ). Για το λόγο αυτό δεν προκηρύσσονται κάθε χρόνο αναγκαστικά οι ίδιες θέσεις από τα Τ.Ε.Ι. για κάλυψη από έκτακτο προσωπικό και κατά συνέπεια οι εκπαιδευτικοί αυτοί δεν καλύπτουν πάγιες και διαρκείς ανάγκες 
      4. Σύμφωνα με το άρθρο 1 του Ν. 2916/2001 ο ρόλος και η αποστολή των Τ.Ε.Ι. είναι:
      α) Να παρέχουν θεωρητική και πρακτική εκπαίδευση επαρκή για την εφαρμογή επιστημονικών, τεχνολογικών, καλλιτεχνικών ή άλλων γνώσεων και δεξιοτήτων στο επάγγελμα.
      β) Να συμβάλλουν στην δημιουργία υπεύθυνων πολιτών ικανών να συνεισφέρουν ως στελέχη εφαρμογής στο πλαίσιο του δημοκρατικού προγραμματισμού στην οικονομική, κοινωνική και πολιτιστική ανάπτυξη της χώρας Για να επιτευχθούν οι ανωτέρω στόχοι θα πρέπει τα ΤΕΙ να στελεχώνονται από υψηλού επιπέδου εξειδικευμένο προσωπικό το οποίο θα παρέχει εκπαίδευση υψηλού εκπαιδευτικού, επιστημονικού και κοινωνικού κύρους στους φοιτητές ώστε να μπορούν να εξελιχθούν και να ανταγωνιστούν τους συναδέλφους τους στις χώρες της Ευρωπαϊκής Ένωσης
      5. Το έκτακτο προσωπικό, συνήθως δεν καλύπτει όλες τις προϋποθέσεις που τίθενται από τις διατάξεις του άρθρου 2 του Ν. 2916/2001, η δε μετατροπή των συμβάσεων του σε αορίστου χρόνου θα είχε ως αποτέλεσμα την υποβάθμιση του επιπέδου σπουδών των Τ.Ε.Ι. και κατ' επέκταση την περιορισμένη ανταγωνιστικότητα των πτυχίων των φοιτητών στην αγορά εργασίας, γεγονός που θα ακύρωνε την πολιτική για παροχή αναβαθμισμένης παιδείας αντίθετα, η πρόσληψη του μόνιμου εκπαιδευτικού προσωπικού γίνεται με ειδικές διαδικασίες εκλογής και αυστηρότερα κριτήρια έτσι ώστε στις προκηρύξεις για το προσωπικό αυτό να προσελκύονται υποψήφιοι με περισσότερα προσόντα σε σχέση με το έκτακτο προσωπικό. Η πρόσληψη του Εκπαιδευτικού Προσωπικού με τη διαδικασία της εκλογής είναι χαρακτηριστικό γνώρισμα των Ιδρυμάτων της Ανώτατης Εκπαίδευσης ανά την υφήλιο και δεν ενδείκνυται η παραποίησή του. Επιπρόσθετα, οι αποφάσεις πρόσληψης μόνιμου εκπαιδευτικού προσωπικού υπόκεινται στον έλεγχο νομιμότητας του ΥΠΕΠΘ, ενώ οι προσλήψεις των εκτάκτων αποφασίζονται από τα συλλογικά όργανα των ιδρυμάτων.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      10. Στην με αριθμό 270/27.4.04 ερώτηση του Βουλευτή κ. Γιάννη Γιαννέλη δόθηκε με το υπ’ αριθμ. 69694/ΙΗ/10.5.04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Aπαντώντας στην ερώτηση με αριθμό 270/27-4-04 την οποία κατέθεσε ο Βουλευτής κ. Γ. Γιαννέλλης σας γνωρίζουμε τα ακόλουθα:
      Το Πανεπιστήμιο Αιγαίου επιχορηγήθηκε για κάλυψη λειτουργικών του δαπανών κατά το τρέχον έτος με το ποσό των 6.477.000 Ευρώ, με το ποσό των 10422.000 Ευρώ για σίτιση φοιτητών και για μισθοδοσία εκτάκτου διδακτικού προσωπικού με το ποσό των 800.000 Ευρώ. Η επιχορήγηση από τον Τακτικό Προϋπολογισμό καλύπτει λειτουργικές δαπάνες των παλαιών τμημάτων του Πανεπιστημίου, ενώ τα τμήματα που αναφέρονται στην ερώτηση χρηματοδοτούνται για το τρέχον ακαδημαϊκό έτος από πιστώσεις του Κοινοτικού Πλαισίου Στήριξης (ΚΠΣ).
      Το ΥΠΕΠΘ σε συνεργασία με τις υπηρεσίες του Υπουργείου Οικονομίας και Οικονομικών θα εξετάσει έγκαιρα τη διαδικασία πρόσθετης χρηματοδότησης του Πανεπιστημίου Αιγαίου, εφόσον υπάρξει πρόβλημα χρηματοδότησης από πόρους του ΚΠΣ, για διασφάλιση της εύρυθμης λειτουργίας του Πανεπιστημίου κατά το έτος 2005.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      11. Στην με αριθμό 284/27.4.04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 74/10.5.04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Β. Κεγκέρογλου, σας πληροφορούμε τα εξής:
      Το Σύστημα Γεωγραφικών Πληροφοριών στον Ελαιοκομικό Τομέα(ΣΓΠ -ΕΙ) για το Νομό Ηρακλείου έχει παραληφθεί επίσημα από την Επιτροπή Παραλαβής του Υπουργείου μας. Η παράδοση του έργου από την ανάδοχο εταιρεία που ανέλαβε την κατάρτιση του ΣΓΠ - ΕΤ έγινε στις 30-10-2003. Η παραλαβή του εν λόγω έργου έγινε μετά από ποιοτικούς ελέγχους, τόσο από την Επιτροπή Παραλαβής όσο και από τον Τεχνικό Συμβούλιο του έργου.
      Ήδη έχουν αποσταλεί οι πρωτότυπες δηλώσεις των παραγωγών του Νομού στη Δ/νση Αγροτικής Ανάπτυξης και ακολουθεί εντός των ημερών η αποστολή των οριστικών δηλώσεων με το απόσπασμα κάθε ελαιοτεμαχίου ξεχωριστά στους παραγωγούς μέσω της Δ/νσης Αγροτικής Ανάπτυξης του Νομού.
      Όσοι παραγωγοί δεν είχαν υποβάλει δήλωση ελαιοκαλλιέργειας κατά το στάδιο της κατάρτισης του ΣΓΠ - ΕΤ είχαν το δικαίωμα στα πλαίσια της ενημέρωσης του εν λόγω μητρώου να υποβάλλουν αίτηση νέας δήλωσης της ελαιοκαλλιέργειάς τους μέσω των Οργανώσεων Παραγωγών (Ο.Π.) οι οργανωμένοι ή μέσω των Δ/νσεων Αγροτικής Ανάπτυξης Γεωργίας οι μεμονωμένοι παραγωγοί και μέχρι τις 29 Φεβρουαρίου 2004. Η παραπάνω διαδικασία της ενημέρωσης του ΣΓΠ - ΕΤ προβλέπεται από τον Καν. 2366/98 και την αριθ. 282689/19-12-03 ΚΥΑ.
      Η καταχώρηση των αιτήσεων τροποποιητικής δήλωσης ή νέας δήλωσης των παραγωγών, στο σύστημα ενημέρωσης του ΣΓΠ - ΕΤ, πραγματοποιήθηκε μέχρι τις 30-4-2004 από τις Ο.Π. ή τις Δ/νσεις Αγροτικής Ανάπτυξης Γεωργίας.
      Παρόλα αυτά αν ορισμένοι παραγωγοί δεν δήλωσαν τις ελαιοκαλλιέργειές τους και στο πλαίσιο της ενημέρωσης του ΣΓΠ-ΕΤ, θα έχουν δικαίωμα δήλωσης την επόμενη ελαιοκομική περίοδο.
      Ο Υφυπουργός
      Α. ΚΟΝΤΟΣ
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, έχω την τιμή να ανακοινώσω στο Σώμα το δελτίο επίκαιρων ερωτήσεων της Παρασκευής 14 Μαΐου 2004. 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (΄Αρθρο 130 παράγραφοι 2 και 3 του Κανονισμού της Βουλής)
      1.- Η με αριθμό 109/11-5-2004 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. ΄Αννας Διαμαντοπούλου προς τον Υπουργό Εθνικής ΄Αμυνας, σχετικώς με την αναθεώρηση του Ενιαίου Μεσοπρόθεσμου Προγράμματος Ανάπτυξης και Εκσυγχρονισμού (ΕΜΠΑΕ) των Ενόπλων Δυνάμεων. 
      2.- Η με αριθμό 117/11-5-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τους Υπουργούς Περιβάλλοντος, Χωροταξίας και Δημοσίων ‘Εργων, Πολιτισμού, σχετικώς με την υλοποίηση του ν. 732/77 για τη δημιουργία ενιαίου πάρκου υψηλού πρασίνου στο χώρο των στρατοπέδων στο Γουδί. 
      3.- Η με αριθμό 104/11-5-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικώς με τη λήψη μέτρων για την ασφαλή διαχείριση των νοσοκομειακών αποβλήτων.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (΄Αρθρο 130 παράγραφοι 2 και 3 του Κανονισμού της Βουλής)
      1.- Η με αριθμό 110/11-5-2004 επίκαιρη ερώτηση του Βουλευτού του Πανελλήνιου Σοσιαλιστικού Κινήματος κ. Κωνσταντίνου Σπηλιόπουλου προς τον Υπουργό Εθνικής ΄Αμυνας, σχετικώς με τις καταγγελίες για σκάνδαλα στις προμήθειες των Ενόπλων Δυνάμεων κλπ.
      2.- Η με αριθμό 116/11-5-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Μεταφορών και Επικοινωνιών, Εσωτερικών, Δημόσιας Διοίκησης και Αποκέντρωσης, σχετικώς με την απομάκρυνση κεραίας κινητής τηλεφωνίας από την περιοχή του Δήμου Αμπελώνα Νομού Λάρισας.
      3.- Η με αριθμό 103/11-5-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Εθνικής ΄Αμυνας σχετικώς με τα πρόσφατα ατυχήματα στις ‘Ενοπλες Δυνάμεις, τη λήψη των αναγκαίων μέτρων κλπ.
      4.- Η με αριθμό 96/10-5-2004 επίκαιρη ερώτηση του Ανεξάρτητου Βουλευτή κ. Ανδρέα Ανδριανόπουλου προς τους Υπουργούς Οικονομίας και Οικονομικών, Ανάπτυξης, σχετικώς με τις προθέσεις της Κυβέρνησης για μείωση του φόρου στα καύσιμα κλπ. 
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 97/10-5-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αθανασίου Παπαγεωργίου προς τον Υπουργό Αγροτικής Ανάπτυξης και Τροφίμων, σχετικώς με τις επιπτώσεις στους καπνοπαραγωγούς από τις τελευταίες αποφάσεις του Συμβουλίου Υπουργών Γεωργίας της Ευρωπαϊκής ‘Ενωσης, για την αναθεώρηση της Κοινής Αγροτικής Πολιτικής (ΚΑΠ)
      Η επίκαιρη ερώτηση του κ. Αθανασίου Παπαγεωργίου έχει ως εξής:
      «Κύριε Υπουργέ, 
      Στο τελευταίο Συμβούλιο Υπουργών Γεωργίας της Ε.Ε. και ειδικότερα με το τελικό κείμενο συμφωνίας για τα μεσογειακά προϊόντα αποφασίσθηκαν για τον καπνό: α) Η αναβολή εφαρμογής της νέας πολιτικής για το 2007 β) Η μερική αποσύνδεση της επιδότησης κατά 40% μέχρι το 2010 με δυνατότητα των Εθνικών Κυβερνήσεων να την αποσυνδέσουν μέχρι και 100% γ) Από το 2010 αποσύνδεση της επιδότησης κατά 50% και μεταφορά του υπολοίπου 50% στο δεύτερο πυλώνα για την αγροτική ανάπτυξη. Η τελική αυτή απόφαση βρίσκεται σε διαμετρική αντίθεση με την αρχική πρόταση της Comission για ολική αποσύνδεση μέχρι 3,5 τόνους ποσόστωση ή και 5 τόνους, όπως προτάθηκε στη διαδικασία της τελικής διαπραγμάτευσης από τον επίτροπο κ. Fisler. Το σπουδαιότερο, όμως, είναι ότι βρίσκεται σε αντίθεση με την εκπεφρασμένη βούληση των ελλήνων καπνοπαραγωγών, καθώς και των ομάδων παραγωγών. Στην ουσία, αφού παραβλέφθηκε η άποψη των καπνοπαραγωγών, υιοθετήθηκε από την Κυβέρνηση και τέλος έγινε απόφαση της Ε.Ε. η άποψη των Ιταλών, των μεγάλων παραγωγών και των εμπόρων. Με την τελική απόφαση έχουμε μεγάλη απώλεια εισοδημάτων από τους μικρομεσαίους αγρότες, τους διατηρούμε σε μακροχρόνια ομηρία, για να εργάζονται θεωρητικά για τον κλάδο, ενώ στην πράξη και ο κλάδος θα καταρρεύσει μετά το 2010 με αποδόμηση του κοινωνικού ιστού. Φαίνεται πως η Κυβέρνηση χωρίς να έχει στρατηγική «αγόρασε χρόνο πουλώντας το εισόδημα των μικρομεσαίων αγροτών».
      Ερωτάστε, κύριε Υπουργέ,
1. Γιατί δεν υιοθετήσατε την πρόταση για ολική αποσύνδεση, κάτι που κάνατε με το ελαιόλαδο;
2. Τι σκέφτεσθε να κάνετε για την περίοδο από το 2007 μέχρι το 2010; Τι τύπο σύνεσης θα επιλέξετε;
3. Πώς θα αντιμετωπίσετε τις καταστροφικές συνέπειες της απώλειας της επιδότησης κατά 50% μετά το 2010;»
	Ορίστε, κύριε Υφυπουργέ. Έχετε το λόγο για τρία λεπτά. 
	ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, η μη υιοθέτηση από τη χώρα μας της θέσης της ολικής αποσύνδεσης της επιδότησης από την παραγωγή, σε συνεργασία και με τις άλλες χώρες οι οποίες παράγουν καπνό, αποσκοπεί κύρια στη συνέχιση της καπνοκαλλιέργειας, στην αποφυγή της εγκατάλειψης της υπαίθρου και του μαρασμού των πόλεων, των κωμοπόλεων και των χωριών που σχετίζονται αποκλειστικά με την καλλιέργεια, εμπορία και διακίνηση του καπνού, καθώς και την αποφυγή όλων των άλλων δυσάρεστων επιπτώσεων στο αγροτικό εισόδημα και στην απασχόληση στις περιοχές όπου καλλιεργείται ο καπνός. 
	Με τη συμβιβαστική πρόταση διασφαλίστηκε η κατά ένα έτος παράταση του ισχύοντος καθεστώτος. Από το «ΕΣΟΔΕΙΑ 2005» πήγαμε στο «ΕΣΟΔΕΙΑ 2006», που διασφαλίζει κατά τον καλύτερο τρόπο τη δυνατότητα προσαρμογής μας. Για το μεταβατικό αυτό στάδιο παρέχεται η ευελιξία του κράτους-μέλους να υιοθετεί τα κατάλληλα ποσοστά συνδεδεμένης και αποσυνδεδεμένης ενίσχυσης, σύμφωνα με αντικειμενικά κριτήρια, ανάλογα με τις περιοχές και τις ποικιλίες ποιότητας, αρχής γενομένης από το ποσοστό αποσυνδεδεμένης ενίσχυσης τουλάχιστον 40%. 
      Πέραν της εξασφάλισης του τετραετούς μεταβατικού σταδίου διασφαλίστηκε ο χρονικός ορίζοντας των επιδοτήσεων μέχρι το 2013 και απαλείφθηκε η υποχρέωση της επιτροπής να συνοδεύσει την έκθεση που θα υποβάλει μέχρι 31.12.2009 με νομοθετικές ρυθμίσεις, που στην ουσία ήταν μία νέα αναθεώρηση.
      Προκειμένου να μελετηθεί το τελικό κείμενο και να αποφασιστεί στο Υπουργείο Αγροτικής Ανάπτυξης και Τροφίμων ο χρόνος έναρξης εφαρμογής της ενιαίας ενίσχυσης και τα ποσοστά συνδεδεμένης και αποσυνδεδεμένης ενίσχυσης, συστάθηκε ήδη ομάδα εργασίας αποτελούμενη από υπηρεσιακούς παράγοντες, εκπροσώπους οργανισμών και εκπροσώπους παραγωγών (ΠΑΣΕΓΕΣ, ΓΕΣΑΣΕ, ΣΥΔΑΣΕ, ΚΑΠΝΙΚΗ).  Οι αποφάσεις της ομάδας εργασίας θα αποτελέσουν την εισήγηση για την εφαρμογή του νέου καθεστώτος. Η απόφαση θα κριθεί τελικά από την πολιτική ηγεσία του Υπουργείου Αγροτικής Ανάπτυξης και Τροφίμων, αφού λάβει σοβαρά υπόψη τις απόψεις και προτάσεις όλων των ενδιαφερόμενων και εμπλεκόμενων μερών. Πριν από το 2010 είναι ανάγκη να προβούμε στην ανασυγκρότηση του υπάρχοντος προγραμματισμού για την αγροτική ανάπτυξη στις περιοχές καπνοπαραγωγής, ώστε τα ποσοστά που θα παρακρατούνται για την αναδιάρθρωση να απορροφούνται αμέσως ή εμμέσως προς όφελος των καπνοπαραγωγών και των περιοχών καπνοκαλλιέργειας. 
	Θέλω να σας πω ότι εξέφρασαν την ικανοποίησή τους για το τελικό στάδιο της διαπραγμάτευσης και η ΚΑΠΝΙΚΗ, που εκπροσωπεί όλους τους καπνοπαραγωγούς της χώρας, αλλά και η Πανελλαδική Καπνεργατική Ομοσπονδία που εκφράζει και εκπροσωπεί στη χώρα μας δέκα χιλιάδες καπνοπαραγωγούς. Και οι δύο αυτές συλλογικές οργανώσεις που εκπροσωπούν όλους τους καπνοπαραγωγούς και τους καπνεργάτες, θεώρησαν ότι αποτέλεσε επιτυχία η συμφωνία για την αναθεώρηση της ΚΑΠ. Αν εσείς έχετε αντίθετη άποψη, τότε προφανώς δεν αντιλαμβάνεστε τι έγινε πριν από λίγες μέρες στο Λουξεμβούργο. 
	ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
	Το λόγο έχει ο κ. Παπαγεωργίου για δύο λεπτά. 
	ΑΘΑΝΑΣΙΟΣ ΠΑΠΑΓΕΩΡΓΙΟΥ: Ευχαριστώ, κύριε Πρόεδρε. 
	Κύριε Υπουργέ, νομίζω ότι παραβλέπετε εντελώς τις προηγούμενες αποφάσεις του συνόλου των ομάδων παραγωγών, αλλά και την εκπεφρασμένη βούληση των Ελλήνων καπνοπαραγωγών για πλήρη αποσύνδεση. Δεν αντιλαμβάνομαι πώς τώρα η ΚΑΠΝΙΚΗ, η οποία πριν από λίγες μέρες είχε την ίδια άποψη, με τους παραγωγούς πήγε στη μερική αποσύνδεση. 
      Ωστόσο, όμως, τίποτα δεν αλλάζει από τις απόψεις και την εκπεφρασμένη βούληση των καπνοπαραγωγών, όπως αυτή εκφράστηκε στο σύνολό της. Για παράδειγμα, στην Πιερία το σύνολο των ομάδων παραγωγών είναι και σήμερα υπέρ της πλήρους αποσύνδεσης της επιδότησης.
      Το φοβερότερο όλων όμως, κύριε Υπουργέ, είναι ότι διερωτώνται όχι μόνο οι καπνοπαραγωγοί, αλλά και οι άλλες ομάδες των παραγωγών, γιατί στο ελαιόλαδο η αρχική πρόταση έλεγε για 60% αποσύνδεση και φτάνει μέχρι και το 100%, στο βαμβάκι αυξήθηκε το ποσοστό αποσύνδεσης από 60% σε 65% και στον καπνό, όπου η πρόταση ήταν για πλήρη αποσύνδεση, οδηγηθήκαμε στη μερική κατά 40% αποσύνδεση.
      Δεύτερον, λέτε ότι η καπνοκαλλιέργεια δεν θα συνεχιστεί και θα καταρρεύσει, θα αποδομηθεί ο κοινωνικός ιστός στις περιοχές καπνοκαλλιέργειας.
      Κύριε Υπουργέ, μετά το 2009 με μείωση της επιδότησης κατά 50% δεν θα υπάρχουν ούτε αγρότες δηλαδή μετά από τέσσερα, πέντε χρόνια, αλλά ούτε και κλάδος παραγωγής. Διότι με 1.600 δραχμές κατά μέσο όρο που παράγεται ο καπνός στην Πιερία, στην πατρίδα μου, δεν θα παράξει κανένας καπνό με 1.000 δραχμές από το 2009 και μετά. Και φυσικά οι έμποροι θα πρέπει από τώρα να ψάχνουν για άλλη ενασχόληση, δεδομένου ότι δεν θα υπάρχει πρώτη ύλη για να απασχοληθούν οι βιομηχανίες μετά από το 2009.
      Φυσικά στο ερώτημα γιατί θα αποδομηθεί με την πλήρη αποσύνδεση η αγροτική ύπαιθρος, θέλω να σας πω το εξής, κύριε Υπουργέ. Υπήρχαν και υπάρχουν τρεις δυνατότητες, εάν πάμε και τώρα στο μεταβατικό στάδιο σε πλήρη αποσύνδεση: Πρώτον, μερικοί μεγάλης ηλικίας να φύγουν από το επάγγελμα, δεύτερον, κάποιοι θα συνεχίζουν το επάγγελμα και τρίτον, μερικοί θα αλλάξουν καλλιέργεια. Γιατί θα αποδομηθεί με την αποχώρηση λίγων και γιατί αυτούς τους λίγους μεγάλης ηλικίας θα πρέπει να τους κρατάμε αιωνίως, για να παράγουν για τον κλάδο αφηρημένα και γενικά, ενώ θα μπορούσαν να ξεκουραστούν οι ταλαίπωροι αυτοί καπνοπαραγωγοί; Ξέρετε πόσο δύσκολη είναι η καπνοπαραγωγική δραστηριότητα στη χώρα μας; Και φυσικά νομίζω ότι είναι μύθος, κύριε Υπουργέ, ότι θα οδηγηθούμε από το σύνολο των αγροτών σε παραίτηση. Αντίθετα θα πίεζε για εμπορική αξία καλύτερη, κάτι το οποίο δεν το θέλει ο κλάδος. Όμως, όλος ο κλάδος στο τέλος θα οδηγηθεί στην κατάρρευση. 
	ΠΡΟΕΔΡΕΥΩΝ (Ιωάννης Τραγάκης): Ο κύριος Υφυπουργός έχει το λόγο για δύο λεπτά.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, σήμερα η Αξιωματική Αντιπολίτευση μιλά και ζητά ολική αποσύνδεση. Για άλλη μια φορά με τη θέση της αυτή αποδεικνύεται ότι δεν έχει –και ούτε είχε- ξεκάθαρη και μακροχρόνια πολιτική για τα αγροτικά θέματα. Αυτό είναι η κύρια αιτία της κακοδαιμονίας και της κακής πορείας της αγροτικής μας οικονομίας. Γιατί δεν είναι δυνατόν σε λίγους μήνες για ένα πολύ σοβαρό θέμα να αλλάζει εντελώς και να παρουσιάζει διαφορετική άποψη.
      Τώρα μιλά για ολική αποσύνδεση. Στις 29 Σεπτεμβρίου του 2003 με ανακοίνωση του Υπουργείου Γεωργίας ανέφερε ότι οι μεσογειακές καλλιέργειες αντιμετωπίζουν κίνδυνο εγκατάλειψης και η επιλογή της μερικής αποσύνδεσης –τώρα μιλάτε για ολική αποσύνδεση- θεωρείται αναγκαία. Πρέπει, όμως, να εξεταστεί κατά πόσον οι προτεινόμενες αναλογίες μερικής και πλήρους αποσύνδεσης είναι επαρκείς για την αποτροπή της εγκατάλειψης και την καλύτερη εξέλιξη της παραγωγής. Αυτά έλεγε το Υπουργείο στις 29.9.2003. 
      Ο κ. Δρυς, μιλώντας στις 20 Οκτωβρίου 2003 και απαντώντας σε επερώτησή μας εδώ, ανέφερε ότι εμείς και η Ιταλία είμαστε σε κοινή γραμμή για τα θέματα του καπνού. Μα, η Ιταλία πάντοτε έλεγε και λέει ότι η ολική αποσύνδεση, την οποία ζητάτε, εσείς οδηγεί σε εγκατάλειψη της καλλιέργειας, οδηγεί σε ερήμωση των περιοχών όπου καλλιεργείται ο καπνός. Τι συνέβη και αλλάξατε θέση σε τόσο σύντομο χρονικό διάστημα;
      Επειδή μιλήσατε και για μεταφορά από τον πρώτο στο δεύτερο πυλώνα, θέλω να σας πω ότι την Κερκόπορτα για τη μεταφορά αυτήν την ανοίξατε εσείς με τη συμφωνία για την αναθεώρηση της Κοινής Αγροτικής Πολιτικής, η οποία μάλιστα έγινε το 2003 επί Ελληνικής Προεδρίας. Θέλω να πω ότι τα θέματα του καπνού τα χειριζόμαστε με πολύ μεγάλη υπευθυνότητα και σοβαρότητα. Δώσαμε μάχη και πετύχαμε να διασφαλιστούν πλήρως οι ενισχύσεις των καπνοπαραγωγών μέχρι το 2013 και αυτό είναι κάτι το οποίο έχουν αναγνωρίσει οι Έλληνες καπνοπαραγωγοί.
      ΠΡΟΕΔΡΕΥΩΝ (Ιωάννης Τραγάκης): Δεύτερη είναι η με αριθμό 102/10.5.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Δημόσιας Τάξης, Δικαιοσύνης, σχετικώς με τη λήψη μέτρων προστασίας των ατομικών δικαιωμάτων από την εγκατάσταση καμερών ηλεκτρονικής παρακολούθησης στις ολυμπιακές εγκαταστάσεις κλπ.
      Ειδικότερα η επίκαιρη ερώτηση του κυρίου συναδέλφου έχει ως εξής: «Σύμφωνα με δημοσιεύματα του Τύπου, εγκαθίστανται στις ολυμπιακές εγκαταστάσεις 1.013 κάμερες ηλεκτρονικής παρακολούθησης με τη δικαιολογία της ασφάλειας των Ολυμπιακών Αγώνων και άλλες 283 σε κεντρικούς δρόμους της Αθήνας για τη ρύθμιση της κυκλοφορίας. Σύμφωνα με τα ίδια δημοσιεύματα μετά την τέλεση των Ολυμπιακών Αγώνων οι 1.013 κάμερες θα μεταφερθούν και θα τοποθετηθούν σε δρόμους της Αθήνας και των άλλων πόλεων. Σύμφωνα με τα ίδια πάντα δημοσιεύματα οι κάμερες αυτές, εκτός από τη λήψη εικόνας, θα έχουν τη δυνατότητα καταγραφής ήχου και συνομιλιών. 
      Αυτές οι εξελίξεις δημιουργούν εύλογα ερωτηματικά και ανησυχίες για την παραβίαση βασικών ατομικών δικαιωμάτων και ελευθεριών, την παραβίαση της ιδιωτικής ζωής και κύρια την παρακολούθηση και καταγραφή των λαϊκών κινητοποιήσεων (διαδηλώσεων, συγκεντρώσεων κλπ.).
      Ερωτώνται οι κύριοι Υπουργοί: Αν προτίθενται να λάβουν συγκεκριμένα μέτρα για την προστασία των ατομικών και συλλογικών δικαιωμάτων και ελευθεριών, ώστε να μην αξιοποιηθεί το υλικό αυτό για «ηλεκτρονικό φακέλωμα» και αν η εγκατάσταση του όλου συστήματος παρακολούθησης θα είναι προσωρινή (μόνο για τους Ολυμπιακούς Αγώνες) ή θα έχει μόνιμο χαρακτήρα με όλους τους κινδύνους που αναφέρθηκαν. 
      Αν το σχετικό εγχείρημα θα θεμελιωθεί σε νομοθετική ρύθμιση που θα προβλέπει λεπτομερώς τις προϋποθέσεις και τα όρια της κρατικής παρέμβασης στον ευαίσθητο αυτό χώρο των δικαιωμάτων και ελευθεριών».
      Κύριε Υφυπουργέ, έχετε το λόγο για τρία λεπτά. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Κύριε Πρόεδρε, κύριοι συνάδελφοι, η αύξηση της εγκληματικότητας –και ιδιαίτερα της βαριάς εγκληματικότητας- τα τελευταία χρόνια, το οργανωμένο έγκλημα, τα κυκλοφοριακά προβλήματα και άλλα προβλήματα τα οποία τα βλέπουμε κυρίως στις μεγαλουπόλεις, επιβάλλουν τη χρήση της σύγχρονης τεχνολογίας, προκειμένου να περιφρουρηθεί η έννομη τάξη. 
      Μη μας διαφεύγει άλλωστε της προσοχής ότι εκείνοι οι οποίοι δημιουργούν το έγκλημα, οι λογής-λογής κακοποιοί, έχουν τη δυνατότητα της χρήσης της σύγχρονης τεχνολογίας κατά τρόπο ανεξέλεγκτο και έτσι επιδίδονται πολλές φορές ανενόχλητοι σε εγκληματικές δραστηριότητες που δημιουργούν τρομακτικά προβλήματα. 
      Υπάρχει ολόκληρη σειρά διατάξεων, νόμοι, προεδρικά διατάγματα, υπουργικές αποφάσεις, οι οποίες ρυθμίζουν τη δυνατότητα που έχει η Ελληνική Αστυνομία –που δεν πρωτοτυπεί ασφαλώς, όλες οι σύγχρονες αστυνομίες του κόσμου κάνουν το ίδιο πράγμα- να χρησιμοποιήσει σύγχρονα μέσα, με χαρακτηριστική περίπτωση τις κάμερες που γνωρίζουμε όλοι ότι έχουν τοποθετηθεί στις λεωφορειολωρίδες, προκειμένου να ελέγχεται η κυκλοφορία σ΄ αυτές. 
      Αναφέρω το προεδρικό διάταγμα 141/1991, το οποίο λέει χαρακτηριστικά ότι: «Η Αστυνομία για υποβοήθηση του έργου της μπορεί να χρησιμοποιεί ελικόπτερα, αεροπλάνα, κλειστά κυκλώματα τηλεόρασης, ηλεκτρονική τεχνολογία, ειδικά συστήματα συναγερμού, ειδικά συστήματα ελέγχου ταχύτητας, φωτογραφικές μηχανές, μαγνητόφωνα, μαγνητοσκόπια και οποιαδήποτε άλλη επιστημονική μέθοδο, αρκεί να μην παραβιάζεται ο νόμος και το Σύνταγμα».
      Όταν έχουμε μπροστά μας τους Ολυμπιακούς Αγώνες, αντιλαμβάνεστε ότι δεν θα ήταν δυνατόν να μη χρησιμοποιηθεί η σύγχρονη τεχνολογία. Στα πλαίσια, λοιπόν, της ασφάλειας των Ολυμπιακών Αγώνων έχει υπογραφεί μεταξύ του ελληνικού δημοσίου και μιας μεγάλης αλλοδαπής εταιρείας, της SAIC, μια σύμβαση προκειμένου να εγκατασταθεί το σύστημα που υποβοηθά την αστυνομία στο έργο της. 
      Στα πλαίσια ανάπτυξης αυτού του συστήματος, ασφαλώς -είναι αλήθεια αυτό που αναφέρεται στην ερώτησή σας –είδαν το φως της δημοσιότητας και τέτοια δημοσιεύματα τις τελευταίες μέρες- δηλαδή ότι αναπτύσσονται περίπου διακόσιες ενενήντα τρεις κάμερες σε διάφορα σημεία των αττικών δρόμων και χίλιες είκοσι τέσσερις μέσα στις αθλητικές εγκαταστάσεις. Αυτές που είναι στους δρόμους, έχουν τη δυνατότητα να δώσουν και εικόνα και ήχο. Αυτές που είναι μέσα στις αθλητικές εγκαταστάσεις, δίνουν μόνο εικόνα.
      Θα έχετε, όμως, υπόψη σας ότι πριν τοποθετηθούν αυτές οι εικόνες, έγινε ολόκληρη αλληλογραφία μεταξύ της ΔΑΟΑ (Διεύθυνση Ασφάλειας Ολυμπιακών Αγώνων) και της Αρχής Προστασίας Προσωπικών Δεδομένων, προκειμένου να είναι όλα νομότυπα. Αυτή η ανεξάρτητη αρχή, λοιπόν, έβαλε κάποιες προϋποθέσεις, κάτω από τις οποίες μπορούν στη διάρκεια των Ολυμπιακών Αγώνων να χρησιμοποιηθούν οι κάμερες για το σκοπό τον οποίο όλοι γνωρίζουμε, δηλαδή της ασφαλούς διεξαγωγής των Αγώνων. 
     Κάτω από αυτές τις συγκεκριμένες προϋποθέσεις, οι οποίες αναφέρονται σε έγγραφο της Αρχής, αυτήν τη στιγμή τοποθετούνται οι κάμερες και σας διαβεβαιώνω ότι δεν υπάρχει καμία πρόθεση από κανένα να χρησιμοποιηθούν για άλλο λόγο, ει μη μόνον για την ασφάλεια των Ολυμπιακών Αγώνων. Υπάρχει πρόθεση χρησιμοποίησής τους και μετά τους Ολυμπιακούς Αγώνες. Αυτό λέει η Αστυνομία. Άλλωστε είναι ένα πανάκριβο σύστημα, κόστισε πολλά δισεκατομμύρια στον ελληνικό λαό και δεν είναι δυνατόν, εφόσον μπορούν να χρησιμοποιηθούν και μετά τους Ολυμπιακούς Αγώνες προς χάριν της ευταξίας και της ευνομίας, να μη χρησιμοποιηθούν. Όμως, πάντοτε υπό την προϋπόθεση ότι δεν θα παραβιάζονται τα ατομικά δικαιώματα και ότι θα τηρείται το Σύνταγμα.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Ο κ. Σκυλλάκος έχει το λόγο για δύο λεπτά.
      ΑΝΤΩΝΗΣ ΣΚΥΛΛΑΚΟΣ: Κύριε Υπουργέ, δεν καθησυχάσατε τις ανησυχίες και τα ερωτηματικά μας, διότι γνωρίζουμε πώς χρησιμοποιείται η νέα τεχνολογία όχι μόνο στην Ελλάδα αλλά και σε άλλες χώρες του κόσμου. Με πρόσχημα την αντιμετώπιση της εγκληματικότητας παραβιάζονται και οι υφιστάμενοι σε κάθε χώρα νόμοι και τα συντάγματα και το ηλεκτρονικό φακέλωμα προχωράει.
      Εμείς, όσον αφορά τους Ολυμπιακούς Αγώνες, έχουμε διαφορετική φιλοσοφία. Πιστεύουμε ότι δεν χρειαζόμαστε τη βοήθεια του «μεγάλου αδελφού» είτε εκφράζεται με κάμερες είτε εκφράζεται με το ΝΑΤΟ είτε εκφράζεται με καπέλωμα των ελληνικών υπηρεσιών από ξένες υπηρεσίες που δήθεν θα μας προστατεύσουν καλύτερα. 
      Εν πάση περιπτώσει, προχωρείτε στην τοποθέτηση ορισμένων καμερών είτε στις αθλητικές εγκαταστάσεις είτε στους δρόμους με άδεια της Αρχής Δεδομένων όσον αφορά τις διακόσιες ενενήντα τρεις. Διότι για τις υπόλοιπες χίλιες είκοσι τέσσερις δεν μπορέσαμε να βρούμε απόφαση της Επιτροπής Δεδομένων. 
      Ποια προβλήματα προκύπτουν; Πρώτον, ότι και με βάση την απόφαση της Αρχής Δεδομένων δεν έχει λυθεί το πρόβλημα, διότι οι κάμερες είναι περιστρεφόμενες και μπορούν να βλέπουν μέχρι και τα σπίτια, πράγμα που απαγορεύει η Αρχή Προσωπικών Δεδομένων. Επαφίεται στην καλή θέληση των Αρχών να βάλουν τα μικρόφωνα σε τόσο ύψος που να μην ακούγονται οι ατομικές συνομιλίες αυτών που περπατούν κάτω από την κάμερα. Θα έπρεπε οι ίδιες οι κάμερες να μην έχουν τη δυνατότητα ούτε περιστροφής ούτε ακρόασης των συνομιλιών, παρά μόνο των ήχων για πυροβολισμούς κλπ., όπως λέει η Επιτροπή Δεδομένων. 
      Ένας φόβος, λοιπόν, είναι αν θα υλοποιηθούν αυτοί οι περιορισμοί και οι εγγυήσεις που βάζει η Επιτροπή. Το κυριότερο, όμως, πρόβλημα είναι τι θα γίνει μετά τους Ολυμπιακούς Αγώνες, μετά την προθεσμία που δίνει η Επιτροπή Δεδομένων. Και εδώ δεν μιλάμε μόνο για τα ατομικά δικαιώματα και την ιδιωτική ζωή. Μιλάμε ιδιαίτερα για την πολιτική και τη συνδικαλιστική δραστηριότητα. Οι κάμερες αυτές μπορούν να ζουμάρουν και να καταγράφουν πρόσωπα. Υπάρχουν πέντε χιλιάδες διαδηλωτές; Καταγράφουν και τις πέντε χιλιάδες και στη συνέχεια γίνεται αρχειοθέτηση στο ηλεκτρονικό φακέλωμα. Πώς θα αποτραπεί αυτό; Βεβαίως θα υπάρξουν διαβεβαιώσεις, αλλά είναι πολύ γνωστό ότι μόνο με διαβεβαιώσεις δεν λύνεται το ζήτημα. 
      Δεν χρειάζονται, κατά τη γνώμη μας, κάμερες. Πρέπει η Κυβέρνηση να πει «όχι» στην παραπέρα χρησιμοποίησή τους. Εξάλλου, γιατί τις αγοράσατε; Δεν κατάλαβα αν τις αγοράσατε. Μπορείτε να τις ενοικιάσετε για τρεις μήνες για τους Ολυμπιακούς Αγώνες. Μην επικαλείστε το κόστος και ότι πρέπει να αξιοποιηθούν. 
      Τέλος, έγκριτοι νομικοί λένε ότι και για τη διάρκεια των Ολυμπιακών Αγώνων θα χρειαζόταν νομοθετική ρύθμιση, για να συζητήσουμε το θέμα στη Βουλή αναλυτικά και τις εγγυήσεις που παρέχονται.
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Κύριε Υφυπουργέ, έχετε το λόγο για δύο λεπτά.
       ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Δεν χρειάζεται οποιαδήποτε νομοθετική ρύθμιση, αγαπητέ συνάδελφε, διότι σας είπα ότι υπάρχει συγκεκριμένη νομοθετική διάταξη, η οποία προβλέπει τη χρήση κάθε μέσου το οποίο μπορεί να διευκολύνει την Αστυνομία στο να κάνει τη δουλειά της. 
      Όλοι έχουμε ευαισθησίες και εγώ καταλαβαίνω τις ανησυχίες σας. Θα έχετε, όμως, υπόψη σας το εξής πράγμα, ότι κάθε κρατική δραστηριότητα ενέχει το σπέρμα της αυθαιρεσίας. Ο αστυνομικός ο οποίος κρατάει ένα πιστόλι, έχει το πιστόλι αυτό για να κάνει τη νόμιμη χρήση, όταν συντρέχουν οι προϋποθέσεις. Μπορεί να παραβιάσει το νόμο. Οποιοσδήποτε έχει κρατική εξουσία, μπορεί να παραβιάσει το νόμο.
      Γι΄ αυτό υπάρχουν οι νόμοι, γι’ αυτό υπάρχει η δικαιοσύνη, γι’ αυτό υπάρχουν ανεξάρτητες αρχές. Η Ελλάδα –δόξα τω Θεώ- είναι μία ευνομούμενη δημοκρατική πολιτεία, η οποία έχει πλέγμα διατάξεων προστασίας των πολιτών. 
      Μας ρωτάτε τώρα γιατί πήραμε τις κάμερες. Δεν τις πήραμε εμείς, αγαπητέ συνάδελφε. Τις πήρε η προηγούμενη κυβέρνηση. Εμείς βρήκαμε μπροστά μας μία σύμβαση, η οποία εκτελείται με ποινικές ρήτρες πολύ βαριές και προπάντων βλέπετε τι γίνεται στο εξωτερικό με τα λογής-λογής δημοσιεύματα, που ούτε λίγο ούτε πολύ θέλουν να εμφανίσουν την Ελλάδα ότι είναι ένα ξέφραγο αμπέλι. 
      Κάθε ενέργεια η οποία θα αποδυναμώνει τη δυνατότητα της ασφαλούς διεξαγωγής των Ολυμπιακών Αγώνων, σας διαβεβαιώνω ότι θα δώσει το έναυσμα να έχουμε χειρότερα δημοσιεύματα με ενδεχόμενο να έχουμε προβλήματα στους Ολυμπιακούς Αγώνες, όχι με την έννοια της μη τέλεσής τους, αλλά της μη προσέλευσης κόσμου τον οποίο αναμένουμε να έρθει. Μία περιρρέουσα ατμόσφαιρα, η οποία θα εμφανίζει την Ελλάδα ως χώρα ανασφαλή, θα έχει δυσμενέστατα αποτελέσματα.
      Τι θα γίνει από εδώ και πέρα; Είναι ένα πρόβλημα. Σας διαβεβαιώνω δεν προτιθέμεθα να κρύψουμε την αλήθεια. Η πρόθεση της Αστυνομίας είναι να χρησιμοποιήσει αυτές τις κάμερες, όμως υπάρχει απ’ ό,τι θα είδατε στο έγγραφο της Αρχής Προστασίας Προσωπικών Δεδομένων μία παράγραφος, η οποία λέει τα εξής: Μέχρι τώρα δεν μας πείσατε εάν θα είναι νόμιμος η χρήση και πώς θα κάνετε τη χρήση. Θα μας δώσετε περισσότερα στοιχεία για να σας πούμε «ναι» ή «όχι». Αυτό, λοιπόν, σας διαβεβαιώνω ότι θα γίνει και μόνο εφόσον έχουμε την έγκριση, θα προχωρήσουμε στην περαιτέρω χρήση τους. 
      Θέλω να σας αναφέρω και κάτι άλλο για την περιστροφή των καμερών και για τη δυνατότητα ενδεχομένως –επειδή αναφέρεται στα έγγραφα που έχω- να μπουν και μέσα στο σπίτι από το παράθυρο. Εισακούσθηκε η Αρχή και έγινε αλλαγή στις κάμερες. Τοποθετείται πλέον άλλος τύπος κάμερας, ο οποίος δεν θα έχει αυτή τη δυνατότητα και μάλιστα σας διαβεβαιώνω ότι αυτή η αλλαγή κοστίζει τούτη την ώρα ενδεχομένως στο ελληνικό δημόσιο και χρήμα, αλλά προπάντων και χρόνο, ως προς τη δυνατότητα να είμαστε συνεπείς στην παράδοση του έργου, όταν πρέπει. 
      Είμαστε πάρα πολύ προσεκτικοί και προπάντων σε ό,τι έχει σχέση με τα ατομικά δικαιώματα, εκείνο το οποίο αυτή η ανεξάρτητη Αρχή επιτάσσει, εμείς ευλαβικά θα το εισακούσουμε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Θα ήθελα να ανακοινώσω προς το Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Επτάνησα, 140 χρόνια από την Ένωση με την Ελλάδα», είκοσι τέσσερις μαθητές και τρεις συνοδοί δάσκαλοι από το 64ο Δημοτικό Σχολείο Αθήνας.
      Η Βουλή τους καλωσορίζει.
      (Χειροκροτήματα απ΄ όλες τις πτέρυγες)
      Εισερχόμαστε στη συζήτηση της τρίτης επίκαιρης ερώτησης του πρώτου κύκλου, της με αριθμό 90/10.5.2004 του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τους Υπουργούς Ανάπτυξης, Οικονομίας και Οικονομικών, σχετικώς με τη λήψη μέτρων για τη διασφάλιση των δικαιωμάτων των καταναλωτών που συναλλάσσονται με τις τράπεζες. 
      Η επίκαιρη ερώτηση του κ. Κουβέλη έχει ως εξής:
      «Σε συνέχεια προηγούμενων ερωτήσεών μας αναφορικά με την προστασία και διασφάλιση των δανειοληπτών από το τραπεζικό σύστημα διαπιστώνεται ότι το ελληνικό τραπεζικό σύστημα εξακολουθεί να αυθαιρετεί σε βάρος των καταναλωτών, επιβάλλοντας κατά τις συναλλαγές αναγκαστικούς όρους, με τους οποίους καλούνται οι καταναλωτές να παραιτηθούν ακόμη και από το δικαίωμα της αγωγής για επιστροφή των «εξόδων διαχείρισης», «εξόδων φακέλων», «εξόδων χρηματοδότησης» κλπ. με την απειλή ότι δεν θα αρθεί η προσημείωση στη περίπτωση χορήγησης δανείου για αγορά ακινήτου. 
      Το Ειρηνοδικείο Αθηνών με την υπ’ αριθμ. 726/04 απόφασή του ενέκρινε για μία ακόμη φορά ότι η εφάπαξ καταβολή εξόδων φακέλου για τη χορήγηση δανείου αντιβαίνει στα χρηστά ήθη και τις διατάξεις που έχει θεσπίσει η Τράπεζα της Ελλάδας για την επιβολή και είσπραξη προμηθειών από τα πιστωτικά ιδρύματα.
      Ερωτώνται οι κύριοι Υπουργοί.
      Έχουν γίνει έλεγχοι από τα αρμόδια εποπτικά όργανα της πολιτείας για την εφαρμογή του ισχύοντος για τους καταναλωτές πιστωτικού συστήματος, ποιες οι διαπιστώσεις τους και ποια μέτρα ασκήθηκαν; 
      Ποια μέτρα προτίθενται να προωθήσουν για να υπάρξουν οι προϋποθέσεις εκείνες που θα υποχρεώνουν τις τράπεζες να σέβονται τα δικαιώματα των καταναλωτών, χωρίς να έχουν την ανάγκη να προσφεύγουν αυτοί στα δικαστήρια;»
      Κύριε Υφυπουργέ, έχετε το λόγο για τρία λεπτά.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κυρίες και κύριοι συνάδελφοι, παρ’ όλες τις νομοθετικές και τις άλλες πρωτοβουλίες που είχε πάρει η προηγούμενη κυβέρνηση αλλά και τις ενέργειες της Ένωσης Ελληνικών Τραπεζών, είναι πράγματι καθημερινή κοινή διαπίστωση ότι αυτοί οι οποίοι συναλλάσσονται με τις τράπεζες, συνεχίζουν να αντιμετωπίζουν μία σειρά από προβλήματα που δεν βοηθούν στην εμπέδωση του κλίματος εμπιστοσύνης μεταξύ τραπεζών και πελατών.
      Το Υπουργείο Ανάπτυξης ζήτησε από τη αρμόδια διεύθυνση της πολιτικής για τον καταναλωτή και στα πλαίσια των δικών της αρμοδιοτήτων να συντάξει μια έκθεση με τα προβλήματα στον τομέα της καταναλωτικής πίστης και τις πολιτικές που έχουν ασκηθεί μέχρι σήμερα. Θα καταθέσω ένα αντίγραφο αυτής της έκθεσης με τα θέματα τα οποία αφορούσαν τις τράπεζες και τη σημερινή επίκαιρη ερώτηση του συναδέλφου του Συνασπισμού.
      Την τελευταία τριετία οι υπηρεσίες της Γραμματείας Καταναλωτή δέχονται σε καθημερινή βάση πολλά παράπονα και καταγγελίες για παραβιάσεις της νομοθεσίας εν γνώσει των τραπεζών, αναφορικά με τις καταθετικές και πιστωτικές συμβάσεις και επίσης δέχονται και παράπονα για τη μη εφαρμογή των δικαστικών αποφάσεων. Εξάλλου αυτή η κατάσταση ξέρουμε και το βλέπουμε ότι είναι και αντικείμενο πολύ συχνά αρνητικών σχολίων στον ημερήσιο Τύπο και στα τηλεοπτικά μέσα ενημέρωσης. Με αυτήν την έννοια η ερώτηση του κ. Κουβέλη και εύστοχη είναι και πράγματι πολύ επίκαιρη είναι.
      Το κύριο ερώτημα στο οποίο καλούμεθα να απαντήσουμε, πέρα από τη διαπίστωση, επαναλαμβάνω, που θα δείτε και από το ενημερωτικό σημείωμα που θα καταθέσω, το οποίο έχει πολλά ενδιαφέροντα και πολλές ενδιαφέρουσες παραβιάσεις και προβλήματα, πολύ περισσότερα από αυτά, τα οποία πολύ σωστά αναφέρετε, είναι τι προτίθεται να πράξει η Κυβέρνηση προκειμένου και οι τράπεζες να σέβονται τα δικαιώματα που έχουν οι πολίτες και κυρίως χωρίς οι πολίτες να είναι αναγκασμένοι κάθε φορά να προσφεύγουν στη δικαιοσύνη για να βρουν το δίκιο τους. Διότι και η προηγούμενη κυβέρνηση έλαβε πράγματι τέτοιες πρωτοβουλίες, αλλά το πρόβλημα παραμένει και μπορώ να πω ότι σε ορισμένες περιπτώσεις είναι και οξύτερο. 
      Η απάντηση στο ερώτημα αυτό είναι ότι θα πρέπει να βρούμε ένα τρόπο να έχουμε έναν προληπτικό έλεγχο, προέγκριση των συμβάσεων που ρυθμίζουν τις σχέσεις τραπεζών και καταναλωτών, προκειμένου να αποφεύγεται εκ των υστέρων αυτή η ταλαιπωρία του πολίτη. Αυτό ήδη εφαρμόζεται. Για παράδειγμα οι εταιρείες κινητής και σταθερής τηλεφωνίας έχουν την υποχρέωση τις συμβάσεις τις οποίες έχουν, να τις στέλνουν πριν στην Εθνική Επιτροπή Τηλεπικοινωνιών, προκειμένου να ελεγχθούν ότι είναι σύννομες, ότι προστατεύουν το συμφέρον των καταναλωτών, ότι είναι σύμφωνες με το υπάρχον θεσμικό πλαίσιο και αν υπάρχουν προβλήματα, τότε καλούνται να τα διορθώσουν πριν αυτές οι συμβάσεις υπογραφούν από τους καταναλωτές.
      Στα πλαίσια αυτά το Υπουργείο Ανάπτυξης θα ζητήσει τη συνεργασία και του Υπουργείου Οικονομικών και της Ενώσεως Ελληνικών Τραπεζών και της Τραπέζης της Ελλάδας που έχει την ευθύνη του ελέγχου των τραπεζών, προκειμένου να ληφθούν εκείνα τα μέτρα και εκείνες οι αποφάσεις με σκοπό τη διασφάλιση των συμφερόντων των καταναλωτών αλλά και βεβαίως και τη λειτουργία του τραπεζικού συστήματος στα πλαίσια της ισχύουσας νομοθεσίας. 
      Ενδεχομένως να υπάρχουν και άλλες προτάσεις για την αντιμετώπιση του προβλήματος, κύριοι συνάδελφοι και είμαστε ανοιχτοί να τις ακούσουμε και να τις συζητήσουμε πριν προχωρήσουμε σε οριστικές αποφάσεις, διότι είναι προφανές ότι ούτε το αλάθητο διεκδικούμε ούτε είναι δυνατόν να αρνηθούμε οποιαδήποτε θετική πρόταση. Αυτό το οποίο φαντάζομαι ότι όλοι συμφωνούμε ότι δεν πρέπει να κάνουμε, είναι να κλείσουμε τα μάτια και να μην αντιμετωπίσουμε το πρόβλημα. 
      Εγώ θέλω να γίνει πάντως σαφές ότι η απόφαση της Κυβέρνησης να ορίσει Γενικό Γραμματέα Καταναλωτή στο Υπουργείο Ανάπτυξης, έχει να κάνει με την πολιτική της βούληση να στηρίξει τους καταναλωτές και να προωθήσει με αποτελεσματικό τρόπο τη φωνή των πολλών και ανοργάνωτων Ελλήνων καταναλωτών.
      (Στο σημείο αυτό ο Υφυπουργός Ανάπτυξης κ. Ιωάννης Παπαθανασίου καταθέτει για τα Πρακτικά το προαναφερθέν  ενημερωτικό σημείωμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Ιωάννης Τραγάκης): Ο κ. Κουβέλης έχει το λόγο για δύο λεπτά.
     ΦΩΤΗΣ ΚΟΥΒΕΛΗΣ: Κύριε Υφυπουργέ, πρέπει να σας πω ότι δεν είναι η πρώτη φορά που φέρνω το θέμα στη Βουλή. Και με την προηγούμενη κυβέρνηση είχα ασκήσει κοινοβουλευτικό έλεγχο, διότι τα γεγονότα βοούν και ξέρουμε ότι σήμερα ο καταναλωτής είναι δέσμιος του τραπεζικού συστήματος το οποίο καταγράφει, θα έλεγα, κέρδη χυδαία!
     Υπάρχουν νόμοι οι οποίοι δεν εφαρμόζονται και, εκτός από εκείνα τα οποία είπατε, είναι επιβεβλημένο, είναι υποχρέωση προς τον καταναλωτή να υπάρξουν κυρώσεις. Δεν είναι δυνατόν να έχουμε για παράδειγμα στο πρώτο τρίμηνο του τρέχοντος έτους αυξημένα παράπονα προς τον τραπεζικό μεσολαβητή κατά 30% και να έχουμε στην κλίμακα του 100 παράπονα 55% για πιστωτικές κάρτες και 25% για δάνεια. Υπάρχει η έκθεση του Διοικητή της Τράπεζας της Ελλάδας από το προηγούμενο έτος, με την οποία διαπιστώνεται ότι η ενίσχυση της αποτελεσματικότητας των μέτρων διαφάνειας απαιτεί, όπως έχει προτείνει η Τράπεζα της Ελλάδος, την περαιτέρω εξειδικευμένη εφαρμογή στις χρηματοοικονομικές συναλλαγές των κανόνων του εσωτερικού και του κοινοτικού δικαίου περί προστασίας των καταναλωτών.
	Δηλαδή κύριε Υφυπουργέ, βρισκόμαστε μπροστά σε μία παρανομία την οποία ανέχεται το κράτος. Οι τράπεζες δεν είναι υπεράνω των νόμων και όταν μάλιστα συνομολογείται ότι το σύγχρονο αίτημα είναι η προστασία του καταναλωτή, εμείς περιμένουμε από την Κυβέρνηση, όπως έχει υποχρέωση, να επιβάλλει την εφαρμογή των νόμων και το σεβασμό των αποφάσεων των ελληνικών δικαστηρίων. 
	Είναι εξαιρετικά ενοχλητικό να αποφαίνεται ο Άρειος Πάγος ότι παρανομούν, προσβάλλουν τα χρηστά ήθη οι τράπεζες και οι τράπεζες να αδιαφορούν. Είναι στο απυρόβλητο, κύριε  Υφυπουργέ. Και μάλιστα ποιες τράπεζες; Αυτές που δυστυχώς τα τελευταία χρόνια έχουν μπει στην καθημερινή ζωή του Έλληνα πολίτη. Κατά συνέπεια πρέπει να σπεύσετε να εφαρμοστεί ο νόμος και να υπάρχουν κυρώσεις. Να κάνετε και όλα τα άλλα που είπατε. Αλλά οι κυρώσεις νομίζω ότι μπορούν να διαμορφώσουν ένα πλέγμα προστασίας του δύσμοιρου καταναλωτή, ο οποίος οδηγείται στα δικαστήρια.
	Έχω στα χέρια μου σειρά από αποφάσεις. Σπίτια βγαίνουν «στον αέρα», τινάζονται με πλειστηριασμούς. Ο καταναλωτής παίρνει ένα δάνειο και με τις δαπάνες προέγκρισης, ελέγχων και προσημείωσης αυτό το δάνειο ξεπερνά το 2,5% του ποσού του δανείου. Αντιλαμβάνεσθε ότι πρόκειται για μία ληστρική συμπεριφορά των τραπεζών σε βάρος των καταναλωτών. 
	ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
	Ο κύριος Υφυπουργός έχει το λόγο για δύο λεπτά. 
	ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε συνάδελφε, δεν μπορώ να αρνηθώ ότι έχετε δίκιο και ότι δεν είναι η πρώτη φορά που φέρνετε το θέμα. Είναι, όμως, πρώτη φορά που το απευθύνετε σε εμάς και είναι πολύ σύντομο το χρονικό διάστημα στο οποίο είμαστε εμείς στην Κυβέρνηση και έτσι απαντούμε εμείς στο πρόβλημα. 
	Δεν θέλω να μηδενίσω –επαναλαμβάνω- τις ενέργειες που είχαν γίνει από προηγούμενες κυβερνήσεις, αλλά δεν μπορώ να μη δεχτώ ότι τα φαινόμενα να μην τηρούνται οι νόμοι είναι απαράδεκτα και σ΄ αυτά δεν χωρεί έκπτωση ούτε χωρεί ανοχή.
	Υπάρχουν, λοιπόν, δύο ζητήματα. Το ένα το οποίο έθεσα και το οποίο τονίσατε και εσείς, είναι η ανάγκη να ενισχύσουμε την προστασία του καταναλωτή. Επαναλαμβάνω ότι η δική μας τοποθέτηση ευθύς εξαρχής και οι αποφάσεις τείνουν προς αυτή την κατεύθυνση. Ήδη υπάρχει Γενικός Γραμματέας Καταναλωτή, θα συγκληθεί το Εθνικό Συμβούλιο Καταναλωτή και θα αισθανθεί και ο καταναλωτής ότι υπάρχει δίπλα του κάποια υπηρεσία και κάποια αρμόδια κρατική αρχή η οποία τον στηρίζει. Και βεβαίως δεν μπορώ να μη δεχτώ ότι είναι απαράδεκτο οι νόμοι να μην εφαρμόζονται. Και η μόνη λύση σ’ αυτό είναι να υπάρξουν κυρώσεις. Θα υπάρξουν κυρώσεις. 
	Εγώ αυτό το οποίο θέλω να πιστέψετε, είναι ότι δεν θα σας δοθεί άλλη φορά η ευκαιρία να κάνετε τέτοια ερώτηση για το συγκεκριμένο θέμα, για το οποίο άλλωστε δεν είναι θέμα κομματικής αντιπαράθεσης. Νομίζω ότι όλες οι πτέρυγες της Βουλής, όλα τα κόμματα συμφωνούν. Και μέτρα πρέπει να ληφθούν και κυρώσεις πρέπει να υπάρχουν όχι εναντίον των τραπεζών αλλά εναντίον του οποιουδήποτε δεν τηρεί τους νόμους. Και σ΄ αυτό φαντάζομαι ότι θα έχουμε και τη στήριξη όλων των πτερύγων της Βουλής.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
	Εισερχόμαστε στο δεύτερο κύκλο των επικαίρων ερωτήσεων.
	Πρώτη είναι η με αριθμό 95/10.5.2004 επίκαιρη ερώτηση του Βουλευτή του Πανελλήνιου Σοσιαλιστικου Κινήματος κ. Ευσταθίου Κουτμερίδη προς τον Υπουργό Οικονομίας και Οικονομικών, σχετικώς με τις μετακινήσεις εφοριακών υπαλλήλων που εργάζονται στα Τοπικά Ελεγκτικά Κέντρα (ΤΕΚ) κλπ. 
	Η επίκαιρη ερώτηση του κυρίου συναδέλφου έχει ως εξής:
	«Πριν από λίγες μέρες ο Υφυπουργός Οικονομίας και Οικονομικών κ. Αδάμ Ρεγκούζας, με μη σύννομες αποφάσεις του μετακίνησε περισσότερους από τετρακόσιους εφοριακούς υπαλλήλους ελεγκτές που εργάζονταν στα Τοπικά Ελεγκτικά Κέντρα (ΤΕΚ), χωρίς την απαιτούμενη γνώμη του Υπηρεσιακού Συμβουλίου. Επίσης διέκοψε αποσπάσεις σε περισσότερους από πενήντα εφοριακούς υπαλλήλους των ΤΕΚ, αγνοώντας πλήρως τις διατάξεις του Υπαλληλικού Κώδικα (άρθρο 68 ν. 2683/99 – ΦΕΚ 19/Α/9.2.99) και χωρίς τη σύμφωνη γνώμη του Υπηρεσιακού Συμβουλίου. Επιπλέον αγνόησε πλήρως την απόφαση του  Διοικητικού Εφετείου Αθηνών με αριθμό 2609/2001, σύμφωνα με την οποία ακυρώνεται η μετακίνηση υπαλλήλου που έγινε με το άρθρο 66 του Υπαλληλικού Κώδικα (ν.2683/99) χωρίς τη γνωμοδότηση του οικείου Υπηρεσιακού Συμβουλίου.
	Ερωτάται ο Υπουργός:
	Γνώριζε ότι με την υπογραφή των αποφάσεων εξέδιδε μη σύννομες πράξεις μετά και από την υπ’ αριθμόν 2609/2001 απόφαση του Διοικητικού Εφετείου Αθηνών;
	Γνώριζε ότι οι μεταθέσεις  και οι αποσπάσεις των υπαλλήλων διενεργούνται με άλλες διατάξεις απ’ αυτές που μνημονεύει στις μη σύννομες πράξεις και με τη γνωμοδότηση του οικείου υπηρεσιακού συμβουλίου»;
	Ο Υφυπουργός Οικονομίας και Οικονομικών κ. Αδάμ Ρεγκούζας έχει το λόγο για τρία λεπτά. 
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κυρίες και κύριοι συνάδελφοι, κατ’ αρχήν θα ήθελα να πω μονολεκτικά ότι δεν πρόκειται για παράνομες ενέργειες και μακριά από εμάς αυτή η λογική. Όπως γνωρίζουμε όλοι, το πείραμα «Τοπικά Ελεγκτικά Κέντρα» απογοήτευσε και τους ίδιους τους εμπνευστές του και απέτυχε. Επομένως δεν είναι μία απόφαση που ούτως ή άλλως την είχαμε εξαγγείλει εμείς προεκλογικά, που αναφέρεται και στο πρόγραμμά μας αλλά και μετά τις εκλογές θεωρήσαμε ότι αυτό πρέπει να υλοποιηθεί το ταχύτερο δυνατό. 
      Όμως η ταχύτητα στη δράση και οι ενέργειες που πήραμε, υπαγορεύτηκαν από το γεγονός ότι αυτή την εποχή έχουμε την παραλαβή των φορολογικών δηλώσεων και σε μια προσπάθεια να βελτιώσουμε τις παρεχόμενες υπηρεσίες προς τον πολίτη –δηλαδή, να μη συσσωρεύεται ο κόσμος στα καταστήματα των εφοριών για να δώσει τη δήλωσή του- και με το δεδομένο ότι τα Ελεγκτικά Κέντρα ουσιαστικά δεν είχαν έργο να πραγματοποιήσουν ή εν πάση περιπτώσει το έργο που είχαν να πραγματοποιήσουν ήταν κυρίως να επεξεργαστούν στοιχεία που είχαν στα χέρια τους μέσω του ΣΔΟΕ, αποφασίσαμε να ενισχύσουμε και να μετακινήσουμε αυτούς τους υπαλλήλους, αντιμετωπίζοντας έκτακτες ανάγκες, όπως εξάλλου προβλέπει και ο νόμος και ιδιαίτερα αναφέρομαι στο άρθρο 68. Εκεί αναφέρεται ότι με απόφαση των οικείων Υπουργών επιτρέπεται η απόσπαση υπαλλήλων δημοσίων υπηρεσιών κάθε μορφής ή νομικού προσώπου δημοσίου δικαίου για την αντιμετώπιση σοβαρών και επειγουσών αναγκών.
      Αυτό, λοιπόν, πραγματοποιήσαμε λόγω της επείγουσας ανάγκης και ταυτόχρονα με την απόφαση του Υπηρεσιακού Συμβουλίου στις 6 Μαΐου, επικυρώσαμε αυτήν την υπουργική απόφαση, για να μην υπάρχουν προβλήματα. 
      Όσον αφορά στην αναφορά που γίνεται στη δικαστική απόφαση, πέραν του γεγονότος ότι δεν αποτελεί γενικευμένο δεδικασμένο για όλους τους υπαλλήλους, δεν κρίνεται από εμάς, βεβαίως αλλά σε κάθε περίπτωση εντός της αυτής υπηρεσίας –όπως είναι τα καταστήματα των εφοριών- μπορούν να γίνονται μετακινήσεις χωρίς να παραβιάζεται ο νόμος.
      Εκτιμώ ότι η κίνηση του συναδέλφου είναι από ευαισθησία γιατί προέρχεται απ’ αυτόν τον κλάδο και ταυτόχρονα υπαγορεύεται ενδεχομένως και από την απαίτηση κάποιων που διαφώνησαν μ’ αυτές τις αποσπάσεις. Σε κάθε περίπτωση, όμως, πρέπει να ενημερώσω τη Βουλή ότι στην υπηρεσιακή ηγεσία που δεν είναι επιλεγμένη από τη δική μας Κυβέρνηση, δόθηκε η εντολή να γίνουν αυτές οι αποσπάσεις με κριτήριο την αρχαιότητα, δηλαδή, τα χρόνια υπηρεσίας που υπηρετούσαν αυτοί οι υπάλληλοι στα Τοπικά Ελεγκτικά Κέντρα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Η ολοκλήρωση δε της διάλυσης αυτών των Τοπικών Ελεγκτικών Κέντρων καθυστερεί εκ του γεγονότος ότι υπάρχουν επιλεγμένοι βάσει του νόμου προϊστάμενοι, διευθυντές ή τμηματάρχες και αυτοί για να μετακινηθούν, πρέπει να υπάρχουν αντίστοιχες θέσεις. Με το υπάρχον νομοθετικό πλαίσιο αυτό είναι αδύνατο. Γι’ αυτό η Κυβέρνηση πρόκειται πολύ γρήγορα να διαμορφώσει ένα άλλο νομοθετικό πλαίσιο που θα επιτρέπει την πλήρη ενσωμάτωση των Ελεγκτικών Κέντρων στα σημερινά καταστήματα, τα γνωστά με το όνομα ΔΟΥ ή Εφορίες, για να δημιουργηθούν και να αναβιώσουν εκεί ελεγκτικά τμήματα ενισχυμένα που θα είναι και φυτώρια αναπαραγωγής των ελεγκτικών μηχανισμών.
      ΠΡΟΕΔΡΕΥΩΝ (Ιωάννης Τραγάκης): Ο κ. Κουτμερίδης έχει το λόγο για δύο λεπτά.
      ΕΥΣΤΑΘΙΟΣ ΚΟΥΤΜΕΡΙΔΗΣ: Ευχαριστώ, κύριε Πρόεδρε.
      Κύριε Υπουργέ, κατ’ αρχήν βρίσκω την ευκαιρία να σας συγχαρώ για τη συμμετοχή σας στην Κυβέρνηση και να σας ευχηθώ καλή δύναμη στο δύσκολο έργο που αναλαμβάνετε.
      Είναι γεγονός ότι η Νέα Δημοκρατία προεκλογικά –και όχι μόνο- προκειμένου να προσεγγίσει συγκεκριμένες παραγωγικές ομάδες και τάξεις, κυρίως μικρομεσαίους επιχειρηματίες και ελεύθερους επαγγελματίες, υποσχέθηκε πραγματικά ένα φορολογικό παράδεισο. Η Νέα Δημοκρατία έλεγε προεκλογικά ότι έχει πρόγραμμα για την οικονομία και ότι θα εφαρμόσει μία ελαστική φορολογική πολιτική για τις μικρομεσαίες επιχειρήσεις και τους ελεύθερους επαγγελματίες μειώνοντας τους φορολογικούς συντελεστές, αυξάνοντας τα αφορολόγητα ποσά, καταργώντας το Σώμα Δίωξης Οικονομικού Εγκλήματος και τον προληπτικό έλεγχο και καταργώντας τα Τοπικά Ελεγκτικά Κέντρα και τον τακτικό έλεγχο.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Σήμερα, όμως, μετά από δύο μήνες διακυβέρνησης της Νέας Δημοκρατίας, με λύπη διαπιστώνουμε πως η Νέα Δημοκρατία όχι μόνο πρόγραμμα δεν έχει για άσκηση μιας φορολογικής πολιτικής αλλά παράλληλα προβαίνει σε μια σειρά από ενέργειες οι οποίες στόχο έχουν τη διάλυση του ελεγκτικού μηχανισμού στο Υπουργείο Οικονομίας και Οικονομικών, χωρίς πρώτα να δημιουργήσει το απαραίτητο φορολογικό περιβάλλον.
	Διαλύετε το Σώμα Δίωξης Οικονομικού Εγκλήματος, γιατί λέτε ότι αποτελεί εστία διαφθοράς. Αντ’ αυτού ιδρύετε το ΣΟΕ ή επαναφέρετε την παλιά ΥΠΕΔΑ. Διαλύετε τα Τοπικά Ελεγκτικά Κέντρα, μετακινώντας περισσότερους από τετρακόσιους πενήντα ελεγκτές υπαλλήλους στις διάφορες ΔΟΥ, χωρίς τη σύμφωνη γνώμη του οικείου Υπηρεσιακού Συμβουλίου, όπως προβλέπεται από το ν. 2683/1999.
      Κύριε Υπουργέ, με ιδιαίτερη ικανοποίηση διαπιστώνουμε σήμερα πως η κατάθεση της επίκαιρης ερώτησής μας ήταν η αιτία να επικυρώσετε τις αποφάσεις σας με τη σύμφωνη γνώμη του οικείου Υπηρεσιακού Συμβουλίου. 
      Όλα αυτά, όμως, δείχνουν περίτρανα πως η Νέα Δημοκρατία όχι μόνο πρόγραμμα δεν έχει για την άσκηση της οικονομικής πολιτικής αλλά κυρίως στον τόσο ευαίσθητο χώρο της οικονομίας εφαρμόζει πολιτικές και πρακτικές, οι οποίες είναι επικίνδυνες για την οικονομία της χώρας μας.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Κουτμερίδη.
      Κύριε Υπουργέ, έχετε το λόγο για δύο λεπτά.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε συνάδελφε, είναι γεγονός πως θέσατε πολλά ζητήματα που δεν τα αναφέρετε στην ερώτησή σας. Ωστόσο θα μπω στον πειρασμό και εγώ να σας δώσω ορισμένες απαντήσεις.
      Καταρχάς, η Νέα Δημοκρατία έχει εξαγγείλει ένα συγκεκριμένο πρόγραμμα για την οικονομία που βασίζεται στη λογική της ανάπτυξης, της ενίσχυσης της ανταγωνιστικότητας και βέβαια, στην εξασφάλιση της κοινωνικής συνοχής. Σ’ αυτές τις πολιτικές είναι ενταγμένη και η φορολογική μεταρρύθμιση που τροφοδοτεί αυτήν τη στιγμή τις πληθωριστικές πιέσεις και δημιουργεί τα περισσότερα προβλήματα για την οικονομία της χώρας.
      Ωστόσο μην έχετε καμία αμφιβολία ότι μέσα στη φορολογική μεταρρύθμιση θα αντιμετωπιστούν όλα τα ζητήματα που έχουν να κάνουν και με τις βασικές αρχές αυτής της φορολογικής μεταρρύθμισης, που πολύ σύντομα η Βουλή θα γίνει κοινωνός και οι οποίες είναι οι ακόλουθες: Πρώτον, η αξιοποίηση της νέας τεχνολογίας που τα τελευταία χρόνια μόνο στα χαρτιά και στην οπτική εικόνα υπάρχει αλλά χωρίς να πραγματώνει το βασικό της σκοπό που είναι η πάταξη της μεγάλης φοροδιαφυγής. Πάταξη μεγάλης φοροδιαφυγής δεν μπορεί να γίνει χωρίς διασταύρωση στοιχείων, γιατί στο παλαιότερο σύστημα, έστω και υποτυπωδώς, υπήρχαν τέτοιες διασταυρώσεις. Σήμερα που υποτίθεται ότι έχουμε μια καινούργια τεχνολογία, δεν γίνονται στοιχειωδώς αυτές οι διασταυρώσεις.
      Ο δεύτερος πυλώνας αυτής της μεταρρύθμισης έχει να κάνει με τη διοικητική διάρθρωση, με τις μεθόδους που θα λειτουργήσουν οι ελεγκτικοί μηχανισμοί και βέβαια την πάταξη του φαινομένου πλέον της διαφθοράς που ταλαιπωρεί τον πολίτη.
      Ο τρίτος πυλώνας αφορά το νομοθετικό πλαίσιο που έχει σχέση με τις βασικές αρχές της απλούστευσης, του κατανοητού των φορολογικών διατάξεων, της ενιαίας αντιμετώπισης, του αναπτυξιακού χαρακτήρα, της κοινωνικής διάστασης. Όλα αυτά θα αντιμετωπιστούν μέσα από τη φορολογική μεταρρύθμιση.
      Το να λέτε τώρα εσείς ότι η Νέα Δημοκρατία δεν έχει πρόγραμμα ή ότι καθυστερεί ή δεν έχει το δικαίωμα να αντιμετωπίζει τις επείγουσες ανάγκες με τη σπουδή που τις αντιμετώπισε και ταυτόχρονα η επικύρωση, η τυπική νομιμοποίηση που γίνεται μέσω των υπηρεσιακών συμβουλίων που λόγω της διαδικασίας καθυστερεί, αυτό να λέτε ότι το κάναμε επ’ ευκαιρία της ερωτήσεως, νομίζω ότι μας αδικείτε. 
      Σας είπα και το επαναλαμβάνω αποφασιστικά ότι εμείς δεν εννοούμε να παραβιάζουμε τη νομιμότητα. Αντίθετα θέλουμε σ’ όλες τις πράξεις της διοίκησης να την εξασφαλίζουμε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Κύριοι συνάδελφοι, προχωρούμε στη συζήτηση της δεύτερης επίκαιρης ερώτησης του δευτέρου κύκλου. Είναι η με αριθμό 101/10-5-2004 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τους Υπουργούς Ανάπτυξης, Οικονομίας και Οικονομικών, σχετικώς με τη λήψη μέτρων για την εξασφάλιση της παραγωγικής δραστηριότητας και των θέσεων εργασίας στα Ναυπηγεία Σκαραμαγκά.
      Η επίκαιρη ερώτηση της κυρίας συναδέλφου έχει ως εξής:
      «Τα Ναυπηγεία Σκαραμαγκά ιδιωτικοποιήθηκαν πλήρως, πριν από δύο χρόνια από την κυβέρνηση του ΠΑΣΟΚ, με «συμβολικό» τίμημα 2 δισεκατομμυρίων δραχμών περίπου, στο Γερμανικό Όμιλο HDW. Να σημειωθεί ότι τα Ναυπηγεία είχαν «κλεισμένες» παραγγελίες από το Πολεμικό Ναυτικό, τον ΟΣΕ και τον ΗΣΑΠ ύψους 1,5 τρισεκατομμυρίων δραχμών περίπου.
      Από τότε μέχρι σήμερα τα Ναυπηγεία όχι μόνο δεν σώθηκαν με την ιδιωτικοποίηση, όχι μόνο δεν άρχισε «νέα εποχή ανάπτυξη» αλλά αντίθετα βρέθηκαν πολύ γρήγορα σε χειρότερη θέση. Χρέη και ζημιές, εκποίηση της περιουσίας των Ναυπηγείων, μεγαλύτερη ανασφάλεια των εργαζομένων, αφού βοούν οι φήμες για νέα μείωση του προσωπικού, αλλαγή του ιδιοκτήτη, περιορισμό της παραγωγικής δραστηριότητας, είναι ορισμένα από τα προβλήματα που έφερε η ιδιωτικοποίηση. Και σαν επιστέγασμα όλων αυτών είναι η πρόθεση της HDW για αγωγή εναντίον του Δημοσίου, διεκδικώντας δεκάδες εκατομμύρια ευρώ και «αντιστροφή» της πώλησης.
      Οι κατευθύνσεις της Ευρωπαϊκής Ένωσης (παραδείγματος χάρη απόφαση 1540/1998), αλλά και η πολιτική των μέχρι σήμερα κυβερνήσεων οδήγησαν τα ναυπηγεία και την παραγωγική βάση της χώρας στη σημερινή κατάσταση.
      Ερωτάται, ο κύριος Υπουργός, τι μέτρα προτίθεται να πάρει η Κυβέρνηση για να βγουν τα Ναυπηγεία Σκαραμαγκά από το αδιέξοδο που τα οδήγησε η ιδιωτικοποίηση, ώστε να εξασφαλιστεί η παραγωγική δραστηριότητα και να διατηρηθούν οι θέσεις εργασίας των εργαζομένων;»
      Θα απαντήσει ο Υφυπουργός Οικονομίας και Οικονομικών, ο κ. Δούκας.
      Ορίστε, κύριε Υφυπουργέ, έχετε το λόγο για τρία λεπτά.
      ΠΕΤΡΟΣ ΔΟΥΚΑΣ ( Υφυπουργός Οικονομίας και Οικονομικών): Κυρίες και κύριοι συνάδελφοι, σχετικά με την επίκαιρη ερώτηση της Βουλευτού του ΚΚΕ κ. Παντελάκη, θέλω να σας αναφέρω τα εξής: Το θέμα των ναυπηγείων Σκαραμαγκά είναι και αυτό ένα θέμα της βαριάς κληρονομιάς της απελθούσας κυβέρνησης. Στις 3 Ιανουαρίου του 2001 η τότε κυβέρνηση ενέταξε τα Ελληνικά Ναυπηγεία στις διατάξεις του ν. 2000/91 περί αποκρατικοποιήσεων και στις 11 Οκτωβρίου οι μέτοχοι, δηλαδή η ΕΤΒΑ κατά 51% και οι εργαζόμενοι στα ναυπηγεία κατά 49% υπέγραψαν με την HDW FERROSTAΑLL την κοινοπραξία των αγοραστών, τη Σύμβαση Αγοράς των Μετοχών, με υποχρέωση οι αγοραστές να λειτουργήσουν τα ναυπηγεία, ως ναυπηγεία για δέκα χρόνια και να διατηρήσουν χίλιες τετρακόσιες θέσεις εργασίας, για τουλάχιστον έξι χρόνια με διακόσιες είκοσι ανθρωποημέρες κατ’ έτος ανά εργαζόμενο. 
      Πρόσφατα οι αγοραστές με επιστολή τους προς τον Υπουργό Οικονομίας και Οικονομικών αναφέρουν, πρώτον, ότι εκκρεμούν πολύ σοβαρά ζητήματα και υπάρχουν πολλές επιπλοκές –complications- στη σχέση κυρίως των ναυπηγείων με τον ΟΣΕ σε ό,τι αφορά τις ποινικές ρήτρες και τις ημερομηνίες παράδοσης των βαγονιών του ΟΣΕ. Ισχυρίζονται, δηλαδή, ότι είχαν πάρει συστηματικές διαβεβαιώσεις από τους τότε Υπουργούς ότι επρόκειτο να λυθεί το θέμα πριν υπογράψουν τη σύμβαση αγοράς ή αμέσως μετά, κάτι το οποίο όμως δεν έγινε.
      Δεύτερον, ισχυρίζονται ότι η οικονομική πραγματικότητα των ναυπηγείων που αγόρασαν ήταν πολύ διαφορετική, προς το χειρότερο φυσικά, σε σχέση με τις δηλώσεις και διαβεβαιώσεις της τότε κυβέρνησης για το ποια ήταν αυτή η οικονομική κατάσταση. Η οικονομική διαφορά συμποσούνται σε πάρα πολλές δεκάδες εκατομμύρια ευρώ. Το ενδιαφέρον μας για την προκοπή των ναυπηγείων και των εργαζομένων είναι μεγάλο. Αυτό το οποίο πρόκειται να κάνω –γιατί τώρα ήρθε και σε εμένα ο φάκελος αυτός- είναι από την εβδομάδα που μας έρχεται να αρχίσω συνομιλίες με όλους τους ενδιαφερομένους, αγοραστές και εργαζόμενους, την ΕΤΒΑ κλπ., για να διαπιστώσω το μέγεθος του προβλήματος και θα συζητήσουμε αργότερα μόλις μελετήσω τι ακριβώς συμβαίνει στην υπόθεση αυτή, γιατί πραγματικά οι διαφορές φαίνεται να είναι της τάξης των πολλών δεκάδων εκατομμυρίων ευρώ. Θα σας αναφέρω πως ακριβώς έχει το θέμα και τι θα μπορέσουμε να κάνουμε πραγματικά για να βοηθήσουμε στην προκοπή αυτών των ναυπηγείων.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Η κ. Παντελάκη έχει το λόγο.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
      Με την απάντησή σας, κύριε Υφυπουργέ, όχι μόνο δεν καθησυχάζετε τους εργαζόμενους αλλά εντείνετε τις ανησυχίες τους. Ειλικρινά είναι εντυπωσιακό αυτό που λέτε. Δύο και παραπάνω μήνες είστε Κυβέρνηση και προσπαθείτε να σκεφθείτε πως θα κατανοήσετε το πρόβλημα; Εγώ δεν σας έκανα αυτήν την επίκαιρη ερώτηση, για να μου πείτε τετελεσμένα γεγονότα, πώς και τι. Το ξέρουμε αυτό το πρόβλημα που αναφέρετε, γι’ αυτό και σας ρωτάμε σήμερα. Για το ποιες όμως είναι οι προθέσεις της Κυβέρνησης και ποια είναι η τάση των πρωτοβουλιών της, θα μπορούσατε μέσα σε τρία λεπτά να διαθέσετε μερικά δευτερόλεπτα για να μας πείτε. Μας είπατε ότι η Κυβέρνηση της Νέας Δημοκρατίας παρέλαβε βαριά κληρονομιά, αλλά εμείς δεν σας καθιστούμε υπεύθυνους, γιατί δεν ήσασταν κυβέρνηση.  Αλλά θέλουμε να μας πείτε τι θα κάνετε από εδώ και πέρα. Θα υπάρχει ελληνική ναυπηγική βιομηχανία; Οι κρατικές παραγγελίες που έχουν δοθεί στον αγοραστή θα γίνουν στην Ελλάδα; Το προσωπικό –όχι τα χίλια τετρακόσια αλλά τα χίλια επτακόσια άτομα- θα παραμείνουν και θα σώσουν τη δουλειά τους; Αυτά είναι καθοριστικά σε σχέση με τις προθέσεις τις δικές σας για να απαντήσετε.
      Δεν έχουν περάσει πολλά χρόνια, δύο χρόνια έχουν περάσει, κύριε Υφυπουργέ, και είναι εύκολο να βγάλει κανείς συμπεράσματα. Τι αποδείχθηκε από το ξεπούλημα στην κυριολεξία των ναυπηγείων το προηγούμενο διάστημα; Δεν έγινε ούτε για να σωθούν τα ναυπηγεία ούτε για να γίνει αυτή η παραγωγή στην Ελλάδα ούτε για να σωθούν οι θέσεις των εργαζομένων που έλεγε ότι για να είναι βιώσιμα και λειτουργικά τα ναυπηγεία είναι ανάγκη να κρατήσουν τις χίλιες τετρακόσιες θέσεις. Απόδειξη ότι σήμερα δουλεύουν πολύ περισσότεροι εργαζόμενοι αλλά με σχέσεις ομηρίας. 
      Αποδεικνύεται από την ίδια την εταιρεία, η οποία σε συνέντευξη Τύπου στις 27 Απριλίου βγαίνει και λέει καθαρά ότι εμείς αυτό που αγοράσαμε από εσάς -μπροστά στον ανταγωνισμό και το πώς θα τα βγάλει πέρα η Ευρωπαϊκή Ένωση, τι κάνει;
      Προσέξτε με, διαβάζω ακριβώς τι είπαν- αποτελούν μέρος οι σκέψεις μας ενός ευρύτερου ευρωπαϊκού σχεδιασμού για να αντιμετωπισθεί ο έντονος ανταγωνισμός που δέχεται η ευρωπαϊκή ναυπηγική βιομηχανία από την Άπω Ανατολή και τυγχάνει της υποστήριξης τόσο της γερμανικής κυβέρνησης όσο και των γερμανικών συνδικάτων. Αυτός θα είναι ο σχεδιασμός ευθύς εξαρχής και επιβεβαιώνεται η θέση του ΚΚΕ και τότε και τώρα που λέγαμε ότι αυτή ήταν η πολιτική απάντηση και η υποκρισία της προηγούμενης κυβέρνησης. Δεν το έκανε για το καλό των εργαζομένων αλλά και για να εξυπηρετήσει την πολιτική της Ευρωπαϊκή Ένωσης και το ότι έπρεπε να υπάρχουν ναυπηγικοί. 
     Αποδεικνύεται η θέση του ΚΚΕ ότι για να έχεις ελληνικά ναυπηγεία και παραγωγή στην Ελλάδα, δεν γίνεται διαφορετικά. Πρέπει να υπάρχει ενιαία ναυπηγική βιομηχανία, στο πλαίσιο μιας άλλης πολιτικής, να έρχεται σε σύγκρουση με την Ευρωπαϊκή Ένωση. Αλλά όταν τα λέγαμε τότε αυτά, έλεγαν ότι αυτό που λέτε είναι ουτοπίες, δεν γίνονται, γίνονται σε έναν άλλο κόσμο, αλλά δείτε η ρεαλιστική πολιτική των προηγούμενων χρόνων πού έφθασε τα πράγματα. 
     Η Κυβέρνηση όμως σήμερα είναι αναγκασμένη να πάρει συγκεκριμένη θέση για το τι θα γίνει, γιατί οι εργαζόμενοι αυτή τη στιγμή έχουν μεγάλη ανασφάλεια. Και για το τι θα γίνει είναι σαφέστατο ότι εάν δεν λυθεί ο φιλικός διακανονισμός που βάζει η εταιρεία, που εκβιάζει την Κυβέρνηση και ξαναβάζει άλλη μία φορά τη θηλιά στους εργαζόμενους. Τότε τους έλεγε ότι για να ζήσουν τα ναυπηγεία δεχθείτε τη σημερινή κατάσταση, τώρα θα τους πούνε ότι για να ανταποκριθεί στον ανταγωνισμό της η εταιρεία θα πρέπει να φύγετε και οι άλλοι μισοί για να ζήσουν τα ναυπηγεία αλλά όχι να υπάρχει η παραγωγή εδώ αλλά έξω. 
     Πρέπει να πάρετε συγκεκριμένη θέση. Πείτε μου στη δευτερολογία σας ποια είναι η τάση των πρωτοβουλιών σας, ποιες είναι οι προθέσεις σας. 
     ΠΡΟΕΔΡΕΥΩΝ (Ιωάννης Τραγάκης): Ο κύριος Υφυπουργός έχει το λόγο για δύο λεπτά. 
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Νομίζω ότι ήμουν σαφής και ότι δεν πρέπει να μας μέμφεσθε που δεν λύσαμε ένα πρόβλημα που υπάρχει εδώ και τουλάχιστον είκοσι χρόνια και δεν το λύσαμε μέσα σε δύο μήνες. 
     ΕΛΠΙΔΑ ΠΑΝΤΕΛΑΚΗ: Για τις προθέσεις είπα. 
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Επαναλαμβάνω, πρόθεσή μας είναι να βοηθήσουμε την ανάπτυξη των ναυπηγείων. Το πώς ακριβώς θα γίνει, θα σας το αναφέρω μόλις έχω τελειώσει τον κύκλο επαφών με όλους τους ενδιαφερόμενους. Πρόθεσή μας όμως είναι να βοηθήσουμε την ανάπτυξη των ναυπηγείων, και να διατηρήσουμε όσο το δυνατόν περισσότερες θέσεις εργασίας. Μία επιχείρηση που αναπτύσσεται, δίνει ευκαιρίες για εργασία σε περισσότερους και όχι σε λιγότερους εργαζόμενους και αυτό είναι κάτι που μας απασχολεί άμεσα.
     Ευχαριστώ. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
     Τρίτη είναι η με αριθμό 99/10-5-2004 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη -Αικατερινάρη προς τους Υπουργούς Οικονομίας και Οικονομικών, Ανάπτυξης, σχετικώς με τις επιπτώσεις στην εκτέλεση του Προγράμματος Δημοσίων Επενδύσεων, από τις καθυστερήσεις στην ένταξη έργων στο Γ΄ Κοινοτικό Πλαίσιο Στήριξης κλπ. 
     Η επίκαιρη ερώτηση της κυρίας συναδέλφου έχει ως εξής: 
     «Γνωστά είναι τα στοιχεία, μαζί και η ανησυχία μας, που επανειλημμένα την τελευταία περίοδο καταθέσαμε για τις καθυστερήσεις στην ένταξη των έργων στο Γ΄ ΚΠΣ, στην απορρόφηση πόρων, ιδιαίτερα στα Προγράμματα των Περιφερειών, της κοινωνίας της πληροφορίας, της ανταγωνιστικότητας, της Υγείας, όπως και στην ορθολογική διαχείριση της αναθεώρησης του. Επισημαίνουμε το μεγάλο κίνδυνο απώλειας πόρων λόγω των καθυστερήσεων και του συγκεντρωτικού, χωρίς στήριξη των φορέων υλοποίησης και τελικά αναποτελεσματικού μοντέλου διαχείρισης του Γ΄ ΚΠΣ, σε ένα κανονιστικό πλαίσιο πολύ αυστηρό. Οι υπερβάσεις λοιπόν του 1 δισεκατομμυρίου ευρώ των ολυμπιακών έργων για το 2004, η σημαντική απώλεια κοινοτικών πόρων και τα μεγάλα αδιέξοδα με το αρνητικό ισοζύγιο και το φαύλο κύκλο που δημιουργούν στο Πρόγραμμα Δημοσίων Επενδύσεων, είχαν επίσης συστηματικά καταγραφεί και από σας ως αντιπολίτευση. 
     Επειδή δεν δικαιολογείται περίοδος καταγραφή ή ανακοινώσεων γνωστών στοιχείων, ενώ ο κίνδυνος πόρων είναι υπαρκτός αλλά η Κυβέρνηση οφείλει να επιταχύνει τους ρυθμούς, να εφαρμόσει συστήματα για τη βελτίωση της διαχείρισης, αναλαμβάνοντας τις ευθύνες που όλο και περισσότερο της αναλογούν. 
     Ερωτώνται οι κύριοι Υπουργοί:
     1. Ποια μέτρα βελτίωσης του συστήματος και πρωτοβουλίες θα αναλάβουν για να προχωρήσουν τα περιφερειακά και λοιπά προγράμματα που καθυστερούν; 
     2. Έχουν υποβληθεί τα αναθεωρημένα προγράμματα στην Ευρωπαϊκή Επιτροπή για να είναι εφικτή η χρήση των πόρων ή θα προηγηθούν αλλαγές στην κατανομή τους; Αν ναι πώς θα αποφευχθούν πρόσθετες καθυστερήσεις;». 
     Ο κύριος Υφυπουργός έχει το λόγο για τρία λεπτά. 
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε. 
     Κυρίες και κύριοι συνάδελφοι, επιτρέψτε μου να καλωσορίσω και τους μαθητές που μας παρακολουθούν από το θεωρείο σήμερα. Καλώς ήρθατε παιδιά. 
      Θα ήθελα να απαντήσω ότι κατά την πορεία υλοποίησης του Γ’ Κοινοτικού Πλαισίου Στήριξης και μέχρι σήμερα έχουν εντοπιστεί κάποια σοβαρά προβλήματα και στη λειτουργία του συστήματος διαχείρισης, αλλά και της υλοποίησης και του ελέγχου των συγχρηματοδοτούμενων έργων, όπως είναι η αδυναμία πρόληψης και αποφυγής προβλημάτων στην αλυσίδα, σχεδιασμός, μελέτη, διοίκηση, διαχείριση, επίβλεψη έργων, υιοθέτηση περίπλοκων διαδικασιών και η καθόλου ικανοποιητική ενεργοποίηση των ελεγκτικών μηχανισμών.
      Με στόχο την αξιοποίηση των διαθέσιμων πόρων του Γ΄ Κοινοτικού Πλαισίου Στήριξης προς όφελος της χώρας και των πολιτών αυτής της χώρας και την αποφυγή οποιασδήποτε απώλειας συγχρηματοδοτούμενων κονδυλίων και για την αντιμετώπιση των όποιων καθυστερήσεων, που δεν είναι καθόλου λίγες και έχουν καταγραφεί μέχρι σήμερα, δρομολογούνται άμεσα οι απαραίτητες οργανωτικές αλλαγές στο σύστημα διαχείρισης του Γ΄ Κοινοτικού Πλαισίου Στήριξης, μεταξύ των οποίων επιγραμματικά θα αναφέρω τις εξής: Τροποποιείται εκ βάθρων το κεντρικό σύστημα διαχείρισης του ΚΠΣ και του Ταμείου Συνοχής. 
      Απλουστεύονται οι διαδικασίες με έμφαση σε εκείνες τις διαδικασίες που αφορούν τον παραγωγικό τομέα, τα διαρθρωτικά ταμεία, το πρόγραμμα δημοσίων επενδύσεων, τις ιδιωτικές επενδύσεις, αν θέλουμε να δώσουμε ορίζοντα ανάπτυξης στον τόπο μας. 
      Ενισχύονται οι διαχειριστικές αρχές των επιχειρησιακών προγραμμάτων, έτσι ώστε και το κύρος και η αποτελεσματικότητά τους να αυξηθούν.
      Τέλος, εκσυγχρονίζουμε το σύστημα παραγωγής δημοσίων έργων της χώρας, παρέχοντας συμβουλευτικές υπηρεσίες σ’ όλους τους φορείς υλοποίησης ανά περιφέρεια.
      Όσον αφορά στην υποβολή των αναθεωρημένων προγραμμάτων, να είστε βέβαιοι ότι πονάμε πάρα πολύ και έχουμε απόλυτη συνείδηση του χρόνου ο οποίος τρέχει. Δεν είμαστε διατεθειμένοι να χάσουμε ούτε ένα ευρώ από όσα μπορούμε να πάρουμε, γι’ αυτό βρισκόμαστε σε μία διαδικασία οριστικοποίησης της ενδιάμεσης αναθεώρησης του ΚΠΣ 2000-2006 και των επιχειρησιακών προγραμμάτων μέσα στα πλαίσια ενός δεσμευτικού και ήδη συμφωνημένου με την επιτροπή χρονοδιαγράμματος, μέσα στο οποίο θα υποβάλουμε τα τελικά κείμενα εντός του ερχόμενου Ιουνίου.
      Η αναθεώρηση όλων των επιχειρησιακών προγραμμάτων του Γ΄ ΚΠΣ γίνεται λαμβάνοντας υπόψη τις πραγματικές δυνατότητες του κάθε προγράμματος κι όχι τις θεωρητικές.
      Τέλος, στόχος μας είναι η εφαρμογή των στρατηγικών οικονομικής ανάπτυξης στις περιοχές, ανάλογα με το συγκριτικό πλεονέκτημα που η καθεμία διαθέτει, ούτως ώστε να έχουμε και την εύκολη πρόσβαση στη χρηματοδότηση μέσα από εύχρηστα προγράμματα, με απλουστευμένες διοικητικές ή γραφειοκρατικές διαδικασίες, με σωστή καθοδήγηση στην αναζήτηση πληροφοριών.
      ΠΡΟΕΔΡΕΥΩΝ (Ιωάννης Τραγάκης): Η  κ. Ξηροτύρη - Αικατερινάρη έχει το λόγο για δύο λεπτά.
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κύριε Πρόεδρε, δε γεννάται αμφιβολία –και αυτό το νόημα έχει η ερώτησή μου- ότι υπάρχει μία επιτακτική ανάγκη για μία συστράτευση, για ένα είδος «σταυροφορίας», ούτως ώστε όλοι οι παράγοντες, Υπουργείο, περιφέρειες, αυτοδιοίκηση, διαχειριστικές αρχές, να μπορέσουν να συντονίσουν τη δράση τους, ώστε να κερδίσουμε χαμένο χρόνο και τελικά να ελαχιστοποιήσουμε την απώλεια πόρων που δυστυχώς είναι ορατή από τις καθυστερήσεις στην απορρόφηση του Γ΄ Κοινοτικού Πλαισίου Στήριξης.
      Είναι γεγονός ότι και με τα στοιχεία της Τράπεζας της Ελλάδος είμαστε μόλις στο 27% της απορρόφησης. Μέχρι το 2008 τα πράγματα είναι δύσκολα. Ένα μεγάλο μέρος από αυτό το 27% δεν έγινε από τα νέα έργα, αλλά έγινε από τα συνεχιζόμενα, επομένως ακόμη υπάρχουν οι αδυναμίες του συστήματος για να λειτουργήσει και να εντάξει με ωριμότητα τα καινούργια έργα τα οποία έχει ανάγκη ιδιαίτερα η περιφέρεια για την ανάπτυξή της.
      Θέλω να πω ότι αναρωτιόμαστε κάθε φορά τι φταίει για όλη αυτήν την ιστορία της καθυστέρησης και της αναποτελεσματικότητας και οι εκάστοτε κυβερνήσεις κάθε φορά αφήνουν το όλο θέμα των ευθυνών στη Δημόσια Διοίκηση, όμως το συγκεντρωτικό σύστημα διαχείρισης -και με την αυστηρότητα που επέβαλε βέβαια η Ευρωπαϊκή Ένωση επιλέχθηκε από την πολιτική ηγεσία. Το ότι ήλθε η Δημόσια Διοίκηση με συμβούλους που προσλήφθηκαν μέσα από αόριστες συμβάσεις και με διαφορετικούς, θα έλεγα, και υπερδιπλάσιους μισθούς απ’ ό,τι οι λειτουργοί της Δημόσιας Διοίκησης, είναι ένα θέμα το οποίο πρέπει να σας απασχολήσει. Δεν απέδωσε αυτό το μικτό σύστημα και δεν ξέρω τι πρέπει να κάνετε για να αποδώσει. 
      Ενώ ήταν πολύ δαπανηρό ποτέ δεν έκανε κανείς εκτίμηση αυτών των πραγμάτων.
      Από εκεί και πέρα θα ήθελα να πω ότι υπάρχει μεγάλη αναποτελεσματικότητα, γιατί υπάρχει ηθελημένη μη εκταμίευση πόρων λόγω της μεγάλης τρύπας των Ολυμπιακών Αγώνων. Γι’ αυτό σας ρωτώ, κύριε Υπουργέ, αν επιταχύνετε όλους αυτούς τους ρυθμούς. Υπερδιπλασιάσατε τους ρυθμούς για το Γ’ Κοινοτικό Πλαίσιο Στήριξης, υπερτετραπλασιάσατε όπως πρέπει τους ρυθμούς για το Ταμείο Συνοχής. Με ό,τι συστήματα έχετε, πού θα βρείτε τα χρήματα αφού πρέπει πρώτα να τα δώσετε και μετά να τα πάρετε; Και σ’ αυτό θα πρέπει να μας απαντήσετε γιατί η περιφερειακή ανάπτυξη δεν μπορεί να περιμένει με το πρόσχημα να τελειώσουμε πρώτα με τα χρέη μας με τους Ολυμπιακούς Αγώνες και μετά να προχωρήσουμε.
      Θα ήθελα ακόμα να πω ότι με τα συστήματα που θα επιλέξετε να μη θίξετε τον όποιο δημοκρατικό προγραμματισμό υπήρξε και σχεδίασε μέχρι τώρα αυτά τα προγράμματα και κατά την αναθεώρηση να μη βγείτε εκτός του νομοθετικού πλαισίου όσον αφορά τη διαχείριση αυτής της αναθεώρησης. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, θα ήθελα να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Επτάνησα: 140 Χρόνια από την Ένωση με την Ελλάδα», πενήντα μαθητές και δύο συνοδοί δάσκαλοι από το Δημοτικό της Λεοντείου Σχολής Πατησίων καθώς και δεκαπέντε μαθητές και ένας δάσκαλος από το 11 Δημοτικό Σχολείο Νέας Σμύρνης. Η Βουλής τούς καλωσορίζει.  
      (Χειροκροτήματα απ’ όλες τις πτέρυγες της Βουλής)
      Ο Υφυπουργός κ. Φώλιας έχει το λόγο.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κυρία συνάδελφε, χαίρομαι ιδιαίτερα που συμμεριζόμαστε την ίδια αγωνία για την προοπτική των κοινοτικών κονδυλίων τα οποία μας έχουν δοθεί. Θα ήθελα όμως να ξεκαθαρίσω ένα πράγμα και θα πρέπει να γίνει αντιληπτό απ’ όλους μας κάτι που δεν έγινε από τις προηγούμενες κυβερνήσεις.
      Τα κοινοτικά κονδύλια δεν μας δίνονται χάρισμα ούτε για αποζημίωση. Είναι κοινοτικά κονδύλια τα οποία πρέπει να επενδυθούν για να αποδώσουν καρπούς, ώστε να μπορέσει το κατά κεφαλήν εισόδημα του Έλληνα πολίτη να ανέβει για να φτάσει το μέσο όρο του Ευρωπαίου πολίτη. Και προς αυτήν την κατεύθυνση θα αρχίσουμε επιτέλους να εργαζόμαστε από εδώ και μπρος.
      (Στο σημείο αυτό την Προεδρική Έδρα  καταλαμβάνει ο  Α’ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ )
      Είπατε ότι το 27% καταγράφει η έκθεση του διοικητού της Τραπέζης Ελλάδας σαν απορρόφηση. Λιγότερο από 22% είναι η απορρόφηση πόρων. Η δέσμευση είναι 27%. Αυτό σημαίνει ότι στα προηγούμενα χρόνια ο μέσος όρος απορρόφησης ήταν 5%. Αν θέλουμε να καλύψουμε από δω και μπρος το σύνολο του Κοινοτικού Πλαισίου Στήριξης το 5% θα πρέπει να τριπλασιαστεί και να γίνει 15%. Αντίστοιχα στο Ταμείο Συνοχής πρέπει να εννεαπλασιάσουμε τους ρυθμούς απορρόφησης. Αγωνιούμε και θα δώσουμε λύσεις. Δεν αρκεί να αντιμετωπίζουμε το πρόβλημα. Το πρόβλημα το έχουμε εντοπίσει. Θα πρέπει τώρα να δώσουμε λύσεις. Και επίσης ξέρουμε ποιες είναι οι λύσεις που θα πρέπει να δώσουμε και θα τις δώσουμε. 
      Επίσης θα ήθελα να σας πω ότι τα χρήματα φέρνουν χρήματα. Αναφέρατε κατ’ αρχάς τους πόρους που περιμένουμε να πάρουμε από τα κοινοτικά κονδύλια. Σε προϋπολογισμό που ψηφίστηκε στη λήξη της προηγούμενης θητείας της Βουλής προβλεπόταν έσοδα από κοινοτικά κονδύλια της τάξεως των τεσσάρων δισεκατομμυρίων ευρώ. Τα πραγματικά είναι λιγότερο από τρία δισεκατομμύρια. Έχουμε επομένως ήδη μια ψαλίδα ενός δισεκατομμυρίου ευρώ.
      Συγχρόνως στο επίπεδο δημοσίων επενδύσεων όσον αφορά τα ολυμπιακά έργα κατεγράφησαν δαπάνες 1.400.000.000 ευρώ, ενώ είναι γνωστό ότι θα είναι 2.400.000.000 ευρώ. Επομένως έχουμε άλλο ένα δισεκατομμύριο που μαζί με το προηγούμενο μας κάνουν δύο δισεκατομμύρια ευρώ.
      Εκείνο που θα προσπαθήσουμε είναι να χρηματοδοτήσουμε την ανάπτυξη, να καταθέσουμε έγκαιρα τους φακέλους, να αξιοποιήσουμε τις δυνατότητες που έχουμε σαν Ελλάδα με τα κοινοτικά κονδύλια, έτσι ώστε να έχουμε μια αειφόρα ανάπτυξη η οποία θα μας οδηγήσει στην ανάπτυξη του τόπου μας όπως πρέπει. Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Σωτήρης Χατζηγάκης): Εισερχόμαστε στην ημερήσια διάταξη 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εσωτερικών. Δημόσιας Διοίκησης και Αποκέντρωσης «Ρυθμίσεις για την οργάνωση και λειτουργία της Κυβέρνησης, τη διοικητική διαδικασίας και τους ΟΤΑ». 
      Σας υπενθυμίζω ότι στη χθεσινή συνεδρίαση συζητήθηκαν και ψηφίστηκαν τα άρθρα από το 1 έως και το 22 του νομοσχεδίου. Έχουν απομείνει προς συζήτηση πέντε υπουργικές τροπολογίες και τρεις εμπρόθεσμες Βουλευτών.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, η τροπολογία με αριθμό 1/1 ενσωματώθηκε…
    ΠΡΟΕΔΡΕΥΩΝ (Σωτήρης Χατζηγάκης): Βεβαίως, κύριε Υπουργέ, αλλά βιαστήκατε.
    Προχωρούμε στη συζήτηση της υπουργικής τροπολογίας με αριθμό 2/2.5.2004 υπογραφόμενη από τους κυρίους Παυλόπουλο, Αλογοσκούφη και Μολυβιάτη και με τίτλο «Κατάργηση της Γενικής Γραμματείας Διοίκησης και Οργάνωσης του Υπουργείου Εξωτερικών και ρυθμίσεις θεμάτων του Υπουργείου Εξωτερικών».
    ΑΝΤΩΝΗΣ ΣΚΥΛΛΑΚΟΣ: Κύριε Πρόεδρε, εάν μου επιτρέπετε.
    ΠΡΟΕΔΡΕΥΩΝ (Σωτήρης Χατζηγάκης): Παρακαλώ.
    ΑΝΤΩΝΗΣ ΣΚΥΛΛΑΚΟΣ: Θα τις συζητήσουμε μία-μία;
    ΠΡΟΕΔΡΕΥΩΝ (Σωτήρης Χατζηγάκης): Μάλιστα.
    ΑΝΤΩΝΗΣ ΣΚΥΛΛΑΚΟΣ: Ως εκ τούτου, κύριε Πρόεδρε, θα ήθελα να σας υποβάλω μία παράκληση. Όταν θα έρθει η σειρά μου να λάβω το λόγο, θα παρακαλέσω να μου επιτρέψετε να εκφράσω τις όποιες διαφωνίες μας σε όλες τις τροπολογίες, διότι θα πρέπει να πάω να συμμετάσχω στη διακομματική επιτροπή για τις εκλογές μαζί με τον κύριο Υπουργό.
    ΠΡΟΕΔΡΕΥΩΝ (Σωτήρης Χατζηγάκης): Καμία αντίρρηση, κύριε Σκυλλάκο, και μάλιστα έχετε το λόγο.
    ΑΝΤΩΝΗΣ ΣΚΥΛΛΑΚΟΣ: Κύριε Πρόεδρε, δεν έχουμε καμία διαφωνία με την τροπολογία την οποία ήδη αναφέρατε και συζητείται και αφορά το Υπουργείο Εξωτερικών και συμφωνούμε.
    Οι διαφωνίες μας είναι στην τροπολογία με αριθμό 6 και αφορά τους ξένους εργάτες. Η δική μας άποψη είναι ότι ο τρόπος με τον οποίον αντιμετωπίστηκε μέχρι σήμερα το ζήτημα των μεταναστών δεν είναι σωστός και δεν λύνεται το θέμα. Οι περισσότεροι, ένα ποσοστό πάνω από 80%, παραμένουν ως παράνομοι χωρίς να ευθύνονται οι ίδιοι. Βασικός λόγος είναι οι προϋποθέσεις που μπαίνουν και πρέπει να επανεξεταστεί, κύριε Υπουργέ, από την Κυβέρνησή σας όλη συνολικά η πολιτική. Δηλαδή με τις εγκυκλίους οι υπηρεσίες ζητούν τριακόσια ένσημα. Ούτε Έλληνας εργαζόμενος δεν μπορεί να παρουσιάσει τριακόσια ένσημα το χρόνο για να μπορέσει να πάρει άδεια παραμονής ένας αλλοδαπός. Βεβαίως, στην τροπολογία μιλάτε για εκατόν πενήντα ένσημα. Θα έπρεπε άμεσα τουλάχιστον το εκατόν πενήντα να γίνει ο γενικός κανόνας, αλλά στην πορεία να επανεξεταστεί η πολιτική σας.
    Η γνώμη μας είναι ότι θα πρέπει να νομιμοποιηθούν και να εξασφαλιστεί ότι και θα ασφαλίζονται, ότι θα είναι στο ΙΚΑ κλπ. Πρέπει τελικά -επαναλαμβάνω-, να επανεξεταστεί η μεταναστευτική σας πολιτική.
    Με την έννοια ότι παραμένετε έστω στα εκατόν πενήντα ένσημα, που είναι θετικό σε σχέση με τα τριακόσια ένσημα που ζητούν οι υπηρεσίες, εμείς εκείνο το οποίο ζητούμε είναι να μην υπάρχει καμία τέτοια προϋπόθεση. Γι’ αυτό δεν θα την ψηφίσουμε.
    ΚΩΝΣΤΑΝΤΙΝΟΣ ΚΑΪΣΕΡΛΗΣ: Δεν θα πρέπει να είναι κάπου ασφαλισμένοι; 
    ΑΝΤΩΝΗΣ ΣΚΥΛΛΑΚΟΣ: Δεν καταλάβατε. Δεν λέμε να μην είναι ασφαλισμένοι. Λέμε να είναι ασφαλισμένοι. Απλώς τους λένε ότι για να σου δώσω άδεια παραμονής, πρέπει να μας παρουσιάσεις τριακόσια ένσημα. Ποιος εργοδότης βάζει τριακόσια ένσημα σε αλλοδαπό; Ούτε εκατόν πενήντα βάζει. Γι’ αυτό μόνο το 12% των αλλοδαπών έχει άδεια παραμονής. Αυτό είναι το πρόβλημα. Θετικό είναι σαν μεταβατικό στάδιο το εκατόν πενήντα να γενικευθεί και να μην είναι τριακόσια. Πρέπει να κάνουμε ένα θαρραλέο βήμα. Δεν είναι της στιγμής να αναλύσω όλη τη μεταναστευτική πολιτική.
    Η δεύτερη αντίρρησή μας αφορά την υπουργική τροπολογία που έχει αριθμό 7 και που έχει σχέση με τη χρησιμοποίηση βαθμοφόρων της Ελληνικής Αστυνομίας που θα προσληφθούν για ένα χρόνο προκειμένου να βοηθήσουν τη Δημοτική Αστυνομία.
    Εμείς έχουμε διαφορετική αντίληψη για το πώς θα έπρεπε να είναι η Δημοτική Αστυνομία. Δεν μπορεί να διολισθαίνουμε σε στρατιωτικοποίηση. Δεν είναι ούτε για ανακριτικά καθήκοντα. Ήδη από το προηγούμενο καθεστώς την εκπαίδευση τους την έχει αναλάβει η Ελληνική Αστυνομία και διοικητές είναι πρώην αστυνομικοί, συνταξιούχοι. Αυτό είναι ένα ακόμη βήμα. Δε συμφωνούμε με αυτήν τη λογική και δε θα την ψηφίσουμε.
      Τέλος, θα ψηφίσουμε μια τροπολογία, την υπ’ αριθμόν 4, όμως με την εξής παρατήρηση στην παράγραφο 2, που λύνει το ζήτημα του τρόπου έκδοσης των αδειών, ότι θα έπρεπε να επεκταθεί αυτή η ρύθμιση και όσον αφορά τα αυθαίρετα. Αυτή είναι η άποψη των ειδικών που μας βοήθησαν, ότι η παράγραφος 2 θα έπρεπε να επεκταθεί και στα αυθαίρετα.
      Για τις υπόλοιπες τροπολογίες δεν έχουμε αντίρρηση.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σκυλλάκο.
      Επανερχόμαστε στην τροπολογία υπ’ αριθμόν 2. Το λόγο έχει ο κ. Ζώης ως εισηγητής της Νέας Δημοκρατίας.
      ΧΡΗΣΤΟΣ ΖΩΗΣ: Ευχαριστώ, κύριε Πρόεδρε.
      Με την παρούσα τροπολογία καταργείται η Γενική Γραμματεία Διοίκησης και Οργάνωσης στο Υπουργείο Εξωτερικών. Η κατάργηση της θέσης του μετακλητού Γενικού Γραμματέα Διοίκησης και Οργάνωσης υπαγορεύεται από την ανάγκη να επανέλθει η άσκηση της διοίκησης του Υπουργείου στους φυσικούς φορείς της.
      Με την κατάργηση αυτή δημιουργείται η ανάγκη προσαρμογής ορισμένων διατάξεων του ισχύοντος Οργανισμού του ΥΠΕΞ, στο πλαίσιο των οποίων ο Γενικός Γραμματέας Διοίκησης και Οργάνωσης είχε είτε αποκλειστική αρμοδιότητα είτε συμμετοχή στα συλλογικά όργανα.
      Ως εκ τούτου με την παράγραφο 2 ανατίθεται η διαχείριση του ειδικού λογαριασμού της Μεταφραστικής Υπηρεσίας, του άρθρου 19 παράγραφος 5 του ν. 2594/98, στο Γενικό Διευθυντή Διοίκησης σε αντικατάσταση του Γενικού Γραμματέα Διοίκησης και Οργάνωσης.
      Με την παράγραφο 3 ο Γενικός Γραμματέας Διοίκησης και Οργάνωσης αντικαθίσταται από τον Υπηρεσιακό Γενικό Γραμματέα του Υπουργείου Εξωτερικών στη θέση του Προέδρου της Επιτροπής Ειδικών Δαπανών του άρθρου 30 παράγραφος 1 του ν. 2594/98.
      Με την παράγραφο 4 ρυθμίζεται ο τρόπος διορισμού των προβλεπομένων στην παράγραφο 3 του άρθρου 18 του ν. 2731/1999 «Ρύθμιση Θεμάτων διμερούς κρατικής αναπτυξιακής συνεργασίας και βοήθειας, ρύθμιση θεμάτων μη Κυβερνητικών Οργανώσεων και άλλες διατάξεις» Συμβούλων για τη Γενική Διεύθυνση της ΥΔΑΣ, ο οποίος πραγματοποιείται με απόφαση του Υπουργού Εξωτερικών αντί Κοινής Απόφασης του Γενικού Γραμματέα Διοίκησης και Οργάνωσης του Υπουργείου Εξωτερικών και του Γενικού Διευθυντή της ΥΔΑΣ.
      Παρακαλούμε λοιπόν την Αντιπροσωπεία για την ψήφιση της ως άνω εκτεθείσης τροπολογίας.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Ζώη.
      Το λόγο έχει ο κ. Σαλαγιάννης.
      ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, εμείς με το ν. 2594/98 είχαμε συστήσει αυτήν τη Γραμματεία. Θεωρούσαμε ότι έτσι μπορούσαμε να λειτουργήσουμε καλύτερα. Εσείς διοικείτε. Τώρα κυβερνάτε. Αν θεωρείτε ότι είναι πιο σωστό έτσι, με γεια σας με χαρά σας.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σαλαγιάννη.
      Το λόγο έχει ο κ. Κουβέλης.
      ΦΩΤΗΣ ΚΟΥΒΕΛΗΣ: Δεν έχουμε αντίρρηση, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει η κ. Ρουδούλα Ζήση.
      ΡΟΔΟΥΛΑ ΖΗΣΗ: Όχι σ’ αυτήν.
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο επί της τροπολογίας.
      ΠΑΝΑΓΙΩΤΗΣ ΣΚΑΝΔΑΛΑΚΗΣ (Υφυπουργός Εξωτερικών): Κύριε Πρόεδρε, με την παρούσα τροπολογία καταργούμε τη Γενική Γραμματεία Διοίκησης και Οργάνωσης του Υπουργείου Εξωτερικών, γιατί πιστεύουμε ότι πρέπει να επανέλθει η άσκηση της διοίκησης του Υπουργείου στους φυσικούς πόρους. Νομίζω ότι με το καθεστώς το οποίο υπήρχε η Γενική Γραμματεύς ή ο Γενικός Γραμματεύς της Διοίκησης και Οργάνωσης διοικούσε το Υπουργείο και το ήλεγχε ο Υπουργός. Αυτήν τη στιγμή επανέρχεται η διοίκηση και ο έλεγχος στον Υπουργό και το δεύτερο, κερδίζει το δημόσιο και ο Έλλην φορολογούμενος 170.000 ευρώ περίπου το χρόνο. Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κηρύσσεται περαιωμένη η συζήτηση επί της τροπολογίας με γενικό αριθμό 2 και ειδικό αριθμό 2 και ερωτάται το Σώμα αν γίνεται δεκτή.
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς η τροπολογία με γενικό αριθμό 2 και ειδικό αριθμό 2 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρον.
      Εισερχόμαστε στη συζήτηση της τροπολογίας με γενικό αριθμό 3 και ειδικό αριθμό 3.
      Το λόγο έχει ο κ. Ζώης.
      ΧΡΗΣΤΟΣ ΖΩΗΣ: Με τη διάταξη του άρθρου 11 του ν. 3021/2002 ανατέθηκε στο Υπουργείο Τύπου και Μέσων Μαζικής Ενημέρωσης η διαχείριση και η εν γένει λειτουργία του δικτύου καλωδιακής τηλεόρασης που έχει εγκατασταθεί από το ελληνικό δημόσιο στις περιοχές Εξαρχείων, Κολωνακίου και Πλάκας του Δήμου Αθηναίων, με δυνατότητα επέκτασης και σε άλλες περιοχές του Νομού Αττικής.
      Επειδή η άσκηση της αρμοδιότητας αυτής απαιτεί οπωσδήποτε την εκτέλεση έργων, βάσει και της νομοθεσίας περί δημοσίων έργων, για την παρακολούθηση των οποίων το Υπουργείο Τύπου και Μέσων Μαζικής Ενημέρωσης δεν διαθέτει τεχνική υπηρεσία, προτείνεται η μεταβίβαση της αρμοδιότητας αυτής στο Υπουργείο ΠΕΧΩΔΕ ως καθ’ ύλην αρμόδιο Υπουργείο για την εκτέλεση των έργων.
      Από τις διατάξεις εξάλλου της παρούσης τροπολογίας δεν προκαλείται περαιτέρω δαπάνη εις βάρος του τακτικού προϋπολογισμού και για το τρέχον και τα επόμενα οικονομικά έτη. Η δε προβλεφθείσα δαπάνη συντήρησης του καλωδιακού δικτύου καλύπτεται από τον τακτικό προϋπολογισμό του Υπουργείου Τύπου.
      Συνεπώς προτείνουμε και παρακαλούμε για την ψήφισή της.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Ζώη.
      Ο κ. Σαλαγιάννης έχει το λόγο.
      ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, δεν έχουμε αντίρρηση. Ψηφίζουμε την τροπολογία.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Φώτης Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Δεν έχουμε αντίρρηση, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Η κ. Ζήση έχει το λόγο.
      ΡΟΔΟΥΛΑ ΖΗΣΗ: Στην επόμενη, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Στην επόμενη.
      Ο κ. Βερελής έχει το λόγο.
      ΧΡΙΣΤΟΣ ΒΕΡΕΛΗΣ: Κύριε Πρόεδρε, αυτή η τροπολογία είναι απότοκος του τρόπου με τον οποίο αποφασίστηκε να γίνει κατάργηση του Υπουργείου Τύπου και Μέσων Μαζικής Ενημέρωσης, ένας τρόπος ο οποίος δείχνει το ανέτοιμο της Κυβέρνησης και την προχειρότητα με την οποία έγινε αυτός ο διαχωρισμός. Διότι είναι παράδοξο να ανατίθεται στο ΥΠΕΧΩΔΕ ένα έργο καλωδιακής τηλεόρασης. Είναι παράδοξο ένα Υπουργείο το οποίο ουδεμία σχέση έχει με θέματα τηλεπικοινωνιών και με θέματα τα οποία έχουν να κάνουν με τηλεοράσεις, να αναλαμβάνει αυτό το έργο με την αιτιολογία και μόνο ότι διαθέτει τεχνικές υπηρεσίες. Υπάρχουν πολλοί καταλληλότεροι φορείς οι οποίοι μπορούν να το κάνουν. Το Υπουργείο Μεταφορών και Επικοινωνιών θα μπορούσε κάλλιστα να αναλάβει και θα ήταν απολύτως λογικό.
      Παίρνω το λόγο για να υπογραμμίσω την παραδοξότητα η οποία θα γεννήσει στο μέλλον πλείστα προβλήματα και σε αυτήν την περίπτωση.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Βερελή.
      Ο κύριος Υπουργός έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, δεν θα έπαιρνα το λόγο αν δεν άκουγα τον κ. Βερελή, ο οποίος διετέλεσε αρμόδιος Υπουργός Μεταφορών και Επικοινωνιών, να λέει αυτά τα πράγματα. Είναι να διερωτάται κανείς για έναν Υπουργό, ο οποίος μάλιστα μακροημέρευσε σε αυτό το Υπουργείο, πώς δε γνωρίζει ποια ανάγκη είναι εκείνη η οποία οδηγεί στη συγκεκριμένη τροπολογία.
      Ακριβώς, κύριε Βερελή, είναι το γεγονός ότι επί των ημερών σας υπάρχει τέτοια ανορθόδοξη κατανομή αρμοδιοτήτων για τα θέματα αυτά, ώστε προκειμένου να φέρει κανείς μία ολοκληρωμένη ρύθμιση, πρέπει πρώτα να προσαρμοσθεί τούτη την ώρα σε αυτά που εσείς έχετε δημιουργήσει. Γιατί ακριβώς η αρμοδιότητα αυτή υπάγεται εκεί που την πάει η σχετική τροπολογία.
      Άρα δεν είναι το ανέτοιμο της Κυβέρνησης, αλλά η ανάγκη η οποία δημιουργήθηκε εξαιτίας του ότι εσείς δεν λάβατε καμία πρόνοια να υπάρξει ενιαία ρύθμιση των θεμάτων αυτών. Και εξαιτίας των υποδομών που χρειάζονται παρεμβάλλονται Υπουργεία, τα οποία εκ πρώτης όψεως δεν είναι αρμόδια, αλλά στην πραγματικότητα καθίστανται αρμόδια εξαιτίας της δαιδαλώδους νομοθεσίας την οποία εσείς δημιουργήσατε λόγω των παραλείψεών σας.
      Συνεπώς πρέπει να ξέρετε ότι αυτή η τροπολογία, εν όψει ακριβώς και των αναγκών που υπάρχουν σήμερα, λόγω της οργάνωσης των Ολυμπιακών Αγώνων, διορθώνει δικές σας αβλεψίες και παραλείψεις.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ο κ. Καλογιάννης έχει το λόγο για τρία λεπτά.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε και ευχαριστώ και τους εισηγητές όλων των κομμάτων που δεν έχουν αντίρρηση σε αυτήν την τροπολογία. Κάνω μόνο μία μικρή αναφορά σε αυτό το οποίο είπε ο κ. Βερελής.
      Θυμίζω ότι η παράγραφος 1 του άρθρου 11 του ν. 3021/2002 έδινε μέχρι σήμερα τη δυνατότητα υπογραφής συμβάσεων έργου ή παροχής υπηρεσιών σε φυσικά ή νομικά πρόσωπα για να εκτελέσουν τα συγκεκριμένα έργα κατά παρέκκλιση κάθε άλλης διατάξεως. Αυτό το οποίο γίνεται με τη μεταβίβαση των αρμοδιοτήτων είναι ότι μπαίνει πλέον κανόνας και για όλα τα έργα από εδώ και πέρα θα ισχύουν οι νόμοι περί δημοσίων έργων.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ πολύ, κύριε Υπουργέ.
      ΧΡΙΣΤΟΣ ΒΕΡΕΛΗΣ: Όλα τα δημόσια έργα…
      ΠΡΟΕΔΡΕΥΩΝ (Σωτήρης Χατζηγάκης): Κύριε Βερελή, σας παρακαλώ.
      Κηρύσσεται περαιωμένη η συζήτηση επί της τροπολογίας με γενικό αριθμό 3 και ειδικό 3.
      Ερωτάται το Σώμα: Γίνεται δεκτή η τροπολογία;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΧΡΙΣΤΟΣ ΒΕΡΕΛΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς η τροπολογία με γενικό αριθμό 3 και ειδικό αριθμό 3 έγινε δεκτή κατά πλειοψηφία και εντάσσεται στο νομοσχέδιο ως ίδιο άρθρο. 
      Εισερχόμαστε στη συζήτηση της τροπολογίας με γενικό αριθμό 4 και ειδικό αριθμό 4.
      Ο κ. Ζώης έχει το λόγο για τέσσερα λεπτά.
     ΧΡΗΣΤΟΣ ΖΩΗΣ: Κύριε Πρόεδρε, με τις διατάξεις του ν. 3164/2003 αναμορφώθηκε το νομικό πλαίσιο που αφορά στην ανάθεση και εκπόνηση μελετών και παροχή συναφών υπηρεσιών.
     Σύμφωνα με το άρθρο 36 του νόμου αυτού, η ισχύς του αρχίζει οκτώ μήνες από τη δημοσίευση στην Εφημερίδα της Κυβέρνησης. Δηλαδή η ισχύς του άρχισε από τις 2 Μαρτίου 2004, ημερομηνία κατά την οποία για λόγους ευνόητους, καταργείται το προϊσχύον δίκαιο.
     Από τις επιμέρους διατάξεις του ανωτέρω νόμου, προβλέπεται όμως η έκδοση ενός προεδρικού διατάγματος και τριών υπουργικών αποφάσεων, προκειμένου να καταστεί δυνατή η εφαρμογή όλων των προβλεπόμενων από το νόμο ρυθμίσεων.
     Επειδή οι παραπάνω εκτελεστικές διατάξεις δεν έχουν ακόμη εκδοθεί και δεδομένου ότι μετά τη 2α Μαρτίου 2004 και την κατάργηση του προηγούμενου δικαίου, δεν υφίσταται πλέον νομικό πλαίσιο για την ανάθεση και εκπόνηση μελετών και την παροχή συναφών υπηρεσιών αφ’ ενός και αφ’ ετέρου βρίσκεται σε εξέλιξη η διαδικασία ανταλλαγής απόψεων με το Τεχνικό Επιμελητήριο Ελλάδος και λοιπούς συναρμόδιους φορείς αλλά και υπηρεσίες της Ευρωπαϊκής Ένωσης για την εναρμόνιση του 3164 με την κοινοτική νομοθεσία, επιβάλλεται η αναστολή ισχύος του μέχρι 31 Δεκεμβρίου 2004, προκειμένου να ολοκληρωθούν οι προβλεπόμενες πιο πάνω διαδικασίες. 
     Στο σκοπό αυτό εξάλλου αποβλέπει η παράγραφος 1 της προτεινόμενης τροπολογίας, με την οποία δίδεται στην πραγματικότητα μία δεκάμηνη παράταση ισχύος του ν. 716/77, προκειμένου έτσι να καταστεί δυνατή η ανάθεση και εκπόνηση μελετών και η παροχή συναφών υπηρεσιών μέχρις ότου ολοκληρωθεί το νέο νομοθετικό πλαίσιο, ενώ παράλληλα λαμβάνεται μέριμνα για την ολοκλήρωση των διαδικασιών ανάθεσης μελετών και παροχής υπηρεσιών σύμφωνα με το ν.716/77 με την προϋπόθεση μιας τουλάχιστον δημοσίευσης περίληψης της πρόσκλησης πριν τις 2 Μαρτίου 2004. Με την παράγραφο 2 της ίδιας τροπολογίας αναστέλλεται η έναρξη εφαρμογής των διατάξεων του 3212 που αφορούν στο νέο τρόπο έκδοσης των αδειών δόμησης, διότι δεν ολοκληρώθηκαν ακόμη οι συζητήσεις και η υποβολή των τελικών προτάσεων από τους αρμόδιους φορείς των τεχνικών. Αυτό είναι αναγκαίο επίσης λόγω της επιβαλλόμενης επανεξέτασης του πιο πάνω νόμου, ώστε να προωθηθεί ένα πιο ορθολογιστικό σύστημα για τη διαδικασία έκδοσης των οικοδομικών αδειών, τον έλεγχο της μελέτης και της ποιότητας κατασκευής των ιδιωτικών οικοδομικών έργων. 
     Για τις πιο πάνω ανάγκες που εκθέσαμε και τις οποίες σκοπεύουμε να θεραπεύσουμε με την παρούσα τροπολογία, παρακαλώ την Εθνική Αντιπροσωπεία να την ψηφίσει.
     Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Ζώη.
    Ο κ. Σαλαγιάννης έχει το λόγο.
    ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, καταρχήν να πω ότι πρόκειται για μια τροπολογία που αναστέλλει την εφαρμογή δύο νόμων. Δεν είναι απλώς μία τροπολογία που έρχεται εδώ για να την ψηφίσουμε έτσι. Και φαντάζομαι ότι είναι πρωτοφανής. Δεν είμαι και πολύ καλός γνώστης της ιστορίας του κοινοβουλευτισμού, πάντως θεωρώ ότι είναι από τις πρωτοφανείς διαδικασίες, με μία τροπολογία να αναστέλλουμε την εφαρμογή δύο νόμων.
    Ένα θέμα είναι αυτό. Έγινε μεγάλη κουβέντα για τους νόμους αυτούς στη Βουλή. Δεν την επαναφέρω εδώ. Όμως, πρέπει να ξεκαθαρίσετε τι θέλετε. Γιατί αν αυτό που εδώ ισχυρίζεστε, δηλαδή ότι δεν είμαστε έτοιμοι, θα σας πω ότι θα μπορούσατε να έχετε ετοιμαστεί. Τι κάνετε στο ΥΠΕΧΩΔΕ; Ακόμα ψάχνετε; Και εκεί απογραφή κάνετε; 
    Λοιπόν, αν υπάρχουν κάποιες διαδικασίες που δεν έχουν ολοκληρωθεί, τόσον καιρό τώρα θα έπρεπε να τις είχατε ολοκληρώσει. Τι είναι το ΥΠΕΧΩΔΕ; Καθόμαστε εκεί μερικούς  μήνες να δούμε τι ακριβώς συμβαίνει; Αν δεν είναι προσχηματική, λέω, αυτή η αιτιολογία που φέρνει εδώ την τροπολογία. Διότι παρακάτω ταυτόχρονα ισχυρίζεστε ότι θέλετε να κάνετε πάλι κουβέντα με το ΤΕΕ και καλά κάνετε. Αλλά μη μας λέτε ότι φταίνε τα διατάγματα και οι αποφάσεις που δεν θέλετε την εφαρμογή του νόμου. Μας λέτε επίσης ότι θέλετε να κουβεντιάσετε και με την Κοινότητα, αν είναι ο νόμος συμβατός ή όχι. Κουβεντιάσαμε τόσον καιρό εδώ στη Βουλή. Θα επαναφέρουμε τώρα πάλι το θέμα της συμβατότητας; Τι θέλετε ακριβώς; Δεν θέλετε το νόμο; Πείτε το καθαρά και ευθέως και να το κουβεντιάσουμε. Τον θέλετε, αλλά θέλετε αναστολή λόγω αδυναμίας εφαρμογής του τώρα; Πείτε το επίσης ευθέως. Με αυτές τις λογικές εμείς δεν συμφωνούμε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, μπορώ να κάνω μία παρέμβαση; 
      ΠΡΟΕΔΡΕΥΩΝ (Σωτήρης Χατζηγάκης): Να απαντήσετε καλύτερα συνολικά, γιατί είναι ακόμα δυο-τρεις συνάδελφοι να μιλήσουν.
      Το λόγο έχει ο κ.Κουβέλης.
      ΦΩΤΗΣ ΚΟΥΒΕΛΗΣ: Κύριε Πρόεδρε, εμείς δεν έχουμε αντίρρηση, αλλά αισθανόμαστε την ανάγκη να κάνουμε την επισήμανση ότι θα πρέπει επιτέλους να έλθει μια ολοκληρωμένη πρόταση γύρω από το ζήτημα αυτό, μια πρόταση και ένας προγραμματισμός ο οποίος θα περιλαμβάνει αναμφισβήτητα και τα αυθαίρετα κτίσματα. Για την κατεύθυνση αυτή εμείς έχουμε μιλήσει επανειλημμένα εδώ στη Βουλή. Με αυτήν ακριβώς την αίρεση εμείς ψηφίζουμε αυτήν την τροπολογία και νομίζω ότι αναδεικνύεται η συγκεκριμένη υποχρέωσή σας να φέρετε τάχιστα την ολοκληρωμένη πρότασή σας. 
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει η κ. Ζήση.
      ΡΟΔΟΥΛΑ ΖΗΣΗ: Κύριε Πρόεδρε, με την τροπολογία αυτή που καταθέτει ο Υπουργός ΠΕΧΩΔΕ αναστέλλονται δύο θεσμικές παρεμβάσεις της κυβέρνησης του ΠΑΣΟΚ, οι οποίες είχαν ψηφιστεί στη Βουλή, είχαν συζητηθεί και βεβαίως, αν δει κανείς τα Πρακτικά εκείνης της συζήτησης, δεν υπήρξαν διαφωνίες στα συγκεκριμένα άρθρα των συγκεκριμένων νόμων. Όλο αυτό έγινε ύστερα από μια περίοδο διαβούλευσης και συναίνεσης με τους αρμόδιους φορείς, το Τεχνικό Επιμελητήριο, τους Συλλόγους των Μηχανικών και την κοινωνία των πολιτών. Αφού ολοκληρώθηκε η τεχνική και κοινωνική επεξεργασία και με τους θεσμούς της Τοπικής Αυτοδιοίκησης αλλά και με τους εμπλεκόμενους φορείς, συμφωνήσαμε όλοι να απαλλαγούμε από αυτά που καταγγέλλατε εδώ σε μια σειρά ερωτήσεων, κύριε Υπουργέ, για καθυστερήσεις, για συναλλαγές και για αδιαφάνεια στο κύκλωμα παραγωγής των δημοσίων και ιδιωτικών έργων, στο κύκλωμα παραγωγής των μελετών αλλά και βεβαίως στις πολεοδομίες. Άρα τα άλλοθι της τροπολογίας είναι αδύναμα και νομίζω ότι με μεγάλη προχειρότητα επιχειρείται η απαξίωση της νομοθετικής διαδικασίας και της κοινωνικής και επιστημονικής ανάγκης και τεκμηρίωσης. 
      Τέλος, νομίζω ότι εδώ απαξιώνεται μια πολιτική εξυγίανσης τόσο στον τομέα των μελετών όσο και στον ευαίσθητο τομέα της έκδοσης των οικοδομικών αδειών. Νομίζω ότι εσείς ζητούσατε αυτήν την αλλαγή του θεσμικού πλαισίου και βεβαίως πολλές φορές είχατε επικαλεσθεί και τα πορίσματα του Συνηγόρου του Πολίτη. Γιατί τώρα ακυρώνει ο Υπουργός στην ουσία δύο νόμους που είδαν με χαρά και ανακούφιση οι πολίτες; Μπορεί, κύριε Υπουργέ, να μη σας ενδιαφέρει πλέον η καθημερινότητα του πολίτη, η διαφάνεια, η επιτάχυνση και η ποιότητα στα έργα, η πάταξη της διαπλοκής, της διαφθοράς και του πελατειακού συστήματος.
      Φοβάμαι πάντως, κύριε Πρόεδρε, ότι αυτές οι αποσπασματικές και βιαστικές αποφάσεις θα έχουν αρνητικές επιπτώσεις στο δομημένο περιβάλλον, στην εθνική οικονομία, στην ταχεία απορρόφηση κοινοτικών πόρων, στην εναρμόνιση με τα ευρωπαϊκά δεδομένα. Εγώ, θέλω να ρωτήσω και τον εισηγητή της Πλειοψηφίας: Τι θα γίνει δηλαδή από το Μάρτιο μέχρι το Δεκέμβριο; Δεν θα έχουμε παραγωγή μελετών; Μετά τον Οκτώβριο, τι; Δεν θα έχουμε έργα; Δεν μπορούμε να  δούμε εδώ ότι έχουμε μια ακύρωση και ένα πισωγύρισμα και στην οικονομική μας δυνατότητα και προοπτική αλλά και σε όλα εκείνα που και το νομοσχέδιο που φέρνετε σήμερα, κύριε Υπουργέ των Εσωτερικών, θέλει να πει για μια επανίδρυση του κράτους σε σχέση με τον πολίτη και άρα με μια θεσμική παρέμβαση που θα διευκολύνει και θα θωρακίζει όλα αυτά. Εμείς είχαμε εξαντλήσει το διάλογο και τα προεδρικά διατάγματα και οι εντολές που έδινε ο νόμος είχαν εφαρμοστεί και ήταν στην ολοκλήρωσή τους.
      Βεβαίως είναι πρωτοφανής η διαδικασία, κύριε Παυλόπουλε. Δηλαδή να έχουμε να μιλήσουμε πάνω σε μια συγκεκριμένη τροπολογία. Εδώ μιλάμε πάνω σε μια ακύρωση και σε μια αναστολή. Προς ποία κατεύθυνση; Για ποιο λόγο; Ζητώ να αποσυρθεί η τροπολογία, γιατί πιστεύω ότι δεν αφορά τους δημιουργούς της αλλά τους αποδέκτες, δηλαδή τους πολίτες που, όπως φαίνεται, δεν αντέχουν να περιμένουν, να χάνουν χρόνο και χρήματα και κυρίως τη σιγουριά του δημιουργικού προγραμματισμού της ζωής τους και της ευημερίας τους.
      Πιστεύω, λοιπόν, ότι πρέπει να προχωρήσουμε στην απόσυρση αυτής της τροπολογίας και να έχουμε ένα συγκεκριμένο σχέδιο, μια συγκεκριμένη στρατηγική, έναν μπούσουλα, μια πυξίδα για να δούμε πού θα πάει αυτός ο πολεοδομικός σχεδιασμός, πού θα πάνε οι μελέτες, πού θα πάει η αναπτυξιακή πορεία της χώρας και η εξυγίανση όλου αυτού του κυκλώματος παραγωγής ιδιωτικών και δημοσίων έργων.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει η κ. Παπανδρέου για τέσσερα λεπτά.
      ΒΑΣΩ ΠΑΠΑΝΔΡΕΟΥ: Κύριε Πρόεδρε, στο πρώτο νομοσχέδιο που έφερε η Κυβέρνηση, το οποίο είναι -υποτίθεται- για την εξυπηρέτηση των πολιτών, υπάρχουν τρεις διατάξεις, οι οποίες είναι αντιγραφή αυτού που υπήρχε στο ν. 3230/2004. Ο νόμος απλώς ξαναψηφίζεται.
      Και φέρνετε και μια τροπολογία. Πολλές φορές μας καταγγέλλατε, και σωστά, ότι σε πολλά νομοσχέδια φέρναμε άσχετες τροπολογίες. Και σεις στο πρώτο νομοσχέδιο που φέρνετε για την επανίδρυση του κράτους φέρνετε και άσχετη τροπολογία. 
      Είναι μια τροπολογία που ακυρώνει δυο βασικές τομές που έγιναν στον τρόπο παραγωγής των δημοσίων και ιδιωτικών έργων. Ο ένας νόμος είναι για την ανάθεση και εκπόνηση των μελετών. 
      Ο νόμος που ισχύει σήμερα είναι από το 1977, είκοσι πέντε χρόνια και είναι πασιφανής πλέον η αδυναμία του, η αναποτελεσματικότητά του, αλλά και η συναλλαγή που υπάρχει σε αυτόν τον τομέα. Έπρεπε να προσαρμοστούμε και στην οδηγία της Ευρωπαϊκής Ένωσης του 1992. Ξεκίνησε από το 1992 ο διάλογος με όλους τους φορείς. Όταν εγώ πήγα στο Υπουργείο τέλος του 2001 βρήκα το δέκατο πέμπτο σχέδιο. Τελικά ο διάλογος κάποτε πρέπει να έχει και καταληκτική ημερομηνία. Και φέραμε αυτόν το νόμο για να αλλάξουμε μια κατάσταση η οποία είναι προβληματική.
      Πριν από τις εκλογές λέγατε για το μαθηματικό τύπο ότι πρέπει να καταργηθεί. Μετά είπατε βέβαια ότι για να καταργηθεί πρέπει να έχουμε καλές μελέτες. Και τώρα έρχεστε και καταργείτε το νόμο που έχει στόχο αυτό ακριβώς, να κάνει τις καλές μελέτες.
      Στα είκοσι πέντε χρόνια έχουν φανεί όλες οι αδυναμίες. Όταν έγινε ο νόμος υπήρχαν περίπου χίλιοι μελετητές στην Ελλάδα.  Στα χρόνια αυτά τριπλασιάστηκε ο αριθμός των μηχανικών του Τεχνικού Επιμελητηρίου  και δεκαπενταπλασιάστηκε ο αριθμός των μελετητών. Και θέλουμε να έχουμε καλά γραφεία, καλά οργανωμένα, μικρά μεσαία και μεγάλα. Και σεις ακυρώνετε επειδή η διοίκηση του Τεχνικού Επιμελητηρίου διαφωνεί. Και γνωρίζουμε πολύ καλά ότι η διοίκηση εκφράζει κάποια συντεχνιακά συμφέροντα μιας μικρής μερίδας μηχανικών. Βέβαια το επιχείρημα είναι ότι δεν είναι έτοιμο το προεδρικό διάταγμα.
      Το προεδρικό διάταγμα ήταν έτοιμο, το είχα υπογράψει, το είχα στείλει στο Υπουργείο Οικονομικών, τέλος Φεβρουαρίου ήρθε με κάποιες παρατηρήσεις που η ενσωμάτωση τους ήθελε μόνο δυο ημέρες και θα μπορούσε ήδη να έχει εκδοθεί. 
      Έρχεστε τώρα σ’ ένα άλλο θέμα, στις πολεοδομικές μελέτες. Είναι γνωστή και η συναλλαγή και η καθυστέρηση και η ταλαιπωρία των πολιτών στις πολεοδομίες. Προσαρμοζόμαστε και εδώ στα ευρωπαϊκά δεδομένα: Ευθύνη μηχανικού με αυστηρές ποινές. Έρχεστε και καταργείτε και αυτό γιατί οι μηχανικοί δεν θέλουν να αναλάβουν την ευθύνη τους. Τότε θα έπρεπε με την ίδια λογική και για τους γιατρούς και για τους νομικούς να έχουμε άλλους γιατρούς και άλλους νομικούς,οι οποίοι θα επιτηρούν και θα επικυρώνουν είτε τις επεμβάσεις που κάνουν είτε τις νομικές συμβουλές που δίνουν. Αυτό νομίζω ότι είναι υποβάθμιση του ρόλου του μηχανικού.
      Για το νόμο αυτό όλες οι κανονιστικές πράξεις για να λειτουργήσει έχουν εκδοθεί. Τις έχω υπογράψει όλες. Άρα δεν υπάρχει η δικαιολογία που λέτε, απλώς είναι μια ακόμη ένδειξη της πολιτικής της Κυβέρνησης. Άλλα έλεγε προεκλογικά και άλλα κάνει μετεκλογικά. Προεκλογικά ήθελε να κτυπήσει τη διαφθορά και τη γραφειοκρατία και μετεκλογικά έρχεται να εξυπηρετήσει τις διάφορες συντεχνίες για να μη θιγούν και κάποια συμφέροντα μικροομάδων. 
      Κύριε Παυλόπουλε, λυπάμαι πραγματικά για το νομοσχέδιο που φέρατε που το λέτε επανίδρυση του κράτους, γιατί απλώς επαναλαμβάνετε ορισμένες διατάξεις και ακυρώνετε νόμους που αποτελούν τομή για τα ελληνικά δεδομένα και αναγκαία προσαρμογή μας στα ευρωπαϊκά δεδομένα. 
      Αυτό που θέλω να σας πω είναι ότι μελέτες από εδώ και πέρα με το ν. 716 δεν μπορούν να προκηρυχθούν διότι δεν θα είναι επιλέξιμες στο Γ΄ Κοινοτικό Πλαίσιο Στήριξης. Άρα θα έχουμε μια καθυστέρηση και αυτό θα είναι και ενάντια στην απορρόφηση των πόρων.
      Συγχαρητήρια για το νόμο και την τροπολογία σας που συνεχίζει τη διαφθορά, την αδιαφάνεια, τη συναλλαγή και κυρίως την ταλαιπωρία των πολιτών.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύρια Παπανδρέου.
      Ο κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ:  Κύριε Υπουργέ, εκπλήσσομαι πραγματικά. Εγκαινιάζετε το πρώτο νομοθετικό σας βήμα, την πρώτη σας νομοθετική πρωτοβουλία, με υπέρβαση των ορίων κοινοβουλευτικής τάξης. Εσείς μάλιστα που κάνατε επί οκτώ χρόνια μαθήματα επικρίνοντας τον τρόπο που νομοθετούσε το ΠΑΣΟΚ. Πρώτον, μας φέρνετε σε αυτό το νομοσχέδιο –το πρώτο νομοσχέδιο ύστερα από τόση δυστοκία- επτά ολόκληρες τροπολογίες. Δεύτερον, μας φέρνετε τροπολογία -τουλάχιστον εγώ δεν θυμάμαι να έχει ξαναγίνει- με την οποία καταργούνται δύο νόμοι. Και το κυριότερο  -μην το αγνοείτε αυτό, το αναφέρω και για να το λάβει υπόψη του το Προεδρείο- είναι άσχετη η τροπολογία με το νομοσχέδιο. Δεν θα έπρεπε να εγκαινιάσετε τις νομοθετικές σας πρωτοβουλίες με αυτή την τακτική, γιατί έτσι δεν θα προχωρήσουμε καλά.
      Επί της ουσίας τώρα. Με προσχήματα, δήθεν τη μη προετοιμασία διαταγμάτων -και απάντησε η κυρία πρώην Υπουργός ότι το διάταγμα ήταν έτοιμο, άρα αβάσιμες οι δικαιολογίες σας- αναστέλλετε, καταργείτε δύο νόμους. Τι θα γίνει με τις μελέτες; Σας ρώτησε η κ. Παπανδρέου. Θα μπορέσετε να προκηρύξετε μελέτες με τον παλιό νόμο για έργα που θα μπορεί να είναι επιλέξιμα στο Κοινοτικό Πλαίσιο Στήριξης; Αμφιβάλλω. Ο κ. Σουφλιάς στις προγραμματικές δηλώσεις είπε το εξής: θα καταργήσει τον μαθηματικό νόμο, αλλά όχι αμέσως, γιατί πρέπει πρώτα να εξυγιανθεί το κύκλωμα μελετών. Τώρα έρχεσθε σε συνέχεια αυτής της δήλωσης καταργώντας το νέο νόμο και αναβάλλετε την οποιαδήποτε διαδικασία εξυγίανσης του κυκλώματος μελετών. Είναι συνέπεια αυτή στην πολιτική σας; Είμαστε αντίθετοι και για την εισαγωγή της τροπολογίας προς ψήφιση και επί της ουσίας και προφανώς την καταψηφίζουμε. Αναλαμβάνετε μεγάλη ευθύνη. Δύο νόμους που ψήφισε η Βουλή, ανεξάρτητα αν υπήρχαν επιμέρους διαφορές, ανεξάρτητα αν είχαν συμφωνήσει όλοι οι φορείς, όταν έρχεσθε σήμερα με διαδικασία τροπολογίας με συζήτηση δίλεπτα και τετράλεπτα χρόνου και τους καταργείτε. Ήταν βασικοί νόμοι που είχαν σχέση και με την ανάπτυξη της χώρας, αναφέρομαι ειδικά στο θέμα της αναστολής του νέου νόμου περί μελετών, αλλά και με την εξυπηρέτηση των πολιτών και τη διαφάνεια, αναφέρομαι στο νόμο το σχετικό με τον τρόπο έκδοσης αδειών.
      Κύριε Πρόεδρε, μια παράκληση. Επειδή θα πάω και εγώ στη διακομματική Επιτροπή και δε θα τοποθετηθώ στις άλλες τροπολογίες, θέλω με την ευκαιρία που έχω το λόγο, να δηλώσω τη ρητή αντίθεσή μου στην προς συζήτηση τροπολογία για την πρόσληψη συνταξιούχων αστυνομικών στο Δήμο της Αθήνας. Μας οδηγεί σε νέες ρουσφετολογικές διαδρομές. Παλαιότερα είχαν προσληφθεί εκεί συνταξιούχοι αστυνομικοί. Καμία δικαιολογία δεν υπάρχει για πρόσληψη συνταξιούχων αστυνομικών στο Δήμο της Αθήνας, δήθεν εν όψει των Ολυμπιακών Αγώνων. Ανοίγουμε ασκούς του Αιόλου. Καλύπτουμε μία ρουσφετολογική πολιτική. Ο Δήμος της Αθήνας οικονομικά ουσιαστικά είναι στο «κόκκινο». Είμαι καθέτως αντίθετος προς αυτήν την τροπολογία. Και το λέω για να ενημερωθούν οι συνάδελφοι που θα τοποθετηθούν στη συνέχεια.
      ΠΡΟΕΔΡΕΥΩΝ (Σωτήρης Χατζηγάκης):  Ο κύριος Υπουργός έχει το λόγο για τρία λεπτά.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα μου επιτρέψετε, επειδή υπάρχει η Διακομματική Επιτροπή, να απουσιάσω στη συνέχεια. Θα είναι εδώ ο κ. Νάκος με τον κ. Καλογιάννη.
      Στο μέτρο που λέχθηκαν ορισμένα πράγματα για την τροπολογία αυτή, θα ήθελα να πω το εξής: Μήπως χρειάζεται να θυμίσουμε στο ΠΑΣΟΚ κάτι; Γιατί κάποιοι συνάδελφοι, πρώην Υπουργοί ή μη, εξακολουθούν να εφαρμόζουν την ίδια τακτική που εφήρμοσε ο Αρχηγός τους χθες το βράδυ. Κύριοι συνάδελφοι του ΠΑΣΟΚ, τι έχει συμβεί με τον περίφημο ν. 3164/2003; Ο νόμος αυτός ψηφίστηκε στις 2 Ιουλίου. Πράγματι η Νέα Δημοκρατία είχε συμβάλει, γιατί χρειαζόταν αλλαγή του πλαισίου των μελετών. Δημοσιεύτηκε ο νόμος στις 2 Ιουλίου. Στην ακροτελεύτια διάταξη ορίζεται ότι η ισχύς που αρχίζει οκτώ μήνες μετά.
Οκτώ μήνες δηλαδή είχε η τότε Κυβέρνηση τη δυνατότητα να εκδώσει ένα προεδρικό διάταγμα και τρεις υπουργικές αποφάσεις, που ήταν απαραίτητες για την εφαρμογή του πλαισίου αυτού. Τόσο της έδινε ο ίδιος ο νόμος. Αν τα βάλετε κάτω, η ημερομηνία αυτή έληγε το Μάρτιο. Ήξερε η Κυβέρνηση από καιρό ότι πάμε για τις εκλογές του Μαρτίου. Δεν εξέδωσε απολύτως τίποτε. Και η Κυβέρνησή μας, όταν ορκίστηκε, βρέθηκε να έχει αρχίσει να εφαρμόζεται ο νόμος χωρίς όμως κανονιστικές πράξεις που επί οκτώ μήνες δεν προετοίμασε η προηγούμενη Κυβέρνηση. Και αν ακόμα ήταν έτοιμες αυτές οι πράξεις και έπρεπε να τις δημοσιεύσει χωρίς καν να τις δει, υπήρχε και πάλι μέχρι να δημοσιευθούν ένα κενό, μέσα στο πλαίσιο του οποίου δεν μπορούσε να εφαρμοστεί ο νόμος.
      Γιατί δηλαδή κατηγορούν οι συνάδελφοι του ΠΑΣΟΚ την Κυβέρνηση; Για το γεγονός ότι αυτοί επί οκτώ μήνες δεν έκαναν τίποτα σ’ ένα νόμο που οι ίδιοι είχαν ψηφίσει και τώρα αναγκάζεται η Κυβέρνηση αυτή να εφαρμόσει χωρίς να υπάρχει το θεσμικό πλαίσιο. Για μιαν ακόμη φορά βλέπετε ότι την αβελτηρία, τις αβλεψίες, τις παραλείψεις, τις καθυστερήσεις, που τόσα χρόνια διαμόρφωσαν, πάνε να την πετάξουν στην Κυβέρνηση.
     Τι κάνει η Κυβέρνηση; Για να μην υπάρχει νομοθετικό κενό, το οποίο θα είναι και τεράστιο, με επώδυνο κόστος γενικότερα για όλο το θέμα των μελετών, φέρνει αυτήν την τροπολογία και τη βάζει σ’ ένα νομοσχέδιο σαν κι αυτό μόνο για το γεγονός ότι, εάν περιμέναμε ακόμα περισσότερο, αντιλαμβάνεσθε τι θα σήμαινε η αδυναμία εκπόνησης μελετών με αυτό το θεσμικό πλαίσιο που υπάρχει.
     Σε ό,τι αφορά τώρα αυτά που ελέχθησαν προηγουμένως σχετικά με συντεχνίες ή άλλα τινά ένα θα πω μονάχα: Εγώ πρώτη φορά ακούω ότι το Τεχνικό Επιμελητήριο Ελλάδος είναι «συντεχνία». Αν κάποιοι έχουν αυτήν την αντίληψη για το Τεχνικό Επιμελητήριο, ας αντιληφθούν ότι υπάρχουν πολιτικές δυνάμεις στον Τόπο που δε συμμερίζονται αυτήν την άποψη. Καθόλου μάλιστα. Για μας το ΤΕΕ είναι ένας θεσμός απαραίτητος για τη λειτουργία των δημοσίων υπηρεσιών. Το σεβόμαστε και το τιμούμε. Αν κάποιοι έχουν άλλη αντίληψη, την καταθέτουν εδώ. Καθένας κρίνεται και για τα λόγια του και για τα έργα του.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Το λόγο έχει ο κ. Καστανίδης για τρία λεπτά ως Κοινοβουλευτικός Εκπρόσωπος του ΠΑΣΟΚ.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, ως εδώ και μη παρέκει με την παραποίηση της αλήθειας, αλλά και με την κυνική υπεράσπιση προφανώς λανθασμένων επιλογών.
     Θα ήθελα να θυμίσω στους συναδέλφους που έχουν μεγαλύτερη κοινοβουλευτική εμπειρία, αλλά και να πω στους νεότερους, ότι είναι η πρώτη φορά στο μεταπολιτευτικό κοινοβουλευτικό μας βίο που με μίαν απλή διάταξη τροπολογίας επιβάλλεται η αναστολή για πολλούς μήνες δύο ολόκληρων νόμων. Ο μεν ένας νόμος, ο 3164, αναστέλλεται ολόκληρος μέχρι τις 31 Δεκεμβρίου του 2004, ένα μεγάλο δε μέρος των διατάξεων του νόμου 3212 επίσης αναστέλλεται μέχρι τις 31 Δεκεμβρίου.
     Στη δημοκρατία, κύριε Πρόεδρε, δεν υπάρχουν έκτατες ανάγκες. Η αναστολή νόμων θυμίζει καθεστώς έκτακτων αναγκών. Δεν είναι δυνατόν να νομοθετεί στο πρώτο της νομοθέτημα η Κυβέρνηση, με μία τροπολογία, την αναστολή όλου του θεσμικού πλαισίου που αφορά την εκπόνηση και ανάθεση μελετών. Αυτό πρέπει να το αντιληφθείτε.
     Ήδη η προηγούμενη Υπουργός ΠΕΧΩΔΕ διαβεβαίωσε ότι το σχετικό προεδρικό διάταγμα που προβλέπεται από το νόμο 3164 είναι έτοιμο. Και υπήρχε η δυνατότητα σε μικρό χρονικό διάστημα να εκδοθούν οι δύο υπουργικές αποφάσεις. Αντί αυτών εισηγείσθε ως αν ήμασταν σε κατάσταση έκτακτης ανάγκης, να αναστείλουμε ολόκληρο νομοθετικό πλαίσιο, να πάμε μέχρι τις 31/12/2004 με το προϊσχύσαν καθεστώς. Επίσης προτείνετε με την κατατεθείσα τροπολογία το εξής εκπληκτικό: Αν μεν έχουμε δημοσιευθείσα περίληψη πριν από τις 2 Μαρτίου, μπορούμε να συνεχίσουμε τις διαδικασίες. Η συνέχιση δε των διαδικασιών θα γίνει σύμφωνα με το παλαιό καθεστώς, το νόμο 716. Προσθέτει δε η τροπολογία: Εάν αφορά οποιαδήποτε άλλη περίπτωση ανάθεσης ή εκπόνησης μελετών με διαγωνισμό, τότε θα πρέπει να ματαιωθούν οι διαδικασίες και να αρχίσουμε από την αρχή τους διαγωνισμούς με βάση το καθεστώς του νόμου 716.
     Αντιλαμβάνεστε τι σημαίνει αυτό στην εκτέλεση δημοσίων έργων που έπονται των σχετικών διαγωνισμών για τις μελέτες; Είναι δυνατόν κάτω από τέτοιο καθεστώς αναστολών να προχωρήσει η εκτέλεση δημοσίων έργων; Και ισχυρίζεσθε σοβαρά σήμερα ότι οι αβλεψίες δήθεν του παρελθόντος δικαιολογούν αυτόν τον απίστευτο κυνισμό; Ε, δεν είμαστε σε καταστάσεις έκτακτης ανάγκης. Είμαστε σε συνθήκες απόλυτης δημοκρατικής ομαλότητας και αν ήθελε η Κυβέρνηση, θα μπορούσε να εισηγηθεί την κατάργηση των σχετικών νόμων. Να τις καταργήσει, όμως, με ευθύτητα και όχι με αναστολή μέχρι τις 31 Δεκεμβρίου.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Τσακλίδης έχει το λόγο.
      ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, θέλω να δηλώσω κατηγορηματικά ότι το προεδρικό διάταγμα ήταν έτοιμο αρκετές ημέρες πριν από τις εκλογές. Δεν το προωθήσαμε ακριβώς επειδή υπήρχε η προεκλογική περίοδος. Είναι εδώ πανέτοιμο και έχει προκύψει μέσα από σκληρό διάλογο με όλους τους ενδιαφερόμενους επί οκτώ μήνες. Δεν το καταθέτω, επειδή το κείμενο είναι ογκώδες. Συμμετείχαν όλοι οι φορείς, το Τεχνικό Επιμελητήριο, ο Σύλλογος Μελετητών, οι υπάλληλοι του Υπουργείου, υψηλόβαθμα στελέχη, τα οποία ειλικρινά απέδωσαν πάρα πολύ και δούλεψαν σκληρά. Επομένως είναι πρόσχημα ο ισχυρισμός της Κυβέρνησης ότι δεν ήταν έτοιμες οι εκτελεστικές διατάξεις. 
      Επίσης οι υπουργικές αποφάσεις που ήταν πολύ κρίσιμες είναι μία δουλειά που δεν έχει προηγούμενο τα τελευταία σαράντα χρόνια στο Υπουργείο. Δεν υπερβάλλω. Είναι έτοιμες όλες οι υπουργικές αποφάσεις από το Φεβρουάριο. Απλώς επειδή προκηρύχτηκαν οι εκλογές και δεν ήταν έτοιμο το προεδρικό διάταγμα τις αφήσαμε σε σας έτοιμες. Δεν μιλάτε με τα στελέχη του Υπουργείου; Δεν μιλάτε με τον ΣΕΒ; Δεν ανήκουν όλοι σε μια παράταξη. Όλα είναι έτοιμα.
      Επιτρέψτε μου να σας πω ότι ο νόμος για τις μελέτες είναι μία μεγάλη τομή. Αυτή δε η υπουργική απόφαση που σας δείχνω είναι για τις τεκμαρτές τιμές προσήκουσας αμοιβής. Έγινε μια μεγάλη δουλειά. Τι ίσχυε μέχρι τώρα; Η αμοιβή της μελέτης εξαρτάτο από τον τελικό προϋπολογισμό του έργου. Βεβαίως αυτό δεν το δέχεται ούτε η Ευρωπαϊκή Ένωση ούτε είναι σωστό. Τις περισσότερες φορές οι μελετητές ανέβαζαν τον τελικό προϋπολογισμό του έργου, εις βάρος της ποιότητας του έργου. Έβαζαν ακριβά υλικά για να ανεβάσουν το κόστος κι έτσι ανέβαινε και η αμοιβή. Υπήρχε και πλήρης αδιαφάνεια στην ανάθεση των μελετών. Το 80% έως 90% των μελετών ανατίθετο μόνο με υποκειμενικά κριτήρια. Αυτή είναι η διαφάνεια την οποία προωθείτε;
      Αυτά τα δύο τα ανατρέπουμε με το νόμο, ο οποίος είναι μία μεγάλη τομή. Αυτό είναι προσαρμοσμένο και προς τις απαιτήσεις της Ευρωπαϊκής Ένωσης. Η Ευρωπαϊκή Ένωση ζητά την αποδέσμευση της αμοιβής από το κόστος του έργου και τη θέσπιση του κριτηρίου της οικονομικά συμφερότερης προσφοράς. Θα έχετε προβλήματα και με την απορρόφηση των κονδυλίων. Ήδη ακυρώσατε δώδεκα μελέτες της Εγνατίας, οι οποίες έχουν προκηρυχθεί νόμιμα με οικονομική προσφορά. Είχαμε και την παραίτηση σύσσωμου του διοικητικού συμβουλίου της Εγνατίας Οδού. Ήταν και δικοί σας άνθρωποι εκεί, γιατί εμείς είχαμε επιλέξει τους καλύτερους. 
      Τι κάνουν οι τεκμαρτές τιμές προσήκουσας αμοιβής; Κατ’ αρχήν ο νόμος λέει ότι η υπηρεσία πρέπει να προετοιμάζεται καλά για να αναθέτει μία μελέτη. Να ξέρει ο μελετητής σε τι διαγωνίζεται. Μέχρι τώρα ο μελετητής έπαιρνε μία μελέτη με 12 εκατομμύρια -αναφέρομαι στη δική σας περίοδο 1990-1993- η οποία έφθανε τα 260 εκατομμύρια, δηλαδή αύξηση 2.500%. Και με μας γινόταν αυτό, αλλά πολύ λιγότερο βεβαίως. Εδώ με τις προσήκουσες αμοιβές καταργούμε τον κώδικα αμοιβών, ο οποίος ήταν αναχρονιστικός. Αυτό έγινε με διάλογο με όλους τους ενδιαφερόμενους που κατ’ αρχήν ήταν αντίθετοι στην κατάργηση του κώδικα. Τώρα καθορίζεται η προεκτιμώμενη αμοιβή με βάση τον καινούργιο κώδικα που είναι οι προσήκουσες αμοιβές, που προσδιορίζουν την αμοιβή του μελετητή με βάση τη φυσική μονάδα του αντικειμένου. Δηλαδή δρόμος; Έχουμε τριών ειδών δρόμους. Η αμοιβή είναι κατά χιλιόμετρο. Γέφυρα; Έχουμε δέκα ειδών γέφυρες. Η αμοιβή είναι κατά τετραγωνικό μέτρο. Δηλαδή, γίνεται ένα ξεκαθάρισμα, το οποίο θα είναι υπέρ της ποιότητας των μελετών.
      Καθιερώνεται η διαφάνεια και έρχεστε να καταργήσετε αυτό το νόμο και να κάνετε πάλι διάλογο. Θέλω να ενσκύψετε στο πρόβλημα. Έχει γίνει μεγάλη αλλαγή και δεν πρέπει να χάσετε αυτό το χρήσιμο υλικό από τα χέρια σας. Ειλικρινά, πιστεύω ότι θα είναι καταστροφικό.
      ΠΡΟΕΔΡΕΥΩΝ ( Σωτήρης Χατζηγάκης): Το λόγο έχει ο κ. Σπηλιόπουλος. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, πριν από λίγο ο Υπουργός Δημόσιας Διοίκησης είπε ότι η Νέα Δημοκρατία ως Αντιπολίτευση είχε συμβάλει στην ψήφιση του νόμου για τις μελέτες των δημοσίων έργων. Εάν, όμως, είναι έτσι και με τα στοιχεία που παρέθεσε ο κ. Τσακλίδης και δεδομένου ότι ήταν έτοιμο το προεδρικό διάταγμα και οι υπουργικές αποφάσεις, γιατί θέτετε τόσο μακρύ διάστημα αναστολής του νόμου; Γιατί δεν θέτετε δύο μήνες για να υπογράψετε, να εκδώσετε το προεδρικό διάταγμα και τις υπουργικές αποφάσεις και να γίνει η εφαρμογή του νόμου; Γιατί θέτετε τους δώδεκα μήνες; Κυρίως, όμως, γιατί επικαλείστε άλλους λόγους; Επικαλείστε ως πρώτο λόγο το ότι θα συζητήσετε με την Ευρωπαϊκή Ένωση για την αλλαγή της νομοθεσίας και ως δεύτερο λόγο ότι θα μιλήσετε με το Τεχνικό Επιμελητήριο. Μα, αυτά ακριβώς σας είπαμε προηγουμένως και σας τα είπε και η κ. Παπανδρέου. Έχουν γίνει. Και έχουμε εξαντληθεί.
      Το Τεχνικό Επιμελητήριο στη συζήτηση στην αρμόδια επιτροπή είχε πει επανειλημμένα και συζητήσαμε αυτήν τη διαδικασία. Δεν ξέρω, όμως, εάν γνωρίζετε ποια είναι η φιλοσοφία αυτού του νόμου.
      Ειπώθηκε και θέλω να το αναφέρω επιγραμματικά. Κατ’ αρχήν, ο πρώτος λόγος είναι ότι με αυτόν το νόμο γίνεται εναρμόνιση με την κοινοτική νομοθεσία. Ο δεύτερος λόγος είναι ότι εκσυγχρονίζεται το θεσμικό πλαίσιο. Ο ν. 716 είχε εξαντλήσει τα όριά του. Δεν μπορούσαν πλέον και δεν μπορούν να γίνουν αναθέσεις έργων.
      Ο Υπουργός κ. Σουφλιάς όταν ανέλαβε το Υπουργείο είπε ότι πρέπει να αλλάξουμε το θεσμικό πλαίσιο των μελετών για να γίνονται καλύτερες μελέτες. Μα, αυτό δεν κάνουμε; Δεν είπε ο ίδιος ότι πρέπει να αλλάξουμε τις μελέτες προκειμένου να μην καταργήσουμε το νόμο; Γιατί, λοιπόν, έρχεστε σήμερα και από τη μια μεριά μας λέτε ότι συμβάλατε στην ψήφιση αυτού του νόμου και από την άλλη μεριά επικαλείστε άλλους λόγους.
      Εγώ, όμως, πιστεύω ότι δεν ξέρετε τι ακριβώς θέλετε να κάνετε. Και κυρίως επειδή δέχεστε πιέσεις, γι’ αυτό και δίνετε ένα τέτοιο μεγάλο χρονικό διάστημα για να δείτε τι θα κάνετε. Εγώ πιστεύω ότι θα καταλήξετε στο ίδιο συμπέρασμα. Όμως, θα έχει χαθεί πολύτιμος χρόνος και κυρίως θα έχουν δυσκολέψει πολύ τα δημόσια έργα και θα έχουν πληρωθεί και παραπάνω χρήματα, όπως λέτε και εσείς οι ίδιοι στην ειδική έκθεση που συνοδεύει την τροπολογία.
      Θα ήθελα, όμως, να πω ακόμα δυο κουβέντες και για τον άλλο νόμο που καταργείτε, για την έκδοση των αδειών. Μάλιστα, η κατάργηση αυτού του νόμου γίνεται μέσα σ’ ένα νομοσχέδιο που έχει σαν στόχο την πάταξη της διαφθοράς και της γραφειοκρατίας. Ξέρετε πόσες χιλιάδες άδειες εκδίδονται κάθε χρόνο; Εβδομήντα χιλιάδες άδειες. Ξέρετε πόσες ελέγχονται πραγματικά; Ελάχιστες. Ξέρετε ποιος έχει τον έλεγχο για την παραγωγή των ιδιωτικών έργων μέχρι σήμερα; Ουσιαστικά κανένας.
      Επομένως δεν θέλετε τον έλεγχο και κυρίως δεν μπορείτε πλέον να ισχυρίζεστε ότι θέλετε να σταματήσετε τη δημιουργία αυθαιρέτων, γιατί τα αυθαίρετα, αγαπητοί συνάδελφοι, δημιουργούνται επειδή πραγματικά δεν υπάρχει ο έλεγχος και δεν υπάρχει και ευθύνη. Αυτήν τη στιγμή δεν υπάρχει ευθύνη ούτε του μηχανικού ούτε του ιδιώτη ούτε του εργολάβου. Τι θέλετε να κάνετε, λοιπόν; Εδώ δεν μας μιλάτε για αναστολή του νόμου και δεν ξέρετε τι να πείτε. Μιλάτε για αναστολή. Αλλά τι θα γίνει από εκεί και πέρα; Δεν έχετε να πείτε για κάποιες αποφάσεις και διατάγματα. Έχουν εκδοθεί όλα. Γιατί, λοιπόν, το αναστέλλετε; Δεν θέλετε να εκσυγχρονίσετε το θεσμικό πλαίσιο; Δεν θέλετε να εξυπηρετήσετε τους πολίτες; Γνωρίζετε πολύ καλά τι συμβαίνει σήμερα στις πολεοδομίες. Τι «τραβάει» ο κόσμος όταν πηγαίνει στις πολεοδομίες.
      Στο σημείο αυτό, θα ήθελα να πω και κάτι ακόμη. Ξεχάσατε πολύ γρήγορα την τοποθέτησή σας. Πολλοί συνάδελφοι από τη Νέα Δημοκρατία, τότε Αντιπολίτευση, είχαν συμφωνήσει με αυτήν τη διαδικασία. Μάλιστα η άποψή τους είναι καταγεγραμμένη στα Πρακτικά.
      Άρα, πιστεύω ότι άλλοι είναι οι λόγοι. Πιέζεστε και επειδή δεν ξέρετε τι να κάνετε αυτήν τη στιγμή, κάνετε αναστολή αυτών των δύο πολύ κρίσιμων νόμων.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Βερελής. 
      ΧΡΙΣΤΟΣ ΒΕΡΕΛΗΣ: Κύριε Πρόεδρε, νομίζω ότι έχει γίνει σαφές σε όλους ότι σήμερα επιχειρείται ένα πραξικόπημα το οποίο είναι μοναδικό. Πρώτον, η θεσμικότητα υπέρ της οποία υπεραμύνεται η Νέα Δημοκρατία, και ειδικότερα ο κ. Παυλόπουλος επί χρόνια σ’ αυτήν την Αίθουσα, όταν έλεγε ότι δεν πρέπει να έρχονται άσχετες τροπολογίες, σήμερα καταρρέει πανηγυρικά και καταρρέει σ’ ένα μείζονος σημασίας θέμα που είναι δύο νόμοι οι οποίοι ήταν αναγκαίοι προκειμένου πρώτον, να μπει τάξη στο μεγάλο ζήτημα της αγοράς των μελετών και δεύτερον, να διευκολυνθούν οι πολίτες προκειμένου να εκδίδονται οι άδειες με λιγότερη ταλαιπωρία, λιγότερη γραφειοκρατία και λιγότερη αδιαφάνεια.
      Σε ό,τι αφορά το πρώτο, είναι προσχηματικός ο λόγος. Θα μπορούσατε σε δύο μήνες να έχετε έρθει και να ζητήσετε εν πάση περιπτώσει μια αναβολή ενός ή δύο μηνών, αλλά έρχεστε σήμερα και λέτε ότι θέλετε μια αναβολή μέχρι τέλος της χρονιάς. Δεν τολμάτε να πείτε την πραγματικότητα ότι, δηλαδή, αυτό το οποίο ενοχλεί τα μεγάλα γραφεία μελετών είναι το ότι για πρώτη φορά  μπαίνει το κριτήριο της οικονομικής προσφοράς ως ένα από τα κριτήρια ανάθεσης της μελέτης. Αυτός είναι ο βασικός λόγος. Να έχετε το θάρρος να το πείτε μέσα στην Αίθουσα αυτή και να αναλάβετε τις ευθύνες σας. Το δεύτερο είναι ότι θα υπάρξει μια περιπλοκή, την οποία πολύ σωστά σας την επεσήμανε η κ. Παπανδρέου, ότι θα έχετε από αύριο το πρωί προβλήματα από την Ευρωπαϊκή Ένωση διότι καταργείτε κάτι το οποίο ήταν αναγκαίο για την έγκριση των χρημάτων που πηγαίνουν σε μελέτες.
      Σε ό,τι αφορά τις πολεοδομίες η πρόφαση η οποία υπάρχει εδώ είναι μοναδική, διότι λέτε ότι δεν ολοκληρώθηκαν ακόμα οι συζητήσεις και η υποβολή των τελικών προτάσεων από τους αρμόδιους φορείς των τεχνικών. Πότε θα πρέπει να γίνει αυτό; Όταν έχει ψηφιστεί ένας νόμος; Όταν είχαν γίνει συζητήσεις ευρύτατες με τους φορείς; Υποτάσσετε το συμφέρον του πολίτη στην απαίτηση μιας συντεχνίας. Αυτό κάνετε. Αυτό το οποίο είναι απαράδεκτο και γι’ αυτό πρέπει να έχετε το θάρρος να την αποσύρετε την τροπολογία αυτή και να φέρετε μια άλλη τροπολογία σήμερα εντός της ημέρας, που μπορεί να γίνει δεκτή από την Αίθουσα, για την πρώτη περίπτωση να γίνει μάξιμουμ δύο μήνες μια αναβολή και για την άλλη να μην πειράξετε το νόμο αυτό. Ταλαιπωρούνται εκατοντάδες χιλιάδες ανθρώπων στις πολεοδομίες. Συμφωνήσατε εσείς όταν συζητήθηκε ο νόμος αυτός εδώ στη Βουλή. Τι συνέβη στο μεταξύ; Πιεστήκατε από συντεχνίες προκειμένου να μην υπάρχει ευθύνη στους μηχανικούς; Μόνο αυτό μπορώ να φανταστώ.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Νάσος Αλευράς έχει το λόγο.
      ΑΘΑΝΑΣΙΟΣ ΑΛΕΥΡΑΣ: Κύριε Πρόεδρε, η Κυβέρνηση συνεχίζει με εξαιρετική επιτυχία να αντιπολιτεύεται και μάλιστα σήμερα διεκδικεί και μια πρωτοτυπία, εξαιρετική πρωτοτυπία, να νομοθετεί αντιπολιτευόμενη. Και νομοθετεί αντιπολιτευόμενη καταργώντας στην ουσία ένα ισχυρό νομοθετικό πλαίσιο το οποίο έφερνε τον εκσυγχρονισμό σε δύο κρίσιμους τομείς. Αυτό το ισχυρό θεσμικό πλαίσιο ήταν απαίτηση της Ευρωπαϊκής Επιτροπής και της Ευρωπαϊκής Ένωσης, δεδομένου ότι όπως είναι γνωστό η Ελλάδα είχε την υποχρέωση να συμμορφωθεί προς την κοινοτική οδηγία 92/50 για τις συμβάσεις υπηρεσιών και τα κριτήρια ανάθεσής τους, ανάμεσα στα οποία μάλιστα προβλέπεται ως βασικό κριτήριο η οικονομική προσφορά.
      Ήταν μια επώδυνη, δύσκολη διαδικασία αυτή που η προηγούμενη κυβέρνηση επέλεξε, προκειμένου να αντιμετωπίσει ένα θέμα με υψηλό πολιτικό κόστος.
      Η κ. Παπανδρέου, η πρώην Υπουργός, εξήγησε πως για μακρύ χρονικό διάστημα έγιναν προσπάθειες οργανωμένες και συγκεκριμένες προκειμένου να διαμορφωθεί αυτό το νέο θεσμικό πλαίσιο.
      Η δουλειά της κυβέρνησης του ΠΑΣΟΚ ήταν να προχωρήσει στον εκσυγχρονισμό που σημαίνει εξοικονόμηση πόρων και καλύτερη ποιότητα μελετών. Έφερε σε πέρας αυτό το έργο, χωρίς να σκεφθεί το πολιτικό κόστος. Η νέα Κυβέρνηση αντιθέτως σήμερα ξεκινά τη νομοθετική της δραστηριότητα με ένα γενικόλογο νομοσχέδιο καλών διακηρύξεων και προθέσεων, που φοβάμαι ότι δεν θα έχει ουσιαστικά αποτελέσματα και πίσω από την προθήκη αυτού του γενικόλογου νομοσχεδίου καταργεί αυτό το νέο θεσμικό πλαίσιο για τις μελέτες, δημιουργώντας στην ουσία και σωρεύοντας προβλήματα σημαντικά και σοβαρά στο σύστημα δημοσίων έργων από εδώ και πέρα.
      Ο κύριος Υπουργός Δημόσιας Διοίκησης αποχωρών μας δήλωσε ότι η αναβολή κατέστη αναγκαία, διότι δήθεν δεν ήταν έτοιμο το προεδρικό διάταγμα και οι υπουργικές αποφάσεις.
      Η κυρία Υπουργός, η κ. Παπανδρέου και ο συνάδελφος κ. Τσακλίδης παρουσίασαν χειροπιαστή την απόδειξη της ύπαρξης του προεδρικού διατάγματος και των υπουργικών αποφάσεων. Όμως ακόμα και αν αυτός ήταν ο λόγος της αναστολής ισχύος του νόμου, θα έπρεπε ο κ. Παυλόπουλος να μας πει -και ελπίζω ότι θα το πράξει ο κ. Καλογιάννης- εάν δηλαδή η πρόθεση της Κυβέρνησης δεν είναι να θίξει το ίδιο το νομοθέτημα.
      Εάν δηλαδή είναι μια χρονική παράταση και η πρόθεση της Κυβέρνησης είναι να ισχύσει το υφιστάμενο και ψηφισθέν θεσμικό πλαίσιο. Θα ισχύσει ή ισχύει αυτό που είπε ο κ. Σουφλιάς, ότι προτίθεσθε να δείτε τις διατάξεις και να ξαναθέσετε σε διαπραγμάτευση και αναζήτηση νέων ισορροπιών; Η εμπειρία των ολυμπιακών έργων είναι σημαντική και πολύτιμη. 
      Κατανοώ ότι η Κυβέρνηση στη διάρκεια της αντιπολιτευτικής θητείας απομακρύνθηκε από τα πραγματικά προβλήματα και προσέγγισε περισσότερο και επιθετικότερα την υποσχεσιολογία, τις υποσχέσεις και τις καλές δημόσιες σχέσεις με διάφορους φορείς. Όμως, τώρα την ώρα της πράξης, πρέπει να προσέξει. Να αξιολογήσετε την εμπειρία των ολυμπιακών έργων και μελετών, να λάβετε τα αναγκαία μέτρα και να προστατεύσετε τον εκσυγχρονισμό της ελληνικής νομοθεσίας στον τομέα των συμβάσεων υπηρεσιών και μελετών έργου.
      Η επιλογή που κάνετε είναι μια πολύ κακή επιλογή. Θα στοιχίσει στη χώρα και στο ευρωπαϊκό επίπεδο. Όπως επίσης, πρέπει να πω ότι οι διαδικασίες απλοποίησης του πολεοδομικού καθεστώτος ως προς τις οποίες ήταν απόλυτα έτοιμη η Κυβέρνηση -και το είπε η κ. Παπανδρέου- σε αυτές καμία, μα καμία δικαιολογία, καμία, μα καμία πρόφαση, καμία, μα καμία εξήγηση δεν έχετε, για να προχωρήσετε στην αναστολή, η οποία θα προσθέσει στους Έλληνες πολίτες και φορολογούμενους τη συνέχιση των βαρών και των δυσκολιών από τις διαδικασίες που ίσχυαν.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Αλευρά.
      Ολοκληρώθηκε ο κατάλογος των πρωτολογιών. Εκ μέρους της Κυβέρνησης ο Υφυπουργός Περιβάλλοντος, Χωροταξίας και Δημοσίων Έργων κ. Σταύρος Καλογιάννης θα απαντήσει για τέσσερα λεπτά.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Συζητάμε μια τροπολογία με δύο παραγράφους, οι οποίες αναφέρονται σε δύο ξεχωριστά θέματα. Η πρώτη αναφέρεται στο νόμο για τις μελέτες, τα μητρώα μελετών και λοιπές διατάξεις. Η δεύτερη παράγραφος αναφέρεται στο νόμο περί οικοδομικών αδειών, αδειών δόμησης, όπως λέγονται με τον καινούριο νόμο.
      Ακούστηκαν από πλευράς συναδέλφων του ΠΑΣΟΚ -επιτρέψτε μου να πω- σκληρές εκφράσεις. Κύριε Πρόεδρε, μου επιτρέπετε να πω ότι σε ό,τι μας αφορά: πιέσεις, διαπλοκή, μη  διαφανείς διαδικασίες -επαναλαμβάνω ότι το λέω πολύ ταπεινά- δεν γίνονται δεκτές.
      Κυρίες και κύριοι συνάδελφοι -και απευθύνομαι κυρίως στους Βουλευτές του ΠΑΣΟΚ- όταν η κυβέρνηση του ΠΑΣΟΚ ψήφισε το ν. 3164/2003, ο οποίος δημοσιεύτηκε τον Ιούλιο του 2003 και έδωσε η ίδια η κυβέρνηση οκτώ μήνες προθεσμία για να εκδοθεί το προεδρικό διάταγμα και τρεις υπουργικές αποφάσεις, σε αυτούς τους οκτώ μήνες εκδόθηκε το προεδρικό διάταγμα και οι υπουργικές αποφάσεις; Ναι ή όχι. Η απάντηση είναι «όχι».
      Από τις 3 Μαρτίου και πέρα υπάρχει, λοιπόν, νομικό κενό. Καταργήθηκε ο ν. 716/77 και ο νέος νόμος δεν μπορεί να εφαρμοστεί, διότι δεν εκδώσατε, ως οφείλατε να κάνετε, ούτε το προεδρικό διάταγμα ούτε τις υπουργικές αποφάσεις. Τι είναι αυτά που λέτε;
      Σε ό,τι αφορά το ν. 716, επειδή ακούστηκαν πολλά και ο κ. Τσακλίδης -αν δεν κάνω λάθος- ανέφερε ένα παράδειγμα της τριετίας 1990-1993, θέλω να ρωτήσω το εξής: Κύριε Τσακλίδη, από πότε ισχύει ο ν. 716; Ισχύει από το 1977. Είστε είκοσι χρόνια στην κυβέρνηση. Ο νόμος ο καινούριος αρχίζει να ισχύει ή θα έπρεπε να ισχύει από 3 Μαρτίου, δηλαδή εδώ και ένα δίμηνο. Όντως η Νέα Δημοκρατία τότε, το 1990 που δεν είχαν ωριμάσει οι συνθήκες, δεν άλλαξε το ν. 716. Εσείς γιατί δεν τον αλλάξετε αυτήν την εικοσαετία; Ουσιαστικά είχε πέσει η κυβέρνηση του ΠΑΣΟΚ, όταν άρχισε η ισχύς του συγκεκριμένου νόμου. Είμαστε στη διαδικασία συζητήσεως με την Ευρωπαϊκή Ένωση για την πλήρη εναρμόνιση της κοινοτικής οδηγίας με το νόμο, αναστέλλουμε για συγκεκριμένο χρονικό διάστημα το νόμο, δεν τον καταργούμε. Είναι πολύ ξεκάθαρο αυτό το οποίο λέει η τροπολογία και παρακαλώ πολύ να το διαβάσετε.
      Σε ό,τι αφορά το δεύτερο νόμο, ακούστηκαν επίσης σκληρές εκφράσεις και κορώνες. Ο κ. Βερελής, εάν δεν κάνω λάθος, ήταν ο σκληρότερος όλων. Λυπάμαι που το λέω, αλλά δεν διάβασε ούτε το νόμο ούτε την τροπολογία.
      Κυρίες και κύριοι συνάδελφοι, ο συγκεκριμένος νόμος αρχίζει να ισχύει από την 1η Ιουλίου του 2004, σύμφωνα με αυτά που ψήφισε η κυβέρνηση του ΠΑΣΟΚ. Δίνουμε μία αναστολή στα συγκεκριμένα άρθρα του πρώτου κεφαλαίου του νόμου, ακριβώς γιατί πιστεύουμε ότι απαιτούνται βελτιώσεις. Θα επανέλθουμε πολύ σύντομα με συγκεκριμένο νόμο. Αυτή είναι η πραγματικότητα.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΑΘΑΝΑΣΙΟΣ ΑΛΕΥΡΑΣ: Ποιες βελτιώσεις δεν  μας είπε, όμως.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Για προτασσόμενες δευτερολογίες έχουν γραφεί ο κ. Κοσμίδης και ο κ. Φούσας.
      Ο κ. Κοσμίδης έχει το λόγο για δύο λεπτά.
      ΣΩΚΡΑΤΗΣ ΚΟΣΜΙΔΗΣ: Ευχαριστώ, κύριε Πρόεδρε.
      Είστε νέα Κυβέρνηση και νομιμοποιείστε να τροποποιείτε και να καταργείτε νόμους των προηγούμενων κυβερνήσεων του ΠΑΣΟΚ ή να εισάγετε νέο θεσμικό πλαίσιο. Επομένως και στο συγκεκριμένο θέμα, θα μπορούσατε με ειλικρίνεια να κάνετε αυτό. Αντί, όμως, να πράξετε αυτό για το οποίο νομιμοποιείστε, έρχεστε εδώ στη Βουλή με μία άσχετη τροπολογία να αναστείλετε την εφαρμογή δύο νόμων της προηγούμενης Κυβέρνησης, οι οποίοι από μόνοι τους αποτελούν δύο θεσμικά πλαίσια πολύ -πολύ σημαντικά. Το κάνετε αυτό με προσχηματικούς λόγους.
      Ισχυρίζεστε ότι δεν ήταν έτοιμες οι  κανονιστικές πράξεις. Από τη στιγμή που η κ. Παπανδρέου και η υπόλοιπη πολιτική ηγεσία της προηγούμενης κυβέρνησης βεβαιώνουν το Σώμα ότι ήταν υπογεγραμμένες αυτές οι κανονιστικές πράξεις, είστε υποχρεωμένοι να πείτε εάν η κ. Παπανδρέου λέει την αλήθεια ή όχι. Εάν λέει την αλήθεια η κ. Παπανδρέου, τότε δεν έχετε να κάνετε τίποτα άλλο παρά να εκδώσετε τις κανονιστικές πράξεις με τη δική σας υπογραφή, εάν θέλετε να πιστεύουμε ότι ο λόγος, για τον οποίο εισάγετε αυτήν τη ρύθμιση, δεν είναι προσχηματικός.
      Επίσης, κατηγορείτε την προηγούμενη κυβέρνηση, ενθυμούμενοι συνεχώς τον αντιπολιτευόμενο εαυτό σας, ότι οκτώ μήνες δεν τα εξέδωσε. Να το δεχθώ. Ο λαός σας ψήφισε διότι δήθεν είστε καλύτεροι από εμάς. Θα μπορούσατε εσείς, που είστε καλύτεροι από εμάς, να είχατε εκδώσει αυτές τις κανονιστικές πράξεις στο δίμηνο που πέρασε και όχι να ζητάτε προθεσμία μέχρι το τέλος του έτους για να εκδώσετε δήθεν τα διατάγματα. 
      Άκουσα τον κύριο Υφυπουργό που είπε ότι δεν θα καταργήσει το ψηφισμένο θεσμικό πλαίσιο. Μένει να το δούμε και αυτό, διότι διαβάζοντας την αιτιολογική έκθεση που λέει ότι δεν υπάρχει πλέον θεσμικό πλαίσιο και πως γίνονται συζητήσεις με φορείς, με την Ευρωπαϊκή Ένωση κλπ, πολύ φοβούμαι ότι σύντομα θα δούμε αλλαγή και αυτού.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Φούσας έχει το λόγο για δύο λεπτά. 
      ΑΝΤΩΝΙΟΣ ΦΟΥΣΑΣ: Κύριε Πρόεδρε, δεν είμαι μηχανικός, ούτε τεχνικός και επομένως δεν φιλοδοξώ να έχω άποψη επί της τροπολογίας αυτής, αν και πρέπει να σας πω ότι η τοποθέτηση του κυρίου Υφυπουργού με έπεισε και με κάλυψε πλήρως.
      Το θέμα, όμως, δεν είναι αυτό. Το θέμα πρέπει να το δούμε πολιτικά. Και προβληματίζομαι πάρα πολύ και ανησυχώ για τον τρόπο που αντιμετωπίσατε αυτήν την τροπολογία και ιδίως με τις φράσεις που χρησιμοποιήσατε. Υπενθυμίζω στο Σώμα μερικές από τις «πολύ ενδιαφέρουσες» φράσεις: «Πρόκειται για προσχηματικό λόγο», ακούσαμε. Δεύτερον, «πρόκειται για εξυπηρέτηση συμφερόντων». Πρόκειται για «συντεχνίες». Και ιδίως ακούσαμε, ότι «πρόκειται για πραξικόπημα στην Αίθουσα αυτή».
      Θέλω, λοιπόν, να σας πω ότι στην Αίθουσα αυτή δεν είναι συνηθισμένο να χρησιμοποιούνται τέτοιες φράσεις. Δικαιούστε ασφαλώς να διαφωνείτε. Και δικαιούστε επίσης να έχετε άλλη άποψη, όπως δικαιούστε και να καταψηφίσετε αυτήν την τροπολογία. Δεν δικαιούστε, όμως, να χρησιμοποιείτε τέτοιες φράσεις στο ελληνικό Κοινοβούλιο και αυτό θέλω να σημειώσω με όλη τη δύναμη της φωνής μου και να καταδικάσω αυτή σας τη συμπεριφορά.
      ΑΘΑΝΑΣΙΟΣ ΑΛΕΥΡΑΣ: Τις έχει πει η Νέα Δημοκρατία αυτές τις φράσεις.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Ζώης ως εισηγητής της Πλειοψηφίας, έχει το λόγο για δύο λεπτά για να δευτερολογήσει.
      ΧΡΗΣΤΟΣ ΖΩΗΣ: Κύριε Πρόεδρε, νομίζω ότι ο κύριος Υφυπουργός έφερε με την απάντησή του την πραγματική διάσταση του θέματος και συνεπώς μένουν στο κενό και έωλες όλες οι κινδυνολογικού περιεχομένου και χαρακτήρα επισημάνσεις των συναδέλφων της  Αξιωματικής Αντιπολίτευσης. Θα έλεγα, όμως, ότι πρέπει να στηλιτευθεί στην Αίθουσα αυτή η πρωτόγνωρη φράση που εκστόμισε ο κ. Βερελής περί πραξικοπήματος, για να χαρακτηρίσει μια νομοθετική πρωτοβουλία της Κυβέρνησης ενόψει ενός νομικού κενού. Και μάλιστα αναχώρησε από την Αίθουσα αυτή προφανώς για να μην θεωρηθεί από την ιστορία του μέλλοντος ότι ήταν συμμέτοχος αυτού του πραξικοπήματος ή ότι το νομιμοποίησε και μόνο παραμένοντας σ’ αυτήν την Αίθουσα. Νομίζω ότι αυτή η φράση εκθέτει και τον ίδιο, αλλά και όσους δεν διαμαρτύρονται στο άκουσμα αυτής της φράσης.
      Επί της ουσίας -και όχι επί της ταμπακέρας- εμένα μου έμεινε η αντίφαση  των δύο, της κυρίας Υπουργού και της κυρίας Υφυπουργού, δύο ανθρώπων που ήταν σ’ αυτό το Υπουργείο και είχαν μεταξύ των άλλων και την επιμέλεια για την παρουσίαση του νόμου που σήμερα αναστέλλουμε. Και που επισημαίνεται αυτή η αντίφαση, κύριε Πρόεδρε; Επισημαίνεται στο γεγονός ότι από τη μία πλευρά η κ. Ζήση μας είπε ότι ερχόμαστε να ανατρέψουμε αυτό το πόνημα μιας διεξοδικής συνεννόησης με τους αρμόδιους φορείς -φαντάζομαι ότι εννοείτε και το Τεχνικό Επιμελητήριο Ελλάδας- και έρχεται η κ. Παπανδρέου, η προϊσταμένη της κ. Ζήση στο Υπουργείο αυτό, για να μας κατηγορήσει ότι υπακούμε στη συντεχνία του Τεχνικού Επιμελητηρίου Ελλάδος. Πρέπει, λοιπόν, οι ίδιοι να μας εξηγήσουν τι προσπαθούμε να κάνουμε με αυτήν την τροπολογία.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Πάντως, -και τελειώνω, κύριε Πρόεδρε- μέσα στο καθεστώς πολυνομίας που δυστυχώς χαρακτηρίζει τον τρόπο με τον οποίο νομοθετεί τα τελευταία είκοσι χρόνια η Βουλή, δεν είναι  πρωτόγνωρο να αναστέλλεται η ισχύς ενός νόμου, ειδικά μέσα στις συνθήκες στις οποίες συζητείται αυτή η αναστολή: κενό νομικού πλαισίου, δύο μήνες μετά την ανάληψη της εξουσίας από τη νέα Κυβέρνηση και ενόψει συγκεκριμένων εκκρεμοτήτων, λαμβανομένης υπόψη και συμπεριλαμβανομένης ταυτόχρονα και της προσπάθειας που πρέπει να κάνουμε για να εναρμονιστούμε με την κοινοτική νομοθεσία, καθώς θα θυμούνται οι παλαιότεροι, οι θητεύσαντες στην προηγούμενη τετραετία…
      ΠΡΟΕΔΡΕΥΩΝ (Σωτήρης Χατζηγάκης):  Ολοκληρώστε, κύριε Ζώη…
      ΧΡΗΣΤΟΣ ΖΩΗΣ: Τελείωσα, κύριε Πρόεδρε.
      ΠΡΟΕΔΡΕΥΩΝ ( Σωτήρης Χατζηγάκης): Ο χρόνος σας τελείωσε. Εσείς δεν τελειώσατε. 
    ΧΡΗΣΤΟΣ ΖΩΗΣ: …θα θυμούνται -επαναλαμβάνω- οι παλαιότεροι ότι δεν ήταν και ο πλέον εναρμονισμένος νόμος με την κοινοτική νομοθεσία…
      ΠΡΟΕΔΡΕΥΩΝ (Σωτήρης Χατζηγάκης): Τελειώστε, κύριε Ζώη, παρακαλώ.
      Κηρύσσεται περαιωμένη η συζήτηση…
      ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, παρακαλώ το λόγο.
     ΠΡΟΕΔΡΕΥΩΝ ( Σωτήρης Χατζηγάκης): Δεν ζητήσατε πριν το λόγο. Τώρα τον ζητήσατε.
     ΝΙΚΟΛΑΟΣ ΣΑΛΑΓΙΑΝΝΗΣ: Ναι,  κύριε Πρόεδρε.
     ΠΡΟΕΔΡΕΥΩΝ ( Σωτήρης Χατζηγάκης): Ορίστε, κύριε Σαλαγιάννη, έχετε το λόγο για δύο λεπτά.
     ΝΙΚΟΛΑΟΣ ΣΑΛΑΓΙΑΝΝΗΣ: Αγαπητοί συνάδελφοι, όπως χθες φάνηκε με τον κ. Καραμανλή, δυσκολεύεστε να συνηθίσετε στο γεγονός ότι πρέπει να κρίνουμε τις πράξεις σας. Φέρατε μια τροπολογία στη Βουλή άσχετη. Έχουμε υποστεί τα πάνδεινα από την κριτική σας αυτά τα χρόνια που πέρασαν με τις «άσχετες» τροπολογίες που φέρναμε εμείς…
     ΠΡΟΕΔΡΕΥΩΝ (Σωτήρης Χατζηγάκης): Κύριε Σαλαγιάννη, να απευθύνεστε στο Προεδρείο.
      ΝΙΚΟΛΑΟΣ ΣΑΛΑΓΙΑΝΝΗΣ: Ναι, στο Προεδρείο απευθύνομαι. Απλώς είμαι άνθρωπος ζωντανός και τα λέω κατάματα. Είστε λίγο μακριά…
     ΠΡΟΕΔΡΕΥΩΝ (Σωτήρης Χατζηγάκης): Ζωντανοί είμαστε όλοι εδώ. Από την πολλή ζωντάνια όμως να μην….
     ΝΙΚΟΛΑΟΣ ΣΑΛΑΓΙΑΝΝΗΣ: Θα σας πω, λοιπόν, το εξής. Φέρνετε μια τροπολογία και ουσιαστικά αναστέλλετε την εφαρμογή δύο νόμων που ψηφίστηκαν μετά από πάρα πολύ κουβέντα. Ξέρετε για τι μιλάμε; Εγώ είμαι δεκαεπτά χρόνια μελετητής. Μιλάμε για ένα νόμο που αγωνιούσαμε κι εμείς να τον αλλάξουμε και ποτέ δεν μπορούσαμε κάπου να καταλήξουμε. Καταλήξαμε κάπου. Και δεν έρχεστε εδώ να πείτε: «εμείς δεν συμφωνούμε και θα τον αλλάξουμε το νόμο». Δεν λέτε τα πράγματα ποτέ με το όνομά τους. Κρύβεστε πίσω από τα πράγματα και χρησιμοποιείτε ακόμη και εδώ, στην αιτιολογική έκθεση, καθαρά προσχηματικούς λόγους. Μέσα σε μία σελίδα φαίνεται το προσχηματικό του θέματος. Φαίνεται ότι επί δύο μήνες η έλλειψη νόμου δεν τους ξύπνησε στο Υπουργείο ΠΕΧΩΔΕ. Ίσως η πολιτική ηγεσία κοιτάει πώς θα καταργήσει τον αυτοκινητόδρομο κεντρικής Ελλάδας, τον Ε 65 και όχι να δει ότι επί δύο μήνες δεν λέτε ότι δεν υπάρχει νόμος. Γιατί δεν ερχόσαστε, λοιπόν, από το πρώτο δεκαήμερο σ’ ένα τόσο κορυφαίο θέμα και να πείτε: «Υπάρχει μια έλλειψη νόμου. Να φέρουμε μια διάταξη τώρα»; Μετά από δύο μήνες το θυμηθήκατε; Μην σας ξενίζει, λοιπόν, όταν επισημαίνουμε την αδυναμία σας να πάρετε αποφάσεις και να πείτε τα πράγματα με το όνομά τους. Από εδώ και πέρα θα είστε μπροστά σ’ αυτό το καθολικό γεγονός της αδυναμίας σας να κυβερνήσετε.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Σπηλιόπουλος έχει το λόγο.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ειλικρινά δεν κατάλαβα τι σκοπό έχει να κάνει η πολιτική ηγεσία του Υπουργείου ΠΕΧΩΔΕ. Και δεν το κατάλαβα -αν και υπάρχουν αρκετοί παλαιοί συνάδελφοι μέσα στη  Βουλή- αλλά δεν νομίζω ότι είναι συνηθισμένο γεγονός να αναστέλλεται η εφαρμογή ενός νόμου, που δεν έχει ακόμα αρχίσει να εφαρμόζεται. Μάλιστα για να ψηφιστεί αυτός ο νόμος, όπως και ο ίδιος ο Υπουργός Δημόσιας Διοίκησης και Αποκέντρωσης παραδέχθηκε, ότι είχε συμβάλει και η Νέα Δημοκρατία.
      Θέλω να πω και κάτι ακόμα. Στη συζήτηση που έγινε τότε -γιατί έτυχε να είμαι εισηγητής του νομοσχεδίου- και στην επιτροπή και στην Ολομέλεια είχαν γίνει δεκτές πάρα πολλές αλλαγές και τροποποιήσεις, που είχαν προταθεί από τους συναδέλφους της Αντιπολίτευσης. Άρα, μιλάμε για ένα νόμο που είχε ψηφιστεί με συναίνεση και ένα νόμο που φιλοδοξούσε να αλλάξει τα πράγματα και στον τρόπο παραγωγής των μελετών των δημοσίων έργων αλλά και στον τρόπο εκδόσεως και ελέγχου των μελετών των ιδιωτικών έργων.
      Θέλω, όμως, να τονίσω και κάτι ακόμα. Ο Υπουργός κ. Σουφλιάς με το που ανέλαβε το Υπουργείο είπε, ότι θέλει να αλλάξει τον τρόπο παραγωγής των δημοσίων έργων. Και το είπε αυτό, διότι ανέφερε ότι υπήρχαν πολλές αδυναμίες στον τρόπο ανάθεσης. Μία, όμως, παράμετρος κρίσιμη για την ανάθεση των δημοσίων έργων είναι η μελέτη. Είναι γνωστό πως ό,τι ακολουθεί την κατασκευή ενός έργου, ξεκινά από τη μελέτη του. Εάν, λοιπόν, σήμερα η μελέτη δεν είναι καλή -και νομίζω ότι όλοι έχουμε συμφωνήσει και σήμερα κανείς δεν διαφωνεί ότι με τον ν. 716 δεν βγαίνουν οι καλύτερες μελέτες για την κατασκευή των δημοσίων έργων- τότε γιατί σήμερα έρχεται και αναστέλλει αυτόν το νόμο;
      Είπε ο κύριος Υφυπουργός -και καλόπιστα να το δεχτούμε- ότι μένει μόνο να δει την καλύτερη προσαρμογή με τα ευρωπαϊκά δεδομένα, με την κοινοτική νομοθεσία και να το συζητήσουμε. Εάν είναι καλόπιστη αυτή η δέσμευση, να το δούμε και να περιμένουμε. Όμως οι άλλες αιτιολογίες για συζήτηση με το Τεχνικό Επιμελητήριο ή οτιδήποτε άλλο νομίζω, ότι θα οδηγήσει σε άλλους δρόμους. Δεν είναι δυνατόν να συμφωνήσουν απολύτως όλοι οι εμπλεκόμενοι φορείς. Όμως εμείς πρέπει να δούμε το δημόσιο συμφέρον, τη διαφάνεια και τον ανταγωνισμό, για να μπορέσουμε να έχουμε παραγωγή καλύτερων έργων.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σπηλιόπουλε.
      Κυρίες και κύριοι συνάδελφοι, τη συνεδρίαση παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Επτάνησα, 140 χρόνια από την Ένωση με την Ελλάδα», πενήντα δύο μαθητές και τρεις συνοδοί-δάσκαλοι από το 2ο Δημοτικό Σχολείο Αταλάντης Φθιώτιδας.
      Η Βουλή τους καλωσορίζει
      (Χειροκροτήματα από όλες τις πτέρυγες της Βουλής)
      Ο κύριος Υπουργός έχει το λόγο για δύο λεπτά.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Νομίζω ότι είναι απολύτως ξεκάθαρο το γεγονός ότι η συγκεκριμένη τροπολογία έρχεται για να καλύψει το νομοθετικό κενό που υπάρχει. Είπα και στην πρωτομιλία μου –το επαναλαμβάνω- ότι από τις 3 Μαρτίου 2004 μέχρι τώρα υπάρχει νομικό κενό. Ο νόμος ο οποίος ψηφίστηκε πέρυσι το καλοκαίρι δεν μπορεί να εφαρμοστεί. Δεν έχουμε καθυστερήσει καθόλου. Όπως γνωρίζετε πολύ καλά, είναι ο πρώτος νόμος που έρχεται προς συζήτηση στη Βουλή. Στον πρώτο, λοιπόν, νόμο καταθέσαμε, κύριοι συνάδελφοι, τη συγκεκριμένη τροπολογία, με την οποία αναστέλλεται η εφαρμογή του ν.3164/2003.
      Θέλω να κάνω μια μικρή αναφορά στα έργα, τα οποία ανέφεραν ορισμένοι συνάδελφοι, τον Ε65, την Εγνατία Οδό. Κανείς ποτέ δεν είπε, κύριοι συνάδελφοι, ότι το ΥΠΕΧΩΔΕ σταματά κάποια έργα. Το αντίθετο.
      ΡΟΔΟΥΛΑ ΖΗΣΗ: Ο Γενικός Γραμματέας της Περιφέρειας Θεσσαλίας το είπε.
      ΠΡΟΕΔΡΕΥΩΝ (Σωτήρης Χατζηγάκης):  Παρακαλώ, κυρία Ζήση. Και δεν είπε αυτό ο κύριος Γενικός Γραμματέας. Ούτε θα κάνουμε εδώ θεσσαλικό αγώνα.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Το αντίθετο, δουλεύουμε σκληρά για να προλάβουμε τις τεράστιες καθυστερήσεις που υπάρχουν σε όλα τα μεγάλα έργα και στην Εγνατία Οδό -δυστυχώς- κύριε Τσακλίδη, η οποία ξέρετε πολύ καλά ότι δεν έχει χρηματοδότηση. Τι χρήματα να χάσουμε; Δεν έχουμε βρει ακόμα τα απαραίτητα κονδύλια με ευθύνη της απελθούσης κυβέρνησης.
      Σε ό,τι αφορά τον Ε65 και τα υπόλοιπα συγχρηματοδοτούμενα έργα επίσης γνωρίζετε πολύ καλά ότι επί κυβερνήσεως ΠΑΣΟΚ ούτε νομοθετικό πλαίσιο υπήρχε. Δουλεύουμε σκληρά στο ΥΠΕΧΩΔΕ και σε αυτό τον τομέα και σύντομα πιστεύω να είμαστε έτοιμοι να φέρουμε το σχετικό πλαίσιο στη Βουλή να το συζητήσουμε να δώσουμε μεγάλη ώθηση στα δημόσια έργα. Σας ευχαριστώ.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, το λόγο παρακαλώ.
      ΠΡΟΕΔΡΕΥΩΝ (Σωτήρης Χατζηγάκης):  Ορίστε, κύριε Καστανίδη, έχετε το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, δεν υπάρχει κανένα απολύτως νομοθετικό κενό το οποίο να δικαιολογεί την πρωτοβουλία της Κυβέρνησης όπως εκφράζεται σήμερα με την κατατεθείσα τροπολογία. Υπάρχει εκτελεστικό κενό για το οποίο δεν ευθύνεται κανένας άλλος εκτός από την παρούσα Κυβέρνηση. Είχε όλο το χρόνο με βάση τα διαμορφωθέντα προεδρικά διατάγματα και υπουργικές αποφάσεις να προχωρήσει. 
      Θέλω να κάνω μια τελική δήλωση, κύριε Πρόεδρε. Καλώ και προσκαλώ την Κυβέρνηση να αποσύρει τη συγκεκριμένη τροπολογία, ειδάλλως θα είναι έκθετη για αντικοινοβουλευτική συμπεριφορά!
      ΠΡΟΕΔΡΕΥΩΝ (Σωτήρης Χατζηγάκης):  Κυρίες και κύριοι συνάδελφοι, κηρύσσεται περαιωμένη η συζήτηση επί της τροπολογίας με γενικό αριθμό 4 και ειδικό 4 και προχωρούμε στην ψήφισή της. 
      Ερωτάται το Σώμα: Γίνεται δεκτή η τροπολογία με γενικό αριθμό 4 και ειδικό 4;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης):  Συνεπώς η τροπολογία με γενικό αριθμό 4 και ειδικό 4 έγινε δεκτή ως έχει κατά πλειοψηφία και εντάσσεται στο νομοσχέδιο ως ίδιο άρθρο.
      Εισερχόμαστε στη συζήτηση της τροπολογίας με γενικό αριθμό 6 και ειδικό 6.
      Το λόγο έχει ο κ. Ζώης.
      ΧΡΗΣΤΟΣ ΖΩΗΣ: Κύριε Πρόεδρε, με την προτεινόμενη διάταξη παρατείνονται αυτοδίκαια οι άδειες διαμονής των αλλοδαπών μέχρι 30 Ιουνίου του 2004. Η ρύθμιση αυτή κρίθηκε αναγκαία δεδομένου ότι σε αλλοδαπούς των οποίων οι άδειες διαμονής είχαν παραταθεί με το άρθρο 23 του ν. 3103/2003 και οι άδειες εργασίας τους έληγαν μέχρι 30 Ιουνίου του 2003 αλλά δεν είχαν εκπληρώσει τις ασφαλιστικές υποχρεώσεις τους, ορίζεται ως ελάχιστη προϋπόθεση οι εκατόν πενήντα ημέρες για κάθε έτος ισχύος της προηγούμενης άδειας εργασίας τους ασφαλιστική κάλυψη την οποία μπορούσαν να εξαγοράσουν εφάπαξ για εκείνο το χρονικό διάστημα. 
      (Στο σημείο αυτό την Προεδρική Έδρα καταλαμβάνει ο  Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Κατόπιν τούτου αλλοδαποί των οποίων η άδεια εργασίας έληγε μετά την 30η Ιουνίου 2003 δεν μπορούσαν να υπαχθούν στην ανωτέρω ευνοϊκή ρύθμιση και αδυνατούσαν ως εκ τούτου να ανανεώσουν την άδεια εργασίας τους και έτσι και την άδεια διαμονής τους, με αποτέλεσμα να έχουν ήδη περιέλθει σε παράνομη κατάσταση όχι μόνο αυτοί αλλά και οι οικογένειές τους.
      Για το λόγο αυτό κρίνεται απαραίτητη η παράταση της ισχύος των αδειών διαμονής ως την 30η Ιουνίου του 2004 ώστε στο πλαίσιο της χρηστής διοίκησης και της ίσης μεταχείρισης οι προαναφερόμενοι αλλοδαποί να μπορούν πλέον να υποβάλλουν αίτηση για χορήγηση νέας άδειας εργασίας και διαμονής από τη δημοσίευση του παρόντος νόμου μέχρι και την 30η Ιουνίου του 2004.
      Εμείς παρακαλούμε το Σώμα για την ψήφιση της προτεινόμενης τροπολογίας.
      ΠΡΟΕΔΡΕΥΩΝ (Γεώργιος Σούρλας):  Ο κ. Σαλαγιάννης έχει το λόγο.
      ΝΙΚΟΛΑΟΣ ΣΑΛΑΓΙΑΝΝΗΣ: Δεν έχουμε αντίρρηση, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας):  Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κύριε Υπουργέ, πάλι μια εμβαλωματική αντιμετώπιση του ζητήματος γίνεται. Είναι αναγκαίο το θέμα της άδειας παραμονής και εργασίας συναφώς των αλλοδαπών να αντιμετωπιστεί με ένα τελείως διαφορετικό τρόπο από εκείνον που ίσχυε μέχρι τώρα, διότι κάθε φορά βρισκόμαστε μπροστά σ’ αυτήν την απαράδεκτη κατάσταση. Και βεβαίως είναι μια ανάσα η παράταση μέχρι 30.6.2004 γι’ αυτούς τους ανθρώπους, αλλά δεν είναι ολοκληρωμένη με την έννοια ότι και πάλι βάζετε ως προϋπόθεση τα εκατόν πενήντα ένσημα.
      Κύριε Υπουργέ, είναι πολλά και θα σας εξηγήσω γιατί είναι πολλά. Αυτοί οι άνθρωποι κατά κύριο λόγο εργάζονται στα δημόσια έργα, τα οποία βεβαίως εκτελούνται από εργολάβους και υπεργολάβους. Εργάζονται σε οικοδομικές εργασίες και γνωρίζετε πάρα πολύ καλά ότι οι εργοδότες τους δεν τους καλύπτουν με ασφαλιστικά ένσημα το σύνολο των ημερών εργασίας. Το γνωρίζετε πάρα πολύ καλά. Όταν είναι πρόβλημα για έναν ημεδαπό, για ένα συμπατριώτη μας οικοδόμο να εξασφαλίσει τα εκατόν πενήντα ένσημα, πόσο μεγάλο γίνεται αυτό το πρόβλημα –είναι αυτονόητο- για έναν αλλοδαπό; 
      Πάλι δημιουργείται ανυπέρβλητο κώλυμα σε αυτούς τους ανθρώπους. Μειώστε τον αριθμό των ενσήμων. Δεν μπορούμε να κρυβόμαστε πίσω από το δάκτυλό μας. Εγώ επικαλούμαι και την προσωπική σας εμπειρία, κύριε Υφυπουργέ. Είστε άνθρωπος που γνωρίζετε τα πράγματα, είστε μέσα στη ζωή. Ξέρετε να παίρνουν οι αλλοδαποί ως ασφαλιστικά ένσημα το σύνολο των ημερών που εργάζονται; Προφανώς όχι, κύριοι συνάδελφοι. Άρα πρέπει να επιδείξετε τον αναγκαίο ρεαλισμό και την αναγκαία συνέπεια προς το πρόβλημα. Τα εκατόν πενήντα ένσημα, κύριε Υφυπουργέ και κύριοι συνάδελφοι, είναι πάρα πολλά για έναν οικοδομικό εργάτη, πολλώ δε μάλλον για ένα μετανάστη οικοδομικό εργάτη.
      Αυτά είχα να πω, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός κ. Αθανάσιος Νάκος έχει το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν υπάρχει αμφιβολία, κύριε Πρόεδρε, ότι τόσο αυτά  που είπε ο κ. Κουβέλης όσο και ο αποχωρήσας κ. Σκυλλάκος είναι αληθή. Δεν υπάρχει επίσης αμφιβολία ότι μία βόλτα από την οδό Θεάτρου αποδεικνύει του λόγου το αληθές. Και δεν υπάρχει επίσης αμφιβολία ότι το πρόβλημα είναι δύσκολο, δυσεπίλυτο, ακανθώδες και η δομή που έχει υπάρξει μέχρι τώρα, σε καμία περίπτωση δεν περιποιεί τιμή για το ελληνικό κράτος.
      Αυτή είναι μία τελευταία ευκαιρία, στην οποία αναγκαζόμαστε να προστρέξουμε. Μήπως βρήκαμε καταγραφή των μεταναστών; Μήπως παραλάβαμε κάποιο χαρτί, το οποίο να λέει πόσοι οι νόμιμα διαμένοντες στην Ελλάδα, πόσοι έχουν άδεια παραμονής, πόσοι έχουν άδεια εργασίας, πόσοι είναι οι οικονομικοί μετανάστες, οι οποίοι δεν είναι καταγεγραμμένοι; Τίποτα από όλα αυτά, κύριοι συνάδελφοι.
      Έχουμε συστήσει επιτροπές από όλους τους εμπλεκόμενους φορείς. Προσπαθούμε να εκλογικεύσουμε το σύστημα και αν μπορέσουμε να σταματήσουμε όλα αυτά που δημιουργούνται σε καταστάσεις που είναι ανεξέλεγκτες και δημιουργούνται και το ξέρετε πάρα πολύ καλά, ως νομικός, κύριε Κουβέλη, αυτά που υπάρχουν. 
      Υπάρχει και ένα θέμα που αφορά την οικονομική ζωή της χώρας. Ότι ειδικοί επιστήμονες, οι οποίοι μετακαλούνται για να δουλέψουν λόγω των εξειδικευμένων γνώσεών τους στη χώρα μας μπαίνουν στο ίδιο τσουβάλι με τους οικονομικούς μετανάστες, οι οποίοι αναζητούν δουλειά και δεν μπορούν και οι εταιρείες να κάνουν τη δουλειά τους για να πάρουν άδειες παραμονής.
      Η απελθούσα κυβέρνηση τρεις φορές έδωσε παράταση. Αναγκαζόμαστε να δώσουμε μία τέταρτη παράταση να μετρήσουμε τελικά πόσοι είναι. Έγινε μία σύσκεψη όπου εκλήθησαν και οι εκπρόσωποι του ΙΚΑ και του ΟΓΑ και των άλλων ασφαλιστικών ταμείων μαζί βεβαίως με την πολιτική ηγεσία των εμπλεκομένων Υπουργείων, του Υπουργείου Εργασίας κυρίως. 
      Τα εκατόν πενήντα ένσημα, κύριε συνάδελφε, και απαντώ και στον κ. Σκυλλάκο, δεν είναι πραγματικά. Σε τελευταία ανάλυση είναι εξαγοραζόμενα ένσημα. Και τα ένσημα αυτών που εργάζονται στην οικοδομή δεν είναι υποχρεωτικό να είναι όλα οικοδομικά ένσημα. Μάλιστα ξέρουμε και το κόλπο που κάνουν. Βάζουν ένσημα ΟΓΑ και δυστυχώς αναγκαζόμαστε να αποδεχθούμε και αυτήν την καταστρατήγηση για να δούμε τελικά πόσοι είναι.
      Να είναι δηλαδή μία διάταξη η οποία μπορεί να αποτυπωθεί με τη φράση «την ανάγκην φιλοτιμίαν ποιούμενοι» για τελευταία φορά, μέχρι να φέρουμε τη δική μας πρόταση για την πολιτική που θα ακολουθηθεί. Αυτό θα γίνει σύντομα –αρκετά σύντομα τουλάχιστον- προκειμένου να εκλογικευτεί το όλο σύστημα που αφορά όλους αυτούς τους μετανάστες, τις ιθαγένειες, τις πολιτογραφήσεις, όλο αυτό το πλέγμα το οποίο σε καμία περίπτωση δεν περιποιεί τιμή για το ελληνικό κράτος.
      ΦΩΤΗΣ ΚΟΥΒΕΛΗΣ: Κύριε Πρόεδρε, θα μπορούσα να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Κουβέλη, έχετε το λόγο.
      ΦΩΤΗΣ ΚΟΥΒΕΛΗΣ: Κύριε Πρόεδρε, εκτιμώ την ομολογία του κυρίου Υφυπουργού ότι πρόκειται για ένα πάρα πολύ σημαντικό όσο και σύνθετο ζήτημα, αλλά απ’ αυτά που είπατε, κύριε Υφυπουργέ, συνομολογείτε ότι αυτό το κράτος, αυτή η πολιτεία –και επιλέγω τη διατύπωση «κράτος» διότι θεωρώ ότι απέναντι στο πρόβλημα είμαστε συνυπεύθυνοι όλοι μας, είτε είστε στην Κυβέρνηση είτε είμαστε στην Αντιπολίτευση- τους παρωθεί στην παρανομία, διότι δεν πρόκειται όπως είπατε περί πραγματικών ενσήμων, δηλαδή, δεν πρόκειται για πραγματικές εργάσιμες ημέρες με την αντίστοιχη ασφαλιστική κάλυψη, αλλά πρόκειται για την αγορά ενσήμων που αναγκάζονται αυτοί οι άνθρωποι να κάνουν προκειμένου να εξασφαλίσουν την παρουσία τους εδώ.
      Δεν θα σας φθάσει η προθεσμία μέχρι 30 Ιουνίου 2004 και δημιουργείται ανελαστικότητα με τα εκατόν πενήντα ένσημα, συνυπολογίζοντας και αυτά τα οποία είπατε, κύριε Υφυπουργέ. 
      Θέλω επίσης να σας επιστήσω την προσοχή σ’ ένα ζήτημα. Τα ολυμπιακά έργα θα τελειώσουν. Η υποστολή των Ολυμπιακών Αγώνων θα γίνει και όλοι αυτοί οι άνθρωποι οι οποίοι σήμερα εργάζονται σ’ αυτά τα έργα θα βρεθούν στην ανεργία και γνωρίζετε πάρα πολύ καλά ότι μετά το στάδιο της ανεργίας, έρχεται το στάδιο του περιθωρίου της κοινωνικής ζωής. 
      Γι’ αυτό σπεύσατε μ’ έναν ολοκληρωμένο τρόπο ν’ αντιμετωπίσετε αυτό το ζήτημα. Δεν είναι δυνατόν να χύνουμε «κροκοδείλια δάκρυα» περί της ανάγκης προστασίας των δικαιωμάτων αυτών των ανθρώπων και να συνομολογούμε ότι με πράξεις και παραλείψεις της πολιτείας τους οδηγούμε, αυτούς τους ανθρώπους, να παρανομούν, έτσι ώστε να εξασφαλίσουν την παρουσία τους εδώ.
      Εγώ σας επισημαίνω ότι η προθεσμία 30 Ιουνίου 2004 ως καταληκτικό χρονικό όριο δεν είναι αρκετό. Ανελαστικότητα επίσης δημιουργούν και οι εκατόν πενήντα ημέρες ασφαλιστικής κάλυψης.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θα μπορούσα να προσθέσω κάτι;
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υφυπουργέ, έχετε το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θα ήθελα να επαναλάβω ότι τα εκατόν πενήντα ημερομίσθια, όπως ήταν στις προηγούμενες παρατάσεις, έτσι αναγράφονται.
      ΦΩΤΗΣ ΚΟΥΒΕΛΗΣ: Κακώς, κύριε Υφυπουργέ.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν είναι κακώς, διότι δεν θα μπορούσε να βρεθεί άλλη λύση, γιατί όταν ο άλλος δεν έχει άδεια παραμονής, πώς είναι δυνατόν να έχει κολλήσει τα ένσημα; Άρα, πρόκειται περί εξαγοράς.
      Λέτε επίσης ότι δεν θα φθάσει η προθεσμία. Πράγματι είναι μικρή η προθεσμία, αλλά ενόψει των Ολυμπιακών Αγώνων και κατά τη διάρκεια των Ολυμπιακών Αγώνων δεν μπορεί να είναι αυτό σε εκκρεμότητα.
      Θα ήθελα να πω και κάτι άλλο. Προτιμάμε τελικά να βρίσκονται στην παρανομία ή κάποια στιγμή να εφαρμοστεί μία πολιτική και να καταγραφούν όσοι ζουν και εργάζονται στην Ελλάδα;
      ΦΩΤΗΣ ΚΟΥΒΕΛΗΣ: Σε μένα το λέτε;
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Όχι, κύριε Κουβέλη. Είναι ρητορική η ερώτηση. Αυτό θα προσπαθήσουμε. Δίνουμε μία τελευταία ευκαιρία να τακτοποιήσουμε εκκρεμότητες, διότι αυτές τις εκκρεμότητες οι τρεις νομοθετικές ρυθμίσεις της προηγούμενης Κυβέρνησης δεν τις θεράπευσαν.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, κηρύσσεται περαιωμένη η συζήτηση επί της τροπολογίας με γενικό αριθμό 6 και ειδικό αριθμό 6.
      Ερωτάται το Σώμα: Γίνεται δεκτή η τροπολογία;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 6 και ειδικό αριθμό 6, έγινε δεκτή ως έχει κατά πλειοψηφία και εντάσσεται στο νομοσχέδιο ως ίδιο άρθρο.
      Εισερχόμαστε στη συζήτηση της τροπολογίας με γενικό αριθμό 7 και ειδικό αριθμό 7. 
      Ο κ. Ζώης έχει το λόγο.
      ΧΡΗΣΤΟΣ ΖΩΗΣ: Με την προτεινόμενη ρύθμιση υπηρετείται η ανάγκη αντιμετώπισης αποτελεσματικότερης άσκησης καθηκόντων της Δημοτικής Αστυνομίας του Δήμου Αθηναίων κατά τη διάρκεια τέλεσης των Ολυμπιακών αλλά και των Παραολυμπιακών Αγώνων.
      Για το σκοπό αυτό προτείνεται η πρόσληψη με σύμβαση εργασίας ενός χρόνου, η οποία είναι αυστηρά περιορισμένη στον ένα χρόνο, ορισμένου αριθμού συνταξιούχων βαθμοφόρων της Ελληνικής Αστυνομίας οι οποίοι διαθέτουν την ανάλογη εμπειρία και τις γνώσεις.
      Ο αριθμός δε όσων προσληφθούν, η διαδικασία και τα κριτήρια επιλογής τους θα καθοριστούν με σχετική απόφαση του Υπουργού Εσωτερικών, ενώ το ύψος των αποδοχών τους θα προσδιοριστεί με κοινή απόφαση των συναρμόδιων Υπουργών Εσωτερικών και Οικονομίας και Οικονομικών. 
      Κύριοι συνάδελφοι, εμείς προτείνουμε στο Σώμα να ψηφίσει τη συγκεκριμένη τροπολογία. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Σαλαγιάννης.
    ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, λυπάμαι πολύ που κ. Παυλόπουλος, αν και πολυπράγμων και ρηξικέλευθος τις τελευταίες μέρες όπως τον είδα εδώ, υπογράφει μία τροπολογία, την οποία θα την κρατάω για μνημείο. Θέλει προσλήψεις, χωρίς να λέει πότε και πώς, χωρίς να λέει πόσες θα είναι οι προσλήψεις. Δεν αναφέρει ούτε τα κριτήρια ούτε τις διαδικασίες, αλλά κρατάει για τον εαυτό του το δικαίωμα εν λευκώ να αποφασίσει πόσους θέλει, ποιους, πώς θα τους πληρώνει και πώς θα τους πάρει. Εγώ θα το κρατήσω ως δείγμα γραφής, γιατί δεν έχει έρθει μέχρι τώρα ποτέ μία τέτοια διάταξη.
    Πέρα από όλα τα άλλα, θέλουν κάποιους συνταξιούχους αστυνομικούς για δέκα μήνες. Τι να τους κάνουμε δέκα μήνες;
      ΧΑΡΑΛΑΜΠΟΣ ΚΑΣΤΑΝΙΔΗΣ: Δώδεκα μήνες. 
      ΝΙΚΟΛΑΟΣ ΣΑΛΑΓΙΑΝΝΗΣ: Δώδεκα μήνες. 
      Επομένως, ο κ. Παυλόπουλος ξεκινά να πάρει τώρα μια εξουσιοδότηση, ενώ είναι ήδη Μάιος και σε τρεις μήνες λήγουν οι Ολυμπιακοί Αγώνες, για να πάρουμε κάποιους απόστρατους και να τους έχει η κ. Μπακογιάννη να περιδιαβαίνουν στο δήμο. 
      Εμείς θεωρούμε ότι όλη αυτή η τροπολογία δεν περιποιεί καμία τιμή για την Κυβέρνηση που τη φέρνει και ασφαλώς εμείς δεν μπορούμε να την ψηφίσουμε. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Κουβέλης. 
      ΦΩΤΗΣ ΚΟΥΒΕΛΗΣ: Κύριε Πρόεδρε, είναι ακριβές ότι η εξουσιοδότηση που ζητά ο κύριος Υπουργός είναι τόσο ευρεία όσο και απαράδεκτη από την ώρα που αφορά σε προσλήψεις, για τις οποίες έχει γίνει μεγάλη συζήτηση και αναφορικά με το νομοσχέδιο που σήμερα συζητάμε, αλλά και στο πρόσφατο όσο και στο απώτερο παρελθόν.
      Επίσης, κύριε Υφυπουργέ, θέλω να σας πω μετά λόγου γνώσεως ότι οι ανάγκες της Δημοτικής Αστυνομίας του Δήμου Αθηναίων είναι συγκεκριμένες, γνωστές και οριοθετημένες και κατά συνέπεια απαραδέκτως ο αριθμός εκείνων που πρόκειται να προσληφθούν θα γίνει με υπουργική απόφαση. Μιλάμε για μία Δημοτική Αστυνομία μιας συγκεκριμένης πόλεως ενός συγκεκριμένου δήμου, του οποίου είναι γνωστές οι ανάγκες και κατά συνέπεια δεν μπορώ να αντιληφθώ αυτό το εύρος της εξουσιοδοτήσεως είτε αφορά στον αριθμό εκείνων που πρόκειται να προσληφθούν είτε αφορά στο ύψος των αποδοχών.
      Η δεύτερη επισήμανσή μου έχει να κάνει με το ότι η Δημοτική Αστυνομία προορίζεται να εξασφαλίζει για παράδειγμα τη φύλαξη των δημοτικών καταστημάτων, των αλσών, των κήπων, να αντιμετωπίζει ζητήματα που έχουν σχέση με την επιβολή, αν θέλετε, προστίμων που αφορούν σε παραβάσεις για καθαριότητα ή για ρύπανση. Η Δημοτική Αστυνομία δεν έχει ανακριτικές αρμοδιότητες και ανακριτικά καθήκοντα, δεν είναι ΕΛ.ΑΣ. και κατά συνέπεια δεν μπορώ να αντιληφθώ προς τι αυτή η στελέχωση της Δημοτικής Αστυνομίας, έστω και για συγκεκριμένο χρονικό διάστημα, με εφέδρους αστυνομικούς και μάλιστα να έχουν και την ιδιότητα του ανακριτικού υπαλλήλου. Αυτά δεν είναι συμφωνημένα, είτε εδώ είτε σε άλλους χώρους, αναφορικά με το χαρακτήρα της Δημοτικής Αστυνομίας.
      Επομένως, υπάρχουν δύο ζητήματα. Το ένα ζήτημα είναι αυτό που αφορά τον τρόπο με τον οποίο εισηγείται η συγκεκριμένη τροπολογία να γίνεται η πρόσληψη και η αμοιβή εκείνων που θα προσληφθούν.
      Το δεύτερο θέμα, το οποίο θεωρώ εξαιρετικά σημαντικό και καίριο, έχει να κάνει με το χαρακτήρα της Δημοτικής Αστυνομίας ο οποίος, από ό,τι τουλάχιστον, ανιχνεύεται από τη συγκεκριμένη τροπολογία, είναι τελείως διαφορετικός από τη φύση και το χαρακτήρα που αντιστοιχεί πράγματι σε μία Δημοτική Αστυνομία.
      Κύριοι συνάδελφοι, είναι προφανές ότι καταψηφίζω την τροπολογία.
      ΠΡΟΕΔΡΕΥΩΝ (Γεώργιος Σούρλας): Ο κ. Κοσμίδης έχει το λόγο.
      ΣΩΚΡΑΤΗΣ ΚΟΣΜΙΔΗΣ: Ευχαριστώ, κύριε Πρόεδρε. 
      Προσωπικά, δεν είμαι σε θέση να επιβεβαιώσω ή να αμφισβητήσω την ανάγκη πρόσληψης προσωπικού για ορισμένο χρόνο για τη Δημοτική Αστυνομία του Δήμου της Αθήνας. Όμως, αναφέρομαι σε αυτά που είπε εξ΄ ιδίας αντιλήψεως ο κ. Κουβέλης. 
      Όλοι γνωρίζουμε ότι και οι Παραολυμπιακοί Αγώνες τερματίζονται στα τέλη Σεπτεμβρίου ή αρχές Οκτωβρίου. Συνεπώς εάν υπάρχει ανάγκη πρόσληψης τέτοιου προσωπικού, αυτό πρέπει να έχει καταληκτική ημερομηνία τις αρχές Οκτωβρίου και όχι για ένα χρόνο, διότι θα πρέπει ο παριστάμενος κύριος Υφυπουργός να μας πει τι θα κάνουν αυτοί οι άνθρωποι στον υπόλοιπο χρόνο του έτους.
      Κάποιες πολύ βάσιμες κατά την άποψή μου απορίες: Εξουσιοδοτείται ο Υπουργός Εσωτερικών και Δημόσιας Διοίκησης να καθορίσει τον αριθμό του προσωπικού και το ύψος των αποδοχών. Εάν η ανάγκη είναι πραγματική, θα είναι γνωστός και εκ των προτέρων ο αριθμός του προσωπικού. Απορώ, όμως, διότι στην ειδική έκθεση του άρθρου 75 του Συντάγματος καθορίζεται το ύψος της απαιτούμενης δαπάνης σε 400.000 ευρώ που σημαίνει ότι έχει μετρηθεί ο αριθμός του προσωπικού, οι μήνες απασχόλησής τους και το ύψος των αποδοχών. Όλα αυτά είναι προφανώς μετρημένα για να βγει αυτή η έκθεση με ακρίβεια ποσού. 
      ΑΘΑΝΑΣΙΟΣ ΝΑΚΟΣ ( Υφυπουργός Εσωτερικών, Δημόσιας Διοίκησης και Αποκέντρωσης): Πόσο έχει μετρηθεί; Μία εκτίμηση κάναμε.
      ΣΩΚΡΑΤΗΣ ΚΟΣΜΙΔΗΣ: Άρα, όσον αφορά τον  αριθμό του προσωπικού, εφόσον φαίνεται ότι είναι γνωστός αφού μας ειπωθεί από τώρα και νομοθετηθεί, να μην υπάρχει εξουσιοδότηση γι’ αυτό. Για το δε ύψος των αποδοχών δεν αντιλαμβάνομαι γιατί δεν γίνεται αναφορά και αντιστοίχηση με τις αποδοχές το πολύ του εργαζόμενου με μόνιμη σχέση εργασίας προσωπικού στη Δημοτική Αστυνομία του Δήμου Αθηναίων. Δεν κατάλαβα γιατί ο Υπουργός να έχει το δικαίωμα να καθορίζει το ύψος των αποδοχών και δε λέει η ίδια η διάταξη κάποια αντιστοίχιση με κάποιες άλλες αποδοχές για να μην υπάρχει κανένα θέμα.
      Μία τελευταία παρατήρηση και εφιστώ την προσοχή των συναδέλφων μου σε αυτό είναι η εξής: Η έκθεση του Γενικού Λογιστηρίου λέει εφάπαξ δαπάνη 400.000 ευρώ από την πρόσληψη του προσωπικού αυτού. Εξοικονόμηση δαπάνης 210.000 ευρώ από την περικοπή των συντάξεων που καταβάλλονται από το δημόσιο σε αυτούς που θα προσληφθούν. Η διάταξη όμως με διαφορετική γραφή λέει στο τέλος ότι θα καθορισθεί με υπουργική απόφαση το ύψος των αποδοχών που καταβάλλονται από τους ανωτέρω, πέραν του ποσοστού της δικαιουμένης σύνταξης. Δηλαδή, η μεν διάταξη λέει ότι το ύψος των αποδοχών θα καθορισθεί πέραν της καταβαλλόμενης σύνταξης, άρα θα παίρνουν και τη σύνταξή τους και τις αποδοχές που θα καθορισθούν, η δε έκθεση του Γενικού Λογιστηρίου λέει ότι θα περικοπούν οι συντάξεις. Μήπως πήγε άλλη διάταξη στο Γενικό Λογιστήριο και άλλη εισήχθη στη Βουλή;
      Παρακαλώ πολύ να έχω μια πολύ συγκεκριμένη απάντηση σε αυτό το θέμα, γιατί εάν είναι έτσι όπως μπορεί να υποθέσει κανείς ευλόγως έχουμε ένα θέμα. Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ο κ. Καστανίδης έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θλίβομαι ειλικρινά για την τροπολογία την οποία εισηγείται η Κυβέρνηση. Είναι λίαν επιεικώς απαράδεκτη, κύριε Υφυπουργέ, και αποτελεί την πιο κλασική, χαρακτηριστική περίπτωση ασκήσεως στο πεδίο των πελατειακών σχέσεων.
      Ενθυμούμαι δε, κύριοι της Κυβέρνησης, όταν με αρκετό πάθος παλαιότερα, παρ’ ότι καταψηφίσατε το σχετικό νόμο, υπερασπιζόσασταν την ανάγκη ευρείας εφαρμογής σε κάθε πεδίο προσλήψεων του ν. 2190. Τι συμβαίνει σήμερα; Έχουμε μία, όπως επεσήμαναν όλοι οι συνάδελφοι, ευρεία εξουσιοδότηση στον Υπουργό Εσωτερικών. Ο Υπουργός Εσωτερικών, Δημόσιας Διοίκησης και Αποκέντρωσης θα κρίνει ποιος είναι ο αριθμός, ποια είναι τα κριτήρια επιλογής και ποιες οι αποδοχές που θα δοθούν κατά παρέκκλιση των κειμένων διατάξεων.
      Αλήθεια, για ποιο λόγο χρειαζόμαστε σύμβαση ορισμένου χρόνου που μπορεί να φτάσει μέχρι το ανώτατο χρονικό όριο του ενός έτους, όταν οι Ολυμπιακοί και Παραοπλυμπιακοί Αγώνες τελειώνουν το Σεπτέμβριο; 
      Θα μπορούσα να αντιληφθώ, κύριε Πρόεδρε, ότι ίσως δύο, τρεις μήνες μετά τη λήξη των ολυμπιακών και Παραολυμπιακών Αγώνων θα ήταν αναγκαίο κάποιο προσωπικό για να γίνουν όλες οι εργασίες που κρίνει ο Δήμος Αθηναίων. Αλλά επί ένα χρόνο; Δηλαδή, εάν θεωρητικά οι συμβάσεις υπογραφούν περί τον Ιούνιο, διότι είμαστε ήδη στο Μάιο, μέχρι τον Ιούνιο του 2005 θα έχει ανάγκη ο Δήμος Αθηναίων των υπηρεσιών αυτών των ανθρώπων που θα προσληφθούν; Και ποια είναι τα κριτήρια επιλογής; Δεν έχω αντιληφθεί γιατί η Βουλή δεν πρέπει να γνωρίζει ποιος είναι ο αριθμός. Δεν έχω αντιληφθεί γιατί η Βουλή των Ελλήνων δεν πρέπει να γνωρίζει ποια είναι τα κριτήρια επιλογής. Δεν έχω αντιληφθεί γιατί πρέπει να υπάρξουν καθ’ υπέρβαση, κατά παρέκκλιση των κειμένων διατάξεων καταβαλλόμενες αποδοχές. Τι ακριβώς ζητάτε από τη Βουλή των Ελλήνων, από τους δικούς σας συναδέλφους της Πλειοψηφίας; Να σας δώσουν μια άκριτη και γενική εξουσιοδότηση, για να κάνετε τι ακριβώς; 
      Κύριοι συνάδελφοι, αγαπητέ κύριε Υφυπουργέ, θα ήθελα να γνώριζα εάν, προκειμένου να κατατεθεί αυτή η τροπολογία από την Κυβέρνηση, έπρεπε θεωρητικά να πάρετε τις υπογραφές των υπηρεσιακών παραγόντων του Υπουργείου Εσωτερικών και Δημόσιας Διοίκησης, αν θα έδινε την υπογραφή του άνθρωπος ή άνθρωποι που ως μέλη του ΑΣΕΠ ήταν ταγμένοι στην υπεράσπιση των εφαρμογών του ν. 2190. Τώρα όμως ζήσατε την εξουσιοδότηση της Βουλής των Ελλήνων για να μπορείτε να κάνετε ό,τι προσλήψεις θέλετε, με όποια κριτήρια θέλετε και με όποιες αποδοχές εσείς θα καθορίσετε ότι είναι αναγκαίο να δοθούν.
      Πραγματικά λυπούμαι βαθύτατα, κύριοι συνάδελφοι της Κυβέρνησης, διότι αυτή δεν είναι νομοθετική πρακτική, δεν είναι καν συνεπής αντιστοίχιση με τις προηγούμενες απόψεις σας. Είναι, επαναλαμβάνω, κλασική ρουσφετολογική πολιτική που μας γυρίζει πολλά χρόνια πίσω.
      ΠΡΟΕΔΡΕΥΩΝ (Γεώργιος Σούρλας):  Ο Υφυπουργός κ. Νάκος έχει το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, υπήρξε πολύ φαντασία σ’ αυτήν την Αίθουσα για ένα απλούστατο πράγμα. Σε μερικές μέρες πεντακόσια πενήντα άτομα από τις σχολές της Αστυνομίας, χωρίς καμία εμπειρία, θα είναι στους δρόμους της Αθήνας. Και ο Δήμος της Αθήνας εξέφρασε την αγωνία του στο Υπουργείο Εσωτερικών να πάρει έμπειρα άτομα να καθοδηγήσουν αυτούς που θα βγουν από τις σχολές. Τι έπρεπε να κάνουμε; Εφαρμογή του δικού σας νόμου του 3013/2002, να προσλαμβάνονται για διετία; Το λέει ο νόμος. Να κάνουμε χρήση αυτού του νόμου; Αυτό θα ήταν καταστρατήγηση του ΑΣΕΠ. Άρθρο 27 παράγραφος 8 του ν. 3013. Θέλετε να σας το διαβάσω; 
      ΝΙΚΟΛΑΟΣ ΣΑΛΑΓΙΑΝΝΗΣ: Αυτό είναι το θέμα;
      ΧΑΡΑΛΑΜΠΟΣ ΚΑΣΤΑΝΙΔΗΣ: Αυτά σας θέσαμε ως θέματα, κύριε Υφυπουργέ; 
      ΠΡΟΕΔΡΕΥΩΝ (Γεώργιος Σούρλας):  Κύριε Σαλαγιάννη, σας παρακαλώ.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, σας άκουσα με πολύ μεγάλη προσοχή και είστε υποχρεωμένοι να με ακούσετε.
      Ακούστηκαν πάρα πολλές ανακρίβειες. Το 70% των αποδοχών από τη σύνταξη, όταν βρίσκουν οι συνταξιούχοι άλλη δουλειά, δεν πληρώνεται. Ποιο θα ήταν το κίνητρο για να έρθουν αξιωματικοί να παρέξουν τις υπηρεσίες τους στο Δήμο Αθηναίων; Να πάρουν λιγότερα από τη σύνταξή τους; Θα δούμε, λοιπόν, ποιο είναι το ελάχιστο ποσό ούτως ώστε να λειτουργήσει θετικά. Αλλιώς θα καθίσουν σπίτια τους. Δεν το ξέρετε αυτό, κύριε Κοσμίδη;
       ΣΩΚΡΑΤΗΣ ΚΟΣΜΙΔΗΣ: Η ανακρίβεια πού είναι; 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μα, μας λέτε τι θα γίνει με το θέμα αυτό. Αποσιωπείτε εντέχνως ότι το 70% της κύριας σύνταξης παρακρατείτε. Το είπατε αυτό και δεν το άκουσα; Και δημιουργήσατε την εντύπωση ότι αυθαίρετα και όσο θέλουμε θα δώσουμε μισθό στους αξιωματικούς που θα παράσχουν αυτήν την υπηρεσία.
      Λέμε, λοιπόν, για το Δήμο Αθηναίων –επειδή είναι επείγον αυτό- ότι και η ασφάλεια των Ολυμπιακών Αγώνων απασχολεί όλους μας. Όλοι συμμετέχουν στο μεγάλο θέμα της ασφάλειας των Ολυμπιακών Αγώνων. Κατά τη διάρκεια των Ολυμπιακών Αγώνων αυτοί οι επτακόσιοι αστυνομικοί της Δημοτικής Αστυνομίας του Δήμου Αθηναίων που θα γίνουν με τους καινούργιους, δεν πρέπει να ασχοληθούν; Αυτοί πρέπει να σφυρίζουν αδιάφορα; Δεν πρέπει αυτοί σε κάποια δευτερεύουσα εργασία να συμμετέχουν σε όλο αυτό το πλέγμα της ασφάλειας και της λειτουργίας του όλου πλέγματος των υπηρεσιών κατά τη διάρκεια των Ολυμπιακών Αγώνων; Μόνα τους τα παιδάκια αυτά που θα βγουν από τις σχολές θα τα καταφέρουν; 
      Τι είπε ο Δήμος Αθηναίων; Μας φάνηκε λογικό και το κάνουμε αποδεκτό. Λέει ότι με ένα οργανόγραμμα το οποίο θα μας καταθέσει, θα μας εγκρίνει τον αριθμό, μια που είναι εκτός της λογικής την οποία πράγματι έχουμε στηρίξει, θα δούμε με το Υπουργείο Οικονομικών ποιες θα είναι οι αποδοχές, ούτως ώστε να υπάρξει ένα κίνητρο και το πολύ –έτσι λέει- δεν μπορεί να υπερβεί τον ένα χρόνο, ούτως ώστε το «παλιό άλογο» να μάθει στο «καινούργιο» να περπατάει, το πολύ για ένα χρόνο. Θα το δούμε αυτό από την εισήγηση που θα μας κάνει ο Δήμος Αθηναίων για μία φορά, για τους Ολυμπιακούς Αγώνες, για έναν τετραπλασιασμό ή πενταπλασιασμό της συλλογικής δύναμης της Δημοτικής Αστυνομίας του Δήμου Αθηναίων.
      Πού τα βρήκατε όλα αυτά για κατάργηση του ΑΣΕΠ, για ρουσφέτια, για πολιτικές οι οποίες οδηγούν στην καταστρατήγηση των διατάξεων; 
      ΣΩΚΡΑΤΗΣ ΚΟΣΜΙΔΗΣ: Αριθμό δε μας λέτε. Σας ζήτησα έναν αριθμό.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα βγει ο αριθμός. Εμείς θα εγκρίνουμε τον ελάχιστο αριθμό, κύριε Κοσμίδη, αλλά ο αριθμός θα βγει από μία οργάνωση του πράγματος για να αντιμετωπιστούν οι έκτακτες ανάγκες των Ολυμπιακών Αγώνων. Μόνο εσείς δεν έχετε καταλάβει ότι χρειάζεται μία ειδική μεταχείριση και διαχείριση των πραγμάτων εν όψει τον Ολυμπιακών και Παραολυμπιακών Αγώνων.
      ΠΡΟΕΔΡΕΥΩΝ (Γεώργιος Σούρλας): Θα δοθεί ο λόγος σε όλους όσοι θέλουν να μιλήσουν.
      Ο κ. Καστανίδης έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, ο κύριος Υφυπουργός απήντησε επί θεμάτων που ουδέποτε ετέθησαν. Είναι και αυτό μία συνήθης τακτική όσων αδυνατούν επί της ουσίας να απαντήσουν. 
      Έθεσε κανείς εξ ημών ζήτημα για τη σκοπιμότητα της πρότασης του Δήμου Αθηναίων να προσλάβει συνταξιούχους αστυνομικούς, ώστε να χρειάζεται ο κ. Υφυπουργός να μας εξηγήσει γιατί επείσθη από τη Δήμαρχο Αθηναίων; Σας έθεσε κανείς τέτοιο θέμα;
      Εμείς εκλαμβάνουμε ότι προφανώς για την ανάγκη της ασφάλειας των Ολυμπιακών Αγώνων χρειάζεται να γίνει το καλύτερο. Ο Δήμος Αθηναίων έχει τους λόγους του. Τους υιοθετήσαμε.
      Αυτό το οποίο ετέθη από εμας είναι πόσους χρειάζεται. Πόσοι παλαιότεροι χρειάζονται για να μάθουν στους νεότερους; Πενήντα, εκατό, διακόσιοι πενήντα, τριακόσιοι, χίλιοι; Δώστε έναν αριθμό. 
      Δεύτερον: Ποια είναι τα κριτήρια επιλογής; Ακόμα και όταν δεν εφαρμοζόταν ο ν. 2190 στο παρελθόν αν, ας πούμε, θέλαμε να κάνουμε προσλήψεις στην Πυροσβεστική, υπήρχε ένας κατάλογος κριτηρίων ο οποίος οδηγούσε σε ασφαλή εφαρμογή κανόνων για την πρόσληψη προσωπικού. 
      Εσείς, με την εξουσιοδότηση που ζητάτε, δε θέλετε να προϊδεάσετε τη Βουλή των Ελλήνων περίπου τι κριτήρια θα έχετε υπόψη σας; Ούτε αυτό να το γνωρίζει η Βουλή των Ελλήνων; 
      Επίσης, αφού και τα προηγούμενα δύο στοιχεία δεν είναι ορατά σε μας, δε γνωρίζουμε και τι θα πληρώσουμε. 
      Αυτά τα θέματα θίξαμε και θέσαμε, κύριε Πρόεδρε. Διαπιστώνω για άλλη μία φορά ότι η Κυβέρνηση δεν απαντά επ’ αυτών και επιλέγει να απαντήσει για άλλα που φαντάζομαι ότι της είναι βολικά. Σε κάθε περίπτωση, όμως, δεν ακυρώνετε την πεποίθηση και την εντύπωσή μας, κύριε Υπουργέ, ότι μας γυρίζετε πολλά χρόνια πίσω.
      ΠΡΟΕΔΡΕΥΩΝ (Γεώργιος Σούρλας): Ο κ. Σαλαγιάννης έχει το λόγο.
      ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, θέλω να επαναλάβω ότι θα κρατήσω αυτήν εδώ την τροπολογία ως μνημείο και θα επαναλάβω το γιατί, με όσο σεβασμό έχω και στα πρόσωπα και στη λειτουργία τους.
      Υπογράφει ο πρώτος τη τάξει Υπουργός, ο κ. Παυλόπουλος, που αυτές τις μέρες εδώ μας έκανε μάθημα από καθέδρας και θα έλεγα ότι πολλές φορές διολισθαίνει και σε μία διαδικασία πατερναλισμού και σε μία νοοτροπία «ξερόλα». Φέρνει μία τροπολογία που την υπογράφει και δεν έχει σημασία το πώς και το γιατί.
      Σημασία έχει ότι δεν λέει αριθμό. Δεν λέει κριτήρια. Δεν λέει αμοιβή. Λέει μόνο: «δώστε μου την εξουσιοδότηση και θα κάνω ότι θέλω». Και ένα μόνο να πάρει είναι λάθος για μένα. Ξεκινά λάθος, ανοίγει μια διαδικασία απαράδεκτη και θα πρέπει και ο ίδιος για τη δική του πολιτική ιστορία  να την πάρει πίσω. 
      Αν ο Δήμος Αθηναίων θέλει, ο νόμος του δίνει τη δυνατότητα να το κάνει με τις διαδικασίες που προβλέπονται και αν δεν προλαβαίνει να μας πει ότι θέλω πέντε, να τους πάρω με αυτά τα κριτήρια και τους πληρώσω έτσι. Αυτό εδώ είναι πραγματικό μνημείο.
      ΠΡΟΕΔΡΕΥΩΝ (Γεώργιος Σούρλας): Ο κ. Κοσμίδης έχει το λόγο.
	ΣΩΚΡΑΤΗΣ ΚΟΣΜΙΔΗΣ: Κύριε Υφυπουργέ, αναφερόμενος στους δοκίμους της Αστυνομίας που θα λειτουργήσουν κατά τη διάρκεια των Ολυμπιακών Αγώνων, τους αποκαλέσατε και «παιδάκια». 
	Θα σας υπενθυμίσω ότι τα παιδάκια αυτά υφίστανται εκπαίδευση υπερδιετή στις Σχολές της Αστυνομίας. Δεν είναι καλή η εκπαίδευση δύο χρόνια, όταν παλαιότερα ήταν έξι μήνες; Εκπαιδεύονται δύο χρόνια για να παρέχουν υπηρεσίες ασφάλειας στους πολίτες και έχουν την εμπιστοσύνη των πολιτών γι’ αυτό. 
	Εκπαιδεύτηκαν, λοιπόν, δύο χρόνια και εσείς θα πάρετε κάποιους ανθρώπους για να εκπαιδεύσετε αυτά τα «παιδάκια»  όπως είπατε για να βγουν στους δρόμους για τους Ολυμπιακούς Αγώνες; Είναι σοβαρά πράγματα αυτά να λέγονται στην Αίθουσα; Ευτυχώς που δεν σας άκουσε κανένας δόκιμος να τον αποκαλείτε «παιδάκι».
	ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Είναι σοβαρά αυτά που λέτε εσείς για δύο χρόνια; …
	ΣΩΚΡΑΤΗΣ ΚΟΣΜΙΔΗΣ: Εγώ και οι άλλοι συνάδελφοί μου σας κάναμε πολύ απλά ερωτήματα.
	Ο Δήμος Αθηναίων σας είχε υποβάλει ένα αίτημα. Υποθέτω ότι εκτός από την τεκμηρίωση του αιτήματος σας είπε και πόσους θέλει. Εσείς αποφεύγετε επιμελώς να μας πείτε τον αριθμό. Όμως για να συνταχθεί η ειδική έκθεση του άρθρου 75 του Συντάγματος υπογεγραμμένη από τον κ. Παυλόπουλο και τον κ. Αλογοσκούφη, θα πρέπει να υπάρχουν συγκεκριμένα ποσά. Για να έχουν όμως συγκεκριμένα ποσά σημαίνει ότι έχουν αριθμό και ύψος αποδοχών. Άρα αυτά που παραπέμπετε σε υπουργική απόφαση ήδη τα γνωρίζετε και δεν μας τα λέτε. 
	Επίσης είπατε πριν ότι τους δίνετε κάτι παραπάνω εκτός από το μισθό, εκτός από τη σύνταξη που δεν παρακρατείται. Και αναρωτιέται κανείς γιατί αυτή η ειδική μεταχείριση σε συνταξιούχους; Όποιος συνταξιούχος εργάζεται υπάρχει νόμος που λέει τι ποσοστό από τη σύνταξή του παρακρατείται; Γιατί να μην ισχύσει και γι’ αυτούς το ίδιο;
	Φοβάσθε μήπως δεν βρείτε; Θα βρείτε πάρα πολλούς για να μην πω ότι ήδη τους έχετε εντοπίσει και τους έχετε προσδιορίσει.
 	ΠΡΟΕΔΡΕΥΩΝ (Γεώργιος Σούρλας): Ο κ. Ζώης έχει το λόγο.
	ΧΡΗΣΤΟΣ ΖΩΗΣ: Κύριε Πρόεδρε, εισηγούμενος αυτήν την τροπολογία δεν πίστευα ότι θα χρειαστεί να επανέλθουμε, δεδομένου ότι ήταν αναμενόμενο εκ μέρους μου, τουλάχιστον, να ακουστούν και κάποιες επιφυλάξεις εντελώς ελεγχόμενες  στα πλαίσια όμως του κατανοούμενου αντιπολιτευτικού καθήκοντος.
	Παίρνω όμως αυτήν την ώρα το λόγο αισθανόμενος την ανάγκη να υπερασπιστώ τα αυτονόητα. Γιατί εδώ, δυστυχώς, έχουμε μια εντελώς κακοπροαίρετη και κακόπιστη Αξιωματική Αντιπολίτευση η οποία πέρασε με πολύ μεγάλη ευκολία από το χώρο της κυβέρνησης στα έδρανα της Αξιωματικής Αντιπολίτευσης, όχι μόνο ξεχνώντας το παρελθόν της αλλά και απεμπολώντας το παρελθόν της. 
	Εγκαλείται σήμερα η Κυβέρνηση για φωτογραφική τροπολογία –αυτό στην ουσία υπονοήθηκε- από συναδέλφους οι οποίοι διατέλεσαν και Υπουργοί στο παρελθόν, διατέλεσαν υψηλόβαθμα στελέχη της απελθούσας κυβέρνησης, οι οποίοι εγκαλούντο από το Συνήγορο του Πολίτη σε όλες τις εκθέσεις του τα προηγούμενα χρόνια ακριβώς για φωτογραφικές προκηρύξεις διαγωνισμών σε σειρά ΔΕΚΟ και δημοσίων οργανισμών.
	Θα πρέπει, λοιπόν, κάποια στιγμή να πάψει η υποκρισία και να επανέλθουν τα πράγματα στην πραγματική τους διάσταση. Γιατί πιστεύω ότι θα υπάρξει πεδίο αντιπολίτευσης και όχι μόνο εποικοδομητικής αλλά και οξείας στα πλαίσια της καλής νοούμενης οξείας αντιπολίτευσης στο μέλλον. 
	Στο συγκεκριμένο θέμα προσπάθησε να δημιουργήσει εντυπώσεις ο κ. Καστανίδης και λέει πόσους θα πάρουμε πενήντα, εκατό, πεντακόσιους; Και εγώ ρωτώ ότι δεν θα ελεγχθεί ο Δήμος της Αθήνας πολιτικά; Δεν θα ελεγχθεί η πολιτική ηγεσία των αρμόδιων Υπουργείων για το πόσους θα πάρουμε;
     Πέραν αυτού, η ασφαλιστική δικλείδα –γιατί έτσι εγώ την αντιλαμβάνομαι- περί εφάπαξ δαπάνης 400.000 ευρώ……
     ΝΙΚΟΛΑΟΣ ΣΑΛΑΓΙΑΝΝΗΣ: Είναι ενδεικτικό αυτό. 
     ΧΡΗΣΤΟΣ ΖΩΗΣ: Πώς είναι ενδεικτικό αυτό, κύριε Σαλαγιάννη; Μπορείτε να υποστηρίξετε αυτό που λέτε;
      ΠΡΟΕΔΡΕΥΩΝ (Γεώργιος Σούρλας):  Κύριε Ζώη, παρακαλώ προς το Προεδρείο. Μην κάνετε διάλογο. 
      ΧΡΗΣΤΟΣ ΖΩΗΣ: Είναι προφανές, κύριε Πρόεδρε, ότι όταν γίνεται αναφορά σε προβλεπόμενη εφάπαξ δαπάνη ύψους 400.000 ευρώ, υπονοείται ότι αυτό λειτουργεί ως ασφαλιστική δικλείδα για τον αριθμό των υπό πρόσληψη βαθμοφόρων της Ελληνικής Αστυνομίας. Να σταματήσουν οι εντυπώσεις να σταματήσει ο λαϊκισμός και να θυμηθούν οι αγαπητοί συνάδελφοι ότι μόλις πριν δύο μήνες ήταν σ’ αυτά εκεί τα έδρανα και δεν μπορούσαν να διανοηθούν ….
      ΝΙΚΟΛΑΟΣ ΣΑΛΑΓΙΑΝΝΗΣ:  Μα, κύριε συνάδελφε….
      ΧΡΗΣΤΟΣ ΖΩΗΣ:  Κύριε Σαλαγιάννη, πάρτε μετά το λόγο και αν θέλετε πείτε τις αντιρρήσεις σας. 
      ΠΡΟΕΔΡΕΥΩΝ (Γεώργιος Σούρλας): Θα παρακαλέσω και εγώ, κύριε συνάδελφε, να μην γίνεται διαλογική συζήτηση. 
      ΧΡΗΣΤΟΣ ΖΩΗΣ: Προτείνω, λοιπόν, να χαμηλώσουν οι τόνοι, έχουν όλο το χρόνο μπροστά τους να κάνουν αντιπολίτευση και να αντιμετωπίσουν την προτεινόμενη τροπολογία στα πραγματικά της μέτρα. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υφυπουργός κ. Νάκος. 
      ΑΘΑΝΑΣΙΟΣ ΝΑΚΟΣ ( Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, ακούστηκαν πολλές ανακρίβειες. Πρώτον, τι έκανε ο κ. Αλογοσκούφης. Μα δεν πληρώνει το δημόσιο. Ο Δήμος Αθηναίων θα επιβαρυνθεί τη δαπάνη.
      ΝΙΚΟΛΑΟΣ ΣΑΛΑΓΙΑΝΝΗΣ: Μα υπογράφει ο κ. Αλογοσκούφης.  Δεν θα τον κρίνουμε; 
      ΑΘΑΝΑΣΙΟΣ ΝΑΚΟΣ ( Υφυπουργός Εσωτερικών, Δημόσιας Διοίκησης και Αποκέντρωσης): Και επειδή υπογράφει; Ποιον βαρύνει η δαπάνη; Δεν βαρύνει το Δήμο Αθηναίων; Δεν το γράφει η ειδική έκθεση που υπάρχει; Σας παρακαλώ! 
      	Πρώτον, επαναλαμβάνω, η δαπάνη επιβαρύνει το Δήμο Αθηναίων. Αυτό είναι απάντηση στην πρώτη ανακρίβεια.
      Δεύτερη ανακρίβεια. Είπατε ότι δυο χρόνια εκπαιδεύονται οι «ράμπο» στις σχολές, κύριε Κοσμίδη. Δεν είναι έτσι. Έξι μήνες εκπαιδεύονται. Και εκπαίδευση όχι εξειδικευμένη.
      ΝΙΚΟΛΑΟΣ ΣΑΛΑΓΙΑΝΝΗΣ: Κάντε το δεκαπέντε μήνες.
      ΑΘΑΝΑΣΙΟΣ ΝΑΚΟΣ ( Υφυπουργός Εσωτερικών, Δημόσιας Διοίκησης και Αποκέντρωσης): Κουβέντα θα κάνουμε τώρα, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε συνάδελφε. Δεν γίνεται έτσι η συζήτηση. Άλλωστε πρωτολογήσατε, δευτερολογήσατε τα είπατε, σας ακούσαμε και κατεγράφησαν. Σας παρακαλώ. 
      Συνεχίστε, κύριε Υπουργέ.
      ΑΘΑΝΑΣΙΟΣ ΝΑΚΟΣ ( Υφυπουργός Εσωτερικών, Δημόσιας Διοίκησης και Αποκέντρωσης): Οι νέες και οι νέοι που εκπαιδεύονται στο Τσοτίλι και στη Βόνιτσα εκπαιδεύονται για έξι μήνες και όχι δυο χρόνια, όπως είπατε εσείς, κύριε Κοσμίδη. 
      	Πιστεύετε, λοιπόν, ότι είναι έτοιμα τα παιδιά να αντιμετωπίσουν τις ηυξημένες ανάγκες που προκύπτουν λόγω των Ολυμπιακών Αγώνων; 
      Μια που θέλετε κάποιο νούμερο θα σας πω το εξής. Εγώ εξελέγην το 1993 και έχω έντεκα χρόνια σ’ αυτήν την Αίθουσα υπηρετώντας το θεσμό και δεν υπήρξα κυβερνητικός Βουλευτής. Είχα πάντα μια απορία. Πώς γίνεται τα νομοσχέδια να μην περιγράφουν τίποτα και στη συνέχεια τα νομοσχέδια των κυβερνήσεών σας να έχουν εξουσιοδοτικές διατάξεις με τις οποίες ρυθμιζόντουσαν ο αριθμός των διοικητικών συμβουλίων –να σας πω και παραδείγματα- το ύψος των αποδοχών κλπ. Όλα, λοιπόν, στις εξουσιοδοτήσεις. Εδώ υπάρχει μια εξουσιοδότηση –για να ησυχάσετε κιόλας- που αφορά περίπου λιγότερα από δέκα άτομα, κύριε Κοσμίδη. Πρέπει, λοιπόν, να περιγράφει το δικό μας νομοσχέδιο –μετά την σωρεία των δικών σας νομοσχεδίων με εξουσιοδοτικές διατάξεις- αν θα είναι πέντε, έξι ή επτά; Έλεος, κύριε Κοσμίδη. Έντεκα χρόνια που είμαι  στη Βουλή, όλα αυτά τα χρόνια κάνατε τόσες και τόσες αλχημείες με εξουσιοδοτήσεις στην πραγματικότητα δηλαδή με υπουργικές αποφάσεις και προεδρικά διατάγματα να στήνετε ολόκληρους νόμους. Και έσταξε η ουρά του γαϊδάρου εάν οι αστυνομικοί θα είναι επτά, ή οκτώ ή έξι. Πόση δαπάνη και πόσα άτομα θα ήταν με τα 400.000 ευρώ; Πεντακόσια άτομα θα ήταν; Σοβαρευτείτε λιγάκι.
      ΝΙΚΟΛΑΟΣ ΣΑΛΑΓΙΑΝΝΗΣ:  Πρόκειται για 150 εκατομμύρια.
      ΠΡΟΕΔΡΕΩΥΝ (Γεώργιος Σούρλας):  Πήρατε συγκεκριμένη απάντηση, κύριε Σαλαγιάννη. Πάλι διαμαρτύρεστε; 
      ΑΘΑΝΑΣΙΟΣ ΝΑΚΟΣ ( Υφυπουργός Εσωτερικών, Δημόσιας Διοίκησης και Αποκέντρωσης): Σας πληροφορώ, για να μπορέσετε να φάτε ήσυχα το μεσημέρι, ότι θα είναι λιγότερα από δέκα άτομα και δεν θα είναι τα πεντακόσια άτομα της ΔΗΜΗΤΡΑΣ, που έγιναν μόνο τα διοικητικά συμβούλια και μπορώ να καθίσω μέχρι το βράδυ να σας λέγω εξουσιοδοτήσεις για τον αριθμό των διοικητικών συμβουλίων, για το ύψος των αποδοχών και για όλα αυτά.
     Δεν πρέπει να καθοριστεί μία αμοιβή γι’ αυτούς, να πάρουν δέκα δραχμές παραπάνω από τη σύνταξή τους, για να γυρίζουν στους δρόμους να εκπαιδεύσουν αυτά τα νεαρά παιδιά και να κάνουμε τη δουλειά μας, δηλαδή να κάνει τη δουλειά του ο Δήμος Αθηναίων εν όψει των Ολυμπιακών Αγώνων; Βρήκε πολύ σημαντικό πεδίο δόξης η αντιπολίτευσή σας σε αυτήν την τροπολογία για τους ελάχιστους, τους μετρούμενους στα δάχτυλα των δύο χεριών αστυνομικούς που για ελάχιστους μήνες θα εκπαιδεύσουν τα νέα παιδιά. 
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Κουβέλης. 
     ΦΩΤΗΣ ΚΟΥΒΕΛΗΣ: Κύριε Πρόεδρε, είναι φανερό ότι δεν με αφορά η ένταση ούτε βεβαίως και η σύγκριση με το παρελθόν. Η δική μου η αντίρρηση είναι ότι έχουμε την επανάληψη ενός παλαιού φαινομένου, να ζητείται μία ευρεία νομοθετική εξουσιοδότηση. Βεβαίως ο κύριος Υφυπουργός ακούγοντας πρωτομιλίες και δευτερολογίες οριοθέτησε πια τα πράγματα και είπε ότι θα προσλάβει περίπου δέκα. Αυτό ακριβώς το στοιχείο είχα πει και εγώ, ότι αφού είναι οριοθετημένα τα πράγματα, γιατί δεν αναφέρεται ο αριθμός εκείνων που πρόκειται να προσληφθούν. 
     Το δεύτερο, για να συνεννοούμεθα. Η δαπάνη, βεβαίως, κύριε Υφυπουργέ, είναι του Δήμου Αθηναίων, αλλά ο αρμόδιος Υπουργός επί των Οικονομικών υπογράφει την τροπολογία, γιατί ο Δήμος Αθηναίων, όπως και ο κάθε δήμος, παίρνει χρήματα από το ελληνικό δημόσιο. Κατά συνέπεια, δεν είναι τυπική η υπογραφή του Υπουργού Οικονομικών. Έχει μεγάλη σχέση με το ποιος δίνει τα χρήματα, από πού εκταμιεύονται. Και βεβαίως αυτά που εκταμιεύονται από το ελληνικό δημόσιο, τα διαχειρίζεται και τα καταβάλλει ο Δήμος Αθηναίων εν προκειμένω ή κάποιος άλλος δήμος σε κάθε άλλη περίπτωση. 
     Επομένως θα μπορούσαν να είχαν αποφευχθεί όλα αυτά, αν αυτή η νομοθετική εξουσιοδότηση δεν υπήρχε προς τον Υπουργό και λέγατε πάρα πολύ καθαρά ότι εμείς θέλουμε να προσλάβουμε κατά μείζονα αριθμό δέκα-δεκαπέντε. Βεβαίως παραμένουν όλες εκείνες οι ενστάσεις και οι αναφορές που έκανα σε σχέση με το χαρακτήρα της Δημοτικής Αστυνομίας ο οποίος προωθείται και με βρίσκει αντίθετο. 
     ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της τροπολογίας με γενικό αριθμό 7 και ειδικό αριθμό 7 και ερωτάται το Σώμα εάν γίνεται δεκτή ως έχει. 
     ΠΟΛΛΟΙ ΒΟΥΛΕΥΤΕΣ: Δεκτή, δεκτή. 
     ΦΩΤΗΣ ΚΟΥΒΕΛΗΣ: Κατά πλειοψηφία. 
     ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 7 και ειδικό αριθμό 7 γίνεται δεκτή ως έχει κατά πλειοψηφία και εντάσσεται στο νομοσχέδιο ως ίδιον άρθρο. 
     Ολοκληρώθηκε η συζήτηση των Υπουργικών τροπολογιών και εισερχόμαστε στη συζήτηση των βουλευτικών τροπολογιών. 
     Κύριε Υπουργέ, θα κάνετε δεκτή κάποια από τις τροπολογίες των Βουλευτών; 
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Υπάρχουν τρεις τροπολογίες Βουλευτών, η με γενικό και ειδικό αριθμό 5, η υπ’ αριθμόν 8  και η υπ’ αριθμόν 10. 
     ΠΡΟΕΔΡΕΥΩΝ (Γεώργιος Σούρλας): Η υπ’ αριθμόν 5, η υπ’ αριθμόν 8 και η υπ’ αριθμόν 9 τροπολογία. Η υπ’ αριθμόν 10 είναι εκπρόθεσμη, κύριε Υπουργέ, και δεν συζητείται. 
     ΑΘΑΝΑΣΙΟΣ ΝΑΚΟΣ ( Υφυπουργός Εσωτερικών, Δημόσιας Διοίκησης και Αποκέντρωσης):Ναι, είναι η υπ’ αριθμόν 5 του κ. Κουβέλη και η υπ’ αριθμόν 8 του κ. Χωματά. Είναι παραπλήσια τα θέματα. Η υπ’ αριθμόν 9 δεν συζητείται. Δεν έχει αντικείμενο. Δεν γίνεται αναφορά στην υπ’ αριθμόν 9. 
     Αναφέρομαι στην υπ’ αριθμόν 5 και στην υπ’ αριθμόν 8. Από το σχέδιο του δημοτικού και κοινοτικού κώδικα που υπάρχει και είναι υπό αναθεώρηση προβλέπεται η ρύθμιση αυτών των αιτημάτων που αναφέρονται στις δύο τροπολογίες. Άρα πρόθεση είναι να ολοκληρωθεί με την οριστικοποίηση του δημοτικού και κοινοτικού κώδικα για τον οποίο η Κυβέρνηση έχει δεσμευτεί, με τις διατάξεις του νόμου που τελειώνει σήμερα καθορίζεται η επιτροπή και με ταχύτατες διαδικασίες η δέσμευση της Κυβέρνησης είναι ότι μέχρι το τέλος της χρονιάς θα συμπληρωθεί και θα τροποποιηθεί το σχέδιο του δημοτικού και κοινοτικού κώδικα το οποίο υπάρχει και βρήκαμε σήμερα. 
      Εκείνο που δεν μπορεί να υπάρξει, κύριε Κουβέλη, είναι η αναδρομικότητα την οποία ζητάτε με την τροπολογία σας. 
      Θέλω, επίσης, να συμπληρώσω για την εκπρόθεσμη υπ’ αριθμόν 10 τροπολογία ότι είναι ενδιαφέρουσα. Πράγματι η Κυβέρνηση αντιμετωπίζει το θέμα της περαιτέρω οργάνωσης των ΚΕΠ και την επέκταση των δραστηριοτήτων των ΚΕΠ. Αποτελεί αντικείμενο ειδικής μελέτης για τη χρησιμοποίηση των ΚΕΠ, για άλλες δραστηριότητες παρόμοιες ή και αυτές οι οποίες περιγράφονται στην τροπολογία των προτεινόντων συναδέλφων. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Επομένως μπορεί να γίνει συζήτηση, αν θέλουν οι προτείνοντες Βουλευτές, επί των δύο τροπολογιών 5 και 8 που έχουν περίπου το ίδιο περιεχόμενο.
      Κύριε Κουβέλη, έχετε το λόγο.
      ΦΩΤΗΣ ΚΟΥΒΕΛΗΣ: Κύριε Πρόεδρε, επειδή γνώριζα αυτήν τη διαβεβαίωση που έκανε ο κύριος Υφυπουργός ότι περιλαμβάνεται η ρύθμιση στο νέο κώδικα, ακριβώς γι’ αυτόν το λόγο έβαλα και ότι η διάταξη ισχύει από 1-1-2003, δηλαδή, και ακούστε γιατί. Αυτοί οι άνθρωποι οι οποίοι δεν καλύπτονται από τη σημερινή ρύθμιση, θα βρίσκονται υπό το ίδιο οικονομικό καθεστώς μέχρι 31-12-2004, εάν μέχρι τότε έλθει ο κώδικας και ψηφιστεί. 
      Κύριε Υφυπουργέ, μην νεύετε αρνητικά διότι θέλω να σας πω ότι δεν τη φέρνω την τροπολογία τυχαία. Την φέρνω για την  ενότητα της αντιμετώπισης των ανθρώπων της Τοπικής Αυτοδιοίκησης. Δεν είναι δυνατόν οι δήμαρχοι στους οποίους αναφέρομαι να μην αντιμετωπίζονται με τον ίδιο τρόπο που αντιμετωπίζονται άλλοι παράγοντες της Τοπικής Αυτοδιοίκησης. Στο μεταξύ δεν περνάει ανωδύνως ο χρόνος. Έχει περάσει ένα μεγάλο χρονικό διάστημα, θα περάσει επίσης άλλο ένα μεγάλο χρονικό διάστημα και αν υποστηρίζετε ότι αυτήν τη ρύθμιση την περιλαμβάνετε στον κώδικα, γιατί δεν την υιοθετείτε σήμερα, για να σταματήσει η ταλαιπωρία αυτών των δημάρχων;
      Εάν είχατε αντιρρήσεις, θα έλεγα ότι έχετε αντιρρήσεις, γι’ αυτό θέλετε να το δείτε συνολικότερα το ζήτημα. Από την ώρα όμως που συμφωνείτε, δεχθείτε  την τροπολογία και επαναλάβετε, αν θέλετε, την ίδια ρύθμιση και στον κώδικα, έτσι ώστε να έχει έναν άλλο μονιμότερο και πιο δυναμικό χαρακτήρα. 
      Κύριε Πρόεδρε, εγώ επιμένω και επιμένω ακριβώς γι’ αυτόν το λόγο ότι δεν είναι δυνατόν να παραπέμπουμε την επίλυση αυτού του ζητήματος στην 31-12-2004 εάν, επαναλαμβάνω, στην ημερομηνία αυτή έλθει και ψηφιστεί ο κώδικας. 
      Επαναλαμβάνω, κύριε Υφυπουργέ, εφ’ όσον συμφωνείτε και δεν έχετε επί της ουσίας αντίρρηση, γιατί δεν αποδέχεστε την τροπολογία για να τελειώσει αυτή η εκκρεμότητα η οποία πιστέψτε με δεν τιμά τον τρόπο αντιμετώπισης των ανθρώπων της Τοπικής Αυτοδιοίκησης όταν μάλιστα, δεν θέλω να ξύσω πληγές, έχουμε ρυθμίσεις του παρελθόντος που μόνο φωτογραφία δεν είχαν.
      ΠΡΟΕΔΡΕΥΩΝ (Γεώργιος Σούρλας): Ο κ. Χωματάς έχει το λόγο.
      ΙΩΑΝΝΗΣ ΧΩΜΑΤΑΣ: Ευχαριστώ, κύριε Πρόεδρε. 
     Απλώς παίρνω το λόγο για να ευχαριστήσω τον κύριο Υφυπουργό που αντιλαμβάνεται πραγματικά την αδικία, η οποία έχει γίνει με την παράγραφο 3 του άρθρου 11 του ν. 3146/2003, που προβλέπει την χορήγηση άδειας μετ’ αποδοχών σε νομάρχες, σε αντινομάρχες κλπ. Αλλά προφανώς εκ παραδρομής δεν ανεφέρετο και ο τίτλος του δημάρχου. Χαίρομαι διότι αναγνωρίζετε την αδικία αυτή και όπως είπατε, δεσμευτήκατε ότι μέχρι το τέλος του έτους αυτό θα αναγνωριστεί και θα γίνει νόμος του κράτους. Με δεδομένο δε, ότι θα αναγνωριστεί και η αναδρομικότητα, αυτή και να ισχύει δηλαδή από την 1η Ιανουαρίου, έτσι λέμε στην τροπολογία θα ισχύει από τη στιγμή που θα ψηφιστεί; Τότε να συμφωνήσω με τον κ. Κουβέλη, αυτό που θα το κάνετε τέλος του έτους, κάντε το από τώρα να είμαστε όλοι ευτυχισμένοι και να αποδοθεί και η δικαιοσύνη σ’ αυτούς οι οποίοι εκ παραλείψεως δεν συμπεριλαμβάνονται σ’ αυτή την ευεργετική διάταξη.
      ΠΡΟΕΔΡΕΥΩΝ (Γεώργιος Σούρλας): Ο κ. Σαλαγιάννης έχει το λόγο.
      ΝΙΚΟΛΑΟΣ ΣΑΛΑΓΙΑΝΝΗΣ: Παίρνω το λόγο μόνο και μόνο, κύριε Πρόεδρε, για να συμφωνήσω με την πρόταση των συναδέλφων όπως την εξέθεσαν ο κ. Κουβέλης και ο κ. Χωματάς.
      ΠΡΟΕΔΡΕΥΩΝ (Γεώργιος Σούρλας): Ο κ. Χρύσης έχει το λόγο.
      ΒΑΣΙΛΕΙΟΣ ΧΡΥΣΗΣ: Ευχαριστώ, κύριε Πρόεδρε.
      Ως Βουλευτής νησιωτικής περιοχής -κατάγομαι από τα Δωδεκάνησα- διακατέχομαι από ιδιαίτερη ευαισθησία όταν έρχονται στο Κοινοβούλιο τροπολογίες σαν αυτή που κατέθεσε ο συνάδελφος κ. Χωματάς, ο οποίος προέρχεται από νησιωτική περιοχή και στηρίζονται πάνω στην ερμηνευτική δήλωση του Συντάγματος του άρθρου 101. 
      Πραγματικά μπορώ να πω ότι η τροπολογία αυτή είναι μία αναγνώριση της προσφοράς ανθρώπων οι οποίοι επί κάποιο χρονικό διάστημα προσέφεραν τις υπηρεσίες τους σε δυσπρόσιτες και προβληματικές περιοχές της χώρας μας. Η δέσμευση του Υπουργείου Εσωτερικών ότι θα γίνει αποδεκτή στο προσεχές μέλλον μπορώ να πω ότι μας χαροποιεί ιδιαίτερα και επιβραβεύει αυτούς τους ανθρώπους οι οποίοι προσέφεραν τις υπηρεσίες τους σε νησιά τα οποία είχαν ιδιαιτερότητες και έρχονται σε εναρμόνιση με τις δύσκολες καταστάσεις προσφοράς των ανθρώπων αυτών.
      ΠΡΟΕΔΡΕΥΩΝ (Γεώργιος Σούρλας): Ο κ. Παρασκευάς έχει το λόγο.
      ΙΩΑΝΝΗΣ ΠΑΡΑΣΚΕΥΑΣ: Ευχαριστώ, κύριε Πρόεδρε.
      Το θέμα συζητήθηκε και στη Διαρκή Επιτροπή -η συγκεκριμένη τροπολογία- και εκεί ο κύριος Υπουργός είπε ότι δεν διαφωνεί με το αίτημα. Μάλιστα έκανε μία κακή κριτική στη διαδικασία ψήφισης του Ν.3146 και απεκάλεσε δήθεν φωτογραφική τη διάταξη του πρώην Υπουργού Εσωτερικών όπου κάλυπτε το κενό του νόμου και αφορούσε ουσιαστικά τη Νομάρχη Αθηνών, τον Αντινομάρχη κλπ.
      Εγώ να δεχθώ ότι ψηφίστηκε μία διάταξη η οποία ουσιαστικά δεν κάλυπτε όλους τους εκπροσώπους της Αυτοδιοίκησης. Όπου γίνονται λάθη θα πρέπει να έχουμε το θάρρος να αποδεχόμαστε το λάθος μας. Ήταν ένα λάθος. Το αναγνωρίσατε. Το αναγνώρισε ο κύριος Υπουργός ότι ήταν λάθος. Γιατί το συνεχίζετε;
      Είναι πάρα πολύ απλό. Στη διάταξη στο άρθρο 3, νομίζω, του Ν.3146 εκεί που γίνεται η περιγραφή θα προστεθούν δήμαρχοι και έπαρχοι οπότε καλύπτεται το πρόβλημα. Και μιλάμε, κύριε Υπουργέ, για τρεις ή τέσσερις συγκεκριμένες περιπτώσεις. Δεν είναι παραπάνω. Είναι τρεις περιπτώσεις.
      Και θα πω και το άλλο. Εσείς θα δεχόσασταν ποτέ να είστε ανασφάλιστος επί δύο χρόνια; Πείτε μου κάτι: Υπάρχουν τρεις ή τέσσερις δήμαρχοι οι οποίοι είναι ανασφάλιστοι. Εγώ δεν μιλάω για το δεύτερο μισθό, ο οποίος ουσιαστικά δίνεται στους υπολοίπους. Εγώ μιλάω για την ασφάλειά τους. Αν ο μη γένοιτο συμβεί ο,τιδήποτε στον οποιοδήποτε δήμαρχο και δεν μπορεί να αντιμετωπίσει προβλήματα υγείας, τι θα έρθετε να πείτε; 
      Νομίζω ότι η αποδοχή ουσιαστικά αυτής της τροπολογίας είναι πάρα πολύ απλό θέμα. Και δεν νομίζω ότι είναι ανάγκη να περιμένουμε τη σύνταξη του νέου κώδικα. Από τη στιγμή που ρυθμίζονται όλα τα θέματα όλων των υπολοίπων –και ο εισηγητής ο κ. Ζώης σε κατ’ ιδίαν συζητήσεις συμφωνεί ουσιαστικά στην αποδοχή της τροπολογίας- η εμμονή του να γίνει δεκτό το αίτημα με την ψήφιση του νέου κώδικα…
      ΧΡΗΣΤΟΣ ΖΩΗΣ: Κύριε Παρασκευά,…
      ΙΩΑΝΝΗΣ ΠΑΡΑΣΚΕΥΑΣ: Ακριβώς. Μιλάμε ουσιαστικά για οκτώ μήνες. Γιατί δεν είστε και απόλυτα βέβαιοι ότι ο κώδικας θα έρθει στο τέλος του χρόνου.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Τώρα θα μου πείτε, κύριε Πρόεδρε, δικαιούμαι με την κοινοβουλευτική μου εμπειρία να επιμένω όταν έχω την άρνηση του κυρίου Υφυπουργού; Θα σας πω ότι πρέπει να επιμείνω. Και πρέπει να επιμείνω διότι υπολογίζω στην καλή πολιτική του θέληση και στην ευθυκρισία του.
      Κοιτάξτε, κύριε Υφυπουργέ, συμφωνούν όλες οι πτέρυγες. Δεν έχετε αντίθετη άποψη. Και μάλιστα η πρόταση την οποία σας έκανα με την τροπολογία είναι και διατυπωμένη –επιτρέψτε μου, δεν είναι αυτάρεσκος λόγος- με καλό νομοτεχνικό τρόπο.
Το άρθρο 11, παράγραφος 3, εδάφιο 1 του ν. 3146/2003 ισχύει και για τους δημάρχους και τους λοιπούς, όπως αναφέρονται στο άρθρο 298, παράγραφος 7 του Κώδικα Δήμων και Κοινοτήτων. 
    Και συνδέω, κύριε Υφυπουργέ, το θέμα και με τον Κώδικα Δήμων και Κοινοτήτων και μπορείτε περίφημα αυτήν τη διατύπωση –σας βεβαιώνω ότι είναι καλή νομοτεχνικά- να την περιλάβετε στον καινούργιο κώδικα. 
    Επαναλαμβάνω: Υπάρχουν προβλήματα. Είναι ανοιχτό το ζήτημα. Ακούσατε. Εδώ πιθανολογούμε όλοι ότι μπορεί να καθυστερήσει ο Κώδικας -και δικαιολογημένα- διότι υπάρχουν απόψεις, πρέπει να υπάρξουν διαδικασίες, πρέπει να συσταθεί η επιτροπή. Εγώ σας καλώ έστω και αυτήν τη στιγμή να υιοθετήσετε την τροπολογία με το πρόσθετο δεδομένο ότι αποτελεί κοινή θέληση όλων των πτερύγων της Βουλής. 
    ΙΩΑΝΝΗΣ ΧΩΜΑΤΑΣ: Κύριε Πρόεδρε, μπορώ να έχω το λόγο;
    ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θα μπορούσα να προηγηθώ του συναδέλφου; 
    ΠΡΟΕΔΡΕΥΩΝ (Γεώργιος Σούρλας): Υπάρχει ένα πολύ καλό κλίμα στη συζήτηση. Μπορείτε να προηγηθείτε, κύριε Υφυπουργέ.
    ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, να διευκρινίσουμε κάτι: Και να θέλαμε να γίνει αποδεκτή …
    ΦΩΤΗΣ ΚΟΥΒΕΛΗΣ: Δεν υπάρχει έκθεση.
    ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν υπάρχει έκθεση, όμως εγώ θα ήθελα να διαβεβαιώσω το Σώμα για την πρόθεση της Κυβέρνησης. Θα μπορούσαμε να μην την έχουμε συζητήσει. Και εμφανίζετε τώρα ότι εμείς έχουμε αντίθετη άποψη. Δεν έχουμε. Δεν θέλουμε όμως να το φέρουμε ως τροπολογία. Θα είναι μέσα στο πλέγμα των διατάξεων του νέου Δημοτικού και Κοινοτικού Κώδικα. Ήθελα απλώς να δεσμευθώ για τη βούληση και την πρόθεση της Κυβέρνησης και να διαβεβαιώσω ότι θα φανούμε συνεπείς και ότι πριν από το τέλος της χρονιάς θα έχει οριστικοποιηθεί η διαδικασία για το νέο Δημοτικό και Κοινοτικό Κώδικα.
    Να σας υπενθυμίσω δε τη θέση μας: Εμείς δεν αρχίζουμε από μηδενική βάση το Δημοτικό και Κοινοτικό Κώδικα, αλλά θεωρούμε υποχρέωσή μας και δικαίωμά μας τις προεκλογικές μας δεσμεύσεις, που προέρχονται από το κυβερνητικό μας πρόγραμμα, να τις ενσωματώσουμε –και δεν είναι και πάρα πολλές αυτές- στο νέο Δημοτικό και Κοινοτικό Κώδικα. Θα χρησιμοποιήσουμε αυτά τα οποία με βασανιστική πράγματι επεξεργασία διαμορφώθηκαν, θα τα σεβαστούμε, αλλά όπως και υποχρέωση και δικαίωμα έχουμε, τη δική μας πολιτική και δέσμευση απέναντι στον ελληνικό λαό για τα  θέματα της Τοπικής Αυτοδιοίκησης θα τα ενσωματώσουμε ή θα τα διαφοροποιήσουμε σύμφωνα με τη δική μας πολιτική απόφαση στο Δημοτικό και Κοινοτικό Κώδικα.
    Να είστε βέβαιοι, κυρίες και κύριοι συνάδελφοι, ότι ο νέος Δημοτικός και Κοινοτικός Κώδικας θα γίνει πολύ πριν από το τέλος της χρονιάς.
    ΠΡΟΕΔΡΕΥΩΝ (Γεώργιος Σούρλας): Κύριε Χωματά, μετά από τις δεσμευτικές και ικανοποιητικές δηλώσεις του Υπουργού, θέλετε να πάρετε το λόγο;
    ΙΩΑΝΝΗΣ ΧΩΜΑΤΑΣ: Μία παράκληση θα κάνω προς τον κύριο Υπουργό. 
    Κατ’ αρχήν, συμφωνούμε όλοι ότι θα έπρεπε ίσως να υπάρχει αυτή η οικονομική μελέτη, στην οποίαν αναφέρεστε, αλλά με δεδομένο, κύριε Υπουργέ, ότι κάνετε δεκτή την τροπολογία αυτή, ότι συμφωνείτε απόλυτα με το πνεύμα. Υπάρχει όμως μία μικρή διαφορά από πλευράς Υπουργείου και βούλησης του Υπουργείου σε ό,τι αφορά την ισχύ της τροπολογίας αυτής που σήμερα συζητούμε: αν και κατά πόσο θα έχει αναδρομική ισχύ από 1.1.2003, όπως σας είπα, ή εάν θα ισχύει από τη στιγμή που θα ψηφιστεί. 
    Μ’ αυτό το πνεύμα λοιπόν, και με αυτή την άρνησή σας, θα ήθελα να σας παρακαλέσω αντί να περιμένουμε να ψηφιστεί με τον Κώδικα Δήμων και Κοινοτήτων, με το πρώτο νομοσχέδιο του Υπουργείου σας να δεσμευθείτε να μπορέσουμε να την επανακαταθέσουμε για να ψηφισθεί.
    ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αυτό είναι προφανές ότι δεν γίνεται. Πρέπει, κύριε συνάδελφε, να το ξεκαθαρίσουμε. 
    Να πω και κάτι άλλο: Υπήρξε μία διάταξη, η οποία φωτογράφιζε δύο συγκεκριμένα άτομα. Ειλικρινά δεν πίστευα να πάρει το λόγο ο συνάδελφος του ΠΑΣΟΚ. Αφορούσαν το δεύτερο βαθμό Τοπικής Αυτοδιοίκησης -τη Νομαρχιακή Αυτοδιοίκηση- και αγνοήθηκε η πρώτου βαθμού Τοπική Αυτοδιοίκηση. Δεν  πίστευα ότι θα έπαιρνε το λόγο συνάδελφος του ΠΑΣΟΚ. Αυτή η αδικία θα θεραπευτεί. Δεν νομίζω ότι διαπράττεται τεράστιο έγκλημα για ελάχιστους μήνες. Θα το δούμε.
      Αυτό που μπορώ μόνο να υποσχεθώ είναι ότι στην Επιτροπή του Κώδικα, η οποία θα αρχίσει να λειτουργεί μετά την ολοκλήρωση της σημερινής διαδικασίας, θα τεθεί το θέμα της αναδρομικότητας. Αυτή είναι η δέσμευση. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Κουβέλης.
      ΦΩΤΗΣ ΚΟΥΒΕΛΗΣ: Κύριε Υπουργέ, γνωρίζετε ότι εγώ είχα καταψηφίσει αυτήν τη φωτογραφική διάταξη και είχα ζητήσει -τότε μάλιστα- να υπάρξει μια συνολικότερη αντιμετώπιση. Εκείνο που θέλω να επισημάνω και σας παρακαλώ να μη το λησμονήσετε είναι ότι, πέραν της αναδρομικότητας στην οποία αναφερθήκατε, το μείζον είναι η ασφαλιστική κάλυψη. Είναι ένα εξαιρετικά κρίσιμο ζήτημα, το οποίο ως ζήτημα ενδιαφέρει όλο τον ελληνικό λαό και αυτούς τους ανθρώπους οι οποίοι προσφέρουν τις υπηρεσίες τους στην Τοπική Αυτοδιοίκηση. Δεν είναι δυνατόν. Είναι απαράδεκτη αυτή η εξαίρεση που έγινε για τους δημάρχους, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ήθελα, κύριε Χωματά, να συντομεύουμε, γιατί υπάρχει και μια ανακοίνωση η οποία σας ενδιαφέρει ιδιαίτερα.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Επτάνησα, 140 χρόνια από την Ένωση με την Ελλάδα», εξήντα μαθητές, εξήντα γονείς και τρεις δάσκαλοι από το 2ο Δημοτικό σχολείο Τήνου.
      Η Βουλή τους καλωσορίζει. 
      (Χειροκροτήματα απ’ όλες τις πτέρυγες της Βουλής)
      Γι’ αυτό είπα ότι είχε ιδιαίτερο ενδιαφέρον για σας, κύριε Χωματά.
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Και για την κ. Μανούσου από τη Σύρα!
      ΠΡΟΕΔΡΕΥΩΝ (Γεώργιος Σούρλας): Βεβαίως, κυρία Μανούσου!
      Κυρίες και κύριοι συνάδελφοι, εισερχόμαστε στην ψήφιση του ακροτελεύτιου άρθρου. 
      Ερωτάται το Σώμα: Γίνεται δεκτό το ακροτελεύτιο άρθρο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΣΑΛΑΓΙΑΝΝΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Το ακροτελεύτιο άρθρο έγινε δεκτό κατά πλειοψηφία. 
      Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης «Ρυθμίσεις για την οργάνωση και λειτουργία της Κυβέρνησης, τη διοικητική διαδικασία και τους ΟΤΑ»  έγινε δεκτό επί της αρχής και επί των άρθρων.
      Η ψήφισή του στο σύνολο αναβάλλεται για άλλη συνεδρίαση. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα  14.15΄ λύεται η συνεδρίαση για αύριο ημέρα Παρασκευή 14 Μαΐου 2004 και ώρα 10.30΄ με αντικείμενο εργασιών του Σώματος: κοινοβουλευτικό έλεγχο, συζήτηση επικαίρων ερωτήσεων, σύμφωνα με την ημερήσια διάταξη που έχει διανεμηθεί. 
      Η ΠΡΟΕΔΡΟΣ                                                 ΟΙ ΓΡΑΜΜΑΤΕΙΣ



4


