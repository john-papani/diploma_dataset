Σελίδα 5287 

Π Ρ Α Κ Τ Ι Κ Α   Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ   Α'

ΣΥΝΕΔΡΙΑΣΗ ΡΖ'

Τετάρτη 2 Απριλίου 1997

Αθήνα, σήμερα, στις 2η Απριλίου 1997, ημέρα Τετάρτη και ώρα 18.42' συνήλθε στην Αίθουσα Συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Προέδρου κ. ΑΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.

(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 1-4-1997 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΡΣΤ' συνεδριάσεώς του, της 1ης Απριλίου 1997 σε ό,τι αφορά την ψήφιση στο σύνολο της πρότασης σχεδίου "Κανονισμός της Βουλής -Μέρος Β'- Κώδικας Οργανώσεως των Υπηρεσιών της Βουλής, Καταστάσεως του Προσωπικού της και άλλες διατάξεις".)

Παρακαλείται ο κύριος Γραμματέας να ανακοινώσει τις αναφορές προς το Σώμα.

(Ανακοινώνονται προς το Σώμα από το Γραμματέα της Βουλής Μ. Αχιλλέα Κανταρτζή, Βουλευτή Τρικάλων, τ' ακόλουθα):

Α' ΚΑΤΑΘΕΣΗ ΑΝΑΦΟΡΩΝ

1) Ο Βουλευτής Αθηνών κ. ΘΕΟΔΩΡΟΣ ΚΑΤΣΑΝΕΒΑΣ κατέθεσε αναφορά με την οποία η Πανελλήνιος 'Ενωσις των Νεοελθόντων από το 1957 Ελλήνων Ποντίων Προσφύγων εκ Ρωσίας ζητεί να γίνει λεπτομερής έλεγχος τίτλων εκτάσεων για το αν είναι ανταλλάξιμη περιουσία.

2) Οι Βουλευτές κ.κ. ΜΟΥΣΤΑΦΑ ΜΟΥΣΤΑΦΑ και ΠΕΤΡΟΣ ΚΟΥΝΑΛΑΚΗΣ κατέθεσαν αναφορά με την οποία ο Πρύτανης του Δημοκρίτειου Πανεπιστημίου Θράκης ζητεί την επίλυση προβλημάτων λειτουργίας του Πανεπιστημίου.

3) Ο Βουλευτής Ροδόπης κ. ΜΟΥΣΤΑΦΑ ΜΟΥΣΤΑΦΑ κατέθεσε αναφορά με την οποία ο Δήμος Σαπών Ροδόπης ζητεί τη στελέχωση του Αστυνομικού Τμήματος Σαπών.

4) Οι Βουλευτές κ.κ ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία η Κοινότητα Μαυρολόφου Σερρών ζητεί οικονομική ενίσχυση για την αποκατάσταση κοινοτικών της δρόμων που η βατότητά τους είναι προβληματική.

5) Οι Βουλευτές κ.κ. ΜΑΡΙΑ ΜΠΟΣΚΟΥ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία η Ομοσπονδία Συλλόγων Γονέων ΙΒΣΑ διαμαρτύρεται για τον υπερδιπλασιασμό, το 1997, των τροφείων - κομίστρων, που πληρώνουν οι γονείς, μετά την περικοπή της προτεινόμενης κρατικής επιχορήγησης για το ΙΒΣΑ.

6) Οι Βουλευτές κ.κ. ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία η Καπνεργατοϋπαλληλική 'Ενωση Καβάλας ζητεί να πραγματοποιηθεί η επένδυση από την ΕΣΚΕ Καβάλας στην περιοχή Αμισιανών για να διασφαλιστούν οι θέσεις εργασίας και να δοθεί μία τονωτική πνοή στην περιοχή.

7) Οι Βουλευτές κ.κ. ΛΕΩΝ ΑΥΔΗΣ και ΟΡΕΣΤΗΣ ΚΟΛΟΖΩΦ κατέθεσαν αναφορά με την οποία ο Πολιτιστικός Σύλλογος Εξαρχείων - Νεάπολης Αθηνών "Η ΓΕΙΤΟΝΙΑ" καταγγέλλει την ασύδοτη χορήγηση αδειών καταστημάτων μπαρ και ταβερνών με μουσική και τα προβλήματα που προκύπτουν εις βάρος των κατοίκων της περιοχής του.

8) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσιεύματα εφημερίδων στα οποία το Σωματείο Εργαζομένων του Νοσοκομείου Δράμας ζητεί την αποπεράτωση του παλαιού κτιρίου του Νοσοκομείου καθώς και τη διαφάνεια στους διαγωνισμούς για την προμήθεια του εξοπλισμού του.

9) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία το Δασικό Συνδικαλιστικό Κίνημα ζητεί την ίδρυση Ενιαίου Φορέα Ανάπτυξης Διαχείρισης, Προστασίας των Δασών και του Φυσικού Περιβάλλοντος.

10) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Παγγερμανική Συνδιάσκεψη ΕΛΜΕ Γερμανίας ζητεί να επιτραπεί ο τελωνισμός των αυτοκινήτων για τους εκπαιδευτικούς που επιστρέφουν οριστικά στην Ελλάδα.

11) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία η Παγγερμανική Συνδιάσκεψη ΕΛΜΕ Γερμανίας ζητεί να επιτραπεί ο τελωνισμός των αυτοκινήτων για τους εκπαιδευτικούς που επιστρέφουν οριστικά στην Ελλάδα.

12) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία ο Δήμος Αλιάρτου Βοιωτίας ζητεί να αντικατασταθούν εκτάσεις υποθηκευμένες στην ΑΤΕ από άλλες του Οργανισμού Κωπαϊδας.

13) Ο Βουλευτής 'Εβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία η Πανελλήνια Ομοσπονδία Ιδιοκτητών Φροντιστηρίων Ξένων Γλωσσών PALSO ζητεί την αναγνώριση των πιστοποιητικών γλωσσομάθειας PALSO.

14) Ο Βουλευτής 'Εβρου κ. ΘΕΟΦΑΝΗΣ ΔΗΜΟΣΧΑΚΗΣ 

Σελίδα 5288 

κατέθεσε αναφορά με την οποία οι αγρότες του χωριού Δωρικού του Νομού 'Εβρου ζητούν την πλήρη αποζημίωση για τις απαλλοτριωμένες εκτάσεις γης τους, λόγω της διερχομένης Εγνατίας Οδού.

15) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε δημοσίευμα εφημερίδας σχετικά με την αποστράτευση του σμηνάρχου Χαρ. Μακρογιάννη.

16) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο ΠΟΕ-ΟΑΕΔ, ο ΟΣΥΠ-Εργασίας ζητούν την επαναφορά των Επιθεωρήσεων στο Υπουργείο Εργασίας.

17) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία οι αγρότες της Επαρχίας Αλμυρού Νομού Μαγνησίας ζητούν δικαιότερες ρυθμίσεις των στρεμματικών επιδοτήσεων.

18) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία οι αποσπασμένοι υπάλληλοι Δ/νσης Συγκοινωνιών Ν.Α. Μαγνησίας ζητούν τη νομοθετική ρύθμιση της συμμετοχής τους και στη Β' φάση της εξέτασης οδήγησης.

19) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η Ν.Α. Μαγνησίας ζητεί τη δημιουργία Κέντρου Περιβαλλοντικής Εκπαίδευσης στο πρώην Καρτάλειο Δημοτικό Σχολείο Τσαγκαράδας Νομού Μαγνησίας.

20) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας του Νομού Λασιθίου ζητεί χρηματοδότηση για τη λειτουργία του Κλειστού Γυμναστηρίου Αγίου Νικολάου Κρήτης.

21) Ο Βουλευτής Αθήνας κ. ΘΕΟΔΩΡΟΣ ΚΑΤΣΑΝΕΒΑΣ κατέθεσε αναφορά με την οποία ο Δήμος Χαλανδρίου Αττικής ζητεί πληροφόρηση για τις νομοθετικές διατάξεις που αφορούν στην πολεοδόμηση πέριξ νεκροταφείων.

22) Ο Βουλευτής Μεσσηνίας κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία ο Δήμος Φιλιατρών Μεσσηνίας ζητεί να μην καταργηθεί η ΔΟΥ Φιλιατρών.

23) Ο Βουλευτής Μεσσηνίας κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας στο οποίο ζητείται η επίλυση του προβλήματος της σχολικής στέγης στην Καλαμάτα Μεσσηνίας.

24) Η Βουλευτής Πέλλας κυρία ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία 'Ελληνες επιχειρηματίες, εκπρόσωποι Αλβανικών Εταιρειών ελληνικών συμφερόντων ζητούν τη λήψη μέτρων για την ενίσχυση των ελληνικών επιχειρήσεων που είναι εγκατεστημένες στην Αλβανία.

25) Η Βουλευτής Πέλλης κα ΠΑΡΘΕΝΑ ΦΟΥΝΤΙΚΙΔΟΥ κατέθεσε αναφορά με την οποία ο κ. Β. Παναγιωτίδης, Διδάσκαλος, ζητεί την απόσπασή του σε Σχολείο σε χώρα της Ευρωπαϊκής 'Ενωσης, για λόγους υγείας.

26) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Κοινότητα Μελανιούς Χίου ζητεί έκτακτη οικονομική ενίσχυση για την κάλυψη λειτουργικών αναγκών της.

27) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία το Εργατοϋπαλληλικό Κέντρο Χίου διαμαρτύρεται για τη σύναψη σύμβασης με το Ι.Κ.Α. μιας ιδιωτικής κλινικής του Νομού Χίου.

28) Η Βουλευτής Πέλλας κα ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία το Σωματείο εκτάκτου επί συμβάσει ιδιωτικού δικαίου εργαζομένων επιστατών Δασαρχείου Αριδαίας ζητεί οι προσλήψεις του εποχικού προσωπικού του Δασαρχείου Αριδαίας να γίνονται αποκλειστικά από τα μέλη του.

29) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία η Περιφερειακή Διεύθυνση Νομού Λάρισας ζητεί τη στέγαση της Χημικής Υπηρεσίας Λάρισας στη συνοικία Αγίου Θωμά Λάρισας.

30) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία το Συμβούλιο Περιοχής της 3ης Εδαφικής Περιφέρειας ζητεί να μην καταργηθεί το γραφείο ΟΤΕ Κρεστένων Νομού Ηλείας.

31) Το Ελληνορθόδοξο Κίνημα Σωτηρίας με ψήφισμά του το οποίο επέδωσε στον κύριο Πρόεδρο της Βουλής των Ελλήνων ζητεί να προστεθεί διάταξη στο νομοσχέδιο "περί προστασίας του ατόμου από την επεξεργασία δεδομένων προσωπικού χαρακτήρα", η οποία να ορίζει ρητά πως η τήρηση αυτοποιημένου αρχείου δεν είναι υποχρεωτική για τους 'Ελληνες Πολίτες.

Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 1990/22-1-97 ερώτηση δόθηκε με το υπ' αριθμ. 1412/21-3-97 έγγραφο από τον Υφυπουργό Υγείας η ακόλουθη απάντηση:

"Απαντώντας στην αριθμ. 1990/22-1-97 ερώτηση που κατέθεσε ο Βουλευτής κ. Δανέλλης Σπ., σας γνωρίζουμε τα παρακάτω:

1. Η διαδικασία προμήθειας των αεροπορικών μέσων για την πραγματοποίηση των αερομεταφορών, βρίσκεται σε εξέλιξη και πιστεύουμε ότι θα ολοκληρωθεί σύντομο σχετικά χρονικό διάστημα.

Βέβαια επισημαίνουμε ότι και σήμερα υπάρχει φροντίδα και κάλυψη των αναγκών σε αερομεταφορές, με την πλήρη αξιοποίηση των αεροπορικών μέσων της Πολεμικής Αεροπορίας και της Ολυμπιακής Αεροπορίας και Αεροπλοϊας και είμαστε σε συνεργασία και συνεννόηση με τους παραπάνω φορείς για την περαιτέρω βελτίωση του χρόνου ανταπόκρισής τους, καθώς και σε συνεργασία μετά των συναρμοδίων Υπουργείων και φορέων Τοπικής Αυτοδιοίκησης, για την βελτίωση των ελικοδρομίων - αεροδρομίων των νησιωτικών περιοχών της Χώρας.

2. Σύμφωνα με σχετική εγκύκλιο του Υπουργείου μας, οι ανάγκες της Κ.Υ. σε ιατρικό προσωπικό για τις οποίες δεν προβλέπεται μόνιμη παρουσία γιατρού σε όλα αυτά, καλύπτονται από κλιμάκια γιατρών που επισκέπτονται τα Κ.Υ. μετά από πρόγραμμα που καταρτίζεται με απόφαση του Δ.Σ. του Νοσοκομείου και τη σύμφωνη γνώμη της Επιστημονικής Επιτροπής.

Στη συγκεκριμένη περίπτωση, το πρόγραμμα επισκέψεων των ειδικευμένων γιατρών του Περ. Νοσ. "ΕΥΑΓΓΕΛΙΣΜΟΣ" στην περιοχή ευθύνης του οποίου υπάγεται το Κ.Υ. Μήλου, καταρτίζεται ύστερα από συνεννόηση με τον υπεύθυνο συντονιστή της Επιστημονικής λειτουργίας γιατρό του Κ.Υ., στο τέλος κάθε μήνα για τον επόμενο.

3. Ο εφοδιασμός των Κ.Υ. σε ιατροφαρμακευτικό υλικό, γίνεται από τα Νοσ/μεία στα οποία ανήκουν, ενώ τα εμβόλια διατίθενται στα Κ.Υ. από τη Δ/νση Δημόσιας Υγιεινής του Υπουργείου μας, μέσω των Δ/νσεων Υγείας των Νομαρχιών που υπάγονται διοικητικά.

4. 'Οσον αφορά την στελέχωση του Κ.Υ. Μήλου με προσωπικό, με την αριθμ. 3 ΠΥΣ/96 του Υπουργικού Συμβουλίου, εγκρίθηκε η προκήρυξη 560 κενών θέσεων ιατρικού προσωπικού, η κατανομή των οποίων γίνεται σύμφωνα με τις ανάγκες που έχουν καταγραφεί.

Στο ΦΕΚ 9/3/96 προκ. ΑΣΕΠ, δημοσιεύθηκε ο πίνακας διοριζομένων στο Κ.Υ. Μήλου και το Νοσ/μείο "ΕΥΑΓΓΕΛΙΣΜΟΣ" τηρώντας την προβλεπόμενη διαδικασία θα προχωρή-

Σελίδα 5289 

σει άμεσα στους διορισμούς.

Ο Υφυπουργός

ΕΜΜ. ΣΚΟΥΛΑΚΗΣ"

2. Στην με αριθμό 2114/29-1-97 ερώτηση δόθηκε με το υπ' αριθμ. 227/21-3-97 έγγραφο από τον Υπουργό ΠΕΧΩΔΕ η ακόλουθη απάντηση:

"Επανερχόμενοι στην ερώτηση 2114/29.1.97 που διαβιβάστηκε στη Βουλή με το υπ' αριθμ. 227/21.2.97 έγγραφό μας να πληροφορήσετε τον κ. Βουλευτή ότι το αίτημα των κατοίκων της Κοινότητας Αμυγδαλέας για πρόσθετη διάβαση εντός του Πηνειού μπορεί να εξετασθεί στα πλαίσια της υπό εκπόνηση "Μελέτη συμπληρωματικών έργων Ποταμού Πηνειού Θεσσαλίας και Παραποτάμων".

Ο Υπουργός

Κ. ΛΑΛΙΩΤΗΣ"

3. Στην με αριθμό 2255/7-2-97 ερώτηση δόθηκε με το υπ' αριθμ. 1933/20-3-97 έγγραφο από τον Υφυπουργό Υγείας η ακόλουθη απάντηση:

"Απαντώντας στην αριθμ. 2255/7-2-97 ερώτηση που κατέθεσε ο Βουλευτής κ. Καραμηνάς Κων., σας πληροφορούμε τα εξής:

1. 'Ολα τα επείγοντα περιστατικά, μεταφέρονται στα Νοσοκομεία με τα ασθενοφόρα αυτοκίνητα του ΕΚΑΒ και των παραρτημάτων του, καθώς και με τα ασθενοφόρα που διαθέτουν τα Νοσ/μεία.

Οι πολίτες, μπορούν να απευθύνονται τόσο στο ΕΚΑΒ, και τα παραρτήματα του όσο και στο Νοσοκομείο και τους υπόλοιπους υγειονομικούς σχηματισμούς της περιοχής τους, για την μεταφορά των εκτάκτων περιστατικών.

Η παράγραφος ΙΔ, της αριθμ. Υ4β/3357/Φ2/12-4-94 Υπουργικής Απόφασης, αναφέρεται σε μεταφορές χρονίων περιστατικών και σε μεταφορές ασθενών από Νοσ/μείο σε Νοσ/μείο για συνέχιση της νοσηλείας και την πραγματοποίηση ειδικών εξετάσεων, και όχι στις μεταφορές εκτάκτων και επειγόντων περιστατικών.

2. 'Οσον αφορά το θέμα της ίδρυσης ΕΚΑΒ στην Σάμο, σας γνωρίζουμε ότι ήδη λειτουργεί παράρτημα του ΕΚΑΒ, στην Μυτιλήνη στην περιοχή ευθύνης του οποίου συμπεριλαμβάνεται και η Σάμος.

Στα πλαίσια της πλήρους ανάπτυξης του ΕΚΑΒ, προβλέπεται και εξετάζεται η δημιουργία αντίστοιχων τομέων στις περιοχές που καλύπτουν τα παραρτήματα, για την πλήρη εξυπηρέτηση των πολιτών και την άμεση αντιμετώπιση των εκτάκτων περιστατικών.

Ο Υφυπουργός

Μ. ΣΚΟΥΛΑΚΗΣ"

4. Στην με αριθμό 2326/11-2-97 ερώτηση δόθηκε με το υπ' αριθμ. 1993/21-3-97 έγγραφο από τον Υφυπουργό Υγείας η ακόλουθη απάντηση:

"Απαντώντας στην ερώτηση 2326/11-2-97 που κατέθεσε στη Βουλή ο Βουλευτής κ. Σπ. Σπηλιόπουλος αναφορικά με το ασθενοφόρο αυτοκίνητο του Κ.Υ. Κλειτορίας νομού Αχαϊας σας πληροφορούμε ότι το εν λόγω ασθενοφόρο εξυπηρετεί τις ανάγκες της περιοχής, όμως συχνά λόγω βλάβης και παλαιότητας για μερικές μέρες ακινητοποιείται και μέχρι τις επισκευής του.

Το Υπουργείο μας εξετάζει το θέμα της αντικατάστασης του συγκεκριμένου ασθενοφόρου όπως και άλλων με παρόμοια προβλήματα ανά την επικράτεια στα πλαίσια μιας γενικότερης στρατηγικής στον τομέα αυτό που περιλαμβάνει την καταγραφή, την επιτακτικότητα των αναγκών και τις κατά τόπους ιδιαιτερότητες ενώ αργότερα σε συνεργασία με τους αρμόδιους φορείς (ΕΚΑΒ, Νοσοκομεία) θα προχωρήσει στην προμήθεια ικανού αριθμού ασθενοφόρων για την πληρέστερη και αποδοτικότερη κάλυψη των αναγκών της Χώρας.

Ο Υφυπουργός

Μ. ΣΚΟΥΛΑΚΗΣ"

5. Στην με αριθμό 2352/12-2-97 ερώτηση δόθηκε με το υπ' αριθμ. 2184/20-3-97 έγγραφο από τον Υφυπουργό Υγείας η ακόλουθη απάντηση:

"Απαντώντας στην αριθμ. 2352/12-2-97 ερώτηση που κατέθεσε η Βουλευτής κ. Αλφιέρη Στ., σας πληροφορούμε ότι το Υπουργείο μας γνωρίζει το πρόβλημα της ανά διήμερο εφημερίας των Νοσ/μείων του Πειραιά, το οποίο είναι παλιό και κύρια οφείλεται στην χωροταξική κατανομή των Νοσ/μείων του Λεκανοπεδίου σε σχέση με την οικιστική ανάπτυξη της περιοχής και γι' αυτό δεν θεραπεύεται εύκολα και γρήγορα.

Παρόλα αυτά, το Υπουργείο μας μελετά ξανά το θέμα και πρόκειται να λάβει μια σειρά μέτρων για καλύτερη αξιοποίηση όλων των Νοσοκομειακών μονάδων της ευρύτερης περιοχής του Πειραιά και των γύρω Δήμων καθώς και την κατά το δυνατόν αποσυμφόρηση των Νοσ/μείων του Πειραιά από περιστατικά που μπορούν να εξυπηρετηθούν από τα Νοσ/μεία της Αθήνας.

Ο Υφυπουργός

Μ. ΣΚΟΥΛΑΚΗΣ"

6. Στην με αριθμό 2356/12-2-97 ερώτηση δόθηκε με το υπ' αριθμ. 2185/21-3-97 έγγραφο από τον Υφυπουργό Υγείας η ακόλουθη απάντηση:

"Απαντώντας στην ερώτηση 2356/12-2-97 που κατέθεσε στη Βουλή ο Βουλευτής κ. Α. Κοτσακάς αναφορικά με την υγειονομική περίθαλψη στην περιοχή του Αιγαίου σας γνωρίζουμε τα εξής:

1. Οι εργασίες κατασκευής νέου Γενικού Νοσοκομείου στην Ρόδο συνεχίζονται κανονικά και αναμένεται η περάτωσή του εντός του 1998 ενώ για τα υπόλοιπα 7 στην περιοχή έχει αρχίσει ή πρόκειται να αρχίσει σε σύντομο χρονικό διάστημα η διαδικασία εκσυγχρονισμού τους.

2. Στην Λέσβο υπάρχει και λειτουργεί παράρτημα του ΕΚΑΒ ενώ για την Ρόδο εξετάζεται η επέκταση του ΕΚΑΒ και η δημιουργία αντίστοιχου τομέα. Στο μεταξύ τα έκτακτα περιστατικά αντιμετωπίζονται από τα ασθενοφόρα του Ν.Γ.Ν. Ρόδου.

3. Η προμήθεια τεσσάρων ελικοπτέρων και δύο αεροπλάνων από το ΕΚΑΒ για την αντιμετώπιση εκτάκτων περιστατικών έχει ενταχθεί στο Β' Κ.Π.Σ. ενώ σε εξέλιξη βρίσκονται οι προπαρασκευαστικές διαδικασίες για την προκήρυξη του σχετικού διαγωνισμού. Η διάθεση δύο εξ αυτών για μόνιμη εγκατάσταση στην περιοχή του Αιγαίου προβλέπεται από το επιχειρησιακό πρόγραμμα που έχει καταρτιστεί. Επί του παρόντος η κάλυψη των αναγκών σε αερομεταφορές επιτυγχάνεται με την πλήρη αξιοποίηση των αεροπορικών μέσων της Πολεμικής Αεροπορίας και της Ολυμπιακής Αεροπλοϊας με την διοίκηση της οποίας έχουμε ήδη έρθει σε συμφωνία για την περαιτέρω βελτίωση του χρόνου ανταπόκρισής τους καθώς και σε συνεργασία μετά των συναρμοδίων Υπουργείων και φορέων Τοπικής Αυτοδιοίκησης για την βελτίωση Αεροδρομίων - Ελικοδρομίων των νησιωτικών περιοχών της Χώρας.

4. Στις προθέσεις του Υπουργείου είναι η επέκταση των υπηρεσιών τηλεϊατρικής, πέραν των ήδη εγκατεστημένων και λειτουργούντων συστημάτων στην περιοχή αυτή. Στα πλαίσια αυτά έχει εγκριθεί η εγκατάσταση και προχωρούν οι διαδικασίες για την δημιουργία δικτύου τηλεϊατρικής στους Φούρνους Ικαρίας, Καστελλόριζο Δωδεκαννήσου και 'Αντισσα Λέσβου.

Ο Υφυπουργός

Ε. ΣΚΟΥΛΑΚΗΣ"

7. Στην με αριθμό 2438/17-2-97 ερώτηση δόθηκε με το υπ' αριθμ. 763/24-3-97 έγγραφο από τον Υφυπουργό Υγείας η ακόλουθη απάντηση:

"Απαντώντας στην ερώτηση 2438/17-2-97 που κατατέθηκε στη Βουλή από τον Βουλευτή κ. Θ. Δημοσχάκη αναφορικά με ρύπανση του ποταμού 'Εβρου από υγρά απόβλητα που προέρχονται από τις γειτονικές χώρες Βουλγαρία και Τουρκία σας γνωρίζουμε τα εξής:

'Οπως μας πληροφόρησε η Δ/νση Υγείας Νομαρχιακού 

Σελίδα 5290 

Διαμερίσματος Εβρου με το σχετικό (γ) έγγραφό της, πραγματοποιούνται ανά μήνα, δειγματοληψίες για έλεγχο της ποιότητας των νερών του ποταμού Εβρου στα σημεία εισόδου από Βουλγαρία και Τουρκία. Ο ποταμός είναι χαρακτηρισμένος σαν αποδέκτης για χρήσεις, όπως η άρδευση και η αλιεία. Η παρακολούθηση της ποιότητας των νερών του γίνεται εδώ και μια δεκαετία. Από το 1989 και σε μια προσπάθεια βελτίωσης της ποιότητας των νερών, οι δύο γειτονικές Νομαρχίες ('Εβρου & Χασκόβου - Βουλγαρίας) έχουν συνεργασία προκειμένου να αντιμετωπίσουν από κοινού το πρόβλημα. Η Διασυνοριακή αυτή συνεργασία είχε αποτέλεσμα να τεθεί καταρχήν το πρόβλημα σε κοινές επιτροπές για την καταγραφή των πηγών της ρύπανσης και την ανταλλαγή μετρήσεων σε επιλεγμένα σημεία των ποταμών. Σαν δεύτερο στάδιο είχε προταθεί να κατασκευασθούν εγκαταστάσεις χημικού - βιολογικού τύπου σε όλες τις ρυπαίνουσες εστίες σε όλη τη κοιλάδα απορροής του ποταμού, γεγονός που από πλευράς Ελλάδας υλοποιείται καθόσον κατασκευάζονται βιολογικοί καθαρισμοί για τα απόβλητα των πόλεων Ορεστιάδας, Διδυμοτείχου και Σουφλίου. Ετσι λοιπόν με τα παραπάνω, αλλά και με τις κατά καιρούς επαφές, όταν διαπιστώνονται επεισόδια ρύπανσης από απόβλητα εργοστασίων της Βουλγαρίας έχει αναπτυχθεί μια συνεργασία και ένα σύστημα ταχείας ανταλλαγής ενημέρωσης με τη Βουλγαρική πλευρά.

Προκειμένου να διασφαλισθεί η Δημόσια Υγεία συνεχίζεται η παρακολούθηση της ποιότητας των νερών με ελέγχους στα απόβλητα που διατίθενται στον ποταμό. 

Στο ΥΠΕΧΩΔΕ, διαβιβάζεται αντίγραφο της σχετικής (α) ερώτησης και παρακαλείται να απαντήσει στα θέματα αρμοδιότητάς του, δεδομένου ότι έχει εγκαταστήσει σύστημα monitoring για παρακολούθηση της ποιότητας των νερών με δύο μόνιμα εγκατεστημένους σταθμούς στο σημείο εισόδου του ποταμού από Βουλγαρία και κοντά στη γέφυρα των Κήπων.

Επίσης και τα συνερωτώμενα Υπουργεία Εξωτερικών και Γεωργίας παρακαλούνται να απαντήσουν στα θέματα αρμοδιότητάς τους.

Ο Υφυπουργός

ΕΜ. ΣΚΟΥΛΑΚΗΣ"

8. Στην με αριθμό 2471/18-2-97 ερώτηση δόθηκε με το υπ' αριθμ. 8549/26-3-97 έγγραφο από τον Υπουργό Εθνικής Οικονομίας η ακόλουθη απάντηση:

"Σε απάντηση της ερώτησης 2471/18-2-97 που κατέθεσε στη Βουλή των Ελλήνων ο Βουλευτής κ. Α. Καραμάριος, η οποία αφορά ρύθμιση ληξιπρόθεσμων οφειλών των ξενοδοχειακών μονάδων στα νησιά του Αιγαίου, και την οποία μας διεβίβασε το Υπουργείο Ανάπτυξης με το αριθμ. τ/768/12-3-97 έγγραφό του, σας γνωρίζουμε ότι δεν είναι δυνατή η ικανοποίηση του αιτήματος, λόγω των δημοσιονομικών δυσχερειών που αντιμετωπίζει η Χώρα.

Επίσης σας γνωρίζουμε ότι σύμφωνα με την Πράξη του Διοικητή της Τράπεζας της Ελλάδος 1620/89, οι τράπεζες έχουν την δυνατότητα να ρυθμίζουν απαιτήσεις τους, μετά από αίτηση των ενδιαφερομένων, με τραπεζικά κριτήρια.

Ο Υπουργός

Γ. ΠΑΠΑΝΤΩΝΙΟΥ"

9. Στην με αριθμό 2489/19-2-97 ερώτηση δόθηκε με το υπ' αριθμ. 161/13-3-97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 2489/19.2.97 ερώτηση του Βουλευτή κ. Νίκου Σηφουνάκη, σας γνωρίζουμε τα εξής:

Από τον Φεβρουάριο 1995 λειτουργεί συνεχώς η πτέρυγα των περιοδικών εκθέσεων του Νέου Μουσείου Μυτιλήνης σε δύο ειδικές αίθουσες, όπου παρουσιάζεται η ακτινοβολία της αρχαίας Λέσβου στη λεκάνη της Μεσογείου. Η έκθεση: "Λέσβος Μακαρία: Καλλιέργειες, Εμπόριο, Επαγγέλματα" τεκμηριώνει επιστημονικά και διευρύνει εποπτικά την αντίληψη διάδωσης των ιδεολογικών, καλλιτεχνικών και εμπορικών ρευμάτων στο χώρο του Αιγαίου και της Μ. Ασίας.

'Οπως με πληροφόρησε η αρμόδια υπηρεσία, η διαδικασία έκδοσης της οικοδομικής άδειας του Μουσείου άρχισε το 1988. Από το 1993 έως σήμερα έγιναν - εκ μέρους του ΥΠ.ΠΟ. - οι απαραίτητες παρεμβάσεις στο Δήμο Μυτιλήνης και στο Υ.ΠΕ.ΧΩ.ΔΕ., επειδή η έκδοση της οικοδομικής άδειας και του σχετικού Προεδρικού Διατάγματος είναι αρμοδιότητα του Υ.ΠΕ.ΧΩ.ΔΕ. Πρόσφατα ο Δήμος Μυτιλήνης παρεχώρησε οικόπεδο για κοινόχρηστο χώρο και το Κεντρικό Συμβούλιο Χωροταξίας και Περιβάλλοντος γνωμοδότησε ομόφωνα υπέρ της τροποποίησης του σχεδίου Πόλεως Μυτιλήνης στα οικοδομικά τετράγωνα στα οποία αναγέρθηκε το Μουσείο.

Στόχος του ΥΠ.ΠΟ. είναι να αξιοποιηθεί αμέσως και πλήρως το νέο Αρχαιολογικό Μουσείο της Μυτιλήνης το οποίο ανταποκρίνεται στις σύγχρονες μουσειολογικές αντιλήψεις. Στο πλαίσιο αυτό θα εξετασθεί και πάλι η μουσειογραφική μελέτη.

Τα άλλα κτίρια που έχει στη διάθεσή του το ΥΠ.ΠΟ στη Μυτιλήνη είναι προφανές ότι θα χρησιμοποιηθούν και για την κάλυψη των αναγκών των περιφερειακών του υπηρεσιών. Είναι άλλωστε γνωστό ότι στη Μυτιλήνη εδρεύει πλέον και Εφορεία Βυζαντινών Αρχαιοτήτων και Εφορεία Νεωτέρων Μνημείων.

Τέλος, σημειώνω ότι έχει ήδη ορισθεί Αρχαιολόγος για την κάλυψη της θέσης του Προϊσταμένου της 14ης ΕΒΑ.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

10. Στην με αριθμό 2557/24-2-97 ερώτηση δόθηκε με το υπ' αριθμ. 840/27-3-97 έγγραφο από τον Υφυπουργό Υγείας η ακόλουθη απάντηση:

"Απαντώντας στην ερώτηση 2557/24-2-97 που κατατέθηκε στη Βουλή, από τον Βουλευτή κ. Π. Τατούλη, αναφορικά με ύπαρξη σχολείων που χρησιμοποιούν κατασκευαστικά υλικά από αμίαντο και τα προβλήματα που δημιουργούνται από τη χρήση αμιάντου στη Δημόσια Υγεία σας γνωρίζουμε τα εξής:

'Οπως μας πληροφόρησε η Νομ. Αυτ/ση Αρκαδίας με το σχετικό (γ) έγγραφό της, τα σχολικά κτίρια στα οποία έχουν χρησιμοποιηθεί δομικά υλικά από αμίαντο είτε οι στέγες τους είναι κατασκευασμένες από αυλακωτά φύλλα αμιάντου, είτε ολόκληρες αίθουσες διδασκαλίας από υλικά που εμπεριέχουν ενσωματωμένο αμίαντο, είναι πολύ λίγα και γίνονται ενέργειες από τη Νομ. Αυτ/ση για άμεση απομάκρυνση των πρόχειρων κατασκευών που είχαν στέγη από αμίαντο. Επίσης θα προχωρήσει στην κατασκευή όλων των προβληματικών και των άλλων σχολείων που έχει ανάγκη ο Νομός (Ε.Π.Λ. κ.λπ.) αμέσως μετά την αποστολή των απαραίτητων πιστώσεων που έχει ζητήσει από το Υπουργείο Παιδείας.

Επιπρόσθετα σας γνωρίζουμε ότι προβλήματα στην Υγεία είναι δυνατόν να προκληθούν μόνο από εισπνοή ινών αμιάντου και για αυτό το λόγο επιβάλλεται η σήμανση των προϊόντων από αμίαντο, σύμφωνα με την απόφαση του Ανωτάτου Χημικού Συμβουλίου (ΑΧΣ) 2592/84 ΦΕΚ 230/85Β) σε εναρμόνιση σχετικής οδηγίας της Ευρωπαϊκής 'Ενωσης, ώστε να προστατεύονται οι χρήστες. 'Αλλωστε ο αμίαντος σαν καθαυτό υλικό χρήσης σε οικοδομικές κυρίως δραστηριότητες και εφόσον δεν διαρρυγνύεται η συνοχή του, ώστε να υπάρξουν αέριες εκπομπές ινών, δεν παρουσιάζει πρόβλημα για τη Δημόσια Υγεία.

Το συνερωτώμενο Υπουργείο Εθνικής Παιδείας και Θρησκευμάτων παρακαλείται να απαντήσει στα θέματα αρμοδιότητάς του.

Ο Υφυπουργός

ΕΜ. ΣΚΟΥΛΑΚΗΣ"

11. Στην με αριθμό 2570/25-2-97 δόθηκε με το υπ' αριθμ. 2518/20-3-97 έγγραφο από τον Υφυπουργό Υγείας η ακόλουθη απάντηση:

"Απαντώντας στην ερώτηση 2570/25-2-97 που κατέθεσε ο Βουλευτής κ. Γ. Ορφανός, σας πληροφορούμε τα εξής:

Το Νοσοκομείο ήδη διαμορφώνει τους χώρους, όπου εστεγάζετο η Μονάδα Μεσογειακής Αναιμίας, για την υποδοχή 

Σελίδα 5291 

και θεραπεία των καρκινοπαθών, που προσέρχονται σ' αυτό. Η διαμόρφωση περιλαμβάνει την ανάπτυξη δέκα 910) κλινών βραχείας νοσηλείας, καθώς και την δημιουργία του απαραίτητου χώρου για την διενέργεια των χημειοθεραπειών.

Οι διαμορφούμενοι χώροι θα λειτουργήσουν το συντομότερο δυνατόν (εντός του Μαρτίου) με σκοπό την καλύτερη εξυπηρέτηση των προσερχόμενων για θεραπεία καρκινοπαθών.

Ο Υφυπουργός

ΕΜΜ. ΣΚΟΥΛΑΚΗΣ"

12. Στην με αριθμό 2607/24-2-97 ερώτηση δόθηκε με το υπ' αριθμ. 7043/21-3-97 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της αριθμ. 2607/24.2.97 ερώτησης που κατέθεσε στη Βουλή ο Βουλευτής κ. Γεώργιος Καρατζαφέρης, σχετικά με τη δημοσίευση πινάκων διοριζομένων διαγωνισμού με σειρά προτεραιότητας 5.562 θέσεων φορέων του Υπουργείου Υγείας και Πρόνοιας, σας πληροφορούμε τα εξής

Το ΑΣΕΠ είναι ανεξάρτητη διοικητική αρχή και το Υπουργείο δεν παρεμβαίνει στις διαδικασίες των προσλήψεων.

Επίσης σας διαβιβάζουμε και σχετική απάντηση του ΑΣΕΠ, το ΦΕΚ 4/29.1.97, καθώς και τις διαπιστώσεις επί των ενστάσεων και αυτεπάγγελτων ελέγχων που προέκυψαν κατά τη διαδικασία εξετάσεων απο την Ελάσσονα Ολομέλεια του ΑΣΕΠ.

Ο Υφυπουργός

ΑΝ. ΜΑΝΤΕΛΗΣ"

13. Στην με αριθμό 2621/26-2-97 ερώτηση δόθηκε με το υπ' αριθμ. 1381/18-3-97 έγγραφο από τον Υπουργό 'Αμυνας η ακόλουθη απάντηση:

"Σε απάντηση της 2621/26-2-97 ερώτησης που κατέθεσαν οι παραπάνω Βουλευτές, με θέμα την προβολή εκπομπής ιστορικού περιεχομένου από την ΕΤ-2 στις 10-2-97, σας πληροφορούμε τα εξής:

Με την εν λόγω τηλεοπτική εκπομπή, σε καμία περίπτωση δεν τίθεται θέμα αμφισβήτησης του κύρους και της αίγλης των Ενόπλων μας Δυνάμεων. Αυτά είναι δεδομένα και αυτονόητα, καθημερινά δε αποδεικνύονται από το υψηλό αίσθημα ευθύνης με το οποίο επιτελούν την αποστολή τους, όπως και από την εμπιστοσύνη που τις περιβάλλει ο Ελληνικός λαός.

'Οσον αφορά την ανάθεση παραγωγής παρόμοιων εκπομπών που να στηρίζονται στα αρχεία του ΥΠΕΘΑ σας γνωρίζεται ότι το Υπουργείο μας, στα πλαίσια των αρμοδιοτήτων του, ενεργεί κάθε φορά ανάλογα με τις ανάγκες του και ως εκ τούτου δεν μπορούμε εκ των προτέρων να προεξοφλήσουμε την παραγωγή ή όχι μιας παρόμοιας εκπομπής.

Υπενθυμίζεται ωστόσο, ότι το ΥΠΕΘΑ σε συνεργασία με τα Γενικά Επιτελεία προέβει στην παραγωγή ντοκυμαντέρ με θέμα: "Ελλάδα - Β. Παγκόσμιος Πόλεμος" το οποίο ολοκληρώθηκε το 1996 και το οποίο προβλήθηκε από την Ε.Τ.

Τέλος, γνωρίζεται ότι κατόπιν σχετικής απόφασης της Ηγεσίας του ΥΠΕΘΑ, τον Δεκέμβριο του 1996 και σύμφωνα με το ν. 1946/91, βάσει του οποίου προβλέπεται αποδέσμευση των αρχείων τριάντα (30) έτη μετά την καλυπτόμενη περίοδο, η Διεύθυνση Ιστορίας Στρατού (ΔΙΣ) έχει προγραμματίσει και προετοιμάζει την έκδοση των σχετικών αρχείων, προκειμένου να ριχθεί άπλετο φως στην ιστορική μνήμη των περιόδων της Εθνικής Αντίστασης και του Εμφυλίου Πολέμου.

Ο Υπουργός

ΑΘ. ΑΠ. ΤΣΟΧΑΤΖΟΠΟΥΛΟΣ"

14. Στην με αριθμό 2623/27-2-97 ερώτηση δόθηκε με το υπ' αριθμ. 5678/21-3-97 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 2623/27-2-97 που κατατέθηκε στη Βουλή των Ελλήνων από τους Βουλευτές κ.κ. Ν. Γκατζή και Βαγγ. Μπούτα, όσον αφορά θέματα της αρμοδιότητάς μας, σας γνωρίζουμε τα ακόλουθα:

Το Διοικητικό Συμβούλιο της Δ.Ε.Η. με πρόσφατη απόφασή του χρηματοδοτεί μέχρι και το 30% της δαπάνης, τα αναγκαία έργα για τη μετατροπή των υφισταμένων εναέριων δικτύων σε υπόγεια και την αισθητική αναβάθμιση παραδοσιακών οικισμών.

Στο πλαίσιο αυτό ο Δήμος Αλοννήσου πρέπει να αποταθεί στην αρμόδια υπηρεσίας της Δ.Ε.Η. (Περιοχή Βόλου) προκειμένου από κοινού να καθορίσουν το απαιτούμενο έργο της υπόψη μετατροπής του δικτύου, στον παραδοσιακό οικισμό Αλοννήσου και τον καταμερισμό των δαπανών.

Η Δ.Ε.Η. στα πλαίσια του Κοινοτικού Προγράμματος HORS-QUOTAκαι μέχρι το 1992 εγκατέστησε σε νησιά του Αιγαίου συνολικά 72 αυτόνομες Φωτοβολταϊκές (Φ/Β) μονάδες. Από αυτές οι 14 εγκαταστάθηκαν στα νησιά Περιστέρα, Κυρά Παναγιά και Γιούρα μετά από αίτηση και σε θέσεις που είχε υποδείξει ο Δήμος Αλοννήσου.

Συμπληρωματικά αναφέρουμε ότι στους χρήστες των Φ/Β μονάδων παραχωρήθηκαν και οικιακές συσκευές χαμηλής κατανάλωσης.

Τον Οκτώβριο του 1995 και ενώ το Πρόγραμμα HORS - QUOTAείχε ήδη ολοκληρωθεί, ο Δήμος Αλοννήσου ζήτησε εγγράφως την εγκατάσταση 18 ακόμη Φ/Β μονάδων για την ηλεκτροδότηση απομακρυσμένων κτηνοτροφικών εγκαταστάσεων.

Το αίτημα αυτό δεν ήταν δυνατόν να ικανοποιηθεί επειδή το σχετικό Πρόγραμμα είχε ολοκληρωθεί και οι διαθέσιμες μονάδες είχαν εξαντληθεί, γεγονός για το οποίο ενημερώθηκε ο Δήμος.

Σχετικά με το πρόβλημα ηλεκτροδότησης των είκοσι τριών 923) κτηνοτρόφων της Αλοννήσου, σημειώνεται επίσης ότι το Κέντρο Ανανεώσιμων Πηγών Ενέργειας (ΚΑΠΕ), δεν διαθέτει κονδύλια, ώστε να έχει την δυνατότητα προγραμματισμού και εκτέλεσης επενδύσεων σε περιοχές, όπου πράγματι η εγκατάσταση φωτοβολταϊκών μονάδων ή άλλου είδους μονάδων αξιοποίησης ανανεώσιμων πηγών ενέργειας θα ήταν η ενδεδειγμένη λύση. Το ΚΑΠΕ όμως, είναι στη διάθεση της τοπικής αυτοδιοίκησης ή συνεταιρισμών ή και φυσικών προσώπων για οποιαδήποτε συμβουλή, μελέτη ή και υπόδειξη για αναζήτηση κοινοτικού προγράμματος, που θα μπορούσε να εξασφαλίσει μέρος της χρηματοδότησης, εφόσον ζητηθεί.

Περαιτέρω υπογραμμίζεται ότι σχετικές προτάσεις θα μπορούσαν να υποστηριχτούν στο μέλλον, μέσω εφαρμογής του Νόμου 1892/90, αρμοδιότητας του Υπουργείου Εθνικής Οικονομίας, ή, εναλλακτικά, μέσω των μηχανισμών του Επιχειρησιακού Προγράμματος Ενέργειας του Υπουργείου μας εφόσον φυσικά επιλεγούν.

Για την αναπαλαίωση του παραδοσιακού κτιρίου Παλιάς Αλοννήσου και εφ' όσον υπάρχει προοπτική μετατροπής του σε ξενώνα, σημειώνεται από τον αναπτυξιακό νόμο 1892/90 όπως ισχύει σήμερα και τις τροποποιήσεις του, παρέχονται ειδικά κίνητρα για την μετατροπή παραδοσιακών ή διατηρητέων κτισμάτων σε τουριστικά καταλύματα.

Η Υπουργός

ΒΑΣΩ ΠΑΠΑΝΔΡΕΟΥ"

15. Στην με αριθμό 2635/27-2-97 ερώτηση δόθηκε με το υπ' αριθμ. 51/20-3-97 έγγραφο από τον Υφυπουργό Οικονομικών η ακόλουθη απάντηση:

"Απαντώντας στα αρ. 2635/27-2-97 και ΠΑΒ 3783/12-3-97, 3816/13-3-97 έγγραφά σας, με τα οποία μας διαβιβάσατε ταυτάριθμη ερώτηση και αναφορές αντίστοιχα που κατατέθηκαν στη Βουλη από τους Βουλευτές κ.κ. Μ. Μπόσκου, Στ. Κόρακα, Αναστ. Παπαληγούρα και Παν. Ψωμιάδη, σχετικά με τα προβλήματα που αντιμετωπίζουν οι αλιείς κατά τον εφοδιασμό των σκαφών τους με καύσιμα σας πληροφορούμε τα ακόλουθα:

Τα επαγγελματικά μας σκάφη, κυρίως της παράκτιας αλιείας, εφοδιάζονταν μέχρι 31-1-97 καύσιμα από πρατήρια με το σύστημα της συμψηφιστικής ατέλειας, δηλαδή χωρίς την 

Σελίδα 5292 

καταβολή των φόρων και με την διαμεσολάβηση των εταιρειών εμπορίας πετρελαιοειδών.

Στη συνέχεια οι εταιρείες παραλάμβαναν ατελώς ίσες ποσότητες για αποκατάσταση των καυσίμων, που ήδη είχαν χορηγηθεί στα αλιευτικά σκάφη από τα κατά τόπους πρατήρια καυσίμων και ύστερα από έγκριση της αρμόδιας Τελωνειακής Αρχής.

Οι εταιρείες εμπορίας πετρελαιοειδών έπαυσαν, από 1-2-97 να αποδέχονται το σύστημα αυτό, λόγω της συνυπευθυνότητας που αποδίδεται σ' αυτές για πράξεις λαθρεμπορίας όπου παραπέμπονται ιδιοκτήτες πρατηρίων και Τελωνειακή υπάλληλοι.

Το Υπουργείο Οικονομικών προ αυτού του γεγονότος μη έχοντας αντικειμενικά άλλη λύση και με γνώμονα την εξυπηρέτηση των αλιέων, αφού φυσικά δεν έχει πρόθεση να διακόψει την παροχή της ατέλειας αυτής, με εγκύκλιό του στις 10-2-97, πληροφόρησε τις Τελωνειακές Αρχές και τους ενδιαφερόμενους επαγγελματίες, ότι στις περιπτώσεις που τα αλιευτικά σκάφη δεν μπορούν να εφοδιαστούν με αφορολόγητο πετρέλαιο μπορούν να συνεχίσουν να προμηθεύονται με φορολογημένα καύσιμα από τα πρατήρια καυσίμων.

Ο Ε.Φ.Κ. θα επιστρέφεται από τα Τελωνεία με διαδικασία που θα ορισθεί με απόφαση του Υπουργού των Οικονομικών μετά και από ενημέρωση και συνεργασία με τους εκπροσώπους των μεγαλυτέρων συνδικαλιστικών οργανώσεων των αλιέων που πραγματοποιήθηκε στην Υπηρεσία μας στις 3-3-97.

Το σχέδιο απόφασης προωθείται ήδη για υπογραφή στις συναρμόδιες Δ/νσεις και σ' αυτήν προβλέπεται επιστροφή του Ε.Φ.Κ. σε σύντομο χρονικό διάστημα που δεν θα υπερβαίνει τον 1ο μήνα.

Ο Υφυπουργός

Γ. ΔΡΥΣ"

16. Στην με αριθμό 2638/28-2-97 ερώτηση δόθηκε με το υπ' αριθμ. 2136/26-3-97 έγγραφο από τον Υφυπουργό Υγείας η ακόλουθη απάντηση:

"Απαντώντας στην ερώτηση 2638/28-2-97 που κατέθεσε ο Βουλευτής κ. Δημήτρης Σιούφας σας γνωρίζουμε τα εξής:

Σύμφωνα με τον όρο 4 της σύμβασης των γιατρών με το Δημόσιο οι συμβεβλημένοι γιατροί δικαιούνται εκτέλεσης ιατρικών πράξεων της ειδικότητάς τους.

'Ομως για τους παθολόγους δεν αναφέρονται στο Π.Δ. 157/91 πράξεις τιμολογημένες που μπορούν να εκτελούν και για το λόγο αυτό με την αριθμ.Υ8α/2903-3550/1-6-97 εγκύκλιό μας, διευκρινίσαμε ότι δεν είναι δυνατή από το Δημόσιο η καταβολή αμοιβής για εκτέλεση οποιασδήποτε ιατρικής πράξης σε παθολόγο γιατρό.

Για την άρση αυτής της εκκρεμότητας το Υπουργείο έχει υποβάλλει ερώτημα προς το Κεντρικό Συμβούλιο Υγείας για τον καθορισμό των οργάνων κατα ειδικότητα και μετά την έκδοση γνωμοδότησης θα ρυθμιστεί το όλο θέμα.

Ο Υφυπουργός

ΕΜ. ΣΚΟΥΛΑΚΗΣ"

17. Στην με αριθμό 2642/28-2-97 ερώτηση δόθηκε με το υπ' αριθμ. 1122/24-3-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 2642/28.2.97 που κατέθεσαν οι Βουλευτές κ.κ. Απ. Τασούλας, Β. Μπούτας αναφορικά με το παραπάνω θέμα, σας πληροφορούμε ότι:

Το Διοικητικό Συμβούλιο της ΑΤΕ, στα πλαίσια της γενικότερης πολιτικής της Τράπεζας για αποχώρηση από τις Εταιρείες που δεν ανήκουν στο Χρηματοπιστωτικό τομέα, αποφάσισε (συνεδρίαση 12/26.8.96) τη μεταβίβαση των μετοχών της ΑΕ "ΔΩΔΩΝΗ", κυριότητος της ΑΤΕ, σε ποσοστό 40% από 60% που κατέχει η Τράπεζα σήμερα, στις Συνεταιριστικές Οργανώσεις της Ηπείρου και η κατανομή των μετοχών μεταξύ των Συν/κών Οργανώσεων θα γίνει με ευθύνη τους.

Σύμφωνα με την ίδια απόφαση, η μεταβίβαση των μετοχών θα γίνει στην τιμή των 4.800 δρχ./μετοχή και η εξόφληση θα γίνει με προκαταβολή του 25% της αξίας του τιμήματος, ενώ η καταβολή του υπολοίπου θα πραγματοποιηθεί σε τέσσερις ισόποσες ετήσιες έντοκες δόσεις, με το μικρότερο, για κάθε περίοδο, επιτόκιο δανεισμού.

Η αποτίμηση της αξίας της εταιρίας έγινε από την ΑΕ "ΣΥΝΕΡΓΑΖΟΜΕΝΟΙ ΟΡΚΩΤΟΙ ΛΟΓΙΣΤΕΣ". Η τιμή των 4.800 δρχ./μετοχή κρίθηκε ρεαλιστική και μ' αυτή συμφώνησαν και οι Συνεταιριστικές Οργανώσεις.

Η ΑΤΕ δεν μπορεί σε καμία περίπτωση να χορηγήσει δάνειο για την εξόφληση των μετοχών που πρόκειται να μεταβιβάσει στις Συν/κές Οργανώσεις. Στη προκειμένη περίπτωση εξετάζεται το ενδεχόμενο ευνοϊκότερου διακανονισμού, δηλαδή η εξόφληση θα γίνει με προκαταβολή 20% της αξίας του τιμήματος και η καταβολή του υπολοίπου σε 5 ισόποσες ετήσιες έντοκες δόσεις με το μικρότερο επιτόκιο δανεισμού.

Μέσα σε ένα χρόνο από την υπογραφή της σύμβασης πώλησης των μετοχών οι μέτοχοι θα προβούν σε αύξηση του μετοχικού κεφαλαίου στο διπλάσιο, ώστε να βελτιωθεί η κεφαλαιακή διάρθρωση της εταιρίας.

Αποκλείεται η περίπτωση να ιδιωτικοποιηθεί η Συνεταιριστική Γαλακτοβιομηχανία Α.Ε. ΔΩΔΩΝΗ. Ουδέποτε υπήρξε πρόθεση της Διοίκησης να μεταβιβασθούν οι μετοχές της Εταιρίας που κατέχει η ΑΤΕ σε ιδιώτες.

Η ΑΤΕ θα συνεχίσει να στηρίζει την Εταιρία ώστε να διατηρήσει τον κοινωνικό χαρακτήρα που είχε μέχρι σήμερα.

Αυτό άλλωστε μπορεί να διαφανεί και από τη μέχρι σήμερα στάση της, η οποία ουδέποτε αντιμετώπισε την επιχείρηση κερδοσκοπικά, για απόκτηση μερίσματος από τη διανομή κερδών, αλλά με υψηλό αίσθημα ευθύνης απέναντι τους κτηνοτρόφους και τη στήριξη του οικογενειακού τους εισοδήματος, απεφάσισε τη χρονιά που πέρασε τη μη διανομή κερδών, παρέχοντας στους κτηνοτρόφους της Ηπείρου την υψηλότερη τιμή γάλακτος όλης της Χώρας και την απόκτηση για το 1996 πρόσθετου εισοδήματος που ξεπερνά τα 2,5 δισ δραχμές.

Ο Υπουργός

ΣΤΕΦ. ΤΖΟΥΜΑΚΑΣ"

18. Στην με αριθμό 2644/28-2-97 ερώτηση δόθηκε με το υπ' αριθμ. 350/24-3-97 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στην με αριθμ. 2644/28-2-97 ερώτηση που κατατέθηκε στη Βουλή των Ελλήνων από τον Βουλευτή κ. Εμμ. Φραγκιαδουλάκη, σχετικά με την ντομάτα και πατάτα που παράγεται στην Κρήτη και την λήψη μέτρων προστασίας της τιμής και του εισοδήματος των παραγωγών από τις εισαγωγές των εν λόγω ειδών από τρίτες χώρες, σας πληροφορούμε ότι για το θέμα αυτό πλέον αρμόδιο να απαντήσει είναι το Υπουργείο Γεωργίας, το οποίο χειρίζεται τα θέματα της αγροτικής πολιτικής (προστασία εγχώριας παραγωγής, φυτοπαθολογικός έλεγχος, έκδοση πιστοποιητικών κ.λπ.) και στο οποίο κοινοποιείται το έγγραφό μας με συνημμένη την σχετική ερώτηση.

Από πλευράς Υπουργείου Ανάπτυξης σημειώνεται ότι οι τιμές των προϊόντων αυτών διαμορφώνονται ελεύθερα από τους παραγωγούς, ανάλογα με τις κρατούσες συνθήκες στην αγορά (προσφορά - ζήτηση). Επίσης ότι με βάση την αγορανομική νομοθεσία που διέπει τη διακίνηση όλων γενικά των ειδών βιοτικής ανάγκης, δίδεται ιδιαίτερη έμφαση στον έλεγχο της ποιότητας και την αναγραφή των απαραίτητων στοιχείων που πρέπει να φέρουν, τόσο τα εκδιδόμενα απο τις εμπορικές επιχειρήσεις παραστατικά στοιχεία (τιμολόγια κ.λπ.) όσο και οι πινακίδες που υποχρεωτικά τοποθετούνται από όλους τους διακινητές στο χώρο διάθεσής τους και τα οποία αναφέρονται στην τιμή, την ποικιλία και τον τόπο προέλευσης και παραγωγής του είδους.

Για την προστασία των παραγωγών αλλά και του καταναλωτικού κοινού, ο έλεγχος για την σωστή εφαρμογή των προαναφερθέντων ανήκει στα καθημερινά καθήκοντα των αρμοδίων Αγορανομικών Υπηρεσιών, στις περιπτώσεις δε 

Σελίδα 5293 

τεκμηρίωσης παραβάσεων, οι παραβάτες παραπέμπονται για την επιβολή των προβλεπομένων νομίμων κυρώσεων. 

Ο Υφυπουργός

ΜΙΧ. ΧΡΥΣΟΧΟΪΔΗΣ"

19. Στην με αριθμό 2646/28-2-97 ερώτηση δόθηκε με το υπ' αριθμ. 4765/27-3-97 έγγραφο από τον Υπουργό Μεταφορών η ακόλουθη απάντηση:

"Απαντώντας στην ερώτηση 2646/28.2.97 του Βουλευτή κ. Καραμηνά και απευθύνεται στον Υπουργό Μεταφορών και Επικοινωνιών σας πληροφορούμε τα παρακάτω:

1. Στον ειδικό λογαριασμό Νο 234299/"Τ.Α. Αερ/μίου Σάμου" που τηρείται στην Τράπεζα της Ελλάδος έχει κατατεθεί από 11/11/92 μέχρι 30/11/96 ποσό 3.511.347.915 δρχ.

Από το ανωτέρω ποσό έχει διατεθεί για έργα - μελέτες ποσό 274.000.000 δρχ.

2. Μέχρι την έναρξη της νέας τουριστικής περιόδου θα έχει περατωθεί η υλοποίηση των εξής έργων, τα οποία χρηματοδοτούνται από το τέλος εκσυγχρονισμού αεροδρομίων.

α) Βελτίωση κλιματισμού κτιρίου αεροσταθμού - Αλλαγή ψευδοροφής.

β) Στεγανοποίηση αεροσταθμού

γ) Αντικατάσταση φώτων εμποδίων

δ) Εξυγίανση φωτοσ.-Αντικατάσταση VASIS με PAPI

Βελτίωση φωτισμού πίστας

ε) Οικισμός προσωπικού Ο.Α.

στ) Βελτίωση δικτύου ύδρευσης - δεξαμενή καυσίμων

Επίσης στο πρόγραμμα ανάπτυξης του αεροδρομίου ΣΑΜΟΥ περιλαμβάνονται τα εξής:

Α/ΑΕΡΓΟΕΚ. ΔΡΧ.

Α.Μελέτη Ανάπτυξης Αεροδρομίου30

2.Απαλλοτρίωση έκτασης για επέκταση

parking και βοηθητικών εγκαταστάσεων 200

3.Επέκταση αεροσταθμού4.859

4.Επέκταση δαπέδου1.000

Ο Υπουργός

ΧΑΡΑΛΑΜΠΟΣ ΚΑΣΤΑΝΙΔΗΣ"

20. Στην με αριθμό 2647/28-2-97 ερώτηση δόθηκε με το υπ' αριθμ. 349/24-3-97 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στην με αριθμ. 2647/28-2-97 ερώτηση που κατατέθηκε στη Βουλή των Ελλήνων από τον Βουλευτή κ. Κων/νο Καραμηνά, σχετικά με την διακίνηση του ελαιολάδου και την διαμόρφωση των τιμών πωλήσεως του, σας γνωρίζουμε στα πλαίσια των αρμοδιοτήτων μας τα ακόλουθα:

Οι τιμές του ελαιολάδου διαμορφώνονται ελεύθερα σε όλα τα στάδια εμπορίας του, με βάση την προσφορά - ζήτηση και τους κανόνες του υγιούς ανταγωνισμού. Αλλωστε ο έλεγχος με καθορισμό τιμών διατίμησης ή ποσοστών μικτού κέρδους για τους διακινητές όπως έχει καταδειχθεί, αποτελεί ανασταλτικό παράγοντα της ομαλής λειτουργίας της αγοράς.

Η πτωτική τάση στις τιμές του είδους, σε επίπεδο παραγωγού αλλά και για τον καταναλωτή, οφείλεται στην αυξημένη παραγωγή του, τόσο στη Χώρα μας όσο και τις άλλες σημαντικές ελαιοπαραγωγικές χώρες (Ισπανία και Ιταλία).

Για την στήριξη των ελαιοπαραγωγών και την προστασία των καταναλωτών, η διακίνηση του ελαιολάδου διέπεται από την σχετική νομοθεσία με διατάξεις που αναφέρονται στη δήλωση των αποθεμάτων, στην απαγόρευση διάθεσης από πλανόδιους διακινητές, στην αναγραφή επί των τιμολογίων απαραιτήτων στοιχείων (όπως την τιμή, το βαθμό οξύτητας, τον τόπο προέλευσης και παραγωγής), την τοποθέτηση πινακίδας στο χώρο διάθεσης του είδους στην οποία να αναγράφονται τα προαναφερόμενα στοιχεία και τέλος στην πάταξη της νοθείας.

Ο έλεγχος για την σωστή εφαρμογή των εν λόγω διατάξεων ανήκει στα καθημερινά καθήκοντα των Αρμοδίων Αγορανομικών Υπηρεσιών, στις περιπτώσεις δε τεκμηρίωσης παραβάσεων, οι παραβάσεις παραπέμπονται με βάση τις κείμενες διατάξεις, για την επιβολή των νομίμων κυρώσεων.

Ο Υφυπουργός

ΜΙΧ. ΧΡΥΣΟΧΟΪΔΗΣ"

21. Στην με αριθμό 2649/28-2-97 ερώτηση δόθηκε με το υπ' αριθμ. 1125/24-3-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 2649/28-2-97, που κατέθεσε ο Βουλευτής κ. Ν. Σηφουνάκης αναφορικά με το παραπάνω θέμα, σας πληροφορούμε ότι:

Η οικονομική ενίσχυση για την ανασύσταση του φυτικού κεφαλαίου από τον παγετό του 1987 προεβλέπετο από τον Καν. 3222/88 του Συμβουλίου.

Το Υπ. Γεωργίας είχε αποφασίσει να γίνει αμέσως η καταβολή των οικονομικών ενισχύσεων βάσει υπευθύνων δηλώσεων, προκειμένου να αποφευχθούν οι συνήθεις καθυστερήσεις που συνεπάγονται οι εντόπιοι έλεγχοι, καθόσον σε αρκετούς Νομούς οι ζημιές ήταν μεγάλες και ανάγλυφο του εδάφους δεν ευνοούσε την γρήγορη επιτόπια εκτίμηση των ζημιών.

Πρέπει όμως να σημειωθεί ότι όλες οι αποφάσεις που ελήφθησαν εκείνη αλλά και τις μετέπειτα περιόδους, προέβλεπαν την καταβολή εντόκως τυχόν αχρεωστήτως καταβληθέντων οικονομικών ενισχύσεων που θα προέκυπταν με την διαδικασία των υπευθύνων δηλώσεων.

Συνεπώς όπου διαπιστώθηκαν αχρεωστήτως καταβληθείσες οικονομικές ενισχύσεις έχουν ζητηθεί να επιστραφούν σύμφωνα με τις παραπάνω αποφάσεις εφαρμογής του προγράμματος.

Τέλος πρέπει να τονισθεί ότι σε κάθε περιοχή και πριν να γίνουν οι επιτόπιοι έλεγχοι ειδοποιούντο εγγράφως οι ενδιαφερόμενοι παραγωγοί να παρευρίσκονται στις επιτροπές εξατομίκευσης των ζημιών (στις οποίες συμμετείχε και ο αγροφύλακας της περιοχής) ούτως ώστε να έχουν ιδίαν αντίληψη και να υποβοηθούν στην διαδικασία των ελέγχων εξατομίκευσης των ζημιών.

Ο Υπουργός

ΣΤΕΦ. ΤΖΟΥΜΑΚΑΣ"

22. Στην με αριθμό 2650/28-2-97 ερώτηση δόθηκε με το υπ' αριθμ. 1126/24-3-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 2650/28.2.97 που κατέθεσε ο Βουλευτής κ. Ν. Σηφουνάκης για τα θέματα της αρμοδιότητάς μας, σας πληροφορούμε τα εξής:

Η Αγροτική Τράπεζα της Ελλάδας τα δύο τελευταία χρόνια έχει μειώσει τα επιτόκια χορηγήσεών της προς τους κατά κύριο επάγγελμα αγρότες και αλιείς κατά 4,5 εκατοστιαίες μονάδες για τα βραχυπρόθεσμα δάνεια και κατά 3 εκατοστιαίες μονάδες για τα μεσοπρόθεσμα. Ετσι τα επιτόκια των βραχυπρόθεσμων δανείων ανέρχονται σήμερα σε 15,5 - 16,5% ενώ των μεσοπρόθεσμων σε 17%.

Επίσης από 1/3/97 προκειμένου να ενισχυθούν οι νέοι αγρότες και να δοθούν κίνητρα για αύξηση των επενδύσεων στον αγροτικό τομέα, η ΑΤΕ εφαρμόζει νέα ευνοϊκά προγράμματα δανειοδότησης με σταθερό επιτόκιο για τρία χρόνια, τα οποία έχουν ως εξής:

για νέους σε ηλικία αγρότες μέχρι 40 ετών που πραγματοποιούν επενδύσεις στον πρωτογενή τομέα (γεωργία - κτηνοτροφία - αλιεία - δάση) με σταθερό επιτόκιο για την αγορά χωραφιών από αγρότες ανεξάρτητα από την ηλικία της εφόσον υπάρχει διαδοχή στην εκμετάλλευση με σταθερό επιτόκιο 13% όσοι εντάσσονται σε αναπτυξιακό προγράμματα και δεν τυγχάνουν επιδότησης επιτοκίου (Καν. 866/90, 2328/91, 3699/93, κ.λπ.), μπορούν να δανειοδοτηθούν με σταθερό επιτόκιο 13% για το ποσό του τραπεζικού δανείου που προβλέπεται στο χρηματοδοτικό χρήμα της επένδυσης.

Μετά το τέλος της τριετίας θα επανακαθορίζεται το επιτόκιο με το οποίο θα επιβαρύνονται τα δάνεια αυτά (μεταβλητό ή σταθερό).

Σελίδα 5294 

Στα παραπάνω πλαίσια μπορούν να αντιμετωπιστούν και οι αλιείς τυ Νομού Λέσβου.

Ο Υπουργός

ΣΤΕΦ. ΤΖΟΥΜΑΚΑΣ"

23. Στην με αριθμό 2653/97 ερώτηση δόθηκε με το υπ' αριθμ. 478/24-3-97 έγγραφο από τον Υφυπουργό Εθνικής Οικονομίας η ακόλουθη απάντηση:

"Σχετικά με την ερώτηση 2653 σας γνωρίζουμε ότι η αξιολόγηση της ολοκληρωμένης παρέμβασης για το Οροπέδιο Λασιθίου δεν έχει ακόμη ολοκληρωθεί. Τούτο γιατί οι προτάσεις για ολοκληρωμένες παρεμβάσεις που έχουν υποβληθεί στο ΥΠΕΘΟ στα πλαίσια του υποπρογράμματος 2 του προγράμματος INTEREG αξιολογούνται και μεμονωμένα αλλά και συγκριτικά, δεδομένου ότι τα οικονομικά πλαίσια του μέτρου είναι περιορισμένα.

Επίσης θα πρέπει να σημειωθεί οτι είναι ίσως η πρώτη φορά στη Χώρα μας που η αξιολόγηση της κάθε παρέμβασης γίνεται σε βάθος και με αυστηρά κριτήρια ώστε να επιτευχθεί ο στόχος της ενεργοποίησης πόρων τοπικής αποταμίευσης και της δημιουργίας μακροπρόθεσμα απασχόλησης και εισοδήματος στην περιοχή της παρέμβασης.

'Ετσι οι προτάσεις ελέγχονται ως προς τα κάτωθι κριτήρια:

- Ανάπτυξη συγκεκριμένης γεωγραφικής περιοχής

- Οικονομική βιωσιμότητα πρότασης

- Συμμετοχής ιδιωτικού τομέα

- Δυνατότητα κάλυψης ιδίας συμμετοχής

- Σύνθεση φορέα υλοποίησης αλλά και στη φάση λειτουργίας και εκμετάλλευσης

- Συνάφεια των επιμέρους έργων και συνοχή των παρεμβάσεων

- Συμπληρωματικότητα με άλλες ενέργειες χρηματοδοτούμενες από λοιπά προγράμματα

Στοιχεία που να καλύπτουν τις ανωτέρω ανάγκες αξιολόγησης δεν υπάρχουν σχεδόν σε καμία απο τις υποβληθείσες προτάσεις, γιατί δεν υπήρχε σχετική εμπειρία.

'Ηδη οι υπηρεσίες βρίσκονται σε συνεργασία με τους φορείς υποβολης των προτάσεων και σχεδιάζουμε οι διαδικασίες να έχουν ολοκληρωθεί σε δύο περίπου μήνες.

Ο Υφυπουργός

ΧΡ. ΠΑΧΤΑΣ"

24. Στην με αριθμό 2654/3-3-97 ερώτηση δόθηκε με το υπ' αριθμ. 1382/18-3-97 έγγραφο από τον Υπουργό Εθνικής 'Αμυνας η ακόλουθη απάντηση:

"Σε απάντηση της ερώτησης 2654/3-3-97 που κατέθεσε ο Βουλευτής κ. Ε. Χαϊτίδης με θέμα τα πρόσφατα γεγονότα στην Αλβανία, γνωρίζεται ότι από ενάρξεως της εκρύθμου καταστάσεως στη γείτονα Χώρα ελήφθησαν όλα τα προσήκοντα μέτρα ασφαλείας, τα οποία διασφαλίζουν την προστασία όλων των Ελλήνων, καθώς και την αποτροπή εισόδου στη χώρα μας λαθρομεταναστών ή και πιθανώς κακοποιών στοιχείων.

Ο Υπουργός

ΑΘ. ΑΠ. ΤΣΟΧΑΤΖΟΠΟΥΛΟΣ"

25. Στην με αριθμό 2655/3-3-97 ερώτηση δόθηκε με το υπ' αριθμ. 280/21-3-97 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση 2655/3-3-97 που κατέθεσε στη Βουλή ο Βουλευτής κ. Πέτρος Τατούλης, παρακαλούμε να πληροφορήσετε τον κ. Βουλευτή ότι πράγματι υπάρχει ανάγκη τοποθετήσεως στηθαίων ασφαλείας "στο τμήμα του Εθνικού δρόμου στο τμήμα προ εισόδου Λαγκαδίων" και ειδικότερα στο οδικό τμήμα: από την μεγάλη τοξωτή γέφυρα στην χθ. 64+000 έως την τοξωτή γέφυρα στην χθ. 65+300, προ του νεκροταφείου του οικισμού, επί μήκους 1300 μ. περίπου της υφισταμένης Εθνικής Οδού Τριπόλεως - Πύργου.

Για την τοποθέτηση αυτών, τόσον προς το αριστερά κατάντι όριο της οδού, όσον αφορά και στο δεξιά όριο όπου απαιτείται, θα επιληφθεί η αρμόδια Περιφερειακή Υπηρεσία η οποία συντηρεί την υπόψη Ε.Ο. το συντομότερο δυνατόν.

Ο Υπουργός

Κ. ΛΑΛΙΩΤΗΣ"

26. Στην με αριθμό 2660/3-3-97 ερώτηση δόθηκε με το υπ' αριθμ. 2666/20-3-97 έγγραφο από τον Υφυπουργό Υγείας η ακόλουθη απάντηση:

"Απαντώντας στην αριθμ. 2660/3-3-97 ερώτηση, που κατέθεσαν οι Βουλευτές κ.κ. Γκατζής, Κανταρτζής και Μπούτας, σας πληροφορούμε ότι, έχει ενταχθεί στο Β' Κ.Π.Σ. η προμήθεια τεσσάρων ελικοπτέρων και δύο αεροπλάνων από το Ε.Κ.Α.Β. για την αντιμετώπιση των εκτάκτων περιστατικών και βρίσκονται σε εξέλιξη οι προπαρασκευαστικές διαδικασίες για την προκήρυξη του σχετικού διαγωνισμού.

Επί του παρόντος, η κάλυψη των αναγκών σε αερομεταφορές γίνεται μέσω του Ε.Κ.Α.Β. με την πλήρη αξιοποίηση των αεροπορικών μέσων της Πολεμικής Αεροπορίας και της Ολυμπιακής Αεροπλοϊας.

Ο Υφυπουργός

ΕΜΜ. ΣΚΟΥΛΑΚΗΣ"

27. Στην με αριθμό 2661/3-3-97 ερώτηση δόθηκε με το υπ' αριθμ. 178/20-3-97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 2661/3-3-97 ερώτηση της Βουλευτού κ. Στέλλας Αλφιέρη, σας γνωρίζουμε τα εξής:

'Εχει ήδη υποβληθεί σχετικό ερώτημα και η αρμόδια Υπηρεσία εξετάζει τη δυνατότητα χαρακτηρισμού ως διατηρητέου του κτιρίου "ΦΛΟΙΣΒΟΣ" και του περιβάλλοντος χώρου του, έτσι ώστε να μπορούν να γίνουν οι αναγκαίες συνεννοήσεις και παρεμβάσεις.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

28. Στην με αριθμό 2661/3-3-97 ερώτηση δόθηκε με το υπ' αριθμ. 1142/20-3-97 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση με αριθμό 2661 που κατατέθηκε στις 3-3-97 από τη Βουλευτή κ. Στέλλα Αλφιέρη σας πληροφορούμε ότι από την αρμόδια Υπηρεσία μας (Δ/νση Πολεοδομικού Σχεδιασμού) μετά τη σχετική απόφαση (αρ. 226/Α/96) του Δημοτικού Συμβουλίου Π. Φαλήρου, μελετάται και θα προωθηθεί ο χαρακτηρισμός του υπ' όψη κτιρίου ως διατηρητέου καθώς και ο χαρακτηρισμός της χρήσης του ως χώρου πολιτιστικών εκδηλώσεων.

Ο Υπουργός

Κ. ΛΑΛΙΩΤΗΣ"

29. Στην με αριθμό 2662/3-3-97 ερώτηση δόθηκε με το υπ' αριθμ. 179/20-3-97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 2662/3-3-97 ερώτηση του Βουλευτή κ. Πέτρου Κουναλάκη, σας γνωρίζουμε τα εξής:

Το Μουσείο Σύγχρονης Τέχνης του ιδρύματος Βασ. και Ελ. Γουλανδρη είναι ιδιωτικό και δεν έχει οργανική σύνδεση με το Κρατικό Μουσείο Σύγχρονης Τέχνης στο οποίο γίνεται αναφορά στο πόρισμα της επιτροπής για την Εθνική Πολιτιστική Εικαστικών Τεχνών. Πολύ σύντομα θα κατατεθεί στην Βουλή Σχέδιο Νόμου για την πολιτιστική ανάπτυξη, όπου θα προβλέπεται μεταξύ άλλων και η ίδρυση δύο Μουσείων Σύγχρονης Τέχνης ενός στην Αθήνα και ενός στη Θεσσαλονίκη. Για την επιλογή χώρου στέγασης του Μουσείου Σύγχρονης Τέχνης στην Αθήνα, έχουν υπάρξει πολλές και σοβαρές συζητήσεις οι οποίες σύντομα θα καταλήξουν για την οριστική επιλογή, σε συνεννόηση με το Υπουργείο ΠΕ.ΧΩ.ΔΕ.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

Σελίδα 5295 

30. Στην με αριθμό 2668/4-3-97 ερώτηση δόθηκε με το υπ' αριθμ. 1154/26-3-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 2668/4.3.97 που κατέθεσε ο Βουλευτής κ. Γ. Κατσιμπάρδης, σας πληροφορούμε τα εξής:

Είναι γεγονός ότι οι ανάγκες εκτέλεσης των Εθνικών και Κοινοτικών Προγραμμάτων στο Νομό Βοιωτίας, δεν είναι δυνατόν να αντιμετωπισθούν με το προσωπικό που υπηρετεί σήμερα, στις υπηρεσίες Τοπογραφικής και Γεωργίας της Ν.Α. Βοιωτίας.

Για το λόγο αυτό και δεδομένου ότι οι ελλείψεις αυτές δεν είναι σημερινές, κάθε χρόνο ανάλογα με τις δυνατότητες που υπάρχουν στη Δ/νση Τοπογραφικής, μετακινούνται οι υπάλληλοί της στο Ν. Βοιωτίας. Ετσι αρχές του 1997 μετακινήθηκαν υπάλληλοι της Δ/νσης Τοπογραφικής στη Βοιωτία για την εκτέλεση εργασιών ελέγχου στα πλαίσια του Προγράμματος του Ολοκληρωμένου Συστήματος και σήμερα εργάζονται οι υπάλληλοί μας στον Εκούσιο Αναδασμό αγροκτήματος - Παύλου.

Οι μετακινήσεις υπαλλήλων θα συνεχισθούν όλο το 1997 για την αντιμετώπιση των αναγκών του Εκούσιου Αναδασμού.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

31. Στην με αριθμό 2675/4-3-97 ερώτηση δόθηκε με το υπ' αριθμ. 176/20-3-97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 2675/4.3.97 ερώτηση του Βουλευτή κ. Πέτρου Τατούλη, σας γνωρίζουμε τα εξής:

Για την αποκατάσταση και συντήρηση της Ι.Μ. Προδρόμου, είχε χορηγηθεί το 1995 συνολικά το ποσόν των 15.000.000 δραχμών. Εκπονείται ήδη λεπτομερέστερη σχετική μελέτη. Το Υπουργείο Πολιτισμού στο πλαίσιο του προϋπολογισμού του θα καταβάλλει κάθε δυνατή προσπάθεια για την αντιμετώπιση των άμεσων προτεραιοτήτων που αφορούν επείγουσες εργασίες στερέωσης και αποκατάστασης στον Πύργο Πλαπούτα.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

32. Στην με αριθμό 2683/5-3-97 ερώτηση δόθηκε με το υπ' αριθμ. 181/20-3-97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 2683/5-3-97 ερώτηση των Βουλευτών κ.κ. Πέτρου Κουναλάκη, Ανδριανής Λουλέ και Στέλλας Αλφιέρη, σας γνωρίζουμε τα εξής:

Για το ζήτημα που θέτει η ερώτηση των κ.κ. Βουλευτών είναι κατ' αρχήν αρμόδιο το Υπουργείο Εσωτερικών Δημόσιας Διοίκησης και Αποκέντρωσης. Πάντως σε κυβερνητικό επίπεδο, η πρωτοβουλία ίδρυσης Γραφείου Ισότητας σε κάθε Υπουργείο, θα προϋπέθετε μία συλλογική προσέγγιση εκ μέρους του Υπουργικού Συμβουλίου.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

33. Στην με αριθμό 2693/5-3-97 ερώτηση δόθηκε με το υπ' αριθμ. 764/27-3-97 έγγραφο από τον Υπουργό Εργασίας η ακόλουθη απάντηση:

"Απαντώντας στην ερώτηση 2693/5-3-97 που κατατέθηκε στη Βουλή απο τους Βουλευτές κ.κ. Στ. Αλφιέρη, Α. Λουλέ και Μ. Μουσταφά για τα θιγόμενα σ' αυτή θέματα, σας πληροφορούμε τα εξής:

Με την παρ. 1 του άρθρου 8 του ν. 1414/84 (Α.10) προβλέφθηκε και ήδη λειτουργεί στο Υπουργείο Εργασίας και Κοινωνικών Ασφαλίσεων η σύσταση "Τμήματος Ισότητας των φύλων" που υπάγεται στη Διεύθυνση Όρων Εργασίας. Επίσης με την παρ. 2 του ανωτέρω νόμου συστάθηκαν και λειτουργούν σε όλες τις Επιθεωρήσεις Εργασίας, Γραφεία Ισότητας των φύλων.

Με τον ίδιο νόμο προβλέπεται η συνεργασία με τη Γενική Γραμματεία Ισότητας των δύο φύλων του άρθρου 6 του ν. 1288/1982 (Α.120) καθώς και η επεξεργασία νομοθετικών ρυθμίσεων και διοικητικών πράξεων που αναφέρονται στην ισότητα των φύλων στις εργασιακές σχέσεις.

Τέλος, σας γνωρίζουμε ότι εκπρόσωπος του Τμήματος Ισότητας των φύλων το Υπουργείο μας συμμετεχει αφ' ενός μεν στην Ομάδα Κοινωνικών Υποθέσεων του Συμβουλίου της Ευρωπαϊκής 'Ενωσης (ΕΕ) που επεξεργάζεται νομοθετικές ρυθμίσεις (οδηγίες, συστάσεις, κανονισμούς, ψηφίσματα) αφ' ετέρου δε στη Διαχειριστική Επιτροπη του 4ου Μεσοπρόθεσμου Προγράμματος Δράσης 'Ισων Ευκαιριών της Επιτροπής με θέσεις και απόψεις της Υπηρεσίας.

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

34. Στην με αριθμό 2699/5-3-97 ερώτηση δόθηκε με το υπ' αριθμ. 123/21-3-97 έγγραφο από τον Υπουργό Ναυτιλίας η ακόλουθη απάντηση:

"Απαντώντας στην ερώτηση 2699/5-3-97 σας πληροφορούμε ότι, το Υπουργείο Εμπορικής Ναυτιλίας δεν προτίθεται να προβεί στην σύσταση ανάλογου Γραφείου.

Ο Υπουργός

ΣΤΑΥΡΟΣ ΑΡ. ΣΟΥΜΑΚΗΣ"

35. Στην με αριθμό 2702/3-3-97 ερώτηση δόθηκε με το υπ' αριθμ. 255/28-3-97 έγγραφο από τον Υφυπουργό Υγείας η ακόλουθη απάντηση:

"Απαντώντας στην με αρ. πρ. 2702/3.3.97 ερώτηση των Βουλευτών κας Στέλλας Αλφιέρη, κου Μουσταφά Μουσταφά κας Ανδριανής (Νίτσας) Λουλέ, σας πληροφορούμε:

'Υστερα από σχετική γνωμοδότηση του Κεντρικού Συμβουλίου Υγείας έχει αποφασισθεί η σύσταση του Κ. Ψ. Υγείας στο Αγρίνιο και θα αποτελεί αποκεντρωμένη υπηρεσία του Γεν. Νομ. Νοσοκομείου Αγρινίου το οποίο φροντίζει για την εξεύρεση κατάλληλου κτιρίου. Παράλληλα το Υπουργείο Υγείας και Πρόνοιας μεριμνά για την στελέχωση του Κέντρου Ψυχικής Υγείας για το οποίο έχει προβλεφθεί και η ανάπτυξη κινητών μονάδων για τη διεύρυνση των παρεχομένων υπηρεσιών του.

Ο Υφυπουργός

ΕΜ. ΣΚΟΥΛΑΚΗΣ"

36. Στην με αριθμό 2739/6-3-97 ερώτηση δόθηκε με το υπ' αριθμ. 11033/7-3-97 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 2739/6.3.97 που κατατέθηκε στη Βουλή των Ελλήνων από τον Βουλευτή κ. Γ. Γαρουφαλιά και όσον αφορά αρμοδιότητές μας, σας γνωρίζουμε τα εξής:

Διαφημιστική προβολή

Με την 536353/30-11-97 απόφαση ο Ε.Ο.Τ. ενέκρινε για τον Ν. Δωδεκαννήσου το πρόγραμμα προβολής, το υποβληθέν από την Νομαρχιακή Επιτροπή Δωδεκαννήσου ύψους 213.285.166 δρχ. στο οποίο ο ΕΟΤ συμμετέχει κατά 40.000.000 δρχ. και οι τοπικοί οικονομικοί φορείς κατά το υπόλοιπο ποσό.

Για τον Ν. Σάμου ο Ε.Ο.Τ. συμμετέχει κατά 20.000.000 δρχ. στο υποβληθέν πρόγραμμα προβολής ύψους 40.000.000 δρχ. (αρ. απόφ. 536386/29/11-960, ενώ για τον Ν. Χίου κατά 10.000.000 δρχ. στο υποβληθέν πρόγραμμα προβολής ύψους 21.260.000 δρχ. (αρ. απόφ. 536356/20-11-96).

Παράλληλα έχει ληφθεί μέριμνα, οπως οι φυσικές καλλονές και τα ιδιαίτερα ελκυστικά χαρακτηριστικά των νησιών της Δωδεκαννήσου και του Β.Α. Αιγαίου, καθώς και χρήσιμες βασικές τουριστικές πληροφορίες για τους επισκέπτες, περιληφθούν και προβληθούν στα διαφημιστικά έντυπα των εν λόγω νομών, τα οποία έχουν εκδοθεί από τον Ε.Ο.Τ. σε οκτώ γλώσσες και σε 2.000.000 και 1.000.000 αντίτυπα αντιστοίχως.

Επιπλέον στο εκδοθέν από τον Ε.Ο.Τ. για το 1997 Λεύκωμα (παραγωγής 150.000 αντιτύπων και σε οκτώ γλώσσες), προβάλλονται οι γραφικότερες τοποθεσίες και οι ελκυστικό-

Σελίδα 5296 

τερες πολιτιστικές ιδιαιτερότητες των προαναφερόμενων νησιών στις σελίδες 98-107 (Β.Α. Αιγαίο) και 108-119 (Δωδεκάννησα), όπως αρχαία θέατρα, γραφικοί όρμοι και λιμάνια, καθάριες παραλίες κ.λπ.

Εκτός των ανωτέρω εκτεθέντων στοιχείων, πρέπει να υπογραμμισθεί και το γεγονός ότι, ήδη τρέχει το εγκεκριμένο κεντρικό διαφημιστικό πρόγραμμα ολοκληρωμένης επικοινωνίας ύφους 6 δισ. δρχ. το οποίο αφορά την ενιαία τουριστική προβολή της Χώρας στο εξωτερικό, οι οποίες θα τροφοδοτήσουν την ελληνική τουριστική βιομηχανία, ανταποκρινόμενες στα κελεύσματα της νέας διαφημιστικής εκστρατείας.

Οικονομικά κίνητρα

1. Ο ν. 1892/90 όπως τροποποιήθηκε και συμπληρώθηκε με τον ν. 2234/94, παρέχει στα νησιά του Αν. Αιγαίου επιχορήγηση 35 ποσοστιαίων μονάδων επι του συνολικού κόστους της παραγωγικής επένδυσης, για τις ιδιωτικές επενδύσεις έργων ειδικής τουριστικής υποδομής (Συνεδρικά Κέντρα, Μαρίνες, Γήπεδα Γκολφ, Εγκατατάσεις αξιοποίησης Ιαματικών Πηγών κ.λπ.), για δε τις εργασίες εκσυγχρονισμού ξενοδοχειακών μονάδων ενιαίο ποσοστό επιχορήγησης 25% για όλες τις ζώνες, ενώ για την μετατροπή παραδοσιακών ή διατηρητέων κτισμάτων σε τουριστικά καταλύματα, παρέχεται επιχορήγηση 30% ποσοστιαίων μονάδων επι του ύψους της παραγωγικής επένδυσης (συν 5% στις ειδικές ζώνες του αναπτυξιακού νόμου). Επίσης περιοχές που έχουν χαρακτηρισθεί ως ζώνες τουρισμού αναψυχής σύμφωνα με χωροταξικά και πολεοδομικά κριτήρια.

2. Σύμφωνα με τον ν. 1892/90 κεφ. Β άρθρο 26 παρ. 2, ορίζεται ότι για φυσικά ή νομικά πρόσωπα που έχουν την ιθαγένεια τρίτων χωρών είναι δυνατή η απόκτηση εμπραγμάτων δικαιωμάτων που αφορά ακίνητα κείμενα στις παρεμεθόριες περιοχές του άρθρου 24 καθώς και στις περιοχές του ν.δ. της 22-6-97 (ΦΕΚ 125) μόνο με απόφαση του Υπουργού Εθνικής 'Αμυνας.

Τέλος, όσον αφορά την ρύθμιση χρών των ξενοδοχειακών επιχειρήσεων αρμόδιο είναι να απαντήσει το Υπουργείο Εθνικής Οικονομίας προς το οποίο διαβιβάζουμε συνημμένα την ερώτηση. 

Η Υπουργός

ΒΑΣΩ ΠΑΠΑΝΔΡΕΟΥ"

37. Στην με αριθμό 2753/6-3-97 ερώτηση δόθηκε με το υπ' αριθμ. 1173/21-3-97 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση με αριθμό 2753 που κατατέθηκε στις 6-3-97 από το Βουλευτή κ. Γιώργο Γαρουφαλιά σας γνωρίζουμε τα εξής:

Ολες οι τροποποιήσεις διατάξεων του ν. 1337/83 που κρίθηκαν αναγκαίες (τόσο μετά την υπερδεκαετή εμπειρία από την εφαρμογή των διατάξεων αυτών, όσο και κατά την πολύμηνη επεξεργασία και αξιολόγηση από την αρμόδια επιτροπή όλων των σχετικών προτάσεων) έχουν περιληφθεί στο σχέδιο Νόμου με τίτλο "Βιώσιμη οικιστική ανάπτυξη των πόλεων και οικισμών της Χώρας και σχετικές ρυθμίσεις" που έχει ήδη κατατεθεί στη Βουλή.

Κατά τη διαδικασία συζήτησης και ψήφισης του νομοσχεδίου αυτού στο Κοινοβούλιο θα έχουμε επίσης την ευκαιρία να αξιολογήσουμε από κοινού και να θεσμοθετήσουμε κάθε εποικοδομητική πρόταση που θα στοχεύει στη βιώσιμη οικιστική ανάπτυξη της Χώρας μας.

Ο Υπουργός

Κ. ΛΑΛΙΩΤΗΣ"

38. Στην με αριθμό 2767/12-3-97 ερώτηση δόθηκε με το υπ' αριθμ. 126/21-3-97 έγγραφο από τον Υπουργό Ναυτιλίας η ακόλουθη απάντηση:

"Απαντώντας στην ερώτηση 2767/12-3-97 της Βουλευτή κας Ε. Ανουσάκη, σας πληροφορούμε τα ακόλουθα:

1.- Οι ναύλοι των Ακτοπλοϊκών Πλοίων καθορίζονται με απόφαση του κ. ΥΕΝ μετά από γνώμη της Αρμόδιας Γνωμοδοτικής Επιτροπής Ακτοπλοϊκών Συγκοινωνιών (Γ.Ε.Α.Σ.), η δε τήρησή τους είναι υποχρεωτική χωρίς δυνατότητα απόκλισης προς τα πάνω ή προς κάτω.

2.- Σημειώνεται ότι από τον Ιούνιο του 1996 ισχύει νέα μέθοδος καθορισμού ναύλων επιβατών, η οποία είναι κοινή για όλες τις Ακτοπλοϊκες Συνδέσεις της Χώρας και βασίζεται σε αυστηρά/ενιαία κριτήρια, όπως:

α) στην Απόσταση (σε μίλια),

β) στην Τιμή ανά Μίλι (όπου για την πρώτη εφαρμογή της μεθόδου καθορίσθηκε σε 40 δρχ.) και

γ) στον συντελεστή Μήκους και στον συντελεστή Πυκνότητας Κίνησης.

Ειδικότερα στις γραμμές της ΚΡΗΤΗΣ το ύψος των ακτοπλοϊκών ναύλων διαμορφώνεται με τους χαμηλότερους δυνατούς συντελεστές (ώστε ο ναύλος Οικονομικής θέσης, παραμένει υποτετραπλάσιος του αντίστοιχου αεροπορικού ναύλου).

3.- Με βάση την θεσμοθετημένη διαδικασία καθορισμού Ακτοπλοϊκών Ναύλων "με ενιαία κριτήρια για ολόκληρη τη Χώρα", δεν είναι δυνατό να γίνει κάποια διάκριση (μεμονωμένης μείωσης ή αύξησης ακτοπλοϊκών ναύλων) και ειδικότερα για τις γραμμές της ΚΡΗΤΗΣ όπου οι ναύλοι διαμορφώνονται με τους χαμηλότερους δυνατούς συντελεστές.

4. Επισημαίνεται ότι οι αυξήσεις που δίνονται κατ' έτος στους Ακτοπλοϊκούς ναύλους με βάση τις γενικές μεταβολές στο κόστος εκμετάλλευσης των πλοίων κατά το ακριβώς προηγούμενο έτος έχουν πάντοτε υποτιμαριθμικό ύψος που καθορίζεται με μεθοδολογία και έλεγχο του Υπουργείου Εθνικής Οικονομίας, ώστε να αποκλείεται η διαμόρφωση υπερβολικών ή αδικαιολογήτων αυξήσεων.

5.- Η γραμμή ΕΛΛΑΔΑΣ - ΙΤΑΛΙΑΣ αποτελεί σύνδεση εξωτερικού που δεν υπόκειται στο εθνικό ναυλολόγιο αλλά ούτε και επιβαρύνεται με τις υποχρεώσεις των Ακτοπλοϊκών Γραμμών εσωτερικού. Κατά συνέπεια οι ναύλοι εξωτερικού, μπορούν να διαμορφώνονται ελεύθερα και ανάλογα με τον τυχόν διεθνή ανταγωνισμό. Επιπλέον τα πλοία των γραμμών εξωτερικού, δεν εκτελούν υποχρεωτικά δρομολόγια (όπως τα ακτοπλοϊκά) και έτσι παρατηρείται το φαινόμενο, κατά την χειμερινή περίοδο (που υπάρχει μειωμένη κίνηση) να διακόπτουν τους πλόες τους.

6.- Πέραν των παραπάνω σας πληροφορούμε ότι έχει αναληφθεί πρωτοβουλία του ΥΕΝ να καλέσει τις ναυτιλιακές εταιρείες Λαϊκής Βάσης της Κρήτης, να αναθεωρήσουν τους ναύλους Α' θέσης.

Ο Υπουργός

ΣΤΑΥΡΟΣ Α. ΣΟΥΜΑΚΗΣ"

39. Στην με αριθμό 2787/97 ερώτηση δόθηκε με το υπ' αριθμ. 500/20-3-97 έγγραφο από τον Υπουργό Εξωτερικών η ακόλουθη απάντηση:

"Απαντώντας στην υπ' αριθμ. 2787/97 ερώτηση που κατέθεσε στη Βουλή ο Βουλευτής κ. Βασίλειος Πάππας, σας πληροφορούμε:

Αναφορικά με την υπόθεση ίδρυσης Μακεδονικού Πολιτιστικού Κέντρου σημειώνεται ότι η αίτηση ομάδας πολιτών από την Φλώρινα για ίδρυση "Στέγης Μακεδονικού Πολιτισμού" απορρίφθηκε τον Ιούνιο του 1990 από το 1ο Μονομελές Πρωτοδικείο της Φλώρινας και τον Μάϊο του 1991 από το Εφετείο της Θεσσαλονίκης. Την τελευταία αυτή απόφαση επεκύρωσε τον Μάϊο του 1994 και ο 'Αρειος Πάγος. Οι αιτούντες, στη συνέχεια προσέφυγαν στην Ευρωπαϊκή Επιτροπή Ανθρωπίνων Δικαιωμάτων του Συμβουλίου της Ευρώπης, η οποία σε συνεδρίασή της στις 24 Ιουνίου 1996 έκρινε την προσφυγή των αιτούντων ως παραδεκτή προς εξέταση. Η απόφαση της Επιτροπής επί του παραδεκτού της προσφυγής δεν προδικάζει την απόφαση επί της ουσίας.

Οι δηλώσεις που φέρουν την ανωτέρω απόφαση ως καταλυτική για την εξέλιξη της ίδρυσης του εν λόγω πολιτιστικού κέντρου δεν ανταποκρίνονται σε πραγματικά περιστατικά.

Ο Υπουργός

ΘΕΟΔΩΡΟΣ ΠΑΓΚΑΛΟΣ"

Σελίδα 5297 

40. Στην με αριθμό 2838/14-3-97 ερώτηση δόθηκε με το υπ' αριθμ. 4741/24-3-97 έγγραφο από τον Υπουργό Μεταφορών η ακόλουθη απάντηση:

"Απαντώντας στην Αναφορά και Ερώτηση 2838/14-3-97 που κατατέθηκαν στη Βουλή από τους Βουλευτές κ.κ. Αθ. Βαρίνο και Αντ. Κοτσακά και απευθύνεται στον Υπουργό Μεταφορών και Επικοινωνιών, σας πληροφορούμε τα παρακάτω:

1. Στην προσπάθεια που καταβάλλεται από τον Ο.Τ.Ε. για την επίτευξη καλών εργασιακών σχέσεων με το προσωπικό του, από το 1984 εφαρμόζεται ο Κανονισμός Μεταθετότητας, που έχει υπογραφεί μεταξύ ΟΤΕ και Ομοσπονδίας Εργαζομένων Ο.Τ.Ε.. Ο Κανονισμός Μεταθετότητας ρυθμίζει τις μεταθέσεις του Προσωπικού απο μία έδρα σε άλλη, είτε για κάλυψη υπηρεσιακών αναγκών, είτε για την ικανοποίηση αιτημάτων του και έχει εφαρμοσθεί μέχρι σήμερα με πολύ καλά αποτελέσματα.

Ο ως άνω κανονισμός λειτουργεί με τα εξής κριτήρια:

α) Ποιότητα ζωής - έτη υπηρεσίας (ανάλογα με τις συνθήκες διαβίωσης του τόπου υπηρεσίας και τα έτη υπηρεσίας σ' αυτόν).

β) Χιλιομετρική απόσταση

γ) Πλήθος μεταθέσεων

δ) Οικογενειακή κατάσταση

ε) Χρόνος εκτός Ο.Τ.Ε. λόγω δίωξης από τη δικτατορία

Τα κριτήρια αυτά βαθμολογούνται με μόρια και βάσει αυτών καθορίζεται η σειρά μεταθετότητας κάθε υπαλλήλου. Κατά την εφαρμογή του Κανονισμού Μεταθετότητας, για κάλυψη υπηρεσιακών αναγκών, τηρείται η αρχή της μετακίνησης προσωπικού από την πλησιέστερη περιοχή που υπάρχει δυνατότητα, άλλως από οποιαδήποτε περιοχή.

Κάθε μετάθεση εξετάζεται χωριστά και λαμβάνεται υπόψη η συγκοινωνιακή ανταπόκριση από την περιοχή που υπηρετεί, στην περιοχή που μετατίθεται ο κάθε υπάλληλος.

Για την ελαχιστοποίηση των μεταθέσεων, τα τελευταία έτη ο Οργανισμός καλύπτει τις ανάγκες του σε προσωπικό με τοπικούς διαγωνισμούς και με υποχρέωση παραμονής των προσλαμβανομένων εντός του νομού για μία δεκαετία. Ενας τέτοιος διαγωνισμός για πρόσληψη 25 ατόμων για ικανοποίηση αναγκών του Βορείου Αιγαίου και Δωδεκανήσου, βρίσκεται αυτή τη στιγμή σε εξέλιξη.

Πέραν τούτου, στα πλαίσια της Διοικητικής αποκέντρωσης, με συλλογική σύμβαση που υπογράφηκε μεταξύ ΟΤΕ και ΟΜΕ - ΟΤΕ το 1996, συστήθηκαν Περιφερειακά Συμβούλια Προσωπικού στην έδρα κάθε Τηλεπ. Περιφέρειας, στα οποία εκχωρήθηκε η αρμοδιότητα να αποφασίζουν τις μεταθέσεις εντός των ορίων τους, εφόσον υπάρχει επάρκεια προσωπικού. Το δε Κεντρικό Συμβούλιο Προσωπικού αποφασίζει τις μεταθέσεις προσωπικού από Τηλεπ. Περιφέρεια σε Τηλεπ. Περιφέρεια.

Για τους παραπάνω λόγους και στα πλαίσια της ίσης μεταχείρισης του προσωπικού του, ο Οργανισμός δεν μπορεί να εξαιρέσει από τις μεταθέσεις τους υπαλλήλους κάποιας Περιφέρειας, έστω κι αν αυτή η περιοχή είναι παρεμεθόριος. Για τους υπηρετούντες στις περιοχές αυτές, έχουν θεσπιστεί πρόσθετες οικονομικές παροχές, που δεν λαμβάνουν υπάλληλοι άλλων περιοχών.

Ο Υπουργός

ΧΑΡ. ΚΑΣΤΑΝΙΔΗΣ"

41. Στην με αριθμό 2909/97 ερώτηση δόθηκε με το υπ' αριθμ. 12/27-3-97 έγγραφο από τον Υπουργό Εξωτερικών η ακόλουθη απάντηση:

"Απαντώντας στην υπ' αριθμ. 2909/97 ερώτηση που κατέθεσε στη Βουλή η Βουλευτής κα Πόπη Φουντουκίδου, σας πληροφορούμε:

Αντίθετα με όσα πιστεύει η ερωτώσα κα Βουλευτής η ελληνική Κυβέρνηση δεν δραστηριοποιείται στην Αλβανία, με αφορμή τα πρόσφατα γεγονότα, μόνο στο διπλωματικό και στρατιωτικό επίπεδο, αλλά και στο οικονομικό.

Κατ' αρχήν, θα πρέπει να υπογραμμισθεί ότι η βάση για τη συνέχιση της οικονομικής δραστηριότητας των Ελλήνων επιχειρηματιών είναι η επικράτηση πολιτικής και οικονομικής σταθερότητας στην Αλβανία, πράγμα για το οποίο έχει ήδη αναπτυχθεί έντονη δραστηριότητα από το ελληνικό Υπουργείο Εξωτερικών, αλλά και γενικότερα από όλη την ελληνική Κυβέρνηση.

Στο πλαίσιο αυτό παραπέμπουμε την ερωτώσα Βουλευτή στην απόφαση της Κυβέρνησης, να συναφθεί δάνειο 20 δισ. δρχ. από ελληνικές Τράπεζες, με εγγύηση του ελληνικού Δημοσίου προς την Κεντρική Τράπεζα της Αλβανίας, προκειμένου να υπάρξει μερική αποζημίωση των Αλβανών εκείνων πολιτών, οι οποίοι ζημιώθηκαν από τη λειτουργία των παρατραπεζών. Η απόφαση αυτή λήφθηκε κατόπιν εισήγησης του Υπουργείου Εξωτερικών.

Επίσης, πρέπει να επισημανθεί ότι από το Υπουργείο Εξωτερικών ήδη απεστάλησαν οδηγίες στο Γενικό Προξενείο Αργυροκάστρου, αλλά και στην Πρεσβεία μας στα Τίρανα, ώστε να αποτιμηθούν, όσο είναι δυνατόν, οι ζημίες που υπέστησαν οι 'Ελληνες επιχειρηματίες από τα πρόσφατα γεγονότα στην Αλβανία. Σε αυτό, ιδιαίτερη βοήθεια παρέχεται από τον Ελληνοαλβανικό Σύνδεσμο Επιχειρηματιών, ο οποίος συνεργάζεται στενά με της ελληνικές Αρχές.

Στόχος της προσπάθειας αυτής είναι να υπάρξει μία κατ' αρχήν καταγραφή των Ελλήνων επιχειρηματιών, οι οποίοι έχουν υποστεί ζημιές στην Αλβανία από τα πρόσφατα γεγονότα και να διευκρινιστεί από τα αρμόδια όργανα της Πολιτείας τι είδους μέτρα μπορούν να ληφθούν.

Πάντως, όσον αφορά τις δυνατότητες αποζημίωσης των Ελλήνων επιχειρηματιών, τούτο εκφεύγει της αρμοδιότητας του Υπουργείου Εξωτερικών. Το Υπουργείο Εθνικής Οικονομίας, το οποίο εποπτεύει τον Οργανισμό Ασφάλισης Εξαγωγικών Πιστώσεων (ΟΑΕΠ) είναι και το καθ' ύλην αρμόδιο να απαντήσει για το αναφερόμενο στην ερώτηση θέμα.

Ο Υπουργός

ΘΕΟΔΩΡΟΣ ΠΑΓΚΑΛΟΣ"

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, το Δελτίο Επικαίρων Ερωτήσεων της Πέμπτης, 3 Απριλίου 1997, έχει ως εξής:

Α. Επίκαιρες ερωτήσεις Πρώτου Κύκλου:

1. -Η με αριθμό 947/26-3-1997 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ιωάννη Καλαμακίδη προς τον Υπουργό Εσωτερικών-Δημόσιας Διοίκησης και Αποκέντρωσης, σχετικά με τη λήψη των αναγκαίων μέτρων μονιμοποίησης υπαλλήλων που υπηρετούν στις Δημόσιες Επιχειρήσεις 'Υδρευσης-Αποχέτευσης κ.λπ.

2. -Η με αριθμό 949/26-3-1997 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Καραμπίνα προς τον Υπουργό Πολιτισμού, σχετικά με τη λήψη των αναγκαίων μέτρων αναστήλωσης και συντήρησης της Μονής της Παναγίας των Βλαχερνών στην 'Αρτα.

3. -Η με αριθμό 965/31-3-1997 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τον Υπουργό Εθνικής Παιδείας και Θρησκευμάτων, σχετικά με την εφαρμογή της εγκυκλίου του Υπουργείου για την αναπλήρωση των χαμένων διδακτικών ωρών από την απεργία των καθηγητών Μέσης Εκπαίδευσης, τις αντιδράσεις των καθηγητών κ.λπ.

4. -Η με αριθμό 960/31-3-1997 επίκαιρη ερώτηση της Βουλευτού του Συνασπισμού της Αριστεράς και της Προόδου κας Μαρίας Δαμανάκη προς τον Υπουργό Περιβάλλοντος-Χωροταξίας και Δημοσίων 'Εργων, σχετικά με τις προτεραιότητες στις μελλοντικές επεκτάσεις των γραμμών του "ΜΕΤΡΟ", την επέκταση της γραμμής προς Περιστέρι-Δυτική Αττική κ.λπ.

5. -Η με αριθμό 953/28-3-1997 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Καρακώστα προς τους Υπουργούς Περιβάλλοντος-Χωροταξίας και Δημοσίων 'Εργων, Εργασίας και Κοινωνικών Ασφαλίσεων, Εθνικής Οικονομίας και Οικονομικών, σχετικά με τη λήψη μέτρων κατασκευής των αναγκαίων έργων για την οικονομική

Σελίδα 5298 

ανάπτυξη του Νομού Αιτωλοακαρνανίας κ.λπ.

Β. Επίκαιρες Ερωτήσεις Δεύτερου Κύκλου:

1. -Η με αριθμό 955/31-3-1997 επίκαιρη ερώτηση της Βουλευτού του Πανελληνίου Σοσιαλιστικού Κινήματος κας Ελένης Ανουσάκη προς τον Υπουργό Υγείας και Πρόνοιας, σχετικά με τον πρόσφατο θάνατο νεαρής γυναίκας από αλεργικό σοκ, που προκλήθηκε από χορήγηση φαρμάκου, τον έλεγχο των φαρμάκων που διοχετεύονται στην αγορά κ.λπ.

2.- Η με αριθμό 951/28-3-1997 επίκαιρη ερώτηση του Βουλευτή της Νέας Δημοκρατίας κ. Αθανασίου Νάκου προς τους Υπουργούς Περιβάλλοντος-Χωροταξίας και Δημοσίων 'Εργων και Εργασίας και Κοινωνικών Ασφαλίσεων, σχετικά με τις κινητοποιήσεις της Ελληνικής Ομοσπονδίας Κατασκευαστών και Οικοδομικών Επιχειρήσεων, τον τρόπο υπολογισμού του ημερομισθίου από το 'Ιδρυμα Κοινωνικών Ασφαλίσεων κ.λπ.

3.- Η με αριθμό 966/31-3-1997 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τους Υπουργούς Πολιτισμού και Περιβάλλοντος-Χωροταξίας και Δημοσίων 'Εργων, σχετικά με την κατασκευή ξενοδοχειακού συγκροτήματος στον Οικισμό Καμίνι στην 'Υδρα, τη λήψη των αναγκαίων μέτρων περιφρούρησης του ιστορικού και μνημειακού χαρακτήρα της 'Υδρας κ.λπ.

4.- Η με αριθμό 959/31-3-1997 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Σπυρίδωνος Δανέλλη προς τους Υπουργούς Εθνικής Οικονομίας, Οικονομικών και Περιβάλλοντος-Χωροταξίας και Δημοσίων 'Εργων, σχετικά με την προκήρυξη διεθνούς διαγωνισμού από το "'Ιδρυμα Παναγία Ακρωτηριανή" στο Νομό Λασηθίου για την εκμετάλλευση έκτασης που ανήκει στη Μονή Τοπλού, τη λήψη μέτρων προστασίας περιοχής κ.λπ.

5.- Η με αριθμό 961/31-3-1997 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη, προς τους Υπουργούς Εθνικής Οικονομίας, Οικονομικών και Εθνικής 'Αμυνας, σχετικά με τη διακοπή καταβολής επιδόματος που χορηγήθηκε με τον ν. 2340/1995 στους απόστρατους αξιωματικούς του Πολεμικού Ναυτικού, την επαναχορήγησή του κ.λπ.

Σελίδα 5299 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι εισερχόμαστε στη συζήτηση

TΩΝ ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις Πρώτου Κύκλου:

Πρώτη επίκαιρη ερώτηση είναι η με αριθμό 946/26-3-1997 του Βουλευτή του Πανελληνίου Σοσιαλιστικού Κινήματος κ. Νικολάου Φλώρου προς τον Υπουργό Εθνικής Οικονομίας και Οικονομικών, σχετικά με τη διαχείριση του δημοσίου χρέους κ.λπ.

Ο αρμόδιος Υπουργός και ο κύριος συνάδελφος ζήτησαν να μετατεθεί χρονικά εντός της σημερινής συνεδριάσεως η ερώτηση αυτή. 

Δεύτερη επίκαιρη ερώτηση είναι η με αριθμό 885/68/12.3.1997 του Βουλευτή της Νέας Δημοκρατίας κ. Χαράλαμπου Παπαθανασίου προς τον κύριο Πρωθυπουργό, σχετικά με τις ζημιές που υπέστησαν ελληνικές επιχειρήσεις λόγω της κατάστασης που επικρατεί στην Αλβανία, τις ενέργειες της Κυβέρνησης για τη στήριξή των κ.λπ.

Η επίκαιρη ερώτηση του κυρίου Παπαθανασίου έχει ως εξής:

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κύριε Πρόεδρε, με συγχωρείτε.

ΠΡΟΕΔΡΟΣ (Απόστολος Κακλαμάνης): Ορίστε, κύριε Πρόεδρε.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Eγώ έχω άλλες δύο ερωτήσεις στις οποίες πρόκειται να απαντήσω.

ΠΡΟΕΔΡΟΣ (Απόστολος Κακλαμάνης): Προηγείται αυτή του κ. Παπαθανασίου.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Δεν έχω αυτή την ερώτηση. Λυπάμαι. Να τη συζητήσουμε την επόμενη Τετάρτη.

ΠΡΟΕΔΡΟΣ (Απόστολος Κακλαμάνης): Καλώς. Νομίζω ότι και ο κ. Βουλευτής θα συμφωνήσει.

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Συμφωνώ, κύριε Πρόεδρε.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Με συγχωρείτε, αλλά προφανώς έγινε κάποιο λαθος.

ΠΡΟΕΔΡΟΣ (Απόστολος Κακλαμάνης): 'Εγινε προφανώς λάθος. Πάντως, έχει ενημερωθεί το γραφείο σας.

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Θα τη συζητήσουμε την επόμενη Τετάρτη;

ΠΡΟΕΔΡΟΣ (Απόστολος Κακλαμάνης): Θα την καταθέσετε την επόμενη Τετάρτη να συζητηθεί. 

Τρίτη επίκαιρη ερώτηση είναι η με αριθμό 967/71/31.3.1997 της Προέδρου της Κοινοβουλευτικής Ομάδας του Κομμουνιστικού Κόμματος Ελλάδας κας Αλέκας Παπαρήγα προς τον κύριο Πρωθυπουργό, σχετικά με τις προθέσεις της Κυβέρνησης για την αποστολή στρατιωτικών δυνάμεων στην Αλβανία.

Η επίκαιρη ερώτηση της κας Παπαρήγα έχει ως εξής:

"'Ολες εκείνες οι χώρες του ΝΑΤΟ και της ΕΕ και οι πολιτικές δυνάμεις που πρωτοστάτησαν ή συνήργησαν στη στήριξη του καθεστώτος Μπερίσα, στη ληστεία των πλουτοπαραγωγικών πηγών και στη διάλυση της οικονομίας της Αλβανίας και στο να οδηγηθεί ένας ολόκληρος λαός στην πείνα και στην εξαθλίωση, δρομολογούν σήμερα εξωτερική επέμβαση για να ελέγξουν ξανά τις εξελίξεις.

Για ν' αντιμετωπίσουν τον "εχθρό" λαό που παλεύει για δημοκρατία και επιβίωση, ετοιμάζουν κάτω από το "μανδύα" του ΟΗΕ, την αποστολή στρατιωτικών-αστυνομικών δυνάμεων με πρόσχημα την περιφρούρηση της ανθρωπιστικής βοήθειας.

Σ' αυτές τις μεθοδεύσεις όχι μόνο συμμετέχει, αλλά πρωτοστατεί και η Ελληνική Κυβέρνηση. Θα είναι βαριά η ευθύνη της συμμετοχής της Χώρας μας σε μία ιμπεριαλιστική επέμβαση και εξ ίσου βαριά θα είναι η συμβολή στη διαιώνιση ενός καθεστώτος, που (με ή χωρίς τον Μπερίσα) θα οδηγήσει στα ίδια αδιέξοδα τον Αλβανικό λαό και φυσικά και την ελληνική Μειονότητα στη γειτονική χώρα.

Ταυτόχρονα, η γενικότερη αποσταθεροποίηση στην περιοχή των Βαλκανίων και οι κίνδυνοι για την ειρήνη στην περιοχή, επιβάλλουν την παντελή αποχή από αποστολή στρατιωτικών δυνάμεων σε όμορες χώρες.

Ερωτάται ο κύριος Πρωθυπουργός εάν θα επιμείνει η Κυβέρνηση στην αποστολή στρατιωτικών δυνάμεων στην Αλβανία".

Ο Πρωθυπουργός κ. Κωνσταντίνος Σημίτης έχει το λόγο.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, επιδίωξή μας είναι στη Βαλκανική να υπάρξει ειρήνη, σταθερότητα και ασφάλεια. Και με βάση αυτές τις αρχές, προσπαθήσαμε και αντιμετωπίσαμε την αλβανική κρίση. Αμέσως μετά την έναρξη της κρίσης, αρχίσαμε πολιτικές επαφές με τις χώρες της Ευρωπαϊκής 'Ενωσης και την Αλβανική Κυβέρνηση. Το αποτέλεσμα αυτών των επαφών είναι γνωστό. Η Ευρωπαϊκή 'Ενωση έχει κινητοποιηθεί για να μπορέσει να ενισχύσει την Αλβανία, ώστε να αντιμετωπίσει με πολιτικά μέσα την κρίση και να υπάρχει μία πολιτική διευθέτηση της κρίσεως.

Σήμερα το μεσημέρι και το απόγευμα συνάντησα τον Πρωθυπουργό της Αλβανίας, κύριο Φίνο και συζήτησα μαζί του τι θα πρέπει να γίνει, ώστε να επιλυθεί το δυνατόν ταχύτερα αυτή η κρίση, να υπάρχει μία πορεία ομαλοποίησης της κατάστασης και ο κ. Φίνο ζήτησε τη συνδρομή μας για να υπάρξει βοήθεια σε όλους τους τομείς, σε όλα τα επίπεδα, να υπάρξει βοήθεια, τόσο από την Ελλάδα, όσο και από την Ευρωπαϊκή 'Ενωση, για να μπορέσει να πραγματοποιήσει τις εκλογές μέσα στον Ιούνη, όπως έχει συμφωνηθεί και να λειτουργήσει η προσπάθεια της Κυβέρνησης Εθνικής Συμφιλίωσης της οποίας προίσταται και να υπάρξει η αποκατάσταση της τάξεως.

Κυρίες και κύριοι συνάδελφοι, στο πλαίσιο αυτό, το Συμβούλιο Υπουργών της Ευρωπαϊκής 'Ενωσης και ο Οργανισμός για την Ασφάλεια και για τη Συνεργασία στην Ευρώπη αποφάσισαν τη σύσταση και την αποστολή διεθνούς συμβουλευτικής αποστολής υπό την αιγίδα του ΟΑΣΕ. Η αποστολή αυτή θα βοηθήσει στην αποκατάσταση της πολιτικής και κοινωνικής σταθερότητας στην Αλβανία.

Το Συμβούλιο Ασφαλείας ανταποκρινόμενο στο αίτημα αυτό του ΟΑΣΕ όσο και της Αλβανικής Κυβέρνησης, αποφάσισε την αποστολή μιας προσωρινής και με καθορισμένη αποστολή διεθνούς δύναμης για τη διευκόλυνση της διοχέτευσης της ανθρωπιστικής βοήθειας και την ασφάλεια των διεθνών εμπειρογνωμόνων, οι οποίοι πρόκειται στην Αλβανία να συμβουλεύσουν την Αλβανική Κυβέρνηση. 

Μέσα σ'αυτό το καθορισμένο σαφώς πλαίσιο, από τα Ηνωμένα 'Εθνη και λαμβανομένων υπόψη των στενών δεσμών φιλίας και συνεργασίας ανάμεσα στην Ελλάδα και στην Αλβανία, η Ελλάδα προτίθεται να συμμετάσχει σ'αυτήν τη διεθνή δύναμη, καθώς και στην αποστολή εμπειρογνωμόνων υπό την αιγίδα του ΟΑΣΕ.

Η αρχική διάρκεια της αποστολής σύμφωνα με την απόφαση του Συμβουλίου Ασφαλείας είναι τρεις μήνες και στη συνέχεια, θα επανεξεταστεί το θέμα από το Συμβούλιο Ασφαλείας. Αυτή τη στιγμή συνεδριάζει στη Ρώμη μία επιτροπή η οποία θα αποφασίσει σχετικά με τις λεπτομέρειες της αποστολής αυτής. Η συμμετοχή μας και η συνδρομή μας σ' αυτήν τη δύναμη έχει το σκοπό να καταστήσει το δυνατόν συντομότερο δυνατή την αποκατάσταση ομαλών συνθηκών σταθερότητας στην Αλβανία, πράγμα το οποίο θα καταστήσει και περιττή τη συνέχιση της αποστολής αυτής.

Ελπίζουμε ότι θα υπάρξουν γρήγορα οι συνθήκες εκείνες οι οποίες θα επιτρέψουν την αβίαστη έκφραση της θέλησης του αλβανικού λαού, ότι οι εκλογές θα γίνουν, θα γίνουν ομαλά και θα γίνουν μέσα στον Ιούνιο και πιστεύουμε ότι η παρουσία μας εκεί συμβάλλει στην ειρήνη και στη σταθερότητα στην περιοχή.

Η Ελλάδα έχει κάθε συμφέρον σε όλες τις χώρες της Βαλκανικής να επικρατούν τέτοιες συνθήκες, ώστε να μην επεκταθούν οι εστίες κρίσης, αλλά να ξεπεραστούν οι κρίσεις όπου υπάρχουν και γι'αυτό και ενήργησε προς την Ευρωπαϊκή 'Ενωση, γι'αυτό ενήργησε και προς τον ΟΗΕ και γι'αυτό συμμετέχει και σ'αυτή τη συμβουλευτική δύναμη και στη δύναμη

Σελίδα 5300 

προστασίας η οποία αποφασίστηκε.

ΠΡΟΕΔΡΟΣ (Απόστολος Κακλαμάνης): Η κυρία Παπαρήγα έχει το λόγο.

ΑΛΕΚΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ.Κ.Ε.) Για πρώτη φορά ακούω τον όρο "συμβουλευτική δύναμη". Υπάρχει πολύ μεγάλη ευρηματικότητα τόσο στο ΝΑΤΟ, τόσο στην Ευρωπαϊκή 'Ενωση όσο και στους άλλους διεθνείς οργανισμούς να βάζουν πολύ ωραίες ταμπέλες σε δραστηριότητες, οι οποίες, κατά τη γνώμη μας, ισοδυναμούν με μεγάλα πολιτικά, οικονομικά και στρατιωτικά εγκλήματα σε βάρος λαών.

Ο δέκατος ένατος και ο εικοστός αιώνας είναι γεμάτοι από τέτοια παραδείγματα, όπου χάριν της ελευθερίας, της τάξης και της Δημοκρατίας, ολόκληροι λαοί υπέστησαν ξένες επεμβάσεις και φοβερούς διωγμούς. Θέλουμε να θέσουμε το ζήτημα πολύ συγκεκριμένα: 

Γίνεται μία πολυεθνική δύναμη και συμμετέχει η Ελλάδα, που σημειώνουμε είναι όμορη χώρα και πάει να αποκαταστήσει την τάξη και τη σταθερότητα στην Αλβανία. Από ποιόν κινδυνεύει η σταθερότητα και η ομαλότητα στην Αλβανία; Εμείς πιστεύουμε ότι αυτή η πολυεθνική δύναμη που συνένοχος είναι και η Ελλάδα, πάει να στηρίξει τον Μπερίσα αντικειμενικά. Ανεξάρτητα από το τι πιστεύει η κυβέρνηση ή τι λέει θα στηρίξει κανονικά τον Μπερίσα και την κυβέρνηση εθνικής συμφιλίωσης που ονόμασε που αποδείχθηκε ότι αυτή η Κυβέρνηση είναι συμφιλίωσης με τον Μπερίσα και διέψευσε τις αρχικές ελπίδες του αλβανικού λαού απέναντι σ'αυτήν την κυβέρνηση από το σοσιαλιστικό κόμμα που πραγματικά έχει μία ισχυρή και μαζική κοινωνική και πολιτική βάση στην Αλβανία.

Εμείς, λοιπόν, εγκαλούμε την Ελληνική Κυβέρνηση, πρώτον, γιατί αντικειμενικά συμμετέχει σε μία δύναμη, η οποία θα στραφεί εναντίον του αλβανικού λαού με πρόσχημα τη βοήθεια, θα μοιράσουν τα τρόφιμα, θα προσπαθήσουν να εκβιάσουν το λαό με τα τρόφιμα και θα στηρίξουν το καθεστώς Μπερίσα με ή χωρίς Μπερίσα και αυτό δεν έχει σημασία; Εμείς αμφιβάλλουμε και αν θα γίνουν οι εκλογές του Ιούνη και πώς θα γίνουν και κάτω από ποιo καθεστώς.

Δεύτερον, θεωρούμε ότι η Eλληνική Kυβέρνηση για τα καλά έχει μπει πια σ'αυτήν τη λογική: Στέλνουμε τάγματα ασφαλείας εναντίον λαών, όταν οι λαοί αυτοί παρεμβαίνουν στις εξελίξεις που δε συμφέρει το ΝΑΤΟ και την Ευρωπαϊκή 'Ενωση. Θεωρούμε και αντισυνταγματική αυτή την ενέργεια και δεν μπορείτε, κύριε Πρωθυπουργέ, να υποχρεώσετε είτε μόνιμους είτε κληρωτούς να πάρουν μέρος σ'αυτήν τη δύναμη. Το Σύνταγμα, τουλάχιστον αυτό που έχουμε σήμερα, μιλάει με σαφήνεια για την ευθύνη που έχουν μόνιμοι και κληρωτοί για την άμυνα της Ελλάδας.

Δεν κινδυνεύει η άμυνα της Ελλάδας και δεν προστατεύεται η άμυνα της Ελλάδας με ένα εκστρατευτικό, επιθετικό σώμα στην Αλβανία. Και θεωρούμε ότι αναλαμβάνετε μεγάλη ευθύνη, αν ένας 'Ελληνας φαντάρος κληρωτός, μόνιμος ή εθελοντής σκοτωθεί στην Αλβανία, γιατί δεν μπορεί να χυθεί ελληνικό αίμα για σχέδια είτε των Η.Π.Α., είτε της Γερμανίας και μάλιστα σε βάρος του Ελληνικού Λαού. 'Αλλη αναβάθμιση έχει ανάγκη η Ελλάδα και όχι αναβάθμιση στα σχέδια του ΝΑΤΟ και της Ευρωπαϊκής 'Ενωσης.

ΠΡΟΕΔΡΟΣ (Απόστολος Κακλαμάνης): Ο Πρωθυπουργός, κ. Κωνσταντίνος Σημίτης έχει το λόγο.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, στην κυβέρνηση εθνικής συμφιλίωσης της Αλβανίας συμμετέχουν δέκα κόμματα, γιατί συμφωνήθηκε, ότι θα συμμετάσχουν όλα τα κόμματα, τα οποία είτε στις εθνικές εκλογές είτε στις τοπικές εκλογές έχουν συγκεντρώσει ποσοστό άνω του 1% και αυτό πράγματι συμβαίνει. Συμμετέχει δηλαδή το σύνολο των οργανωμένων πολιτικών δυνάμεων της Αλβανίας και το σύνολο αυτών των οργανωμένων πολιτικών δυνάμεων της Αλβανίας έχει εκφράσει μέσω του κ. Φίνο, του Πρωθυπουργού της Αλβανίας, αλλά και μέσω των άλλων Υπουργών, οι οποίοι συμμετέχουν στην κυβέρνηση, την επιθυμία και τη θέληση να υπάρξει μία βοήθεια από πλευράς της Ευρωπαϊκής 'Ενωσης για την αποκατάσταση μίας ομαλής πολιτικής πορείας στην Αλβανία.

Η Αλβανία αυτή τη στιγμή κινδυνεύει από πείνα, κινδυνεύει από αναρχία, κινδυνεύει από έλλειψη δημοκρατίας και ακριβώς χρειάζεται από πλευράς των χωρών, οι οποίες είναι πιο αναπτυγμένες, μία συμπαράσταση για να ξεπεράσει αυτά τα φαινόμενα.

Εκπλήσσομαι ότι η ανθρωπιστική βοήθεια την οποία παρέχει η Ελλάδα και οι άλλες χώρες χαρακτηρίζεται ως εκβιασμός. Εκπλήσσομαι ότι τα τρόφιμα τα οποία δίνουμε θεωρούνται ως μέσο πολιτικής πίεσης. 

Θέλω να επαναλάβω, ότι εμείς δεν έχουμε καμία επιθυμία να αναπτύξουμε επιρροές, καμία επιθυμία να έχουμε χώρους στους οποίους παίζουμε πρωταρχικό ρόλο με αποκλεισμό άλλων. Η επιδίωξή μας είναι η ειρήνη και η συνεργασία, διότι πιστεύουμε, ότι μόνο η ειρήνη και η συνεργασία μπορούν να εξασφαλίσουν στην Ελλάδα ένα ρόλο στα Βαλκάνια και να οδηγήσουν όχι μονάχα στην ανάπτυξη των γειτονικών χωρών, αλλά και στην ανάπτυξη της Ελλάδος.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΟΣ (Απόστολος Κακλαμάνης): Η Τέταρτη με αριθμό 957/31.3.97 επίκαιρη ερώτηση του Προέδρου του Συνασπισμού της Αριστεράς και της Προόδου κ. Νικολάου Κωνσταντόπουλου προς τον κύριο Πρωθυπουργό, σχετικά με τις προθέσεις της Κυβέρνησης για αλλαγή του εκλογικού συστήματος, την εφαρμογή της απλής αναλογικής, συνοπτικώς έχει ως εξής:

"Προεκλογικά ο κύριος Πρωθυπουργός είχε δηλώσει, στις 16 Σεπτεμβρίου 1996, ότι "αυτός ο εκλογικός νόμος χρειάζεται επανεξέταση". Μετεκλογικά, είτε δεν επανήλθε επί του θέματος είτε ρητά απέκλεισε το ενδεχόμενο αλλαγής του εκλογικού νόμου.

Προσφάτως, όμως, ο Υφυπουργός παρά τω Πρωθυπουργώ και αρμόδιος για την επικοινωνιακή πολιτική της Κυβέρνησης κ.Πασχαλίδης, αναφέρθηκε στο ενδεχόμενο, ο "πολιτικός διάλογος για τις πολιτικές εξελίξεις να οδηγήσει σε αλλαγές των κανόνων που παιχνιδιού και μέσα σ' αυτούς ξεχώρισε τον εκλογικό νόμο".

Ο Υπουργός Τύπου, βεβαίως, ανακοίνωσε ότι οι απόψεις αυτές δεν είναι θέσεις της Κυβερνήσεως. Ο κ.Πασχαλίδης, όμως ούτε διέψευσε ούτε ανασκεύασε τις δηλώσεις του.

Ανεξαρτήτως όλων αυτών, είναι κοινή διαπίστωση ότι το εκλογικό σύστημα έπαιξε καθοριστικό ρόλο στη διαμόρφωση του μεταπολιτευτικού πολιτικού πλαισίου, ότι ο ισχύον εκλογικός νόμος έχει συναντήσει έντονη κριτική και αμφισβήτηση από όλες τις πλευρές και, τέλος, ότι η δημοκρατική τάξη επιβάλλει να γίνονται οι σχετικές με το εκλογικό σύστημα ρυθμίσεις, κατά την έναρξη της κοινοβουλευτικής περιόδου.

Ερωτάται ο κύριος Πρωθυπουργός:

1. Είναι στις προθέσεις της Κυβερνήσεως η επανεξέταση ή και η αλλαγή του εκλογικού συστήματος, που ισχύει;

2. Σκοπεύει να προτείνει ο κύριος Πρωθυπουργός την εφαρμογή της απλής αναλογικής ή αναλογικότερου, έστω, συστήματος;

3. Για το πρόβλημα επανεξέτασης ή αλλαγής του εκλογικού νόμου η Κυβέρνηση θα επιδιώξει από τώρα ευρύ πολιτικό διάλογο, μεταξύ των Κομμάτων, πριν από οποιαδήποτε νομοθετική της πρωτοβουλία;"

Ο Πρωθυπουργός κ. Κωνσταντίνος Σημίτης έχει το λόγο.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης: Κυρίες και κύριοι συνάδελφοι, δεν απασχολεί την Κυβέρνηση το θέμα του εκλογικού συστήματος. Η Κυβέρνηση έχει αποδυθεί σε μια πολύ σημαντική προσπάθεια για να καταστήσει την Ελλάδα ικανή να αντιμετωπίσει τις προκλήσεις της εποχής.

'Εχουμε ξεκινήσει μια σειρά από μεταρρυθμίσεις στον οικονομικό τομέα, στον τομέα της Δημόσιας Διοίκησης, στον τομέα της Παιδείας, σχεδιάζουμε να προωθήσουμε τον κοινωνικό διάλογο στον τομέα του ασφαλιστικού και των εργασιακών σχέσεων και βρίσκονται σε εξέλιξη μια σειρά από δράσεις σε σχέση με την ανάπτυξη και την περιφερειακή ανάπτυξη της Χώρας. Εκεί θα συγκεντρώσουμε την προσοχή μας.

Η εκλογική διαδικασία, κυρίες και κύριοι συνάδελφοι, έχει 

Σελίδα 5301 

παρουσιάσει ορισμένα προβλήματα, π.χ. το θέμα των εκλογικών καταλόγων, το θέμα της ψήφου των ετεροδημοτών και γι'αυτό το Υπουργείο Εσωτερικών, Δημόσιας Διοίκησης και Αποκέντρωσης επεξεργάζεται σχέδιο νόμου με το οποίο θα επιδιωχθεί η ρύθμιση της ψηφοφορίας στις γενικές βουλευτικές εκλογές, ώστε οι ετεροδημότες να ψηφίζουν στον τόπο της διαμονής τους, η ανασύνταξη και αναθεώρηση των εκλογικών καταλόγων των Δήμων και των Κοινοτήτων όλης της Χώρας, ώστε να επιτευχθεί η διαγραφή τόσο των διπλοεγγεγραμμένων εκλογέων, όσο και των αποβιωσάντων εκλογέων των παρελθόντων ετών, να επιδιωχθεί, με την αναμόρφωση αυτή της εκλογικής νομοθεσίας, η απλούστευση των εκλογικών διαδικασιών, όπως η απλούστευση των τηρουμένων από τις εφορευτικές επιτροπές βιβλίων, επίσης, η κατάργηση του κωλύματος διορισμού των αντιπροσώπων δικαστικής αρχής στην εκλογική περιφέρεια από την οποία κατάγονται, η διεύρυνση των δημοσίων υπαλλήλων που μπορούν να χρησιμοποιηθούν ως αντιπρόσωποι δικαστικής αρχής, η ρύθμιση της φρούρησης των εκλογικών τμημάτων και πολλά άλλα επιμέρους θέματα, τα οποία είναι ανάγκη να αντιμετωπιστούν και έχουν επισημανθεί από τις προηγούμενες εκλογές.

Ελπίζω το νομοσχέδιο αυτό να κατατεθεί πριν από τις καλοκαιρινές διακοπές, στη Βουλή.

ΠΡΟΕΔΡΟΣ (Απόστολος Κακλαμάνης): Ο κ. Κωνσταντόπουλος έχει το λόγο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, ο κύριος Πρωθυπουργός υπεκφεύγει και δεν απαντά σε κανένα από τα ερωτήματα που ετέθησαν. Βεβαίως έτσι δεν αποφεύγει το πρόβλημα. Το πρόβλημα θα το έχει διαρκώς προς αντιμετώπιση.

Επίσης, ο κύριος Πρωθυπουργός, κάνει μια ηθελημένη σύγχυση, ή εκείνοι, οι οποίοι του έδωσαν τα στοιχεία, τον παγιδεύουν. Αναφέρεται σε θέματα εκλογικής διαδικασίας ο κύριος Πρωθυπουργός. 'Αλλο η εκλογική διαδικασία και οι βελτιώσεις της ή ο εκδημοκρατισμός της και άλλο το εκλογικό σύστημα ως πολιτική επιλογή λειτουργίας του τρόπου διακυβέρνησης και συγκρότησης του πολιτικού σκηνικού.

Θα ήθελα να αναφέρω ακόμη, ότι ο σημερινός εκλογικός νόμος έχει χαρακτηριστεί ως τραγελαφικός, ως αλλοπρόσαλλος, ως πολιτική πρόκληση. Εάν, δε, ο κύριος Πρωθυπουργός και τα μέλη της Κυβερνήσεως διαβάσουν τι έχουν πει κατά καιρούς, για τον ισχύοντα εκλογικό νόμο, τότε είναι βέβαιο ότι δεν θα αισθανθούν βολικά με τον εαυτό τους.

Αυτόν τον εκλογικό νόμο ο κύριος Πρωθυπουργός τον επικαλέστηκε και προεκλογικά για να διακηρύξει ότι δεν έχουν λόγο ύπαρξης τα άλλα Κόμματα, πέραν των δύο μεγάλων, πλειοψηφικών και πολυσυλλεκτικών κομμάτων.

Υπάρχει, λοιπόν, ένα σοβαρό πολιτικό πρόβλημα σήμερα που κρίνεται πολύ περισσότερο, διότι:

Πρώτον, ετοιμάζεται νέος διοικητικός χάρτης της Χώρας με επεκτάσεις και συνενώσεις νομών, κύριε Πρωθυπουργέ, ναί ή όχι; Και εάν ετοιμάζεται νέος διοικητικός χάρτης της Χώρας, είναι συνακόλουθη η αλλαγή του εκλογικού νόμου;

Δεύτερον, στο νομοσχέδιο του Υπουργείου Εσωτερικών για την αποκέντρωση και την αυτοδιοίκηση, καθορίζεται η διατήρηση του ισχύοντος εκλογικού νόμου -αυτού του τραγελαφικού και αλλοπρόσαλλου- ναί ή όχι;

Και σήμερα, κύριε Πρωθυπουργέ, γνωρίζετε, ότι από τη διατήρηση ή μη του εκλογικού νόμου κρίνεται αν θα μείνει αναλλοίωτο το δικομματικό, πολωτικό σύστημα, ή εάν θα αρχίσουν οι πολιτικές λειτουργίες ανασύνθεσης του πολιτικού σκηνικού και των συσχετισμών του.

Κύριε Πρωθυπουργέ, ο εκλογικός νόμος δεν κρίνει μονάχα ποσοστά και κατανομές, κρίνει την ποιότητα της πολιτικής ζώης και του τρόπου διακυβέρνησης. Ο εκλογικός νόμος δεν καθορίζει μονάχα πλειοψηφίες και συσχετισμούς, επηρεάζει ολόκληρο το πολιτικό σύστημα και τους κανόνες λειτουργίας του.

Επίσης, κύριε Πρωθυπουργέ, η μεταπολίτευση στηρίχθηκε στην ενισχυμένη αναλογική με τις παραλλαγές της και τα τεχνάσματά της.

Φοβήθηκε την απλή αναλογική. Δεν τη θέλησε. Και διαμόρφωσε το σημερινό πολιτικό σκηνικό. Και το σημερινό πολιτικό σκηνικό, μπορεί να έφτιαξε κυβερνητικές πλειοψηφίες. Εδωσε, όμως, συνολικά κυβερνητικές αποτυχίες. Γιατί όλες οι κυβερνήσεις και του ΠΑ.ΣΟ.Κ. και της Ν.Δ. αντιμετωπίζουν και κρίση αξιοπιστίας και κρίση αποτελεσματικότητας.

Τώρα είναι η ώρα, στην έναρξη της κοινοβουλευτικής περιόδου. Θα αλλάξετε ή όχι τον εκλογικό νόμο, τον αλλοπρόσαλλο; Γιατί αν θελήσετε να διατηρήσετε σε εκκρεμότητα αυτό το θέμα, συντηρείτε αναχρονιστικά στοιχεία του πολιτικού βίου της χώρας.

ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κύριε Κωνσταντόπουλε, ήμουν, πιστεύω, σαφέστατος. Και είπα και επαναλαμβάνω, ότι δε μας απασχολεί το θέμα της αλλαγής του εκλογικού συστήματος. Και για να μην προκαλέσω κάποια παρερμηνεία, αναφέρθηκα αμέσως μετά στις αλλαγές της εκλογικής νομοθεσίας, διότι αν χρησιμοποιούσα την έκφραση "εκλογικός νόμος", μπορούσα να προκαλέσω παρερμηνείες.

Λοιπόν, δε μας απασχολεί το θέμα του εκλογικού συστήματος. Και δεν μας απασχολεί το θέμα του εκλογικού συστήματος, εξήγησα γιατί, διότι αυτή τη στιγμή πιστεύω, ότι πρέπει να επικεντρώσουμε την προσοχή και την προσπάθειά μας στην αλλαγή των λειτουργιών της Δημόσιας Διοίκησης, της οικονομίας, της κοινωνίας, ώστε να καταστήσουμε τη Χώρα ικανή να συμμετάσχει στις διαδικασίες της ευρωπαϊκής ενοποίησης, να καταστήσουμε τη Χώρα ικανή να αντιμετωπίσει τον παγκόσμιο ανταγωνισμό και να παίξει ένα σημαντικό ρόλο στη Βαλκανική.

Δεν πρόκειται να υπάρξουν επεκτάσεις και συνενώσεις νομών στη νομοθεσία, την οποία πρόκειται να καταθέσουμε για τις περιφέρειες. Και όποιες ρυθμίσεις προβλέπονται στη νομοθεσία αυτή, δεν πρόκειται να επηρεάσουν τις εκλογικές περιφέρειες. 'Αρα, τα δεδομένα παραμένουν τα αυτά.

Θέλω, τέλος, να τονίσω, ότι το κύριο ζητούμενο είναι, όσον αφορά την πολιτική διαδικασία, να περιορίσουμε τις πελατειακές σχέσεις, να περιορίσουμε την έντονη κομματικοποίηση της δημόσιας ζωής, να αναβαθμίσουμε τη λειτουργία των Κομμάτων. 

Και δεν πιστεύω, ότι οι εκλογικές νομοθεσίες του παρελθόντος ήταν εκείνες, οι οποίες οδήγησαν σ' αυτό που περιγράφετε, την αναξιοπιστία του πολιτικού κόσμου. Η αξιοπιστία ή η αναξιοπιστία του πολιτικού κόσμου, εξαρτάται από το έργο, το οποίο πραγματοποιούμε και γι' αυτό η προσοχή μας είναι στο έργο μας.

(Χειροκροτήματα από την Πτέρυγα του ΠΑΣΟΚ)

ΠΡΟΕΔΡΟΣ (Απόστολος Κακλαμάνης): Επανερχόμεθα στην πρώτη επίκαιρη ερώτηση Πρώτου Κύκλου, με αριθμό 946/26.3.1997 του Βουλευτή του Πανελληνίου Σοσιαλιστικού Κινήματος κ.Νικολάου Φλώρου προς τον Υπουργό Εθνικής Οικονομίας και Οικονομικών, σχετικά με τη διαχείριση του δημοσίου χρέους κ.λπ.

Η επίκαιρη ερώτηση του κ. Φλώρου έχει ως εξής:

"Οι πρόσφατες μεταβολές στις συναλλαγματικές ισοτιμίες ξένων νομισμάτων και ιδιαιτέρως του δολαρίου, συντείνουν στο να γίνονται μεγαλύτερες οι δραχμικές υποχρεώσεις της Χώρας για την αποπληρωμή του εξωτερικού χρέους. Οι συνεχιζόμενες πτωτικές τάσεις των μακροπρόθεσμων επιτοκίων στις συναλλαγματικές αγορές, προσφέρουν θετικές προϋποθέσεις για την αναχρηματοδότηση του εξωτερικού δημοσίου 

Σελίδα 5302 

χρέους.

Ερωτάται ο Υπουργός

1. Ποιο είναι το πραγματικό ύψος του εξωτερικού δημοσίου χρέους, έτσι όπως έχει διαμορφωθεί με τις αλλαγές στις ισοτιμίες των νομισμάτων;

2. Σε τι ενέργειες προτίθεται να προβεί το Υπουργείο Οικονομικών για την καλύτερη διαχείριση του δημοσίου χρέους;

3. Υπάρχουν δικαιώματα υπό προαίρεση (options) που δεν επιτρέπουν την αναχρηματοδότηση του εξωτερικού δημοσίου χρέους;

4. Ποιά είναι η υποδομή της Υπηρεσίας για την τεχνική υποστήριξη των διαδικασιών αναχρηματοδότησης του δημοσίου χρέους;"

Ο Υφυπουργός Οικονομικών κ. Χριστοδουλάκης έχει το λόγο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Σας ευχαριστώ πολύ, κύριε Πρόεδρε.

'Οσον αφορά την επίκαιρη ερώτηση, την οποία έχει κάνει ο κ.Φλώρος, θα ήθελα να θέσω υπόψη του Σώματος τα εξής: Το εξωτερικό χρέος της Χώρας αποτελεί περίπου του 18% του συνολικού δημοσίου χρέους.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κύριος ΠΑΝΑΓΙΩΤΗΣ Ν. ΚΡΗΤΙΚΟΣ).

Είναι ένα ποσοστό, το οποίο δεν εμπνέει καμία ιδιαίτερη ανησυχία σχετικά με τη δυνατότητα της Χώρας να αποπληρώσει εγκαίρως και τυπικά το χρέος αυτό. 'Οχι μόνο δεν εμπνέει την παραμικρή ανησυχία, αλλά ακριβώς η Χώρα μας, επειδή έχει διανύσει μέχρι σήμερα μία πολύ σοβαρή δημοσιονομική προσαρμογή, έχει επιτύχει μία σημαντική αναβάθμιση στις διεθνείς χρηματαγορές, τόσο απο τον οίκο Μούντις, όσο και πιο πρόσφατα απο τη Στάνταρντ Πούρς.

Η αναβάθμιση αυτή, η οποία έχει επιτευχθεί, δίνει νέες δυνατότητες για μία καλύτερη αναδιαπραγμάτευση του εξωτερικού χρέους, έτσι ώστε αφ'ενός μεν να αποσοβηθεί και να ελαττωθεί η δραχμική επιβάρυνση, η οποία επέρχεται λόγω αλλαγών, ισοτιμιών και κυρίως λόγω της αλλαγής της δολαριακής ισοτιμίας, όπως επίσης να πετύχει και καλύτερους όρους όσον αφορά τη χρονική διάρθρωση του χρέους.

'Οσον αφορά το δεύτερο ερώτημα, σε τι ενέργειες προβαίνουμε για την καλύτερη διαχείριση του δημόσιου χρέους, θέλω να πω, ότι οι ενέργειες αυτές είναι πάρα πολλές. Κατ' αρχήν, όσον αφορά το εξωτερικό χρέος προβαίνουμε ήδη σε μία διαδικασία αναχρηματοδότησης ενός ποσού άνω του ενός δισεκατομμυρίων δολαρίων. Η αναχρηματοδότηση αυτή γίνεται με τη μέθοδο την αποκαλούμενη syndication και όχι με τη μέθοδο που γινόταν μέχρι σήμερα με απευθείας ανάθεση σε arrangers. Με τον τρόπο αυτό καταφέρνουμε να πετυχαίνουμε καλύτερους όρους χρηματοδότησης του εξωτερικού χρέους. Τη μέθοδο αυτή θα συνεχίσουμε, έτσι ώστε να εκμεταλλευθούμε στο έπακρο την καλύτερη κατάσταση και βαθμολογία, την οποία έχει η πιστοληπτική ικανότητα της Χώρας μας σήμερα.

'Οσον αφορά το εσωτερικό δημόσιο χρέος έχουμε ήδη λάβει πάρα πολλά μέτρα, τα οποία διευκολύνουν την αναδιάρθρωση του χρέους σε περισσότερους τίτλους. Πλέον των εντόκων γραμματίων, τα οποία αποτελούσαν σήμερα τη μείζονα πηγή άντλησης δανειακών κεφαλαίων του Δημοσίου, έχουμε εκδόσει τα διετή ομόλογα άνευ τοκομεριδίου. Προχωρούμε στο σχεδιασμό των ομολόγων σταθερών αποδόσεων, τα οποία θα εκδοθούν σε πολύ σύντομο χρονικό διάστημα. Και, επίσης, προβαίνουμε στην έκδοση πολυετών ομολόγων σταθερού επιτοκίου.

'Οσον αφορά το τρίτο ερώτημα -και θα είμαι πάρα πολύ σύντομος, κύριε Πρόεδρε- σκοπεύουμε να συνεχίσουμε μία συνεχή τεχνική αναβάθμιση της υποστήριξης και των διαδικασιών αναχρηματοδότησης του δημοσίου χρέους, έτσι ώστε να εκμεταλλευόμαστε καλύτερα και έγκαιρα τις δυνατότητες, τις οποίες μας δίνουν οι συνεχώς βελτιούμενες συνθήκες πιστοληπτικής ικανότητος της Χώρας μας. 

Σας ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Φλώρος έχει το λόγο.

ΝΙΚΟΛΑΟΣ ΦΛΩΡΟΣ:Κύριε Πρόεδρε, κύριε Υπουργέ, δεν ήθελα να υπαινιχθώ ότι υπάρχει πρόβλημα στην πιστοληπτική ικανότητα της Χώρας. Αυτό, το οποίο όμως είναι γεγονός είναι ότι δεν υπάρχει ενεργός διαχείριση του εξωτερικού δημοσίου χρέους της Χώρας. Αυτό το 20% του συνολικού χρέους είναι γύρω στα έξι με επτά δισεκατομμύρια δολάρια, τα οποία δεν τα διαχειρίζονται καθόλου.

Η Ελληνική Κυβέρνηση, το Υπουργείο Οικονομικών, έχει να βγει στην αγορά από το Νοέμβριο. Και αυτό, το οποίο είπε ο Υπουργός για την αναχρηματοδότηση του ενός δισεκατομμυρίου είναι μία απόφαση, η οποία είχε παρθεί από την Επιτροπή Δημοσίου Χρέους τα Χριστούγεννα και την οποία απόφαση έρχονται να υλοποιήσουν τώρα μετά από τόσους μήνες, περίοδο κατά την οποία τα επιτόκια ανέβηκαν κατά τουλάχιστον σαράντα basis points. Αυτά τα σαράντα basis points αποτελούν ένα πολύ σημαντικό κόστος, το οποίο θα μπορούσαμε να είχαμε αποφύγει, αν είχε παρθεί η απόφαση τη στιγμή που είχε γίνει η εισήγηση από την Επιτροπή Δημοσίου Χρέους.

Αλλά βέβαια, πώς είναι δυνατόν να παίρνονται σωστές αποφάσεις, όταν δεν υπάρχει στο Υπουργείο Οικονομικών ούτε ένα REUTER (ρόιτερ) μέσα από το οποίο να παρακολουθούνται οι αγορές και δεν υπάρχει ούτε ένας άνθρωπος, ο οποίος να έχει την τεχνική κατάρτιση για να κάνει αυτή την παρακολούθηση και τη διαπραγμάτευση του δημοσίου χρέους. 'Ενας υπάλληλος, ο οποίος είχε διατελέσει για πολλά χρόνια υπάλληλος στο Debt office της Σουηδίας ο κ. Σαρδελής αναγκάστηκε να παραιτηθεί, επειδή του σαμποτάριζε τη δουλειά του ο γραφειοκρατικός μηχανισμός του Υπουργείου.

Το ξέρετε, κύριε Πρόεδρε και κύριοι συνάδελφοι, ότι επικεφαλής του Θησαυροφυλακείου αυτή τη στιγμή στο Υπουργείο Οικονομικών είναι ο πρώην διευθυντής των κτιρίων του Υπουργείου Οικονομικών;

Τι θέλει να μας πει ο Υπουργός; Εντάξει, μπορεί να έχει γίνει πρόοδος όσον αφορά το εσωτερικό δημόσιο χρέος, μπορεί να έχει φτιαχτεί μια υποτυπώδης δευτερογενής αγορά ομολόγων. Αλλά όσον αφορά το εξωτερικό δημόσιο χρέος, προχωράμε με πολύ αργούς ρυθμούς.

Είχε ετοιμασθεί και ήταν να κατατεθεί με τον προϋπολογισμό αλλαγή θεσμικού πλαισίου, έτσι ώστε να μπορούν να παίρνονται άμεσα αποφάσεις, διότι η αγορά δεν μπορεί να περιμένει την υπογραφή του Υπουργού, όταν μετά από καιρό παίρνει μια εισήγηση από τους υπαλλήλους του Υπουργείου του. Η αγορά πρέπει να αντιμετωπίζεται κάθε μέρα και κάθε στιγμή.

Νομίζω ότι η διάσταση του θέματος είναι πάρα πολύ σημαντική. Δεν έχω διάθεση να κάνω κακόπιστη κριτική στην Κυβέρνηση, αλλά υπάρχει πρόβλημα διαχείρισης του δημόσιου χρέους και νομίζω ότι κάτι πρέπει να γίνει γι' αυτό.

Θα επανέλθω, κύριε Υπουργέ.

ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Οικονομικών κ. Χριστοδουλάκης έχει το λόγο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Ευχαριστώ, κύριε Πρόεδρε.

Πραγματικά εκπλήσσομαι από αυτά, τα οποία ανέπτυξε στην ομιλία του ο κ. Φλώρος.

Κάνετε πάρα πολύ μεγάλο σφάλμα για όλες τις διαπιστώσεις τις οποίες κάνετε. Κατ' αρχήν θα πρέπει να σας πω, ότι η απόφαση για την αναχρηματοδότηση 1,1 δισεκατομμυρίων δολαρίων ελήφθη από τον ομιλούντα, ο οποίος προεδρεύει της επιτροπής δημοσίου χρέους, όταν εγκαίρως διαγνώσαμε τις καλύτερες και ευνοϊκότερες συνθήκες, οι οποίες διαμορφώνονται στην διεθνή αγορά υπέρ της Χώρας μας.

ΝΙΚΟΛΑΟΣ ΦΛΩΡΟΣ:...(δεν ακούστηκε).

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Εγώ δεν σας διέκοψα.

Πρώτον, για να είναι αποτελεσματική η αναχρηματοδότηση δεν θα πρέπει να γίνουν βεβιασμένες ενέργειες, αναθέτοντας εκεί και ως έτυχεν σε κάποια τράπεζα να κάνει το δανεισμό αυτό, αλλά θα πρέπει να συντρέξουν πάρα πολλές προϋποθέσεις, έτσι ώστε η επαναχρηματοδότηση να γίνει με άκρως ανταγωνιστικούς όρους, ακριβώς για να μπορέσουμε να εκμεταλλευθούμε την ευνοϊκή συγκυρία, στην οποία βρίσκεται σήμερα η ελληνική οικονομία.

Δεύτερον, απαιτείται, νομίζω, μεγαλύτερος σεβασμός στα στελέχη εκείνα του Γενικού Λογιστηρίου, τα οποία έχουν δώσει μάχες επί μαχών για να συγκρατήσουν τον προϋπολογισμό, να τον εφαρμόσουν, τα οποία άντεξαν και έδωσαν μάχες στη

Σελίδα 5303 

συναλλαγματική κρίση του 1994 και τα οποία έχουν όλα τα αναγκαία προσόντα και τις δυνατότητες για να προβαίνουν στις δέουσες ενέργειες, στον καλύτερο δυνατό προγραμματισμό για το δανεισμό της Χώρας μας.

Χρειάζεται λίγο μεγαλύτερος σεβασμός.

ΝΙΚΟΛΑΟΣ ΦΛΩΡΟΣ:....(δεν ακούστηκε).

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, μη γίνονται διακοπές.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): 'Οσον αφορά το άτομο στο οποίο αναφερθήκατε, όντως είχε προσληφθεί και συνέπραξε και συνέβαλε στην καλύτερη διαχείριση και με ορισμένες απόψεις τις οποίες διατύπωσε και με εισηγήσεις τις οποίες υπέβαλε, για τη διαχείριση του δημοσίου χρέους. Παραιτήθη αυτοβούλως, επειδή έτσι έκρινε αυτός. Ούτε αποκλεισμός του έγινε από το γραφειοκρατικό μηχανισμό, όπως εσφαλμένως αναφέρατε, ούτε οτιδήποτε άλλο.

Το Γενικό Λογιστήριο θα συνεχίσει να εμπλουτίζεται με εκείνα τα στελέχη τα οποία κρίνει απαραίτητο και με εκείνες τις δομές και διαδικασίες, έτσι ώστε να συνεχισθεί απρόσκοπτα η ευνοϊκή εξέλιξη διαχείρισης του δημόσιου χρέους, πράγμα το οποίο έχει αναγνωρισθεί όχι μόνο από την ελληνική τραπεζική και επενδυτική αγορά αλλά -και αυτό έχει πολύ μεγαλύτερη σημασία- από τη διεθνή επενδυτική αγορά, η οποία αναγνωρίζει, ότι έχουν μπει οι βάσεις για μια στέρεη, αποτελεσματική και σύγχρονη οργάνωση διαχείρισης. Και το αποτέλεσμα -γιατί αυτό είναι τελικά το οποίο μετράει- φαίνεται. Τα επιτόκια θυμίζουν πλέον αρχές της δεκαετίας του '70. Βρισκόμαστε σε μία συνεχή πτωτική τάση.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, ολοκληρώστε, κύριε Υπουργέ. Μέσα στον χρόνο, τον οποίο έχετε, να περιορίσετε την απάντησή σας. Το ίδιο και για τους ερωτώντες.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Αυτό είναι το μεγάλο μήνυμα, ότι η αγορά έχει αναγνωρίσει αυτήν τη βελτίωση και τη βελτίωση αυτή θα συνεχίσουμε. Σας ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Η πέμπτη στην ημερήσια διάταξη με αριθμό 962/31.3.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τον Υπουργό Εθνικής Οικονομίας και Οικονομικών, σχετικά με το διαχειριστικό έλεγχο στην Ομοσπονδία Δυτικομακεδονικών Σωματείων Θεσσαλονίκης, τις ατασθαλίες στη διαχείριση του κληροδοτήματος Λουκά Παπαναστασίου κ.λπ., διαγράφεται με σύμφωνη γνώμη ερωτώντος και ερωτωμένου.

Εισερχόμαστε στη συζήτηση των Επικαίρων Ερωτήσεων Δευτέρου Κύκλου:

Η πρώτη στην ημερήσια διάταξη με αριθμό 952/28.3.1997 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Κουρουμπλή προς τον Υπουργό Εθνικής Παιδείας και Θρησκευμάτων, σχετικά με τη λειτουργία της Οικονομικής Σχολής Αγρινίου, έχει ως εξής:

"Στις 3 Μαρτίου 1997, στην Οικονομική Σχολή Αγρινίου, σύμφωνα με το πρόγραμμα, έπρεπε να γίνει η έναρξη των μαθημάτων του εαρινού εξαμήνου.

Εν τούτοις μέχρι σήμερα δεν έχει λειτουργήσει ακόμη και συμβαίνουν πράγματα τα οποία, αφ' ενός μεν δεν συνάδουν με το πανεπιστημιακό πνεύμα και γελιοποιούν την πανεπιστημιακή κοινότητα, αφ' ετέρου εκθέτουν την ηγεσία του Υπουργείου Παιδείας, γιατί δεν εφαρμόζει το νόμο, δικαστικές αποφάσεις και δικές της αποφάσεις, επιβάλλοντας κυρώσεις. Προς επίρρωση των ανωτέρω σας αναφέρω τα παρακάτω: 

1. Βάσει του προγράμματος που κατέθεσαν οι κύριοι καθηγητές, η σχολή λειτουργεί μόνο τρεις ημέρες την εβδομάδα (Τετάρτη - Πέμπτη - Παρασκευή).

2. Τις τρεις αυτές μέρες, που θα έπρεπε να λειτουργεί, καμιά δεκαριά φοιτητές (συνδικαλιστές) έρχονται από την Πάτρα όπου διαμένουν και προβαίνουν σε κατάληψη της σχολής.

3. Στις τρεις αυτές ημέρες λειτουργίας της σχολής, το πρόγραμμα έχει καταρτιστεί κατά τέτοιον τρόπο, ώστε και οι φοιτητές να μη δύνανται να το παρακολουθήσουν, αφού την ίδια ώρα φοιτητές του ίδιου έτους έχουν τη διδασκαλία δύο διαφορετικών μαθημάτων, αλλά και οι καθηγητές με την παρουσία τους, για τρεις έως έξι ώρες, μόνο μία ημέρα της εβδομάδας στη σχολή εξαντλούν τα πανεπιστημιακά τους καθήκοντα.

Ερωτάται ο κ. Υπουργός:

Σε τι ενέργειες πρόκειται να προβεί προκειμένου να εφαρμοσθούν οι νόμοι, δικαστικές αποφάσεις και δικές του αποφάσεις, ως και όσα υπεσχέθη ενώπιον του Κοινοβουλίου στη συνεδρίαση της 8/11/96, ο Υφυπουργός κ. Ανθόπουλος, σε συζήτηση επίκαιρης ερώτησής μου για το ίδιο θέμα, αποκαθιστώντας έτσι τη νομιμότητα αλλά και το κύρος της πανεπιστημιακής κοινότητας, ελέγχοντας πειθαρχικά τους παρανομούντες καθηγητές, οι οποίοι με τις ενέργειές τους στην κυριολεξία έχουν καταλύσει κάθε έννοια του κράτους;"

Ο Υφυπουργός Εθνικής Παιδείας και Θρησκευμάτων κ. Ιωάννης Ανθόπουλος έχει το λόγο.

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, η ιστορία αυτή του οικονομικού τμήματος του Πανεπιστημίου Πατρών στο Αγρίνιο επανέρχεται στην Ολομέλεια.

Το Υπουργείο Παιδείας στα πλαίσια του Συντάγματος και των νόμων έκανε όλες τις αναγκαίες παρεμβάσεις, υφισταμένης της εκκρεμοδικίας μεταξύ του Πανεπιστημίου Πατρών και του Δημάρχου Αγρινίου. Το Δεκέμβριο του 1996 το τμήμα αναστολών του Συμβουλίου της Επικρατείας έκανε δεκτή την αίτηση του Δημάρχου Αγρινίου και πραγματικά ανέστειλε την υλοποίηση της απόφασης της Συγκλήτου του Πανεπιστημίου Πατρών που ήθελε να σταματήσει οριστικά τη λειτουργία του Τμήματος Οικονομικών Σπουδών στο Αγρίνιο.

Μετά από αυτό, συνήλθε η γενική συνέλευση του τμήματος και αποφάσισε το πρόγραμμα εαρινών σπουδών να γίνεται στο Αγρίνιο. Βεβαίως, με έναν ιδιόρρυθμο τρόπο, τον οποίο δεν μπορεί να ελέγξει το Υπουργείο Παιδείας. Είναι στα πλαίσια της αυτονομίας και αυτοδιοίκησης του Πανεπιστημίου και για να παρέμβει τώρα το Υπουργείο Παιδείας πρέπει να ζητηθεί η παρέμβασή του, διότι -όπως πολύ σωστά αναγράφεται και στην επίκαιρη ερώτηση- μετά από αυτήν την απόφαση, δεν ξέρουμε αν μεθοδεύτηκε ή ήταν αυθόρμητη, ουσιαστικά υπήρξε ακύρωση στην πράξη της απόφασης της Συγκλήτου, δηλαδή οι καταλήψεις των φοιτητών ουσιαστικά μεταίωσαν τη διενέργεια των μαθημάτων.

'Ετσι, λοιπόν, υπάρχει ένα αδιέξοδο και αυτήν τη στιγμή το αδιέξοδο δεν μπορεί να λυθεί με την παρέμβαση του Υπουργείου Παιδείας, ούτε με την έννοια ότι θα πρέπει να ασκήσει πειθαρχική ή οποιαδήποτε άλλη δίωξη ή έλεγχο στους καθηγητές, δεδομένου ότι συμμορφώθηκαν μετά την έκδοση της απόφασης του Συμβουλίου της Επικρατείας, με την οποία ανεστάλη η εφαρμογή της προηγούμενης απόφασής τους.

Η κατάληψη, όμως, του Πανεπιστημίου από τους φοιτητές είναι ένα σοβαρότατο θέμα, όπως όλοι γνωρίζουμε και λύνεται μόνο με διάλογο. Είναι θέμα δηλαδή ενδοπανεπιστημιακό και επομένως θα πρέπει οι καθηγητές, οι φοιτητές και η τοπική κοινωνία να αναλάβουν μία πρωτοβουλία μετά τις προσεκτικές παρεμβάσεις που έγιναν από το Υπουργείο Παιδείας, με τις οποίες ζητείται η αποκατάσταση της ομαλής λειτουργίας του Πανεπιστημίου αυτού.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κουρουμπλής έχει το λόγο.

ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, αναγκάζομαι να επανέλθω στο θέμα αυτό, διότι επανειλημμένως οι αρχές του Νομού Αιτωλοακαρνανίας και η κοινωνία λάβαμε τις διαβεβαιώσεις και της προηγούμενης πολιτικής ηγεσίας του Υπουργείου Παιδείας και της σημερινής, ότι επιτέλους θα επιβληθεί ο νόμος και θα καταδειχθεί, ότι λειτουργεί το κράτος. Πιστεύουμε, ότι πίσω από όλη αυτήν την κίνηση κρύβονται συμφέροντα υλοποίησης μεγάλων κοινοτικών προγραμμάτων. Και για να λέμε τα πράγματα με το όνομά τους δεν μπορεί να προβαίνει σε τέτοιου είδους, ας μου επιτραπεί να πω, μαφιόζικους τρόπους, το Πανεπιστήμιο της Πάτρας προκει-

Σελίδα 5304 

μένου να μεταφέρει την οικονομική σχολή από το Αγρίνιο στην Πάτρα. Διότι, όταν συστήθηκε αυτή η οικονομική σχολή, έγινε για να γίνουν αυτοί οι κύριοι καθηγητές. Και αν θέλετε να πω και κάτι άλλο, κύριε Πρόεδρε, δεν επέτρεψαν την τοποθέτηση στις θέσεις τις κενές άλλων καθηγητών, προκειμένου να εξασφαλίσουν τον απαραίτητο χρόνο προϋπηρεσίας, για να καταλάβουν τις θέσεις. 'Οταν δηλαδή εδημιουργείτο το τμήμα, προκειμένου να γίνουν καθηγητές, ήταν εντάξει. Τώρα, λοιπόν, που παρουσιάζονται και άλλοι λόγοι, με χίλιους δυο τρόπους προσπαθούν να μεταφέρουν και ουσιαστικά έχουν καταλύσει κάθε έννοια δικαίου, κάθε έννοια κράτους, κάθε έννοια δικαστικών αποφάσεων. Δεν λογαριάζουν κανέναν, επειδή είναι πανεπιστημιακοί άνδρες. Δίνουν το "καλό" παράδειγμα προκειμένου και η κοινωνία και ο κάθε απλός πολίτης να τηρεί ή να μην τηρεί κατά βούληση και κατά το συμφέρον του τους νόμους.

Και το ερώτημα είναι προς την πολιτική ηγεσία του Υπουργείου Παιδείας. Γιατί εφ' όσον ανεχτεί το Υπουργείο Παιδείας πλέον αυτήν την κατάσταση, επόμενα βήματα θα είναι και άλλα πανεπιστήμια και άλλες πόλεις της Ελλάδας, που έχουν τμήματα τέτοιων σχολών. Ωστόσο, όμως, η κοινωνία της Αιτωλοακαρνανίας για άλλη μία φορά γεύεται την άρνηση ουσιαστικά της κεντρικής εξουσίας, να απαντήσει σε ζωτικά προβλήματα που την αφορούν.

Πραγματικά, κύριε Πρόεδρε, είμαστε έκπληκτοι μπροστά σ'αυτά τα γεγονότα, που θυμίζουν άλλες εποχές. Και περιμένουμε επιτέλους να λειτουργήσει το κράτος. Ειδάλλως θα πρέπει να διαμηνύσουμε στην τοπική κοινωνία να πάρει την υπόθεση στα χέρια της και τότε θα διαμαρτύρεται κανείς, ότι ξεσηκώνεται ο κόσμος. Γιατί να μην ξεσηκωθεί άλλωστε;

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): Κύριε Πρόεδρε, νομίζω ότι περιττεύει να επαναλάβω εδώ, ότι είμαστε υποχρεωμένοι να σεβόμαστε το Σύνταγμα και να τηρούμε τους νόμους. Εάν θέλουμε να καταργήσουμε τη διοικητική αυτονομία, το αυτοδιοίκητο των πανεπιστημίων, ας το πούμε. Τα περιθώρια παρέμβασης της Πολιτείας είναι δεδομένα. Βεβαίως η δυνατότητα προσφυγής στη Δικαιοσύνη για να λυθούν κάποιες διαφορές, που έχουν σχέση με τη λειτουργία των πανεπιστημιακών ιδρυμάτων, υπάρχουν.

ΠΑΝΑΓΙΩΤΗΣ ΚΟΥΡΟΥΜΠΛΗΣ: Γιατί δεν τους διώκετε πειθαρχικά;

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): Κύριε συνάδελφε, από τη στιγμή που η Σύγκλητος του πανεπιστημίου συμμορφώνεται με την απόφαση του Συμβουλίου της Επικρατείας, λαμβάνει απόφαση δική της για να λειτουργήσει το εαρινό εξάμηνο στο Αγρίνιο, αλλά καταλαμβάνουν οι φοιτητές το πανεπιστήμιο και δεν γίνονται τα μαθήματα, τι να κάνουμε;

ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: ...(Δεν ακούστηκε)

ΙΩΑΝΝΗΣ ΑΝΘΟΠΟΥΛΟΣ(Υφυπ. Εθνικής Παιδείας και Θρησκευμάτων): Κοιτάξτε, κύριε συνάδελφε, εγώ αποφεύγω χαρακτηρισμούς, είτε "μαϊμού" είτε "μαφιόζικες μεθοδεύσεις" είτε οτιδήποτε άλλο. Υπάρχει μία δεδομένη κατάσταση, την οποία δεν μπορεί να ανατρέψει η παρέμβαση της Πολιτείας, διότι θα πρέπει να ζητηθεί η συνδρομή του Υπουργείου Παιδείας και δεν ζητείται. Είναι θέμα ενδοπανεπιστημιακό. Ωστόσο το Υπουργείο, επειδή βλέπει, ότι μάλλον είναι αθεράπευτη η κατάσταση, έχει απευθυνθεί προς το Πανεπιστήμιο Ιωαννίνων, εάν υπάρχει η δυνατότητα από την πλευρά του, να ιδρύσει εκεί μία οικονομική σχολή ή κάτι άλλο, προκειμένου να ικανοποιηθεί η τοπική κοινωνία του Αγρινίου. Βεβαίως εδώ πρέπει να μπούμε και σε έναν άλλον προβληματισμό. Θα πρέπει να ικανοποιούμε το αίτημα κάποιων τοπικών κοινωνικών σώνει και καλά, που θέλουν κάποια πανεπιστήμια στην περιοχή τους, συντρέχουν ή δεν συντρέχουν ουσιαστικές προϋποθέσεις ή θα πρέπει να κατακερματίσουμε συστηματικά...

ΠΑΝΑΓΙΩΤΗΣ ΚΟΥΡΟΥΜΠΛΗΣ: Να μας το πείτε, κύριε Υπουργέ...

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): Κύριε συνάδελφε, επιτρέψτε μου να συνεχίσω.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Κουρουμπλή, μη διακόπτετε.

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): Κύριε Κουρουμπλή, τα βλέπετε από την πλευρά της κοινωνίας του Αγρινίου. Κατανοώ το ενδιαφέρον σας και την ευαισθησία σας. Υπάρχει το Σύνταγμα, υπάρχουν οι νόμοι και υπάρχει σεβασμός στη διοίκηση των πανεπιστημίων. Αν θέλετε να το καταργήσουμε εισηγηθείτε κάτι άλλο. Αλλά μην απευθύνεστε στο Υπουργείο Παιδείας διαρκώς, όταν το θέμα αφορά στην εσωτερική λειτουργία των πανεπιστημίων. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Δεύτερη στην ημερήσια διάταξη είναι η με αριθμό 954/28.3.97 επίκαιρη ερώτηση του Βουλευτή της Νέας Δημοκρατίας κ. Ιωάννη Τζωάννου προς την Υπουργό Ανάπτυξης, σχετικά με την κατάσταση που επικρατεί στην Ελληνική Ναυπηγοεπισκευαστική Βιομηχανία, τη βελτίωση της ανταγωνιστικότητας του κλάδου κ.λπ.

Η ερώτηση έχει ως εξής:

"Η ομάδα εργασίας του Συμβουλίου του ΟΟΣΑ για τη ναυπηγοεπισκευαστική βιομηχανία, που συνεδρίασε στο Παρίσι στις 12 Μαρτίου 1997, κατέληξε στο συμπέρασμα, μεταξύ άλλων, ότι η παγκόσμια δυναμικότητα της ναυπηγικής βιομηχανίας θα αυξηθεί σημαντικά στο εγγύς μέλλον, με αποτέλεσμα την πτωτική τάση στις τιμές των νεότευκτων πλοίων και μείωση της κερδοφορίας των ναυπηγοεπισκευαστικών δραστηριοτήτων.

Επείγει συνεπώς η υλοποίηση της συμφωνίας του ΟΟΣΑ για τις ανταγωνιστικές συνθήκες στη ναυπηγοεπισκευαστική βιομηχανία, ώστε να αποφευχθεί ένας "πόλεμος" κρατικών επιδοτήσεων και πρακτικών ντάμπινγκ. Ωστόσο, η συμφωνία αυτή δεν έχει επικυρωθεί από κανένα συμβαλλόμενο μέρος εξαιτίας της υπαναχώρησης των ΗΠΑ.

Στα πλαίσια της Ευρωπαϊκής 'Ενωσης εξετάζεται η παράταση της εβδόμης οδηγίας, ενώ η Γενική Διεύθυνση 4 της Επιτροπής ετοιμάζει πλαίσιο κανόνων για τις κρατικές ενισχύσεις προς το ναυπηγοεπισκευαστικό κλάδο.

Με δεδομένη την οικτρή οικονομική κατάσταση που επικρατεί στην ελληνική ναυπηγοεπισκευαστική βιομηχανία, ως αποτέλεσμα της ανυπαρξίας κλαδικής πολιτικής από τις κυβερνήσεις του ΠΑ.ΣΟ.Κ., ερωτάται η κυρία Υπουργός αν:

α. 'Εστω και την τελευταία ώρα θα υπάρξει ένα σφαιρικό εθνικό σχέδιο δράσης αμέσου εφαρμογής για τη βελτίωση της ανταγωνιστικότητας του κλάδου και:

β. Θα αναλάβει πρωτοβουλίες σε κοινοτικό επίπεδο, για να αποφευχθούν ρυθμίσεις, που θα είναι βλαπτικές για τα ελληνικά συμφέροντα και παράλληλα να συμβάλουν στην αποφυγή ενός διεθνούς πολέμου επιδοτήσεων;".

Η Υφυπουργός Ανάπτυξης κα Διαμαντοπούλου έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Κύριε Πρόεδρε, όπως γνωρίζει και ο κύριος συνάδελφος, αυτό που έγινε σαφές στις 12.3.97 στον ΟΟΣΑ είναι η συνεχιζόμενη ασάφεια της θέσης των ΗΠΑ για τη συμφωνία του ΟΟΣΑ. Οι διαπραγματεύσεις αυτές που αφορούν στο εξαιρετικά πολύπλοκο θέμα των κρατικών επιδοτήσεων, οι οποίες κρατούν πολλά χρόνια -έχουν ξεκινήσει από το 1989- κατέληξαν σε αυτήν τη συμφωνία, η οποία επρόκειτο να τεθεί σε ισχύ από το 1996 και ενσωματώθηκαν στο κοινοτικό δίκαιο. Προετοιμαστήκαμε να το θέσουμε σε ισχύ, όλες οι χώρες κράτη-μέλη, με την προϋπόθεση ότι θα υπογραφόταν η συνθήκη του ΟΟΣΑ. Δεν υπογράφηκε όμως και σήμερα συζητούμε να συνεχιστεί, τουλάχιστον μέχρι να υπογραφεί η συμφωνία του ΟΟΣΑ, το κοινοτικό καθεστώς, όπως ίσχυε μέχρι τώρα, με μία ελεγμένη συνέχιση των κρατικών επιδοτήσεων, με στόχο βέβαια πάντοτε να υπογραφεί όσον το δυνατόν γρηγορότερα η τελική συμφωνία.

Σελίδα 5305 

Η συζήτηση αυτή θα γίνει στο επόμενο συμβούλιο Υπουργών στις 24 Απριλίου και όπως σας είπα η κατεύθυνσή μας είναι να συνεχίσει η ισχύς του υπάρχοντος κανονισμού.

Για το δεύτερο μέρος της ερώτησής σας για τη σφαιρική πολιτική στα ναυπηγεία, το μεγάλο πρόβλημα της παρέμβασης στη ναυπηγοεπισκευαστική βιομηχανία, έχει πάρα πολλές πλευρές. Αφορά και τα μακροοικονομικά μεγέθη και τις ειδικές ενισχύσεις των ναυπηγείων και το ιδιοκτησιακό καθεστώς, τις εργασιακές σχέσεις, το ασφαλιστικό και το χωροταξικό πρόβλημα, που είναι ένα πραγματικά σύνθετο πρόβλημα. Βρισκόμαστε σε ένα καινούριο σχέδιο, που αφορά όλα τα Υπουργεία και όλες τις δράσεις. Ιδιαίτερα για όσα αφορούν το δικό μας Υπουργείο, θα ήθελα να αναφέρω τα εξής:

Πρώτον, το θέμα του μητρώου έχει ολοκληρωθεί. Είναι η παρέμβαση, που γίνεται ιδιαίτερα στις μικρές επιχειρήσεις. Το μητρώο συζητιέται τη Δευτέρα. Θα έλεγα, ότι είναι η τελική συζήτηση. 'Εχουμε πάρει τις προτάσεις όλων των φορέων. 'Εχουν γίνει οι τελικές διορθώσεις και στόχος είναι να μπει μία τάξη στη ναυπηγοεπισκευαστική ζώνη του Περάματος.

Το δεύτερο είναι, ότι ήδη έχει υπογραφεί, η κοινή υπουργική απόφαση και έχει τεθεί σε ισχύ, με την οποία παρέχεται ενίσχυση των ναυπηγοεπισκευαστικών επιχειρήσεων σε ποσοστό 9% για ναυπήγηση και 4,5% για μετασκευές και με τη δυνατότητα να δίνεται η ενίσχυση και σε εφοπλιστές, ώστε να εξασφαλιστεί και η περαιτέρω ενίσχυση των μικρών επιχειρήσεων. Η προϋπόθεση ενίσχυσης των εφοπλιστών είναι να δίνουν υπεργολαβίες σε μικρές επιχειρήσεις.

Η δεύτερη δυνατότητα ενίσχυσης είναι για αναδιάρθρωση και εκσυγχρονισμό, η οποία φτάνει μέχρι το 50% των ναυπηγικών ιδιωτικών μονάδων.

Το τρίτο σημείο είναι η συνολική προσπάθεια που κάνουμε για τη δημιουργία χρηματοοικονομικών εργαλείων και για τη δυνατότητα δημιουργίας "ευνοϊκού" πλαισίου κινήτρων για την επισκευή των πλοίων, που υπάρχουν, αλλά ταυτόχρονα και για την προετοιμασία για την αλλαγή του ακτοπλοϊκού στόλου της Χώρας, που επέρχεται. 

'Ηδη όλες οι επιχειρήσεις της ναυπηγοεπισκευαστικής ζώνης καλύπτονται από τα μέτρα, που έχουμε ανακοινώσει, για τις μικρομεσαίες επιχειρήσεις και έχουμε δεχθεί αρκετές αιτήσεις, οι οποίες εξετάζονται ενώ προχωρεί ικανοποιητικά το θέμα της βιομηχανικής περιοχής Σχιστού.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τζωάννος έχει το λόγο.

ΙΩΑΝΝΗΣ ΤΖΩΑΝΝΟΣ: Κύριε Πρόεδρε, όταν κατέθεσα την ερώτηση, δεν είχε ξεσπάσει η κόντρα Ευρωπαϊκής 'Ενωσης και ΗΠΑ με την ανταλλαγή σχολίων μεταξύ του επιτρόπου κ. Βαν Μιλκ και της Αμερικανίδος εμπορικής ακολούθου στις Βρυξέλλες. Και φοβούμαι, ότι δίνεται μία ευκαιρία από τις πρόσφατες εγκρίσεις, περιλαμβανομένης και εκείνης για το Σκαραμαγκά από την Ευρωπαϊκή Επιτροπή για μια υπαναχώρηση των ΗΠΑ από τα προβλεπόμενα της Συμφωνίας της οποίας η κατάρρευση, θα είναι πολύ επικίνδυνο γεγονός και για τα ναυπηγεία μας και για τη ναυτιλία μας, διότι στον πόλεμο αντιμέτρων θα θιγεί και η εμπορική ναυτιλία.

Βεβαίως ήμασταν τυχεροί από το γεγονός ότι καθυστέρησε η έγκριση της συμφωνίας στον ΟΟΣΑ και εγκρίθηκε από την Κομισιόν η περίπτωση των Ναυπηγείων Σκαραμαγκά. Εν τούτοις, δεν πρέπει να εφησυχάζουμε. Και δυστυχώς σήμερα άκουσα πάλι για σχέδια και ασκήσεις επί χάρτου. Αλλά τα πράγματα τρέχουν σε επίπεδο Ευρωπαϊκής 'Ενωσης και μάλιστα από πληροφορίες που διαθέτουμε, ετοιμάζεται και πλαίσιο κανόνων για τις επιδοτήσεις από τις αρμόδιες υπηρεσίες της Κομισιόν, δηλαδή από τη Γενική Διεύθυνση 4 και τη Γενική Διεύθυνση 3, που μπορεί να είναι περιοριστικό. Από την άλλη πλευρά, η Ελλάδα δεν μπορεί να ανταπεξέλθει σε κάποιον πόλεμο επιδοτήσεων -και δεν θα ήταν σκόπιμο άλλωστε- με τη Γερμανία ή με τη Δανία, οι οποίες και επισήμως κάνουν χρήση της οδηγίας 7, αλλά και συγχρόνως και παράνομα, όπως απέδειξε η περίπτωση της Δανίας.

Συνεπώς στο σκέλος της Ευρωπαϊκής 'Ενωσης επείγει η ανάληψη πρωτοβουλιών, διότι κινδυνεύει να καταρρεύσει το υπάρχον πακέτο. Σε εθνικό επίπεδο πρέπει τελικά να έχουμε μία σφαιρική πολιτική, για τη ναυπηγοεπισκευαστική βιομηχανία ώστε να ξέρουμε τι ζητάμε και σε επίπεδο Ευρωπαϊκής 'Ενωσης. Διαφορετικά θα είμαστε ουραγοί στα γεγονότα. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Η Υφυπουργός Ανάπτυξης κα Διαμαντοπούλου έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Θα συμφωνήσω μαζί σας, ότι προϋπόθεση για να κάνουμε εξωτερική πολιτική, είναι να ξέρουμε τι θέλουμε στο εσωτερικό επίπεδο. Και όσον αφορά τα ναυπηγεία μας, θα έλεγα με απλά λόγια ότι απαιτείται η ολοκλήρωση των ιδιωτικοποιήσεων και στο χώρο της Ελευσίνας, που έχουμε ένα σχέδιο και ένα χρονοδιάγραμμα πολύ σύντομο να καθοριστεί το πλαίσιο της αναβάθμισης και του εκσυγχρονισμού τους, ώστε να μπορούν να αντιμετωπίσουν ανταγωνιστικά τη λειτουργία των άλλων ναυπηγείων, καθώς και τη σωστή οργάνωση των μικρότερων επιχειρήσεων.

Επίσης θα συμφωνήσω, ότι θα είναι καταστροφικό για τη Χώρα το να προχωρήσουμε σε ένα ανεξέλεγκτο καθεστώς επιδοτήσεων και ενισχύσεων, που η Χώρα μας δεν μπορεί να το εφαρμόσει. 'Ομως, σ' αυτήν τη λογική ταυτίζονται οι περισσότερες χώρες της Κοινότητας, της Γερμανίας συμπεριλαμβανομένης, που ξέρετε ότι είχε πρωτοστατήσει σε όλη την προσπάθεια που είχε γίνει, για να υπογραφεί αυτή η συμφωνία του ΟΟΣΑ.

Είμαστε ένα μέλος της Ευρωπαϊκής 'Ενωσης, συνολικά από την επιτροπή, όπως ξέρετε, γίνεται αυτή η διαπραγμάτευση, έχουν ασκηθεί εξαιρετικά μεγάλες πιέσεις, είναι πολύ μεγαλύτερο το πρόβλημα από απλά θέματα, όπως του Σκαραμαγκά ή τα ναυπηγεία της Ισπανίας ή έστω τα μεγάλα ναυπηγεία της Γερμανίας, τα οποία αυτήν τη στιγμή συζητώνται για εξαιρέσεις. Είναι, όπως ξέρετε, βαθύτερα τα αίτια που οι Ηνωμένες Πολιτείες δεν υπογράφουν τη συνθήκη του ΟΟΣΑ. Και η προσπάθεια από πλευράς της Ευρωπαϊκής 'Ενωσης είναι, όσο γίνεται πιο γρήγορα να κλείσουμε αυτό το θέμα. Μέχρι τότε επαναλαμβάνω, ότι η τάση είναι να διατηρηθεί το υπάρχον καθεστώς.

ΠΡΟΕΔΡΕΥΩΝ (Παναγιώτης Ν. Κρητικός): Τρίτη επίκαιρη ερώτηση της ημερήσιας διάταξης είναι η με αριθμό 964/31.3.97 του Βουλευτή του Κομμουνιστικού Κόμματος Ελλάδος κ. Απόστολου Τασούλα προς τους Υπουργούς Εθνικής 'Αμυνας και Δημόσιας Τάξης, σχετικά με τα επεισόδια που έγιναν στην Κέρκυρα κατά τον εορτασμό της επετείου της 25ης Μαρτίου, τη συμμετοχή στην παρέλαση "κλιμακίου επιλέκτων καταδρομέων" κ.λπ.

Η ερώτηση έχει ως εξής:

"Τα επεισόδια που έγιναν στην Κέρκυρα από ομάδα μελών της παραστρατικού τύπου οργάνωσης "κλιμάκιο επίλεκτων καταδρομέων", η οποία προσπάθησε με τραμπούκικο τρόπο και παρά τη σχετική απαγόρευση να πάρει μέρος στην παρέλαση για τον εορτασμό της επετείου της 25ης Μαρτίου, καθώς και τα στοιχεία που έγιναν γνωστά για τη συγκεκριμένη οργάνωση και τη δράση της, δημιουργούν πολλά ερωτηματικά.

Η ανοχή με την οποία έχει αντιμετωπίστεί μέχρι σήμερα από διάφορους κυβερνητικούς παράγοντες, ο απαράδεκτος τρόπος με τον οποίο χειρίστηκε το θέμα ο νομάρχης στη συγκεκριμένη περίπτωση, αλλά και γενικότερα, καθώς και η αποκάλυψη για συμμετοχή της σε δραστηριότητες, όπως φύλαξη θαλασσίων συνόρων και καταδίωξη φυλακισμένων που απέδρασαν πέρσι αλλά και η συμμετοχή υπαλλήλου της ΕΥΠ στα επεισόδια που έγιναν, παρ'ότι υπάρχει έγγραφο του Υπουργείου Εθνικής 'Αμυνας που καταγγέλει το "κλιμάκιο", δείχνουν τις τεράστιες ευθύνες της Κυβέρνησης και άλλων παραγόντων.

Ερωτώνται οι κύριοι Υπουργοί:

Με ποιο σκεπτικό επιτράπηκε στη συγκεκριμένη οργάνωση να συμμετέχει ή να βοηθά την αστυνομία σε δραστηριότητες, που έχουν σχέση με το έργο της.

Ποιος ο ρόλος του υπαλλήλου της ΕΥΠ, που έγινε γνωστό, ότι συμμετείχε στα επεισόδια της 25ης Μαρτίου;

Σελίδα 5306 

Τι συγκεκριμένα μέτρα έχουν παρθεί μέχρι σήμερα, μετά και το σχετικό έγγραφο του Υπουργείου Εθνικής Αμυνας για την απαγόρευση της δράσης της".

Ο Υπουργός Δημόσιας Τάξης κ. Γεώργιος Ρωμαίος έχει το λόγο.

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης): Κύριε Πρόεδρε, όσο και αν συμφωνώ με την αντίδραση του συναδέλφου, δεν συμφωνώ όμως με την παρατήρηση, ότι υπάρχει αδράνεια ή ευθύνη της Κυβέρνησης. 'Εχει μια προϊστορία αυτή η υπόθεση. Αυτό το κλιμάκιο είχε παρελάσει και τον Οκτώβριο με άδεια της νομαρχίας που, όπως ξέρετε, είναι υπεύθυνη για την παρέλαση.

'Οταν πληροφορήθηκε το Υπουργείο και εγώ προσωπικά αυτή τη παρέλαση, ζήτησα από την Αστυνομική Διεύθυνση και έκανε έρευνα, ποιοι είναι αυτοί που παρελαύνουν με στολές στρατιωτικές, με σήματα στρατιωτικά. Και στις 29 Ιανουαρίου, η Αστυνομική Διεύθυνση, σχημάτισε δικογραφία και την έστειλε στον εισαγγελέα. 'Ηταν μια πρωτοβουλία του Υπουργείου. Φθάσαμε στις 25 Μαρτίου. Ο νομάρχης απαγορεύει την παρέλαση. Αυτοί κάπου ήταν κρυμμένοι και σε κάποια στιγμή μπαίνουν στο δρόμο ανάμεσα από τα τμήματα, που θα παρέλαυναν. Η αστυνομία παρεμβαίνει για να τους συλλάβει. Παρεμβαίνει πάλι ο αντινομάρχης, δύο Βουλευτές και κάποιοι άλλοι παράγοντες και κάνουν μια συμφωνία να παρελάσουν χωρίς μουσική, χωρίς επισήμους. 'Ομως η αστυνομία αμέσως μετά την παρέλαση συνέλαβε τους δεκατρείς, σχημάτισε δικογραφία, την έστειλε και πάλι στον εισαγγελέα. Επομένως υπάρχουν δυο θέματα. Η παρέλαση τον Οκτώβριο τους επετράπη, το Μάρτιο στην αρχή δεν τους επετράπη και η αστυνομία παρενέβη. Στη συνέχεια τους επετράπη και πάλι, αλλά παρά ταύτα η αστυνομία τους συνέλαβε, διότι είχαν ήδη προβεί στο αδίκημα της παραποίησης στολής κ.λπ., όπως επίσης και τον υπάλληλο της ΚΥΠ, ο οποίος επενέβη για να απελευθερώσει κάποιον, γι' αυτό σχηματίστηκε χωριστή δικογραφία και εστάλη στον εισαγγελέα.

Υπάρχει και μια άλλη πτυχή. Το σωματείο είναι νόμιμο μεν, έχει δοθεί άδεια από το Πρωτοδικείο, αλλά υπάρχει ένα θέμα, που είναι θέμα δικαιοσύνης, κατά πόσο μπορεί, μετά από όλες αυτές τις παραβάσεις, αν μπορεί να παραμένει αυτό το σωματείο ως νόμιμο. Η αστυνομία έχει κάνει τις σχετικές καταγγελίες και αναφορές. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τασούλας έχει το λόγο.

ΑΠΟΣΤΟΛΟΣ ΤΑΣΟΥΛΑΣ: Κύριε Υπουργέ, βεβαίως, παραδέχεστε μερικά πράγματα, αλλά ας διερευνήσουμε λίγο παραπέρα το θέμα. 

Πρόκειται για σωματείο, που ονομάζεται "κλιμάκιο επίλεκτων καταδρομέων" ή εφέδρων; Δεν μας το ξεκαθαρίζετε και πρέπει να μας το ξεκαθαρίσετε. 

Δεύτερον, αναφερθήκατε στο ότι ήταν ένστολοι και ξέρετε ότι αυτό δεν μπορεί να είναι.

Τρίτον, η συμμετοχή υπαλλήλων της ΕΥΠ στα γεγονότα, αλλά και ενός νεαρού 16-17 χρονών.

Εκείνο, όμως, που δεν απαντάτε και θέλουμε απάντηση, είναι, ότι συμμετείχαν, ή δεν συμμετείχαν στην κινητοποίηση και σύλληψη των δραπετών των φυλακών;

Δεύτερον, συμμετείχαν ή δεν συμμετείχαν -ο κόσμος το έχει τούμπανο εκεί ότι συμμετείχαν- στη φύλαξη των θαλάσσιων συνόρων;

Αυτά είναι, που συνιστούν την ευθύνη της Κυβέρνησης. Και αν τα ξέρετε, πρέπει να μας τα πείτε, να μας τα ερμηνεύσετε και φυσικά να τα καταδικάσετε. Και να πάρετε τα απαραίτητα μέτρα, για να μην ξανασυμβούν αυτά, τα οποία έχουν συμβεί επανειλημμένα στην Κέρκυρα.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Υπουργός Δημόσιας Τάξης έχει το λόγο.

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης): Κύριε συνάδελφε, δηλώνω κατηγορηματικά, ότι δεν υπήρξε καμιά συμμετοχή της αστυνομίας σε οποιαδήποτε δραστηριότητα και το γεγονός, ότι η αστυνομία παρά το ότι παρήλασαν τον Οκτώβριο, έσπευσε αυτοβούλως να κάνει αναφορά στον Εισαγγελέα και να κάνει παρέμβαση, αποδεικνύει, ότι όχι μόνο δεν συνέπραξε σε καμιά τέτοια δραστηριότητα, αλλά έχει επισημάνει το πρόβλημα.

Είναι ένα πρόβλημα, που πράγματι έχει προκαλέσει τη γενική αγανάκτηση στην Κέρκυρα και επειδή συμβαίνει να γνωρίζω τα της Κερκύρας, πρέπει να πω, ότι είναι ένα θέμα που θα πρέπει να αντιμετωπισθεί και όσον αφορά τη νομική υπόσταση του σωματείου. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Τέταρτη στην ημερήσια διατάξη επίκαιρη ερώτηση είναι η υπ. αριθμ. 958/31.3.97 της Βουλευτού του Συνασπισμού της Αριστεράς και της Προόδου κας Ανδριανής Λουλέ προς τον Υπουργό Υγείας και Πρόνοιας, σχετικά με τη λήψη των αναγκαίων μέτρων ώστε να λειτουργήσει μονάδα παραγωγής φίλτρων τεχνητού νεφρού στη Λάρισα, το κόστος της εισαγωγής φίλτρων από το εξωτερικό κ.λπ.

Η επίκαιρη ερώτηση της κυρίας Βουλευτού έχει ως εξής:

"Πριν από έξι χρόνια, το 1991, στη βιομηχανική περιοχή της Λάρισας και σε ένα χώρο 6.500 τ.μ., ολοκληρώθηκε η κατασκευή της μοναδικής στην Ελλάδα υπερσύγχρονης μονάδας παραγωγής φίλτρων τεχνητού νεφρού. Τα συγκεκριμένα φίλτρα χρησιμοποιούνται στις νοσοκομειακές μονάδες αιμοκάθαρσης, που εξυπηρετούν τους νεφροπαθείς. Πρόκειται για υψηλής τεχνολογίας προϊόντα, που θα κάλυπταν τις ανάγκες της Χώρας, δημιουργώντας παράλληλα και συνθήκες εξαγωγής τους. Με την έναρξη της λειτουργίας του, προβλέπονταν να απασχολήσει πενήντα εργαζόμενους, με την προοπτική σε πλήρη παραγωγή, το άνοιγμα εκατόν είκοσι νέων θέσεων εργασίας. Παρ' όλα αυτά η μονάδα πλήρως εξοπλισμένη, παραμένει ανενεργός.

Ερωτάται ο κύριος Υπουργός:

1. Ποιοι είναι εκείνοι οι λόγοι, που υπαγορεύουν την αχρηστία ενός έργου με αναγνωρισμένη κοινωνική ωφελιμότητα;

2. Με δεδομένη την εισαγωγή φίλτρων τεχνητού νεφρού στη Χώρα μας, ποιο είναι το μέγεθος και το κόστος αυτής της εισαγωγής και γιατί γίνεται σε βάρος μιας επένδυσης, συνολικού ύψους 1,6 δισ. δραχμών;"

Ο Υφυπουργός Υγείας και Πρόνοιας κ. Σκουλάκης έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Κυρίες και κύριοι συνάδελφοι, πράγματι από το 1989, με απόφαση της τότε κυβέρνησης του ΠΑ.ΣΟ.Κ. και ευθύνη της Εθνικής Φαρμακοβιομηχανίας, άρχισε στη βιομηχανική περιοχή της Λάρισας η κατασκευή μονάδας παραγωγής φίλτρων τεχνητού νεφρού με την παροχή τεχνογνωσίας της γερμανικής εταιρείας "ΦΡΕΖΕΝΙΟΥΣ".

Το έργο συνολικού κόστους 1,9 δισεκατομμυρίων με χρηματοδότηση από τα ΜΟΠ εξακόσια δώδεκα εκατομμύρια ολοκληρώθηκε το 1993 και με μικρές βελτιώσεις το 1994 έγινε η οριστική παραλαβή των διαφόρων εργολαβιών. Κατά τη διάρκεια των εργασιών, πάγωσαν οι δραστηριότητες της Εθνικής Φαρμακοβιομηχανίας -έγινε η Κυβερνητική αλλαγή του '90 τότε- και με το ν. 1965/1991 η Εθνική Φαρμακοβιομηχανία καταργήθηκε και ιδρύθηκε το ΙΦΕΤ, το Ινστιτούτο Φαρμακευτικής 'Ερευνας και Τεχνολογίας, στο οποίο μεταβιβάστηκαν τα περιουσιακά στοιχεία της Εθνικής Φαρμακοβιομηχανίας. Αυτές οι αλλαγές είχαν σαν αποτέλεσμα την αναστολή λειτουργίας της μονάδας αυτής και της άλλης μονάδας παραγωγής αντιβιοτικών στον 'Αγιο Στέφανο της Πάτρας.

Στις αρχές του 1995, σε σύσκεψη διϋπουργικής επιτροπής παρουσία του Προέδρου του ΕΟΦ, εξετάστηκε το θέμα της αξιοποίησης και των δύο εργοστασίων και ζητήθηκε από το ΙΦΕΤ, τον ιδιοκτήτη των δύο εργοστασίων, η εκπόνηση αναλυτικών μελετών για τις δυνατότητες αξιοποίησης των μονάδων. Το ΙΦΕΤ προχώρησε εντός του 1995 στην ανάθεση της εκπόνησης των μελετών στην ΕΤΕΒΑ, οι οποίες και παραδόθηκαν εντός του 1996. Μετά από αξιολόγηση των προτάσεων των μελετών της ΕΤΕΒΑ αποφασίσαμε πρόσφατα στο Υπουργείο Υγείας να προκριθεί η λύση της ενοικίασης 

Σελίδα 5307 

των μονάδων και ήδη το ΙΦΕΤ προχώρησε στη σύνταξη σχεδίου για την άμεση προκήρυξη του σχετικού διαγωνισμού.

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ.)

'Οσον αφορά το δεύτερο ερώτημά σας, για το μέγεθος και το κόστος των εισαγωγών φίλτρων όλων των κατηγοριών που χρησιμοποιούνται στη Χώρα μας, φθάνει περίπου τις εφτακόσιες πενήντα χιλιάδες φίλτρα με αυξητική τάση και το συνολικό κόστος τα δεκαπέντε δισεκατομμύρια, για την εξυπηρέτηση των τεσσάρων έως πέντε χιλιάδων αιμοκαθαρομένων νεφροπαθών.

Αυτά τα στοιχεία οδήγησαν την κυβέρνηση του ΠΑ.ΣΟ.Κ. στη δεκαετία του '80, να αποφασίσει την κατασκευή της μονάδας παραγωγής φίλτρων αιμοκάθαρσης. Δυστυχώς η επελθούσα πολιτική μεταβολή του '89 και οι μετέπειτα αποφάσεις της κυβέρνησης της Νέας Δημοκρατίας, σε σχέση με το φάρμακο, οδήγησαν στην ακύρωση αυτής της κρατικής παρέμβασης στον ευαίσθητο χώρο της αιμοκάθαρσης.

ΠΡΟΕΔΡΟΣ (Απόστολος Κακλαμάνης): Η κα Λουλέ έχει το λόγο.

ΑΝΔΡΙΑΝΗ ΛΟΥΛΕ: Κύριε Πρόεδρε, έχουμε εδώ μια μονάδα που στοίχισε 1,6 δισεκατομμύρια και το 60% καλύπτεται από χρήματα της Κοινότητας και δεν ξέρω εάν οι Βρυξέλλες γνωρίζουν πού πάνε αυτά τα κονδύλια και το 40% από το Ελληνικό Δημόσιο.

Κύριε Υπουργέ, θα ήθελα να σας ρωτήσω, εάν έχετε ακούσει και αυτά που λέγονται στη Λάρισα αλλά και αυτό που γράφτηκε χθες στην εφημερίδα "ΕΞΠΡΕΣ", ότι πίσω απ'αυτήν την ιστορία είναι κάποιος ιδιώτης εισαγωγέας φίλτρων τεχνητού νεφρού, που έχει ισχυρές πολιτικές διασυνδέσεις, οι οποίες επιλέγονται με τη σειρά τους να καλύψουν τα δικά τους συμφέροντα σε βάρος του Ελληνικού Δημοσίου και της Χώρας.

Εδώ και χρόνια στο Υπουργείο σας έχει κατατεθεί μια πρόταση των φαρμακοποιών Λάρισας, να μετάσχουν με διακόσια εκατομμύρια δραχμές στην παραγωγική δραστηριότητα του εργοστασίου, δηλαδή δύο φαρμακευτικοί συνεταιρισμοί. Θα έχετε δηλαδή και ένα κέρδος οικονομικό, εάν το ξεκινήσετε. Εν πάση περιπτώσει, δεν είναι δυνατόν να μένει κλειστή μια μονάδα, που στοίχισε τόσα χρήματα και από την οποία έχουν ανάγκη τόσες χιλιάδες άνθρωποι και εμείς να φέρνουμε τα φίλτρα τεχνητού νεφρού απ'έξω, αφού μπορούμε να τα φτιάχνουμε εμείς οι ίδιοι.

ΠΡΟΕΔΡΟΣ (Απόστολος Κακλαμάνης): Ο Υφυπουργός Υγείας και Πρόνοιας κ.Σκουλάκης έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Κύριε Πρόεδρε, δεν γνωρίζω τα δημοσιεύματα του Τύπου, τα οποία ανέγνωσε η αγαπητή συνάδελφος, δεν τα αμφισβητώ, αλλά δεν επηρεάζεται το Υπουργείο από τέτοιου είδους δημοσιεύματα στις αποφάσεις του. Σας είπα, ότι από την προηγούμενη κιόλας πολιτική ηγεσία είχε ανατεθεί και παρεδόθη η μελέτη στην ΕΤΕΒΑ, η οποία πρότεινε τέσσερις λύσεις: Λειτουργία των μονάδων από το ΙΦΕΤ, πώληση των μονάδων, ενοικίαση των μονάδων και συνεργασία με άλλον επενδυτή και η οποία τελικώς κατέληγε, ότι ο πλέον ρεαλιστικός τρόπος αξιοποίησης, είναι αυτός της ενοικίασης των μονάδων για τους παρακάτω λόγους.

Πρώτον, επειδή η εκμετάλλευσή τους από φορέα ελεγχόμενο από το Δημόσιο ή σε συνεργασία με άλλους, θα δημιουργήσει δυσεπίλυτα προβλήματα.

Δεύτερον, επειδή η πώλησή και των δύο μονάδων λόγω και της σημαντικής κοινοτικής επιδότησης της κατασκευής τους, θα δημιουργήσει ενδεχομένως επιπρόσθετες δυσχέρειες.

Τρίτον, επειδή η ενοικίαση των μονάδων θα μας δώσει τη δυνατότητα άμεσης λειτουργίας του και απεμπλοκής του Δημοσίου από την ευθύνη μονάδων υπό τον έλεγχό του, που εξακολουθούν να παραμένουν κλειστές, προτείνεται να ζητηθεί από τον ιδιοκτήτη των μονάδων το ΙΦΕΤ, καθορισμός του πλαισίου υλοποίησης του σεναρίου της ενοικίασης, αρχίζοντας μάλιστα από τη μονάδα παραγωγής αντιβιοτικών της Πάτρας.

Αυτή ήταν η εισήγηση, αυτή την εντολή δώσαμε στο ΙΦΕΤ, πήραμε την πολιτική απόφαση και ετοιμάζεται αυτές τις ημέρες η προκήρυξη του διαγωνισμού.

ΠΡΟΕΔΡΟΣ (Απόστολος Κακλαμάνης): Η πέμπτη στην ημερήσια διάταξη με αριθμό 963/31.3.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Εξωτερικών, σχετικά με τη λήψη των αναγκαίων μέτρων προκειμένου να καλυφθούν οι στοιχειώδεις ανάγκες διατροφής, στέγασης και περίθαλψης Κούρδων πολιτικών προσφύγων που είναι εγκατεστημένοι στη Πάτρα διαγράφεται με τη σύμφωνη γνώμη του ερωτώντος συναδέλφου και του ερωτωμένου Υπουργού.

Ολοκληρώθηκε η συζήτηση των επικαίρων ερωτήσεων.

Σελίδα 5308 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στην ημερήσια διάταξη

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Θα γίνει προεκφώνηση των νομοσχεδίων που είναι γραμμένα στην ημερήσια διάταξη, ώστε για όσα απ'αυτά δεν υπάρξει αντίρρηση, να γίνουν δεκτά χωρίς συζήτηση.

Υπουργείου Εσωτερικών, Δημόσιας Διοίκησης και Αποκέντρωσης.

Ψήφιση στο σύνολο του σχεδίου νόμου: "Συνήγορος του Πολίτη και Σώμα Επιθεωρητών-Ελεγκτών Δημόσιας Διοίκησης".

Η ψήφιση στο σύνολο του νομοσχεδίου θα γίνει στη συνέχεια.

Υπουργείου Δικαιοσύνης.

Μόνη συζήτηση επί της αρχής, των άρθρων και του συνόλου του σχεδίου νόμου: "Ανώτατο Ειδικό Δικαστήριο, επιτάχυνση των δικών, δικονομικές απλουστεύσεις και άλλες διατάξεις".

Το νομοσχέδιο θα συζητηθεί κατά τη σημερινή συνεδρίαση.

Υπουργείου Ανάπτυξης

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αρμενίας για συνεργασία στον Τομέα του Τουρισμού".

'Εχει ψηφισθεί ομοφώνως στη Διαρκή Κοινοβουλευτική Επιτροπή.

Ερωτάται το Σώμα: Γίνεται δεκτό το νομοσχέδιο;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Ανάπτυξης: "Κύρωση Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αρμενίας για συνεργασία στον Τομέα του Τουρισμού", έγινε δεκτό, σε μόνη συζήτηση ομοφώνως, κατ' αρχήν, κατ' άρθρο και στο σύνολο και έχει ως εξής:

Kύρωση Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αρμενίας για συνεργασία στον τομέα του Τουρισμού

'Αρθρο πρώτο

Κυρώνεται και έχει την ισχύ, που ορίζει το άρθρο 28 παρ. 1 του Συντάγματος, η Συμφωνία μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αρμενίας για συνεργασία στον τομέα του Tουρισμού, που υπογράφηκε στην Αθήνα την 17η Ιουνίου 1996, της οποίας το κείμενο σε πρωτότυπο στην ελληνική και αγγλική γλώσσα έχει ως εξής:

ΣΥΜΦΩΝΙΑ

ΜΕΤΑΞΥ

ΤΗΣ ΚΥΒΕΡΝΗΣΗΣ ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ

ΚΑΙ

ΤΗΣ ΚΥΒΕΡΝΗΣΗΣ ΤΗΣ ΔΗΜΟΚΡΑΤΙΑΣ ΤΗΣ ΑΡΜΕΝΙΑΣ

ΓΙΑ ΣΥΝΕΡΓΑΣΙΑ ΣΤΟΝ ΤΟΜΕΑ ΤΟΥ ΤΟΥΡΙΣΜΟΥ

Η Κυβέρνηση της Ελληνικής Δημοκρατίας και η Κυβέρνηση της Δημοκρατίας της Αρμενίας, αποκαλούμενες εφεξής "τα Συμβαλλόμενα Μέρη",

ΞΕΚΙΝΩΝΤΑΣ από την ανάγκη να αναπτύξουν και να ενισχύσουν τη συνεργασία μεταξύ των χωρών τους στον τομέα του τουρισμού,

ΕΠΙΘΥΜΩΝΤΑΣ να ενδυναμώσουν τους δεσμούς φιλίας μεταξύ των χωρών τους,

ΑΝΑΓΝΩΡΙΖΟΝΤΑΣ τη σπουδαιότητα του τουρισμού για την προώθηση της οικονομικής ανάπτυξης, της αμοιβαίας κατανόησης, της καλής θέλησης και στενών σχέσεων μεταξύ των λαών,

ΒΑΣΙΖΟΜΕΝΕΣ στην πλήρη ισότητα δικαιωμάτων και στα αμοιβαία οφέλη,

ΣΥΜΦΩΝΗΣΑΝ ΤΑ ΑΚΟΛΟΥΘΑ:

ΑΡΘΡΟ 1

Τα Συμβαλλόμενα Μέρη, στα πλαίσια της παρούσας Συμφωνίας και σύμφωνα με τη νομοθεσία των χωρών τους, θα προωθήσουν την ανάπτυξη και ενίσχυση της συνεργασίας στον τομέα του τουρισμού μεταξύ των χωρών τους.

ΑΡΘΡΟ 2

Τα Συμβαλλόμενα Μέρη θα καταβάλουν προσπάθειες για την απλοποίηση των διατυπώσεων στον τομέα της τουριστικής κίνησης μεταξύ των χωρών τους, σύμφωνα με τους αντίστοιχους νόμους και κανονισμούς τους και χωρίς να θίγονται οι διεθνείς τους υποχρεώσεις και θα ενθαρρύνουν τη συνεργασία μεταξύ των γραφείων ταξιδίων τους, καθώς και άλλων επιχειρήσεων και οργανώσεων που δραστηριοποιούνται στον τομέα του τουρισμού.

ΑΡΘΡΟ 3

Προκειμένου να καταστήσουν περισσότερο γνωστούς στο κοινό του άλλου Συμβαλλόμενου Μέρους τους τουριστικούς πόλους έλξης τους και να αυξήσουν τη διμερή τουριστική κίνηση, τα Συμβαλλόμενα Μέρη θα ενθαρρύνουν την αμοιβαία τουριστική προβολή μέσω της ανταλλαγής πληροφοριών, διαφημιστικού υλικού και άλλων υλικών προβολής, σύμφωνα με τους αντίστοιχους νόμους και κανονισμούς τους.

ΑΡΘΡΟ 4

Τα Συμβαλλόμενα Μέρη, σύμφωνα με την ισχύουσα

στις χώρες τους νομοθεσία, θα ενθαρρύνουν και θα διευκολύνουν αμοιβαία τις επενδύσεις Ελλήνων και Αρμενίων επιχειρηματιών, καθώς και μικτές επιχειρήσεις στους αντίστοιχους τουριστικούς τομείς τους.

Προς το σκοπό αυτόν θα γνωστοποιούν τακτικά το ένα στο άλλο τα κίνητρα για τουριστικές επενδύσεις, που προβλέπονται από την εθνική τους νομοθεσία, καθώς επίσης και τις δυνατότητες για παρόμοιες επενδύσεις που υπάρχουν σε καθεμία από τις δύο χώρες.

ΑΡΘΡΟ 5

Τα Συμβαλλόμενα Μέρη θα ενθαρρύνουν όλες τις δυνατές μορφές διμερούς συνεργασίας, με ιδιαίτερη έμφαση στην ανταλλαγή τεχνογνωσίας και πρακτικής εμπειρίας μεταξύ οργανώσεων και ιδρυμάτων των χωρών τους, που δραστηριοποιούνται στον τομέα του τουρισμού.

ΑΡΘΡΟ 6

Τα Συμβαλλόμενα Μέρη θα ενθαρρύνουν τη διμερή συνεργασία μεταξύ των γραφείων ταξιδίων τους και άλλων ειδικευμένων φορέων, με σκοπό την προσέλκυση και προώθηση ταξιδίων από τρίτες χώρες.

ΑΡΘΡΟ 7

Τα Συμβαλλόμενα Μέρη θα ανταλλάσσουν πληροφορίες και έντυπα που αφορούν τις στατιστικές, τη νομοθεσία, καθώς επίσης και την έρευνα για την τουριστική ανάπτυξη και θα εξετάζουν όλες τις δυνατές μορφές συνεργασίας στον τομέα της επαγγελματικής κατάρτισης του προσωπικού που απασχολείται στον τουριστικό τομέα.

ΑΡΘΡΟ 8

Τα Συμβαλλόμενα Μέρη μπορούν να ιδρύσουν εθνικά

Σελίδα 5309 

γραφεία τουριστικών πληροφοριών το ένα στο έδαφος του άλλου, τα οποία δεν θα αναπτύσσουν εμπορικές δραστηριότητες και η λειτουργία των οποίων θα ρυθμίζεται από ειδική συμφωνία που θα συναφθεί για τον σκοπό αυτόν.

ΑΡΘΡΟ 9

Οι Εθνικές Τουριστικές Αρχές των δύο χωρών θα αναπτύξουν τη συνεργασία τους στα πλαίσια του Παγκόσμιου Οργανισμού Τουρισμού, καθώς επίσης και άλλων διεθνών οργανισμών, των οποίων και οι δύο είναι μέλη.

ΑΡΘΡΟ 10

Για την υλοποίηση της παρούσας Συμφωνίας, μέσω διμερών διαβουλεύσεων και μέσω της υποβολής συστάσεων στις αρμόδιες αρχές τους, θα συγκαλείται περιοδικά μία Μικτή Επιτροπή αποτελούμενη από ίσο αριθμό εξουσιοδοτημένων εκπροσώπων από κάθε χώρα.

Τα Συμβαλλόμενα Μέρη μπορούν να καλούν να συμμετάσχουν εκπροσώπους τους και εμπειρογνώμονες τόσο από το δημόσιο όσο και από τον ιδιωτικό τουριστικό τομέα.

Οι συναντήσεις της Επιτροπής θα πραγματοποιούνται εναλλάξ σε καθεμία από τις δύο χώρες σε χρόνο που θα συμφωνείται από τα Συμβαλλόμενα Μέρη.

Κάθε συνάντηση θα προεδρεύετε από τον Επικεφαλής της Αντιπροσωπείας της χώρας στην οποία πραγματοποιείται.

ΑΡΘΡΟ 11

Η παρούσα Συμφωνία θα τεθεί σε ισχύ κατά την ημερομηνία κατά την οποία και τα δύο Συμβαλλόμενα Μέρη θα έχουν γνωστοποιήσει το ένα στο άλλο, δια της διπλωματικής οδού, την ολοκλήρωση των νομικών διατυπώσεων που απαιτούνται σε κάθε χώρα για τη θέση σε ισχύ της Συμφωνίας.

Η παρούσα Συμφωνία θα παραμείνει σε ισχύ επί πέντε (5) χρόνια και στο εξής θα ανανεώνεται κάθε φορά για πρόσθετες πενταετείς περιόδους, εκτός αν καταγγελθεί με γνωστοποίηση από ένα από τα Συμβαλλόμενα Μέρη τουλάχιστον έξι (6) μήνες πριν από την εκπνοή της κάθε περιόδου.

'Εγινε στην Αθήνα την 17η Ιουνίου 1996 εις διπλούν στην ελληνική, αρμενική και αγγλική γλώσσα και τα δύο κείμενα είναι εξίσου αυθεντικά. Σε περίπτωση απόκλισης ως προς την ερμηνεία θα υπερισχύσει το αγγλικό κείμενο.

ΓΙΑ ΤΗΝ ΚΥΒΕΡΝΗΣΗ ΓΙΑ ΤΗΝ ΚΥΒΕΡΝΗΣΗ

ΤΗΣ ΕΛΛΗΝΙΚΗΣ ΤΗΣ ΔΗΜΟΚΡΑΤΙΑΣ

ΔΗΜΟΚΡΑΤΙΑΣ ΤΗΣ ΑΡΜΕΝΙΑΣ

(υπογραφή) (υπογραφή)

Βάσω Παπανδρέου Vahan Melkonian

Υπουργός Ανάπτυξης Υπουργός Εμπορίου,

Υπηρεσιών και Τουρισμού

Σελίδα 5310 

σελ. 5310

Σελίδα 5311 

σελ. 5311

Σελίδα 5312 

σελ. 5312


Σελίδα 5313 

'Aρθρο δεύτερο

Τα Πρωτόκολλα - Πρακτικά που καταρτίζονται από τη Μικτή Επιτροπή του 'Aρθρου 10 της παρούσας Συμφωνίας εγκρίνονται με Κοινή Πράξη των αρμόδιων κατά περίπτωση υπουργών.

'Αρθρο τρίτο

Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως και της Συμφωνίας που κυρώνεται από την πλήρωση των προϋποθέσεων του 'Aρθρου 11 αυτής.

ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση.

του ιδίου Υπουργείου.

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Τελικής Πράξης της Διάσκεψης του Ευρωπαϊκού Χάρτη Ενέργειας, της Συνθήκης για το Χάρτη Ενέργειας και του Πρωτοκόλλου του Χάρτη Ενέργειας για την ενεργειακή απόδοση και σχετικά περιβαλλοντικά ζητήματα".

'Εχει ψηφισθεί κατά πλειοψηφία στη Διαρκή Κοινοβουλευτική Επιτροπή.

Ερωτάται το Σώμα: Γίνεται δεκτό το νομοσχέδιο;

ΣΤΡΑΤΗΣ ΚΟΡΑΚΑΣ: Κρατείται.

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.

του αυτού Υπουργείου.

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση Σύμβασης για την πυρηνική ασφάλεια".

Ερωτάται το Σώμα: Γίνεται δεκτό το νομοσχέδιο;

ΜΕΡΙΚΟΙ ΒΟΥΛΕΥΤΕΣ: Κρατείται.

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.

Υπουργείου Εθνικής 'Αμυνας.

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση Συμφωνίας μεταξύ του Υπουργείου Εθνικής 'Αμυνας της Ελληνικής Δημοκρατίας και του Υπουργείου 'Αμυνας της Δημοκρατίας της Μολδαβίας σχετικά με τους όρους παροχής υποτροφιών σε σπουδαστές της Δημοκρατίας της Μολδαβίας για φοίτηση σε ελληνικές στρατιωτικές σχολές".

Ερωτάται το Σώμα: Γίνεται δεκτό το νομοσχέδιο;

ΜΕΡΙΚΟΙ ΒΟΥΛΕΥΤΕΣ: Κρατείται.

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.

Υπουργείου Εθνικής Οικονομίας.

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Μαυρικίου για οικονομική και τεχνολογική συνεργασία".

Ερωτάται το Σώμα: Γίνεται δεκτό το νομοσχέδιο;

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΟΣ (Απόστολος Κακλαμάνης): Συνεπώς, το νομοσχέδιο του Υπουργείου Εθνικής Οικονομίας "Κύρωση Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Μαυρικίου για οικονομική και τεχνολογική συνεργασία", έγινε δεκτό, σε μόνη συζήτηση ομοφώνως, κατ' αρχήν, κατ' άρθρο και στο σύνολο και έχει ως εξής:

Κύρωση Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Μαυρικίου για οικονομική και τεχνολογική συνεργασία

'Αρθρο πρώτο

Κυρώνεται και έχει την ισχύ, που ορίζει το άρθρο 28 παρ. 1 του Συντάγματος, η Συμφωνία μεταξύ της Κυβέρνησης της Ελληνικής Δημοκρατίας και της Κυβέρνησης του Μαυρικίου για οικονομική και τεχνολογική συνεργασία, που υπογράφηκε στο Πορτ Λουί του Μαυρικίου την 4η Νοεμβρίου 1995, της οποίας το κείμενο σε πρωτότυπο στην αγγλική γλώσσα και σε μετάφραση στην ελληνική έχει ως εξής:

AGREEMENT

BETWEEN THE GOVERNMENT OF THE HELLENIC

REPUBLIC AND THE GOVERNMENT OF THE REPUBLIC

OF MAURITIOUS ON ECONOMIC AND TECHNOLOGICAL

COOPERATION

The Government of the Hellenic Republic and the Government of the Republic of Mauritious,

Hereinafter referred to as "the Contracting Parties",

Desiring to promote the development of economic and technological cooperation between them in areas of mutual interest, on the basis of equality, mutual benefit and reciprocity,

Recognizing the importance of long term measures for the successful development of the cooperation and the strengthening of ties between them at various levels and in particular at the level of their economic operation,

HAVE AGREED AS FOLLOWS:

ARTICLE 1

1. The Contracting Parties shall, within the framework of their respective laws and regulations and taking into account their international obligations as well as the Agreement between the European Community and the Republic of Mauritious, make every effort to develop and strengthen economic and technological cooperation, on as broad a basis as possible, in all fields deemed to be in their mutual interest and benefit.

In applying this Agreement the Hellenic Republic shall respect the obligations arising from its membership to the European Union.

2. Such cooperation shall be aimed in particular at:

- strengthening and diversifying economic links between the Contracting Parties,

- opening up new markets,

- encouraging cooperation between economic operators including small and medium sized enterprises with a view to promote investment, join ventures, licensing agreements and other forms of cooperation between them.

ARTICLE 2


1. The cooperation provided for in Article 1 shall extend in particular in the following sectors:

- industry;

- ship - building and ship repairing;

- agriculture, including agro - industry;

- construction and housing;

- transport, including maritime transport;

- banking, insurance and other financial services;

- tourism;

- vocational training and management training;

- other service activities of mutual interest.

2. The Contracting Parties shall consult in order to identify the priority sectors in their cooperation

as well as new sectors of economic and technological cooperation.

Σελίδα 5314 

ARTICLE 3

1. The economic cooperation provided for in this Agreement shall be carried out mainly on the basis of agreements and contracts between Greek and Mauritian enterprises, organisations and firms, according to the legislation of each Contracting Party.

2. The Contracting Parties shall make every effort to facilitate this activity by creating favourable conditions for economic cooperation, in particular, by:

- developing a favourable climate for investment;

- facilitating the exchange of commercial and economic information;

- facilitating the exchanges and contacts between their economic operators;

- facilitating the organization of fairs, exhibitions, symposia etc.;

- encouraging trade promotion activities.

ARTICLE 4

1. The Contracting Parties shall create favourable conditions for the development of technological cooperation between them, as well as between their respective organizations or firms, according to their national priorities and in accordance with their legislation.

2. This cooperation may take various forms, such as:

- the elaboration of common research programmes;

- the organization of visits and study tours for specialized delegations;

- the organization of training programmes in fields of mutual interest;

- the provision of technical and scientific expertise;

- the convening of symposia and meetings.

ARTICLE 5

1. A Joint Committee is hereby established with the aim of ensuring the implementation of this Agreement.

2. The Joint Committee shall be composed of representatives of the Contracting Parties and shall meet at the request of either Party at a place and time to be mutually agreed upon through diplomatic channels.

3. The Joint Committee shall review the progress made towards achieving the objectives of this Agreement and, if necessary, formulate recommendations for its implementation.

ARTICLE 6

1. This Agreement shall enter into force thirty (30) days after the date on which the Contracting Parties have exchanged written notifications informing each other that the procedures required by their respective laws to this end have been completed. It shall remain in force for a period of five (5) years.

2. Unless notice of termination has been given by either Contracting Party at least six months before the date of expiry of its validity, this Agreement shall thereafter be extended tacitly for successive periods of one year, each Contracting Party reserving the right to terminate the Agreement upon notice of at least six (6) months.

3. In respect of agreements and contracts concluded between economic operators of the two Parties on the basis of this Agreement, the foregoing Articles shall continue to be effective for a further period of five (5) years from that date.

Done in duplicate in the English language, in Port Luis, Mauritious on 4 November, 1995.

FOR THE FOR THE

GOVERNMENT OF GOVERNMENT

THE HELLENIC ΟF THE REPUBLIC

REPUBLIC OF MAURITIOUS

(signature) (signature)


ΣΥΜΦΩΝΙΑ

ΜΕΤΑΞΥ ΤΗΣ ΚΥΒΕΡΝΗΣΕΩΣ ΤΗΣ ΕΛΛΗΝΙΚΗΣ ΔΗΜΟ

ΚΡΑΤΙΑΣ ΚΑΙ ΤΗΣ ΚΥΒΕΡΝΗΣΕΩΣ ΤΗΣ

ΔΗΜΟΚΡΑΤΙΑΣ ΤΟΥ ΜΑΥΡΙΚΙΟΥ ΓΙΑ ΤΗΝ

ΟΙΚΟΝΟΜΙΚΗ ΚΑΙ ΤΕΧΝΟΛΟΓΙΚΗ ΣΥΝΕΡΓΑΣΙΑ

Η Κυβέρνηση της Ελληνικής Δημοκρατίας και η Κυβέρνηση της Δημοκρατίας του Μαυρικίου,

ΑΠΟΚΑΛΟΥΜΕΝΕΣ στο εξής "τα Συμβαλλόμενα Μέρη",

ΕΠΙΘΥΜΩΝΤΑΣ να προωθήσουν την ανάπτυξη της οικονομικής και τεχνολογικής συνεργασίας μεταξύ τους, σε τομείς αμοιβαίου ενδιαφέροντος, επί τη βάσει της ισότητας, της αμοιβαιότητας και προς το αμοιβαίο όφελος,

ΑΝΑΓΝΩΡΙΖΟΝΤΑΣ τη σπουδαιότητα των μακροπρόθεσμων μέτρων για την επιτυχή ανάπτυξη της μεταξύ τους συνεργασίας και της ενίσχυσης των μεταξύ τους δεσμών σε διάφορα επίπεδα και, ιδίως, στο επίπεδο των οικονομικών παραγόντων τους,

ΣΥΜΦΩΝΗΣΑΝ ΤΑ ΑΚΟΛΟΥΘΑ:

ΑΡΘΡΟ 1

1. Τα Συμβαλλόμενα Μέρη, στα πλαίσια της αντίστοιχης νομοθεσίας τους και λαμβανομένων υπόψη των διεθνών τους υποχρεώσεων, καθώς και της Συμφωνίας μεταξύ της Ευρωπαϊκής Κοινότητας και της Δημοκρατίας του Μαυρικίου, θα καταβάλλουν κάθε προσπάθεια για την ανάπτυξη και την ενίσχυση της οικονομικής και τεχνολογικής συνεργασίας, σε όσο το δυνατόν ευρύτερη βάση, σε όλους τους τομείς που θα θεωρηθούν αμοιβαίου ενδιαφέροντος και οφέλους.

Κατά την εφαρμογή της παρούσας Συμφωνίας, η Ελληνική Δημοκρατία τηρεί τις υποχρεώσεις που απορρέουν από τη συμμετοχή της στην Ευρωπαϊκή 'Ενωση.

2. Η συνεργασία αυτή αποβλέπει ειδικότερα:

- στην ενίσχυση και διεύρυνση των οικονομικών δεσμών μεταξύ των Συμβαλλόμενων Μερών,

- στο άνοιγμα νέων αγορών,

- στην ενθάρρυνση της συνεργασίας μεταξύ των οικονομικών παραγόντων, συμπεριλαμβανομένων των μικρομεσαίων επιχειρήσεων, με σκοπό την προώθηση των επενδύσεων, των συμφωνιών παροχής δικαιωμάτων χρήσεως και άλλων μορφών συνεργασίας μεταξύ τους.


ΑΡΘΡΟ 2

1. Η συνεργασία που προβλέπεται στο άρθρο 1 περιλαμβάνει, ιδίως, τους ακόλουθους τομείς:

- βιομηχανία,

- ναυπηγικές κατασκευές και ναυπηγοεπισκευές,

- γεωργία, συμπεριλαμβανομένης της αγροτικής βιομηχανίας,

- κατασκευαστικές και οικοδομικές δραστηριότητες,

- μεταφορές, συμπεριλαμβανομένων των θαλάσσιων μεταφορών,

- τραπεζικές, ασφαλιστικές και άλλες χρηματοπιστωτικές υπηρεσίες,

- τουρισμό,

- επαγγελματική κατάρτιση και εκπαίδευση στον τομέα του μάνατζμεντ,

- άλλους τομείς υπηρεσιών αμοιβαίου ενδιαφέροντος.

2. Tα Συμβαλλόμενα Μέρη προβαίνουν σε διαβουλεύσεις προκειμένου να εντοπίσουν τους τομείς προτεραιότητας στη

Σελίδα 5315 

συνεργασία τους, καθώς επίσης και νέους τομείς οικονομικής και τεχνολογικής συνεργασίας.

ΑΡΘΡΟ 3

1. Η οικονομική συνεργασία, που προβλέπεται στην παρούσα Συμφωνία, θα πραγματοποιηθεί, ιδίως, επί τη βάσει συμφωνιών και συμβολαίων μεταξύ ελληνικών και μαυρικιανών επιχειρήσεων, οργανισμών και εταιριών, σύμφωνα με τη νομοθεσία κάθε Συμβαλλόμενου Μέρους.

2. Τα Συμβαλλόμενα Μέρη θα καταβάλλουν κάθε προσπάθεια για να διευκολύνουν τη δραστηριότητα αυτή, με τη δημιουργία ευνοϊκών συνθηκών για την οικονομική συνεργασία, ιδίως δε:

- με τη δημιουργία ευνοϊκών συνθηκών για τις επενδύσεις,

- με τη διευκόλυνση της ανταλλαγής πληροφοριών εμπορικής και οικονομικής φύσεως,

- με τη διευκόλυνση ανταλλαγών και επαφών μεταξύ των οικονομικών τους παραγόντων,

- με τη διευκόλυνση της διοργάνωσης πανηγύρεων, εκθέσεων, συμποσίων κ.λπ.,

- με την οργάνωση δραστηριοτήτων για την προώθηση του εμπορίου.

ΑΡΘΡΟ 4

1. Τα Συμβαλλόμενα Μέρη θα δημιουργήσουν ευνοϊκές συνθήκες για την ανάπτυξη της τεχνολογικής συνεργασίας μεταξύ τους, καθώς και μεταξύ των αντίστοιχων οργανισμών ή επιχειρήσεών τους, σύμφωνα με τις εθνικές τους προτεραιότητες και σύμφωνα με τη νομοθεσία τους.

2. Η συνεργασία αυτή μπορεί να έχει τη μορφή, μεταξύ άλλων: - επεξεργασίας κοινών ερευνητικών προγραμμάτων,

- οργανώσεως επισκέψεων και μορφωτικών ταξιδίων για ειδικευμένες αντιπροσωπείες,

- οργανώσεως επιμορφωτικών προγραμμάτων σε τομείς αμοιβαίου ενδιαφέροντος,

- παροχής τεχνικής και επιστημονικής τεχνογνωσίας,

- συγκλήσεως συμποσίων και συναντήσεων.

ΑΡΘΡΟ 5

1. Συνιστάται Μικτή Επιτροπή με σκοπό την εξασφάλιση της εφαρμογής της παρούσας Συμφωνίας.

2. Η Μικτή Επιτροπή απαρτίζεται από εκπροσώπους των Συμβαλλόμενων Μερών και θα συνέρχεται κατόπιν αιτήσεως οποιουδήποτε Μέρους, σε τόπο και χρόνο που θα συμφωνείται από κοινού, δια της διπλωματικής οδού.

3. Η Μικτή Επιτροπή θα προβαίνει σε επισκόπηση της προόδου που έχει πραγματοποιηθεί για την υλοποίηση των στόχων της παρούσας Συμφωνίας και θα διατυπώνει, αν απαιτείται, συστάσεις για την εφαρμογή της.

ΑΡΘΡΟ 6

1. Η παρούσα Συμφωνία τίθεται σε ισχύ τριάντα (30) ημέρες από την ημερομηνία κατά την οποία τα Συμβαλλόμενα Μέρη αντήλλαξαν έγγραφες ανακοινώσεις, με τις οποίες πληροφορούν ότι ολοκληρώθηκαν οι διαδικασίες που απαιτούνται από τις αντίστοιχες νομοθεσίες τους για το σκοπό αυτόν. Θα παραμείνει σε ισχύ για μία περίοδο πέντε (5) ετών.

2. Εκτός εάν ένα από τα Συμβαλλόμενα Μέρη καταγγείλει τη Συμφωνία τουλάχιστον έξι (6) μήνες πριν από την ημερομηνία λήξεως της ισχύος της, η παρούσα Συμφωνία θα παρατείνεται εν συνεχεία σιωπηρώς για ετήσιες διαδοχικές περιόδους. Κάθε Συμβαλλόμενο Μέρος διατηρεί το δικαίωμα να καταγγείλει τη Συμφωνία, κατόπιν ανακοινώσεως, τουλάχιστον έξι (6) μήνες πριν από την ημερομηνία λήξεως της τρέχουσας περιόδου ισχύος της.

3. 'Οσον αφορά συμφωνίες και συμβάσεις που συνήφθησαν μεταξύ οικονομικών παραγόντων των δύο Μερών, βάσει της παρούσας Συμφωνίας, τα προηγούμενα άρθρα θα εξακολουθήσουν να ισχύουν για μία περαιτέρω πενταετία από την ημερομηνία αυτή.

'Εγινε εις διπλούν στην αγγλική γλώσσα, στο Πορτ Λουί του Μαυρικίου, στις 4 Νοεμβρίου 1995.

ΓΙΑ ΤΗΝ ΚΥΒΕΡΝΗΣΗ ΓΙΑ ΤΗΝ ΚΥΒΕΡΝΗΣΗ

ΤΗΣ EΛΛΗΝΙΚΗΣ ΤΗΣ ΔΗΜΟΚΡΑΤΙΑΣ

ΔΗΜΟΚΡΑΤΙΑΣ ΤΟΥ ΜΑΥΡΙΚΙΟΥ

(υπογραφή) (υπογραφή)

'Αρθρο δεύτερο

Τα Πρωτόκολλα - Πρακτικά, που καταρτίζονται από τη Μικτή Επιτροπή του άρθρου 5 της Συμφωνίας, εγκρίνονται με κοινή πράξη των αρμόδιων κατά περίπτωση υπουργών.

'Αρθρο τρίτο

Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως και της Συμφωνίας που κυρώνεται από την πλήρωση των προϋποθέσεων του άρθρου 6 παρ. 1 αυτής.

ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ'ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση.

του ίδιου Υπουργείου.

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση Συμφωνίας για τη σύναψη εταιρικής σχέσης και συνεργασίας μεταξύ των Ευρωπαϊκών Κοινοτήτων και των κρατών μελών τους αφενός και της Δημοκρατίας του Κιργιζιστάν αφετέρου, μετά της Τελικής Πράξης και των Κοινών Δηλώσεων".

Ερωτάται το Σώμα: Γίνεται δεκτό το νομοσχέδιο;

ΜΕΡΙΚΟΙ ΒΟΥΛΕΥΤΕΣ: Κρατείται.

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.

Υπουργείου Μεταφορών και Επικοινωνιών.

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αρμενίας για διεθνείς οδικές επιβατικές και εμπορευματικές μεταφορές".

Ερωτάται το Σώμα: Γίνεται δεκτό το νομοσχέδιο;

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Μεταφορών και Επικοινωνιών: "Κύρωση Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αρμενίας για διεθνείς οδικές επιβατικές και εμπορευματικές μεταφορές", έγινε δεκτό, σε μόνη συζήτηση ομοφώνως, κατ'αρχήν, κατ'άρθρο και στο σύνολο και έχει ως εξής:

Κύρωση Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αρμενίας για διεθνείς οδικές επιβατικές και εμπορευματικές μεταφορές

'Αρθρο πρώτο

Κυρώνεται και έχει την ισχύ που ορίζει το άρθρο 28 παρ. 1 του Συντάγματος η Συμφωνία μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αρμενίας για διεθνείς οδικές επιβατικές και εμπορευματικές μεταφορές, που υπογράφηκε στην Αθήνα στις 18 Ιουνίου 

Σελίδα 5316 

1996, της οποίας το κείμενο σε πρωτότυπο στην ελληνική και αγγλική γλώσσα έχει ως εξής:

ΣΥΜΦΩΝΙΑ

 

ΜΕΤΑΞΥ ΤΗΣ ΚΥΒΕΡΝΗΣΗΣ ΤΗΣ ΕΛΛΗΝΙΚΗΣ

ΔΗΜΟΚΡΑΤΙΑΣ ΚΑΙ ΤΗΣ ΚΥΒΕΡΝΗΣΗΣ ΤΗΣ

ΔΗΜΟΚΡΑΤΙΑΣ ΤΗΣ ΑΡΜΕΝΙΑΣ ΓΙΑ ΔΙΕΘΝΕΙΣ

ΟΔΙΚΕΣ ΕΠΙΒΑΤΙΚΕΣ ΚΑΙ ΕΜΠΟΡΕΥΜΑΤΙΚΕΣ

ΜΕΤΑΦΟΡΕΣ

Η ΚΥΒΕΡΝΗΣΗ της Ελληνικής Δημοκρατίας και η Κυβέρνηση της Δημοκρατίας της Αρμενίας, στο εξής καλούμενες "Συμβαλλόμενα Μέρη",

ΜΕ ΣΤΟΧΟ την προώθηση της διμερούς οικονομικής και εμπορικής συνεργασίας,

ΕΠΙΘΥΜΩΝΤΑΣ την προώθηση του τουρισμού, των διεθνών επιβατικών και εμπορευματικών μεταφορών μεταξύ των δύο χωρών τους και δια μέσου των επικρατειών τους,

ΣΥΜΦΩΝΗΣΑΝ ΤΑ ΑΚΟΛΟΥΘΑ:

'Αρθρο 1

Πεδίο Εφαρμογής

Οι διατάξεις αυτής της Συμφωνίας εφαρμόζονται:

1. Για οδικές επιβατικές και εμπορευματικές μεταφορές μεταξύ των χωρών των Συμβαλλόμενων Μερών και δια μέσου (τράνζιτ) των επικρατειών τους.

2. Για διαδρομές κενών οχημάτων σε σχέση με τις προαναφερθείσες μεταφορές.

'Αρθρο 2

Ορισμοί

Για τους σκοπούς αυτής της Συμφωνίας:

1. Ο όρος "μεταφορέας" σημαίνει ένα φυσικό ή νομικό πρόσωπο που είναι εγκατεστημένο στην επικράτεια ενός των Συμβαλλόμενων Μερών και έχει το δικαίωμα να μεταφέρει οδικώς επιβάτες ή εμπορεύματα, σύμφωνα με τους νόμους και τις διατάξεις που ισχύουν στη χώρα του.

2. Ο όρος "όχημα" σημαίνει ένα αυτοκίνητο όχημα ή ένα συνδυασμό οχημάτων εκ των οποίων τουλάχιστον το αυτοκίνητο όχημα είναι εγγεγραμμένο σε ένα από τα δύο Συμβαλλόμενα Μέρη, και το οποίο χρησιμοποιείται και είναι εξοπλισμένο κατάλληλα για να μεταφέρει αποκλειστικά εμπορεύματα ή επιβάτες.

3. Ο όρος "τράνζιτ" σημαίνει τη μεταφορά εμπορευμάτων ή επιβατών από το ένα Συμβαλλόμενο Μέρος δια μέσου της επικράτειας του άλλου Συμβαλλόμενου Μέρους, που πραγματοποιείται από μεταφορέα που είναι εγκατεστημένος σε ένα από τα Συμβαλλόμενα Μέρη.

ΕΠΙΒΑΤΙΚΕΣ ΜΕΤΑΦΟΡΕΣ

Α. Πεδίο εφαρμογής και ορισμοί

'Αρθρο 3

Για τους σκοπούς των επιβατικών μεταφορών η παρούσα Συμφωνία θα εφαρμόζεται:

1. Σε όλες τις γραμμές επιβατικών μεταφορών επί μισθώσει ή επ' αμοιβή με οχήματα (λεωφορεία και πούλμαν) μεταξύ των δύο Συμβαλλόμενων Μερών και δια μέσου των επικρατειών τους (τράνζιτ).

2. Στις διαδρομές οχημάτων χωρίς επιβάτες στο πλαίσιο των ανωτέρω γραμμών.

'Αρθρο 4

Για τους σκοπούς των επιβατικών μεταφορών:

1. "Μηχανοκίνητο επιβατικό όχημα" σημαίνει κάθε αυτοκίνητο όχημα καταχωρημένο στην επικράτεια ενός εκ των δύο Συμβαλλόμενων Μερών, το οποίο από την κατασκευή και τον εξοπλισμό του προορίζεται για τη μεταφορά περισσότερων από εννέα προσώπων συμπεριλαμβανομένου και του οδηγού.

2. "Τακτικές λεωφορειακές γραμμές" είναι οι γραμμές που μεταφέρουν επιβάτες σε καθορισμένα χρονικά διαστήματα και σε καθορισμένες διαδρομές (δρομολόγια), κατά τις οποίες οι επιβάτες μπορούν να επιβιβάζονται και να αποβιβάζονται σε προκαθορισμένες στάσεις. Κατά την εκτέλεση των τακτικών λεωφορειακών γραμμών είναι δυνατόν να απαιτείται η συμμόρφωση με προκαθορισμένα τιμολόγια και ωράρια.

3. "Γραμμές σα|τας" είναι οι γραμμές κατά τις οποίες, με επαναλαμβανόμενα ταξίδια αναχώρησης και επιστροφής, προκαθορισμένες ομάδες επιβατών μεταφέρονται από ένα συγκεκριμένο σημείο αναχώρησης σε ένα συγκεκριμένο προορισμό, που βρίσκονται στα δύο Συμβαλλόμενα Μέρη αντίστοιχα. Κάθε ομάδα αποτελούμενη από επιβάτες, που έχουν πραγματοποιήσει το ταξίδι της αναχώρησης, θα μεταφέρονται πίσω στην αφετηρία σε ένα επόμενο ταξίδι: α. Κατά τη διενέργεια γραμμών σα|τας, κανένας επιβάτης δεν μπορεί να επιβιβασθεί ή να αποβιβασθεί όσο διαρκεί το ταξίδι.

β. Το πρώτο ταξίδι επιστροφής και το τελευταίο ταξίδι αναχώρησης σε μια σειρά από σα|τες θα διενεργείται με άφορτο όχημα.

γ. Οι τακτικές γραμμές και οι γραμμές σα|τας, καθώς και οι όροι διεξαγωγής τους θα καθορισθούν με βάση αμοιβαία συμφωνία των αρμόδιων αρχών που υπογράφουν την παρούσα Συμφωνία, είτε απευθείας, είτε βάσει των συμπερασμάτων που θα υιοθετηθούν από τη Μικτή Επιτροπή, η οποία θα συσταθεί σύμφωνα με το 'Αρθρο 14 της παρούσας Συμφωνίας.

4. "Τράνζιτ" είναι η μεταφορά επιβατών η οποία ξεκινά από την επικράτεια του Συμβαλλόμενου Μέρους, όπου το όχημα είναι καταχωρημένο, διασχίζει την επικράτεια της άλλης χώρας, υπό τον όρο ότι κανένας επιβάτης δεν μπορεί να επιβιβασθεί ή να αποβιβασθεί.

5. "'Εκτακτες γραμμές" είναι:

α. Ταξίδια κλειστών θυρών, δηλαδή γραμμές, κατά τις οποίες το ίδιο όχημα μεταφέρει μια ή περισσότερες προσχηματισμένες ομάδες επιβατών καθ' όλο το μήκος της διαδρομής και τις επαναφέρει στην αφετηρία η οποία βρίσκεται στη χώρα, όπου το όχημα είναι καταχωρημένο.

β. Γραμμές κατά τις οποίες η διαδρομή μετάβασης γίνεται με έμφορτο όχημα και η διαδρομή επιστροφής χωρίς επιβάτες.

γ. Γραμμές κατά τις οποίες η διαδρομή μετάβασης γίνεται με όχημα χωρίς επιβάτες και η διαδρομή επιστροφής με επιβάτες.

δ. Κάθε άλλη γραμμή που δεν υπόκειται στα παραπάνω κριτήρια.

Β. 'Οροι πρόσβασης στην αγορά

'Αρθρο 5

1. Οι έκτακτες γραμμές που αναφέρονται στο άρθρο 4, παράγραφοι 5α και 5β, θα εξαιρούνται από την ανάγκη οποιασδήποτε άδειας στην επικράτεια του Συμβαλλόμενου Μέρους, όπου το όχημα δεν είναι καταχωρημένο.

2. Οι έκτακτες γραμμές θα διενεργούνται με την κάλυψη ενός εγγράφου ελέγχου.

3. Το έγγραφο ελέγχου θα αποτελείται από ένα δελτίο ταξιδιού.

4. Το δελτίο ταξιδιού θα περιλαμβάνει τουλάχιστον τις ακόλουθες πληροφορίες:

α) τον τύπο της γραμμής,

β) το κύριο δρομολόγιο,

γ) τον ή τους μεταφορείς που εμπλέκονται,

δ) πλήρη κατάλογο επιβατών.

5. Τα βιβλία με τα δελτία ταξιδιού θα διανέμονται από τις αρμόδιες αρχές των Συμβαλλόμενων Μερών, όπου το όχημα είναι καταχωρημένο ή από τα όργανα που θα εξουσιοδοτηθούν από αυτές τις αρχές.

6. Οι έκτακτες γραμμές που αναφέρονται στο άρθρο 4, 

Σελίδα 5317 

παράγραφοι 5γ και 5δ, μπορούν να διενεργούνται μόνο βάσει αμοιβαίων αδειών. Ο αριθμός των αδειών θα καθορισθεί από τις αρμόδιες αρχές των χωρών που υπογράφουν την παρούσα Συμφωνία κατά τη διάρκεια της Συνάντησης της Μικτής Επιτροπής, που αναφέρεται στο 'Αρθρο 14 της παρούσας Συμφωνίας.

'Αρθρο 6

1. Οι τακτικές γραμμές και οι γραμμές σα|τας υπόκεινται σε καθεστώς άδειας.

2. Οι άδειες θα εκδίδονται στο όνομα της μεταφορικής επιχείρησης. Δεν μπορούν να μεταβιβασθούν από την τελευταία σε τρίτους. Ωστόσο ο μεταφορέας που έχει πάρει την άδεια μπορεί να διενεργεί τη γραμμή μέσω υπεργολάβου.

3. Η περίοδος ισχύος μιας άδειας δεν μπορεί να υπερβαίνει τα τρία χρόνια για τις τακτικές γραμμές και τον ένα χρόνο για τις γραμμές σα|τας.

4. Οι άδειες πρέπει να καθορίζουν τα παρακάτω:

α) το είδος της γραμμής,

β) το δρομολόγιο της γραμμής και ιδίως τα σημεία αναχώρησης και προορισμού,

γ) τη διάρκεια ισχύος της άδειας,

δ) για τις τακτικές γραμμές, τις στάσεις και τα ωράρια.

5. Αιτήσεις για άδειες θα υποβάλλονται στην αρμόδια αρχή του Συμβαλλόμενου Μέρους, όπου είναι καταχωρημένο το όχημα, η οποία μπορεί να τις αποδεχθεί ή όχι. Σε περίπτωση που δεν προβάλλονται αντιρρήσεις για την άδεια, η παραπάνω αρχή θα την κοινοποιήσει στην αρμόδια αρχή του άλλου Συμβαλλόμενου Μέρους. Εάν η τελευταία συμφωνεί, τότε κάθε αρμόδια αρχή θα εκδώσει την άδεια για εκείνο το τμήμα που εκτελείται

στο έδαφός της.

6. Οι αιτήσεις σε δύο αντίγραφα πρέπει να περιέχουν στοιχεία που απαιτούνται από τους εθνικούς κανονισμούς, καθώς και σχεδιαγράμματα της γραμμής που θα απεικονίζει τις στάσεις και τα χιλιόμετρα. Οι αρμόδιες αρχές επιτρέπεται να ζητήσουν από τους μεταφορείς να δώσουν οποιαδήποτε σχετικά στοιχεία θεωρούν αναγκαία.

7. Επικυρωμένο αντίγραφο της άδειας ή το πρωτότυπό της πρέπει να βρίσκονται πάνω στο όχημα κατά τη διάρκεια του ταξιδιού.

8. Οι άδειες πρέπει να είναι σύμμορφες με το πρότυπο που επισυνάπτεται στην παρούσα Συμφωνία.

'Αρθρο 7

Η τράνζιτ μεταφορά μέσω του εδάφους ενός των Συμβαλλόμενων Μερών για έκτακτες γραμμές, που εκτελούνται από ένα όχημα καταχωρημένο στο άλλο Μέρος, εξαιρείται από κάθε άδεια.

'Αρθρο 8

Μια τακτική γραμμή είναι εγκεκριμένη και μπορεί να αρχίσει η λειτουργία της μόλις οι αρμόδιες αρχές και των δύο Συμβαλλόμενων Μερών ανταλλάξουν τη σχετική άδεια με όλα τα αναγκαία δικαιολογητικά.

'Αρθρο 9

Κάθε ημερολογιακό έτος, μέχρι τέλος Ιανουαρίου, οι μεταφορείς που εκτελούν τακτικές γραμμές θα πρέπει να διαβιβάζουν στις αρμόδιες αρχές της χώρας τους τα παρακάτω στοιχεία:

α) αριθμό ταξιδιών και χιλιομέτρων,

β) αριθμό επιβατών του προηγούμενου έτους.

Τα παραπάνω στοιχεία ανταλλάσσονται μεταξύ των Συμβαλλόμενων Μερών.

ΙΙ. ΕΜΠΟΡΕΥΜΑΤΙΚΕΣ ΜΕΤΑΦΟΡΕΣ

'Αρθρο 10

1. Στους μεταφορείς που είναι εγκατεστημένοι σε ένα από τα Συμβαλλόμενα Μέρη επιτρέπεται να πραγματοποιούν διεθνείς εμπορευματικές μεταφορές επί μισθώσει ή επ' αμοιβή μεταξύ των δύο Συμβαλλόμενων Μερών (διμερείς μεταφορές), καθώς και δια μέσου των επικρατειών τους προς άλλες χώρες (τράνζιτ μεταφορές), χρησιμοποιώντας άδεια, που έχει εκδοθεί από τις αρμόδιες αρχές του άλλου Συμβαλλόμενου Μέρους.

2. Δεν θα υπάρχουν περιορισμοί όσον αφορά τον αριθμό των αδειών που προβλέπονται στο 'Αρθρο 10, παράγραφος 1.

3. 'Οσον αφορά τις οδικές εμπορευματικές μεταφορές που πραγματοποιούνται από μεταφορείς του ενός Συμβαλλόμενου Μέρους, οι οποίοι αναχωρούν από την επικράτεια του άλλου Συμβαλλόμενου Μέρους με προορισμό μία τρίτη χώρα (τριγωνικές μεταφορές), μια ειδική άδεια θα εκδίδεται από το Συμβαλλόμενο Μέρος από το οποίο ή προς το οποίο πραγματοποιείται η μεταφορά. Αυτές οι ειδικές άδειες μπορούν να χρησιμοποιηθούν μόνο από μεταφορείς στο όνομα των οποίων έχουν εκδοθεί και δεν μεταβιβάζονται. Η δυνατότητα έκδοσης τέτοιων αδειών, καθώς και ο αριθμός τους, θα καθορίζονται από τη Μικτή Επιτροπή που αναφέρεται στο 'Αρθρο 14 της παρούσας Συμφωνίας.

'Αρθρο 11

Ο τύπος των αδειών που αναφέρονται στο 'Αρθρο 10 αυτής της Συμφωνίας, θα καθορίζεται από τις αρμόδιες αρχές των Συμβαλλόμενων Μερών είτε απευθείας ή βάσει των συμπερασμάτων που θα υιοθετεί η Μικτή Επιτροπή του 'Αρθρου 14 αυτής της Συμφωνίας.

'Αρθρο 12

Σύμφωνα με το 'Αρθρο 10, παράγραφος 1 της παρούσας Συμφωνίας, οι αρμόδιες αρχές των δύο Συμβαλλόμενων Μερών θα ανταλλάσσουν κάθε χρόνο τις απαιτούμενες άδειες βάσει διαδικασίας που θα αποφασίζει η Μικτή Επιτροπή, του 'Αρθρου 14 της παρούσας Συμφωνίας.

Κατά τη διάρκεια της πρώτης περιόδου εφαρμογής αυτής της Συμφωνίας, κυρίως πριν από την πρώτη συνάντηση της Μικτής Επιτροπής του 'Αρθρου 14, τα δύο Συμβαλλόμενα Μέρη συμφωνούν να ικανοποιούν τις ανάγκες που αφορούν διμερείς και τράνζιτ οδικές εμπορευματικές μεταφορές, αφού αυτό θα κοινοποιείται στις αντίστοιχες αρμόδιες αρχές τους δια της διπλωματικής οδού.

'Αρθρο 13

Χωρίς να παραβιάζονται οι διατάξεις του 'Άρθρου 10 της παρούσας Συμφωνίας, η ειδική άδεια δεν είναι υποχρεωτική για τις παρακάτω περιπτώσεις:

1. Μεταφορά αντικειμένων από/προς ένα δημόσιο αεροδρόμιο σε περίπτωση ατυχήματος ή ατυχήματος του αεροσκάφους ή αν το αεροσκάφος πρέπει να προσγειωθεί αναγκαστικά λόγω αλλαγής διαδρομής ή ανάγκης και σε περίπτωση κατά την οποία ακυρωθούν οι πτήσεις.

2. Μεταφορά ενός αυτοκινήτου οχήματος που έχει πάθει βλάβη και του ρυμουλκουμένου του.

3. Μεταφορά σχετικά με κηδεία.

4. Μεταφορά προσωπικών αντικειμένων σε περίπτωση μετακίνησης οικοσκευής, σε ειδικά οχήματα.

5. Μεταφορά ταχυδρομείου.

6. Μεταφορά εμπορευμάτων για εκθέσεις και πανηγύρεις.

7. Μεταφορά εξαρτημάτων και άλλων πραγμάτων για θέατρα, καθώς και μουσικά και άλλα πολιτιστικά γεγονότα, εξοπλισμού τσίρκου, τηλεοπτικών και ραδιοφωνικών εκπομπών.

8. Μεταφορά νεκρών ζώων, εκτός εκείνων που έχουν υποστεί βιομηχανική επεξεργασία.

Σελίδα 5318 

9. Μεταφορά μελισσών ή γόνων ψαριών.

10. Μεταφορά λουλουδιών και άλλων διακοσμητικών φυτών.

11. Μεταφορά φαρμακευτικού ή άλλου υλικού ως βοήθεια σε περίπτωση φυσικών καταστροφών.

12. Μεταφορά κενών οχημάτων που πρόκειται να αντικαταστήσουν οχήματα που έχουν υποστεί βλάβη και που πρόκειται να αναλάβουν τη μεταφορά εμπορευμάτων του οχήματος που έχει υποστεί βλάβη.

13. Μεταφορά με ρυμουλκούμενο σε μια ομάδα οχημάτων που αποτελείται από ένα αυτοκίνητο όχημα το οποίο ανήκει στο μεταφορέα και από ένα ξένο ρυμουλκούμενο.

14. Οχήματα που επιδιορθώνουν ή παρέχουν τεχνική βοήθεια σε οχήματα που έχουν υποστεί βλάβη (οχήματα τεχνικής βοήθειας).

15. Μεταφορά ενός οχήματος που πρόκειται να αντικαταστήσει όχημα το οποίο έχει υποστεί βλάβη και βρίσκεται στο άλλο Συμβαλλόμενο Μέρος.

16. Μεταφορά φορτίου, που πρόκειται να χρησιμοποιηθεί για εκπαιδευτικούς και διαφημιστικούς σκοπούς.

17. Μεταφορά εμπορευμάτων σε αυτοκίνητα οχήματα των οποίων το επιτρεπόμενο βάρος φορτίου συμπεριλαμβανομένου και αυτού των ρυμουλκουμένων, δεν υπερβαίνει τους 6 τόνους ή των οποίων το επιτρεπόμενο ωφέλιμο φορτίο, συμπεριλαμβανομένου και αυτού των ρυμουλκουμένων δεν υπερβαίνει τους 3,5 τόνους.

'Οσον αφορά τις μεταφορές αυτού του άρθρου, ο οδηγός πρέπει να τηρεί όλα τα δικαιολογητικά και έγγραφα, που αποδεικνύουν με σαφήνεια ότι πραγματοποιεί μια από τις προαναφερθείσες μεταφορές.

ΙΙΙ. ΓΕΝΙΚΕΣ ΔΙΑΤΑΞΕΙΣ

'Αρθρο 14

Προκειμένου να ρυθμιστούν όλα τα θέματα εφαρμογής αυτής της Συμφωνίας, πρέπει να ιδρυθεί μια Μικτή Επιτροπή.

Αυτή η Επιτροπή θα αποτελείται από εκπροσώπους των Κυβερνήσεων των δύο Συμβαλλόμενων Μερών, οι οποίοι μπορούν να προσκαλούν στις συναντήσεις και εκπροσώπους των οδικών μεταφορέων.

Η Μικτή Επιτροπή θα συνεδριάζει μία φορά το χρόνο ή μετά από αίτημα οποιουδήποτε εκ των Συμβαλλόμενων Μερών εκ περιτροπής σε ένα από τα Συμβαλλόμενα Μέρη. Η ημερήσια διάταξη της συνάντησης θα συντάσσεται από το Συμβαλλόμενο Μέρος που φιλοξενεί τη συνάντηση ή από το Συμβαλλόμενο Μέρος που τη ζήτησε, τουλάχιστον δύο εβδομάδες πριν από τη συνάντηση. Κάθε συνάντηση θα ολοκληρώνεται με την υιοθέτηση ενός πρωτοκόλλου το οποίο θα υπογράφεται από τους επικεφαλής των αντιπροσωπειών των δύο Συμβαλλόμενων Μερών.

Η Μικτή Επιτροπή θα αποφασίζει επίσης για τα χρονικά όρια, καθώς και για τον τρόπο ανταλλαγής στοιχείων και οποιωνδήποτε άλλων σχετικών πληροφοριών.

'Αρθρο 15

Τα Συμβαλλόμενα Μέρη κοινοποιούν το ένα στο άλλο ότι οι αρμόδιες αρχές που θα ρυθμίζουν τα θέματα εφαρμογής των διατάξεων της παρούσας Συμφωνίας είναι:

- Για την Ελληνική Δημοκρατία, το Υπουργείο Μεταφορών και Επικοινωνιών

- Για τη Δημοκρατία της Αρμενίας, το Υπουργείο Μεταφορών και Επικοινωνιών.

'Αρθρο 16

Τα Συμβαλλόμενα Μέρη συμφωνούν τα οχήματα που είναι εγγεγραμμένα σε ένα από τα δύο Συμβαλλόμενα Μέρη να απαλλάσσονται αμοιβαία από όλους τους δασμούς και άλλα τέλη, για τη χρήση των αντίστοιχων οδικών δικτύων τους, καθώς επίσης και από οποιαδήποτε άλλη επιβάρυνση.

'Αρθρο 17

Οι μεταφορείς του ενός Συμβαλλόμενου Μέρους και οι οδηγοί των οχημάτων τους θα πρέπει, όταν βρίσκονται στην επικράτεια του άλλου Συμβαλλόμενου Μέρους, να συμμορφώνονται με τους ισχύοντες νόμους και κανονισμούς αυτής της χώρας.

'Αρθρο 18

Η παρούσα Συμφωνία θα τεθεί σε ισχύ από την ημερομηνία ανταλλαγής επιστολών οι οποίες θα πιστοποιούν την ολοκλήρωση των αντίστοιχων συνταγματικών διατάξεων στα Συμβαλλομένα Μέρη. Θα παραμείνει σε ισχύ για ένα έτος. Κατόπιν η Συμφωνία θα παρατείνεται για ένα περαιτέρω έτος σιωπηρά, εκτός εάν το ένα από τα Συμβαλλόμενα Μέρη κοινοποιήσει στο άλλο, έξι μήνες πριν τη λήξη της την πρόθεσή του να καταγγείλει αυτήν τη Συμφωνία.

'Εγινε στην Αθήνα στις 18 Ιουνίου 1996 σε δύο πρωτότυπα αντίγραφα στην ελληνική, αρμενική και αγγλική γλώσσα, και τα δύο κείμενα είναι εξίσου γνήσια.

Σε περίπτωση ερμηνευτικής διαφωνίας, θα υπερισχύει το Αγγλικό κείμενο.

Οι παρακάτω υπογράφοντες, νόμιμα εξουσιοδοτημένοι, από τις αντίστοιχες Κυβερνήσεις, υπέγραψαν την παρούσα Συμφωνία.

Για την Κυβέρνηση Για την Κυβέρνηση

της Ελληνικής Δημοκρατίας της Δημοκρατίας της Αρμενίας


Ο ΥΠΟΥΡΓΟΣ Ο ΥΠΟΥΡΓΟΣ

ΕΞΩΤΕΡΙΚΩΝ ΕΞΩΤΕΡΙΚΩΝ


(υπογραφή) (υπογραφή)


Θεόδωρος Πάγκαλος Vahan Papazian

Σελίδα 5319 

σελ. 5319

Σελίδα 5320 

σελ. 5320

Σελίδα 5321 

σελ. 5321

Σελίδα 5322 

σελ. 5322

Σελίδα 5323 

σελ. 5323

Σελίδα 5324 

σελ. 5324

Σελίδα 5325 

σελ. 5325

Σελίδα 5326 

σελ. 5326

Σελίδα 5327 

σελ. 5327

Σελίδα 5328 

σελ. 5328

Σελίδα 5329 

σελ. 5329

Σελίδα 5330 

 

'Αρθρο δεύτερο

Τα Πρωτόκολλα-Πρακτικά που καταρτίζονται από τη Μικτή Επιτροπή του 'Αρθρου 14 της παρούσας Συμφωνίας εγκρίνονται με κοινή πράξη των αρμόδιων κατά περίπτωση υπουργών.

'Αρθρο τρίτο

Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως και της Συμφωνίας που κυρώνεται από την πλήρωση των προϋποθέσεων του 'Αρθρου 18 αυτής.

ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ'ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΟΛΛΟΙ ΒΟΥΛΕΥΤΕΣ: Μάλιστα, Μάλιστα

ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουδιοδότηση.

ΣΤΡΑΤΗΣ ΚΟΡΑΚΑΣ: Κύριε Πρόεδρε, το λόγο παρακαλώ.

ΠΡΟΕΔΡΟΣ (Απόστολος Κακλαμάνης): Ορίστε, κύριε Κόρακα, έχετε το λόγο.

ΣΤΡΑΤΗΣ ΚΟΡΑΚΑΣ: Επειδή δεν πρόλαβα, κύριε Πρόεδρε, ήθελα να πω ότι κάνουμε δεκτό και την υπ'αριθμόν 2 στην ημερήσια διάταξη σύμβαση.

ΠΡΟΕΔΡΟΣ (Απόστολος Κακλαμάνης): Εάν δεν υπάρχει αντίρρηση, να θέσω και πάλι το ερώτημα στο Σώμα.

Ερωτάται το Σώμα: Γίνεται δεκτό το σχέδιο νόμου του Υπουργείου Ανάπτυξης: "Κύρωση της Τελικής Πράξης της Διάσκεψης του Ευρωπαϊκού Χάρτη Ενέργειας, της Συνθήκης για το Χάρτη Ενέργειας και του Πρωτοκόλλου του Χάρτη Ενέργειας για την ενεργειακή απόδοση και σχετικά περιβαλλοντικά ζητήματα".

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΟΣ (Απόστολος Κακλαμάνης): Συνεπώς και το νομοσχέδιο του Υπουργείου Ανάπτυξης: "Κύρωση της Τελικής Πράξης της Διάσκεψης του Ευρωπαϊκού Χάρτη Ενέργειας, της Συνθήκης για το Χάρτη Ενέργειας και του Πρωτοκόλλου του Χάρτη Ενέργειας για την ενεργειακή απόδοση και σχετικά περιβαλλοντικά ζητήματα" έγινε δεκτό σε μόνη συζήτηση κατ' αρχήν, κατ' άρθρο και στο σύνολο. 

(Λόγω του μεγάλου όγκου του νομοσχεδίου το κείμενό του δεν καταχωρείται στο παρόν Πρακτικό. Ο σχετικός τόμος εδημοσιεύθη στο υπ' αριθ. ΦΕΚ.58Α/18-4-97.

ΠΡΟΕΔΡΟΣ (Απόστολος Κακλαμάνης): Παρακαλώ να εξουσιοδοτήσετε το Προεδρείο για την υπ' ευθύνη του κύρωση των Πρακτικών ως προς την ψήφιση αυτού του νομοσχεδίου.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Το Σώμα παρέσχε την ζητηθείσα εξουσιοδότηση.

Εισερχόμαστε στην ψήφιση στο σύνολο του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: "Συνήγορος του Πολίτη και Σώμα Επιθεωρητών-Ελεγκτών Δημόσιας Διοίκησης".

Υπάρχει κάποια παρατήρηση; Ερωτώνται οι εισηγητές, οι ειδικοί αγορητές, τα Κόμματα. 'Οχι.

Ερωτάται το Σώμα: Γίνεται δεκτό το νομοσχέδιο και στο σύνολο;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κατά πλειοψηφία.

ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό και στο σύνολο κατά πλειοψηφία. Συνεπώς, το σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης: "Συνήγορος του Πολίτη και Σώμα Επιθεωρητών-Ελεγκτών Δημόσιας Διοίκησης" έγινε δεκτό κατ' αρχήν, σε μόνη συζήτηση, κατ' άρθρο και στο σύνολο, κατά πλειοψηφία, και έχει ως εξής:

Συνήγορος του Πολίτη και Σώμα Επιθεωρητών - Ελεγκτών Δημόσιας Διοίκησης

ΚΕΦΑΛΑΙΟ Α'

Ο ΣΥΝΗΓΟΡΟΣ ΤΟΥ ΠΟΛΙΤΗ

'Αρθρο 1

'Iδρυση - Αποστολή

1. Συνιστάται ανεξάρτητη διοικητική αρχή που ονομάζεται "Συνήγορος του Πολίτη" και έχει ως αποστολή τη διαμεσολάβηση μεταξύ των πολιτών και των δημοσίων υπηρεσιών, των οργανισμών τοπικής αυτοδιοίκησης, των Ν.Π.Δ.Δ. και των επιχειρήσεων κοινής ωφέλειας, όπως αυτές καθορίζονται στο άρθρο 3 παρ. 1 του παρόντος, για την προστασία των δικαιωμάτων του πολίτη, την καταπολέμηση της κακοδιοίκησης και την τήρηση της νομιμότητας.

2. Ο Συνήγορος του Πολίτη δεν υπόκειται σε έλεγχο από κυβερνητικό όργανο ή διοικητική αρχή.

3. Ο Συνήγορος του Πολίτη επικουρείτε από τέσσερις (4) Βοηθούς Συνηγόρους. Κατά την άσκηση των καθηκόντων τους απολαύουν προσωπικής και λειτουργικής ανεξαρτησίας.

Ο Συνήγορος του Πολίτη και οι Βοηθοί Συνήγοροι δεν ευθύνονται, δεν διώκονται και δεν εξετάζονται για γνώμη που διατύπωσαν ή πράξη που εξετέλεσαν κατά την άσκηση των καθηκόντων τους. Δίωξη επιτρέπεται κατόπιν εγκλήσεως μόνο για συκοφαντική δυσφήμηση, εξύβριση ή παραβίαση του απορρήτου.

Ο Συνήγορος του Πολίτη, οι Βοηθοί Συνήγοροι, οι ειδικοί επιστήμονες και οι αποσπασμένοι υπάλληλοι με προσόντα ειδικών επιστημόνων, σε περίπτωση που διώκονται ή ενάγονται για πράξη ή παράλειψη κατά την εκτέλεση των καθηκόντων τους, μπορεί να παρίστανται ενώπιον των δικαστηρίων με μέλη του Νομικού Συμβουλίου του Κράτους.

4. Ο Συνήγορος του Πολίτη υποστηρίζεται από τριάντα (30) ειδικούς επιστήμονες, σαράντα (40) αποσπασμένους υπαλλήλους με προσόντα ειδικού επιστήμονα και Γραμματεία.

5. Οι απαιτούμενες πιστώσεις για τη λειτουργία της αρχής εγγράφονται σε ειδικό φορέα, που ενσωματώνονται στον ετήσιο προϋπολογισμό του Υπουργείου Εσωτερικών, Δημόσιας Διοίκησης και Αποκέντρωσης. Διατάκτης της δαπάνης είναι ο Συνήγορος του Πολίτη ή ο αναπληρωτής του.

'Αρθρο 2

Εκλογή - Θητεία

1. Ως Συνήγορος του Πολίτη και Βοηθοί Συνήγοροι επιλέγονται πρόσωπα εγνωσμένου κύρους, που διαθέτουν υψηλή επιστημονική κατάρτιση και απολαύουν ευρείας κοινωνικής αποδοχής.

2. Ο Συνήγορος του Πολίτη επιλέγεται από το Υπουργικό Συμβούλιο μετά από προηγούμενη γνώμη της Επιτροπής Θεσμών και Διαφάνειας, σύμφωνα με τα οριζόμενα στον Κανονισμό της Βουλής και διορίζεται με προεδρικό διάταγμα.

Οι Βοηθοί Συνήγοροι, μεταξύ των οποίων και ο αναπληρωτής του Συνηγόρου του Πολίτη, διορίζονται με απόφαση του Υπουργού Εσωτερικών, Δημόσιας Διοίκησης και Αποκέντρωσης, μετά από πρόταση του Συνηγόρου του Πολίτη.

Αναπλήρωση του Συνηγόρου του Πολίτη χωρεί εφόσον αδυνατεί να ασκήσει τα καθήκοντά του για οποιονδήποτε λόγο.

3. Η θητεία του Συνηγόρου του Πολίτη και των Βοηθών Συνηγόρων είναι πενταετής. Επανεκλογή του ίδιου προσώπου ως Συνηγόρου του Πολίτη δεν επιτρέπεται. Η πρόωρη λήξη της θητείας του Συνηγόρου του Πολίτη, για οποιονδήποτε λόγο, επιφέρει αυτοδίκαια και τη λήξη της θητείας των Βοηθών Συνηγόρων.

4. Ο Συνηγόρος του Πολίτη δύναται να παυθεί με προεδρικό διάταγμα, που εκδίδεται ύστερα από πρόταση του Υπουργικού Συμβουλίου και προηγούμενη γνώμη της Επιτροπής Θεσμών και Διαφάνειας, για ανικανότητα εκτέλεσης των καθηκόντων του λόγω νόσου ή 

Σελίδα 5331 

αναπηρίας, σωματικής ή πνευματικής.

Οι Βοηθοί Συνήγοροι μπορεί να παυθούν με απόφαση του Υπουργού Εσωτερικών, Δημόσιας Διοίκησης και Αποκέντρωσης, μετά από πρόταση του Συνηγόρου του Πολίτη για ανικανότητα εκτέλεσης των καθηκόντων τους, λόγω νόσου ή αναπηρίας, σωματικής ή πνευματικής, καθώς και για ανεπάρκεια κατά την άσκηση των καθηκόντων τους.

5. Κατά τη διάρκεια της θητείας του Συνηγόρου του Πολίτη και των Βοηθών Συνηγόρων αναστέλλεται η άσκηση οποιουδήποτε άλλου δημοσίου λειτουργήματος. Ο Συνήγορος του Πολίτη και οι Βοηθοί Συνήγοροι δεν επιτρέπεται να ασκούν καμία επαγγελματική δραστηριότητα ή να αναλαμβάνουν άλλα καθήκοντα, αμειβόμενα ή μη, στο δημόσιο ή ιδιωτικό τομέα.

6. Βουλευτής που εκλέγεται ως Συνήγορος του Πολίτη ή Βοηθός Συνήγορος οφείλει να παραιτηθεί από τη βουλευτική ιδιότητα προτού αναλάβει καθήκοντα.

7. Οι αποδοχές του Συνηγόρου του Πολίτη και των Βοηθών Συνηγόρων καθορίζονται με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομικών, κατά παρέκκλιση των διατάξεων που ισχύουν.

'Αρθρο 3

Αρμοδιότητες

1. Ο Συνήγορος του Πολίτη είναι αρμόδιος για θέματα που ανάγονται στις υπηρεσίες: α) του Δημοσίου, β) των οργανισμών τοπικής αυτοδιοίκησης α' και β' βαθμίδας, γ) των λοιπών νομικών προσώπων δημοσίου δικαίου και δ) των επιχειρήσεων κοινής ωφέλειας που απασχολούνται με: i) τη διύληση και διανομή ύδατος, την αποχέτευση και απαγωγή ακάθαρτων υδάτων και λυμάτων, ii) τη διανομή ηλεκτρικού ρεύματος και καυσίμου αερίου, iii) τη μεταφορά προσώπων και αγαθών από την ξηρά, τη θάλασσα και τον αέρα και iv) τις τηλεπικοινωνίες και τα ταχυδρομεία. 'Οπου στον παρόντα νόμο αναφέρεται ο όρος "δημόσια υπηρεσία" ή "δημόσιες υπηρεσίες" νοούνται οι αναφερόμενες στο προηγούμενο εδάφιο της παραγράφου αυτής.

Στην αρμοδιότητά του δεν υπάγονται οι υπουργοί και υφυπουργοί ως προς τις πράξεις που ανάγονται στη διαχείριση της πολιτικής λειτουργίας, τα θρησκευτικά νομικά πρόσωπα δημοσίου δικαίου, οι δικαστικές αρχές, οι στρατιωτικές υπηρεσίες ως προς τα θέματα που αφορούν την εθνική άμυνα και ασφάλεια, η Εθνική Υπηρεσία Πληροφοριών, οι υπηρεσίες του Υπουργείου Εξωτερικών για δραστηριότητες που ανάγονται στην εξωτερική πολιτική ή στις διεθνείς σχέσεις της Χώρας, το Νομικό Συμβούλιο του Κράτους και οι ανεξάρτητες διοικητικές αρχές ως προς την κύρια λειτουργία τους.

Ο Συνήγορος του Πολίτη δεν επιλαμβάνεται υποθέσεων που αφορούν την κρατική ασφάλεια. Δεν υπάγονται επίσης στην αρμοδιότητά του θέματα που αφορούν την υπηρεσιακή κατάσταση του προσωπικού των δημοσίων υπηρεσιών.

2. Ο Συνήγορος του Πολίτη ερευνά ατομικές διοικητικές πράξεις ή παραλείψεις ή υλικές ενέργειες οργάνων των δημοσίων υπηρεσιών που παραβιάζουν δικαιώματα ή προσβάλλουν νόμιμα συμφέροντα φυσικών ή νομικών προσώπων.

Ιδίως ερευνά τις περιπτώσεις κατά τις οποίες όργανο δημόσιας υπηρεσίας, ατομικό ή συλλογικό:

ι) προσβάλλει, με πράξη ή παράλειψη, δικαίωμα ή συμφέρον προστατευόμενο από το Σύνταγμα και το νόμο,

ιι) αρνείται να εκπληρώσει συγκεκριμένη υποχρέωση που επιβάλλεται από τελεσίδικη δικαστική απόφαση,

ιιι) αρνείται να εκπληρώσει συγκεκριμένη υποχρέωση που επιβάλλεται από διάταξη νόμου ή από ατομική διοικητική πράξη,

ιv) ενεργεί ή παραλείπει νόμιμη οφειλόμενη ενέργεια, κατά παράβαση των αρχών της χρηστής διοίκησης και της διαφάνειας ή κατά κατάχρηση εξουσίας.

3. Ο Συνήγορος του Πολίτη δεν επιλαμβάνεται υποθέσεων που εκκρεμούν ενώπιον δικαστικής αρχής.

4. Ο Συνήγορος του Πολίτη συντονίζει το έργο των Βοηθών Συνηγόρων. Επίσης, εποπτεύει και κατευθύνει τους ειδικούς επιστήμονες και το προσωπικό της Γραμματείας.

Είναι πειθαρχικός προϊστάμενος του επιστημονικού και διοικητικού προσωπικού και μπορεί να επιβάλλει ποινή επίπληξης ή προστίμου έως τις αποδοχές ενός (1) μηνός.

Μπορεί να εξουσιοδοτεί έναν ή περισσότερους από τους Βοηθούς Συνηγόρους και τους προϊσταμένους υπηρεσιακών μονάδων να υπογράφουν έγγραφα ή να προβαίνουν σε άλλες ενέργειες.

5. Ο Συνήγορος του Πολίτη συντάσσει ετήσια έκθεση, στην οποία εκθέτει το έργο της Αρχής, παρουσιάζει τις σημαντικότερες υποθέσεις και διατυπώνει προτάσεις για τη βελτίωση των δημόσιων υπηρεσιών και αναγκαίες νομοθετικές ρυθμίσεις.

Η έκθεση του Συνηγόρου του Πολίτη υποβάλλεται το Μάρτιο κάθε έτους στον Πρωθυπουργό και τον Πρόεδρο της Βουλής και κοινοποιείται στον Υπουργό Εσωτερικών, Δημόσιας Διοίκησης και Αποκέντρωσης. Ο Συνήγορος του Πολίτη μπορεί να υποβάλλει στον Πρωθυπουργό, τον Πρόεδρο της Βουλής και να κοινοποιεί στον κατά περίπτωση αρμόδιο υπουργό, εκθέσεις κατά τη διάρκεια του έτους. Η ετήσια έκθεση του Συνηγόρου συζητείται σε ειδική συνεδρίαση της Ολομέλειας της Βουλής κατά τα προβλεπόμενα στον Κανονισμό της και δημοσιεύεται σε ειδική έκδοση του Εθνικού Τυπογραφείου.

'Αρθρο 4

Διαδικασία έρευνας

1. Ο Συνήγορος του Πολίτη επιλαμβάνεται κάθε θέματος που εμπίπτει στις αρμοδιότητές του, ύστερα από ενυπόγραφη αναφορά κάθε άμεσα ενδιαφερόμενου φυσικού ή νομικού προσώπου ή ενώσεως προσώπων. Επίσης, δύναται να επιληφθεί αυτεπαγγέλτως υποθέσεων που έχουν προκαλέσει ιδιαίτερο ενδιαφέρον της κοινής γνώμης.

2. Ο Συνήγορος του Πολίτη δεν επιλαμβάνεται περιπτώσεων, κατά τις οποίες η διοικητική ενέργεια έχει γεννήσει δικαιώματα ή έχει δημιουργήσει ευνοϊκές καταστάσεις υπέρ τρίτων, που ανατρέπονται μόνο με δικαστική απόφαση, εκτός εάν προφανώς συντρέχει παρανομία ή έχουν σχέση κατά το κύριο αντικείμενό τους με την προστασία του περιβάλλοντος.

3. Η αναφορά υποβάλλεται μέσα σε έξι (6) μήνες αφότου ο ενδιαφερόμενος έλαβε γνώση των ενεργειών ή παραλείψεων για τις οποίες προσφεύγει στο Συνήγορο του Πολίτη, καταχωρείται δε σε ειδικό μητρώο. Η υποβολή της δεν εξαρτάται από την παράλληλη άσκηση αίτησης θεραπείας ή ιεραρχικής προσφυγής και δεν διακόπτει ούτε αναστέλλει τις προβλεπόμενες από το νόμο προθεσμίες για την άσκηση ενδίκου μέσου ή βοηθήματος. Σε περίπτωση που ασκηθεί ενδικοφανής προσφυγή, ο Συνήγορος του Πολίτη δεν επιλαμβάνεται του θέματος πριν αποφασίσει το αρμόδιο όργανο ή παρέλθει άπρακτη προθεσμία τριών (3) μηνών από την άσκηση της προσφυγής.

Ο Συνήγορος του Πολίτη δύναται με πράξη του να θέτει στο αρχείο αναφορά που κρίνεται προφανώς αόριστη, αβάσιμη ή ασήμαντη.

4. Ο Συνήγορος του Πολίτη δύναται κατά την έρευνα των υποθέσεων να ζητά τη συνδρομή του Σώματος Επιθεωρητών - Ελεγκτών Δημόσιας Διοίκησης.

5. Ο Συνήγορος του Πολίτη μπορεί να ζητά από τις δημόσιες υπηρεσίες κάθε πληροφορία, έγγραφο ή άλλο αποδεικτικό στοιχείο για την υπόθεση, να εξετάζει πρόσωπα, να ενεργεί αυτοψία και να παραγγέλλει πραγματογνωμοσύνη. Κατά την εξέταση εγγράφων και άλλων αποδεικτικών στοιχείων, που βρίσκονται στη διάθεση δημοσίων υπηρεσιών, δεν μπορεί να αντιταχθεί ο χαρακτηρισμός τους ως απόρρητο, εκτός εάν αφορούν την εθνική άμυνα, την κρατική ασφάλεια και τις διεθνείς σχέσεις της χώρας. 'Ολες οι δημόσιες υπηρεσίες οφείλουν να διευκολύνουν με κάθε τρόπο την έρευνα. Η μη σύμπραξη δημόσιας υπηρεσίας στη διεξαγωγή της αποτελεί αντικείμενο ειδικής έκθεσης του Συνηγόρου του Πολίτη προς τον καθ' ύλην αρμόδιο υπουργό.

6. Μετά το πέρας της έρευνας ο Συνήγορος του Πολίτη συντάσσει πόρισμα το οποίο γνωστοποιεί στον καθ' ύλην αρμόδιο υπουργό και τις αρμόδιες υπηρεσίες, διαμεσολαβεί δε με κάθε πρόσφορο τρόπο για την επίλυση του προβλήματος του πολίτη. Ο Συνήγορος του Πολίτη στις προτάσεις του προς τις υπηρεσίες μπορεί να θέτει προθεσμία, μέσα στην οποία οφείλουν να τον ενημερώσουν για τις ενέργειές τους σχετικά με την εφαρμογή των προτάσεών του ή για τους λόγους που δεν επιτρέπουν την αποδοχή τους. Ο Συνήγορος του Πολίτη μπορεί να δημοσιοποιήσει τη μη αποδοχή των 

Σελίδα 5332 

προτάσεών του, εφόσον κρίνει ότι δεν αιτιολογείται επαρκώς.

7. Ο Συνήγορος του Πολίτη ενημερώνει, σε κάθε περίπτωση, τον ενδιαφερόμενο για την τύχη της υποθέσεώς του.

8. Ο Συνήγορος του Πολίτη, οι Βοηθοί Συνήγοροι, οι ειδικοί επιστήμονες, οι αποσπασμένοι υπάλληλοι με προσόντα ειδικού επιστήμονα και το προσωπικό της Γραμματείας υπέχουν καθήκον εχεμύθειας για έγγραφα και στοιχεία, των οποίων λαμβάνουν γνώση στο πλαίσιο της έρευνας και είναι απόρρητα σύμφωνα με τις κείμενες διατάξεις ή εξαιρούνται από το δικαίωμα γνώσης των διοικητικών εγγράφων, κατά το άρθρο 16 του ν. 1599/ 1986 και κάθε άλλη συναφή διάταξη.

9. 'Αρνηση λειτουργού ή υπαλλήλου ή μέλους διοίκησης να συνεργασθεί με το Συνήγορο του Πολίτη, κατά τη διεξαγωγή της έρευνας, συνιστά πειθαρχικό παράπτωμα παράβασης καθήκοντος, για δε τα μέλη διοίκησης λόγο αντικατάστασής τους. Αν κατά την έρευνα διαπιστωθεί παράνομη συμπεριφορά λειτουργού, υπαλλήλου ή μέλους διοίκησης, ο Συνήγορος του Πολίτη διαβιβάζει την έκθεση στο αρμόδιο όργανο και μπορεί να προκαλέσει την πειθαρχική δίωξη του υπαιτίου ή να προτείνει τη λήψη άλλων μέτρων, αν ο υπαίτιος δεν υπόκειται σε πειθαρχικό έλεγχο. Ο Συνήγορος του Πολίτη μπορεί να τάσσει εύλογη προθεσμία ενόψει των περιστάσεων, μετά την άπρακτη παρέλευση της οποίας παραγγέλλει ο ίδιος τον έλεγχο. Ο Συνήγορος του Πολίτη μπορεί επίσης σε σοβαρές περιπτώσεις να προκαλέσει με έγγραφό του προς το αρμόδιο όργανο την πειθαρχική δίωξη του υπαίτιου λειτουργού ή υπαλλήλου για την ανωτέρω παράλειψη άσκησης του ενδεικνυόμενου ελέγχου. Αν προκύπτει από εκθέσεις του Συνηγόρου του Πολίτη ότι λειτουργός ή υπάλληλος δημόσιας υπηρεσίας παρακωλύει, για δεύτερη φορά εντός τριετίας, το έργο της έρευνας ή αρνείται χωρίς σοβαρό λόγο να συμπράξει στην επίλυση του προβλήματος, μπορεί να του επιβληθεί η ποινή οριστικής παύσης.

10. Αν προκύψουν αποχρώσες ενδείξεις για τέλεση αξιόποινης πράξης από λειτουργό, υπάλληλο ή μέλος διοίκησης, ο Συνήγορος του Πολίτη διαβιβάζει την έκθεση και στον αρμόδιο εισαγγελέα.

'Αρθρο 5

Ειδικοί Επιστήμονες - Γραμματεία

1. Συνιστώνται τριάντα (30) θέσεις ειδικού επιστημονικού προσωπικού, κατά την έννοια της παρ. 2 του άρθρου 25 του ν. 1943/1991, με σύμβαση εργασίας ιδιωτικού δικαίου διάρκειας πέντε (5) ετών που μπορεί να ανανεώνεται. Η πλήρωση των θέσεων γίνεται ύστερα από δημόσια πρόσκληση του Συνηγόρου του Πολίτη για υποβολή υποψηφιότητας.

Η προεπιλογή μεταξύ αυτών που υπέβαλαν υποψηφιότητα γίνεται από το Συνήγορο του Πολίτη, η δε επιλογή ανατίθεται σε πενταμελή επιτροπή, η σύνθεση της οποίας ορίζεται από το Συνήγορο του Πολίτη. Η επιτροπή αποτελείται από το Συνήγορο του Πολίτη, δύο Βοηθούς Συνηγόρους, έναν καθηγητή πανεπιστημίου και ένα ανώτατο δικαστικό λειτουργό. Η επιτροπή αξιολογεί τα τυπικά και ουσιαστικά προσόντα των υποψηφίων και την προσωπικότητά τους με δημόσια συνέντευξη. Κάθε αναγκαία λεπτομέρεια για τη διαδικασία πρόσληψης του προσωπικού καθορίζεται από τον κανονισμό λειτουργίας της Αρχής.

Στις ανωτέρω θέσεις μπορεί να προσλαμβάνονται με την ίδια διαδικασία δικηγόροι, κατά παρέκκλιση των κειμένων διατάξεων. Η πρόσληψη δικηγόρου συνεπάγεται αναστολή του δικηγορικού λειτουργήματος.

Η πρόσληψη του ειδικού επιστημονικού προσωπικού γίνεται με απόφαση του Υπουργού Εσωτερικών, Δημόσιας Διοίκησης και Αποκέντρωσης.

2. Στο Συνήγορο του Πολίτη αποσπώνται έως σαράντα (40) μόνιμοι ή με σύμβαση εργασίας ιδιωτικού δικαίου αορίστου χρόνου υπάλληλοι του Δημοσίου, Ν.Π.Δ.Δ., τραπεζών ελεγχομένων από το Δημόσιο ή άλλων φορέων του δημόσιου τομέα που συγκεντρώνουν τα προσόντα της παρ. 2 του άρθρου 25 του ν. 1943/1991 ή υπάλληλοι ΠΕ του δημόσιου τομέα με οκταετή τουλάχιστον υπηρεσία. Η απόσπαση των υπαλλήλων γίνεται με ανάλογη εφαρμογή των διατάξεων του πρώτου και δεύτερου εδαφίου της προηγούμενης παραγράφου. Η απόσπαση διενεργείται με κοινή απόφαση του Υπουργού Εσωτερικών, Δημόσιας Διοίκησης και Αποκέντρωσης και του οικείου υπουργού χωρίς γνώμη του υπηρεσιακού συμβουλίου, κατά παρέκκλιση των κειμένων διατάξεων. Η διάρκεια της απόσπασης ορίζεται τριετής και δύναται να ανανεώνεται για μια ακόμη φορά.

3. Στην Αρχή λειτουργεί Γραμματεία της οποίας προ|σταται διευθυντής. Ως διευθυντής επιλέγεται από το Συνήγορο του Πολίτη μόνιμος υπάλληλος που συγκεντρώνει τις προϋποθέσεις του άρθρου 36 του ν. 2190/1994.

Ο διευθυντής επιλέγεται από το Συνήγορο του Πολίτη για τρία χρόνια μεταξύ όσων έχουν υποβάλει υποψηφιότητα, μετά από δημόσια ανακοίνωση. Ο διευθυντής αποσπάται για τρία χρόνια με απόφαση του Υπουργού Εσωτερικών, Δημόσιας Διοίκησης και Αποκέντρωσης χωρίς γνώμη του υπηρεσιακού συμβουλίου, κατά παρέκκλιση των κειμένων διατάξεων.

4. Κατά την πρώτη εφαρμογή του παρόντος νόμου η πλήρωση των θέσεων της Γραμματείας μπορεί να γίνει με μετάταξη ή με απόσπαση υπαλλήλων από δημόσιες υπηρεσίες, μετά από δημόσια ανακοίνωση. Οι αποσπώμενοι πρέπει να κατέχουν τα προσόντα της θέσης στην οποία αποσπώνται. Η μετάταξη ή απόσπαση αποφασίζεται με κοινή πράξη του Υπουργού Εσωτερικών, Δημόσιας Διοίκησης και Αποκέντρωσης και του οικείου υπουργού, χωρίς γνώμη υπηρεσιακού ή άλλου συμβουλίου, κατά παρέκκλιση από τις κείμενες γενικές και ειδικές διατάξεις. Η απόσπαση ανακαλείται οποτεδήποτε και πάντως με την πλήρωση της αντίστοιχης θέσης.

5. Για τις θέσεις των προϊσταμένων των υπηρεσιακών μονάδων της Γραμματείας μπορεί να επιλεγούν και υπάλληλοι με απόσπαση. Η απόσπαση λήγει αυτοδικαίως με ανάκλησή της.

6. Με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομικών καθορίζονται οι αποδοχές των τριάντα (30) ειδικών επιστημόνων που προσλαμβάνονται κατά την παρ. 1 του άρθρου 5 του παρόντος νόμου. Οι αποδοχές αυτές δεν μπορεί να είναι μικρότερες από τις προβλεπόμενες στο άρθρο 92Α του Κώδικα περί Δικηγόρων.

Οι υπάλληλοι που αποσπώνται σύμφωνα με την παράγραφο 2 του παρόντος άρθρου λαμβάνουν το μισθό και όλες τις τυχόν επιπλέον τακτικές αποδοχές, καθώς και τα κάθε είδους τακτικά επιδόματα της οργανικής τους θέσης που καταβάλλονται πάγια και τα οποία εξακολουθούν να καταβάλλονται από την υπηρεσία, από την οποία αποσπώνται. Επίσης, λαμβάνουν ειδική πρόσθετη αμοιβή που ορίζεται κατά παρέκκλιση από τις κείμενες διατάξεις, με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομικών.

7. Το υπηρεσιακό συμβούλιο των υπαλλήλων της Αρχής συγκροτείται με απόφαση του Συνηγόρου του Πολίτη από ένα Βοηθό Συνήγορο, ως πρόεδρο, με αναπληρωτή του επίσης Βοηθό Συνήγορο, δύο τακτικά μέλη, με αντίστοιχα αναπληρωματικά και δύο αιρετούς εκπροσώπους του προσωπικού της Αρχής. Κατά τα λοιπά, εφαρμόζονται οι διατάξεις του Υπαλληλικού Κώδικα, όπως ισχύουν κάθε φορά.

8. Το προσωπικό της Αρχής υπάγεται, ως προς την επικουρική του ασφάλιση, στο Ταμείο Αρωγής Υπαλλήλων Υπουργείου Εξωτερικών, Προεδρίας της Κυβέρνησης και Πολιτισμού. Εξαιρούνται οι δικηγόροι που προσλαμβάνονται ως ειδικοί επιστήμονες. Ως προς αυτούς ισχύει η ειδική επικουρική ασφάλιση του Ταμείου τους.

9. Η οργάνωση και η λειτουργία της Αρχής, η κατανομή του ειδικού επιστημονικού προσωπικού, η οργάνωση της Γραμματείας, ο αριθμός των θέσεων του προσωπικού και η κατανομή τους στις κεντρικές υπηρεσιακές μονάδες και στα περιφερειακά γραφεία, η κατανομή του προσωπικού σε κλάδους και ειδικότητες και κάθε άλλη αναγκαία λεπτομέρεια ρυθμίζονται στον κανονισμό λειτουργίας της Αρχής. Ο κανονισμός αυτός θεσπίζεται με προεδρικό διάταγμα, που εκδίδεται 

Σελίδα 5333 

ύστερα από πρόταση του Υπουργού Εσωτερικών, Δημόσιας Διοίκησης και Αποκέντρωσης μετά από σύμφωνη γνώμη του Συνηγόρου του Πολίτη.

ΚΕΦΑΛΑΙΟ Β'

Σώμα Επιθεωρητών-Ελεγκτών Δημόσιας Διοίκησης

'Αρθρο 6

'Ιδρυση-Συγκρότηση


1. Συνιστάται Σώμα Επιθεωρητών-Ελεγκτών Δημόσιας Διοίκησης (Σ.Ε.Ε.Δ.Δ.), με αρμοδιότητα τη διενέργεια επιθεωρήσεων, έκτακτων ελέγχων και ερευνών με σκοπό τη διασφάλιση της εύρυθμης και αποτελεσματικής λειτουργίας της διοίκησης, ιδίως δε την επισήμανση φαινομένων κακοδιοίκησης, αδιαφανών διαδικασιών, αναποτελεσματικότητας, χαμηλής παραγωγικότητας και ποιότητας των παρεχόμενων υπηρεσιών. Το Σ.Ε.Ε.Δ.Δ. είναι όργανο εσωτερικού ελέγχου της Δημόσιας Διοίκησης που υπάγεται στον Υπουργό Εσωτερικών, Δημόσιας Διοίκησης και Αποκέντρωσης. Στην αρμοδιότητά του υπάγεται ο έλεγχος των υπηρεσιών: α) Του Δημοσίου, β) των οργανισμών τοπικής αυτοδιοίκησης α' και β' βαθμίδας και των επιχειρήσεών τους και γ) των λοιπών νομικών προσώπων δημοσίου δικαίου. Το Σ.Ε.Ε.Δ.Δ. δεν επιλαμβάνεται θεμάτων που εμπίπτουν στην αρμοδιότητα των ανεξάρτητων διοικητικών αρχών και του Σώματος Οικονομικών Επιθεωρητών του Υπουργείου Οικονομικών.

2. Το Σ.Ε.Ε.Δ.Δ. συγκροτείται από το Γενικό Επιθεωρητή και πενήντα (50) Επιθεωρητές-Ελεγκτές, οι οποίοι είναι μόνιμοι υπάλληλοι, αποσπώμενοι, κατά παρέκκλιση από τις κείμενες διατάξεις, από δημόσιες υπηρεσίες, Ν.Π.Δ.Δ. και Ο.Τ.Α., κατηγορίας ΠΕ με βαθμό Α' ή απόφοιτοι της Εθνικής Σχολής Δημόσιας Διοίκησης με διετή τουλάχιστον υπηρεσία, οι οποίοι έχουν διακριθεί για την επαγγελματική τους κατάρτιση, την υπηρεσιακή επίδοση και το ήθος τους. Ειδικά για το Γενικό Επιθεωρητή απαιτείται ακόμη να έχει τα προσόντα προκειμένου να επιλεγεί προϊστάμενος γενικής διεύθυνσης δημόσιας υπηρεσίας.

3. Ο Γενικός Επιθεωρητής και οι Επιθεωρητές-Ελεγκτές Δημόσιας Διοίκησης αποσπώνται με απόφαση του Υπουργού Εσωτερικών, Δημόσιας Διοίκησης και Αποκέντρωσης ύστερα από ιδιαίτερη για κάθε περίπτωση δημόσια πρόσκληση προς υποβολή υποψηφιοτήτων. Η πρόσκληση δημοσιεύεται σε δύο τουλάχιστον ημερήσιες εφημερίδες ευρείας κυκλοφορίας και κοινοποιείται σε όλες τις υπηρεσίες της παρ. 1 του άρθρου 14 του ν. 2190/1994.

Ο Γενικός Επιθεωρητής επιλέγεται από το Ειδικό Υπηρεσιακό Συμβούλιο του άρθρου 29 του ν. 2190/ 1994.

4. Η απόσπαση των Επιθεωρητών-Ελεγκτών στο Σ.Ε.Ε.Δ.Δ. διαρκεί τρία (3) έτη, δύναται να παραταθεί για άλλη μια τριετία και είναι υποχρεωτική για την υπηρεσία του υπαλλήλου. Ο χρόνος της απόσπασης λογίζεται για κάθε συνέπεια ως χρόνος συνεχούς και πραγματικής υπηρεσίας στην οργανική θέση του υπαλλήλου. Ανάκληση της απόσπασης μπορεί να γίνει ύστερα από αίτηση του ενδιαφερομένου ή για εξαιρετικούς λόγους ύστερα από αιτιολογημένη εισήγηση του Γενικού Επιθεωρητή.

5. Οι αποσπώμενοι στο Σ.Ε.Ε.Δ.Δ. λαμβάνουν το μισθό και όλες τις επιπλέον τακτικές αποδοχές, καθώς και τα κάθε είδους επιδόματα και απολαβές της οργανικής τους θέσης. Ο Γενικός Επιθεωρητής και οι Επιθεωρητές-Ελεγκτές λαμβάνουν επίσης ειδική πρόσθετη αμοιβή, που καθορίζεται κατά παρέκκλιση από τις κείμενες διατάξεις με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομικών και καταβάλλεται από τον προϋπολογισμό του Υπουργείου Εσωτερικών, Δημόσιας Διοίκησης και Αποκέντρωσης. Η προβλεπόμενη εκτός έδρας αποζημίωση και τα οδοιπορικά έξοδα καταβάλλονται με χρηματικά εντάλματα προπληρωμής.

'Αρθρο 7

Γενικός Επιθεωρητής


1. Ο Γενικός Επιθεωρητής διοικεί το Σώμα, προ|σταται των Επιθεωρητών-Ελεγκτών, είναι πειθαρχικός προϊστάμενός τους και μπορεί να επιβάλλει ποινή επίπληξης ή προστίμου μέχρι των αποδοχών ενός μηνός και απευθύνει στους Επιθεωρητές-Ελεγκτές τις εντολές επιθεώρησης, ελέγχου και έρευνας. Ο Γενικός Επιθεωρητής αναπληρώνεται από Επιθεωρητή-Ελεγκτή που ορίζει ο ίδιος.

2. Οι Επιθεωρητές-Ελεγκτές αξιολογούνται από το Γενικό Επιθεωρητή, σύμφωνα με τις εκάστοτε ισχύουσες διατάξεις που ορίζουν το χρόνο, τον τύπο, το περιεχόμενο και τη διαδικασία σύνταξης των εκθέσεων και γενικότερα το σύστημα αξιολόγησης της υπηρεσίας ή του φορέα τους.

Ο Γενικός Επιθεωρητής αξιολογεί επίσης κάθε χρόνο με ειδική έκθεση το συνολικό έργο κάθε Επιθεωρητή-Ελεγκτή. Με απόφαση του Υπουργού Εσωτερικών, Δημόσιας Διοίκησης και Αποκέντρωσης, ύστερα από εισήγηση του Γενικού Επιθεωρητή, ρυθμίζονται τα κριτήρια, ο τύπος, ο τρόπος και οι αναγκαίες λεπτομέρειες για την αξιολόγηση αυτή. Εάν σε δύο ειδικές εκθέσεις κριθεί το έργο Επιθεωρητή-Ελεγκτή ως μη ικανοποιητικό, ανακαλείται η απόσπασή του.

'Αρθρο 8

Ελεγκτική διαδικασία


1. Ο Γενικός Επιθεωρητής δίνει εντολή για επιθεώρηση, έλεγχο ή έρευνα στους Επιθεωρητές-Ελεγκτές αυτεπαγγέλτως ή κατόπιν εντολής του Υπουργού Εσωτερικών, Δημόσιας Διοίκησης και Αποκέντρωσης, του οικείου υπουργού για τις υπηρεσίες του ή τα εποπτευόμενα από αυτόν Ν.Π.Δ.Δ.. Διενέργεια ελέγχου ή έρευνας μπορεί να ζητήσει και ο Συνήγορος του Πολίτη.

2. Με κοινή απόφαση του Υπουργού Εσωτερικών, Δημόσιας Διοίκησης και Αποκέντρωσης, του Υπουργού Οικονομικών και του εκάστοτε αρμόδιου υπουργού δύναται να συγκροτούνται κοινές ομάδες Επιθεωρητών-Ελεγκτών Δημόσιας Διοίκησης, Οικονομικών Επιθεωρητών και Επιθεωρητών του οικείου υπουργείου για την πραγματοποίηση επιθεώρησης, ελέγχου ή έρευνας.

3. Ο Γενικός Επιθεωρητής κατανέμει τις εντολές σε Επιθεωρητή-Ελεγκτή ή σε κλιμάκιο Επιθεωρητών-Ελεγκτών και παρακολουθεί την έγκαιρη εκτέλεσή τους. Με την εντολή καθορίζει το χρόνο μέσα στον οποίο πρέπει να περατωθεί ο έλεγχος με την υποβολή της έκθεσης.

4. Οι Επιθεωρητές-Ελεγκτές μπορούν για την εκπλήρωση του έργου τους να επισκέπτονται την υπηρεσία όπου γίνεται ο έλεγχος. Επίσης έχουν δικαίωμα πρόσβασης στους φακέλους συμπεριλαμβανομένων και των απορρήτων, εκτός εάν αυτά αφορούν ζητήματα που ανάγονται στην άσκηση εξωτερικής πολιτικής, την εθνική άμυνα και την κρατική ασφάλεια. Οι Επιθεωρητές υποχρεούνται να διαφυλάσσουν το απόρρητο κατά τις κείμενες διατάξεις. Οι υπηρεσίες οφείλουν να παρέχουν όλα τα απαραίτητα για το έργο των Επιθεωρητών-Ελεγκτών στοιχεία, που τίθενται υποχρεωτικά στη διάθεσή τους και να τους διευκολύνουν με κάθε τρόπο.

Κατά τη διάρκεια της επιθεώρησης και του ελέγχου μπορούν επίσης να ζητούν πληροφορίες και στοιχεία από τους αρμόδιους υπαλλήλους της υπηρεσίας, να ζητούν εξηγήσεις και να συνεργάζονται με υπηρεσίες που ασχολούνται με την εξεταζόμενη υπόθεση.

Η μη χορήγηση των παραπάνω πληροφοριών ή στοιχείων, ως και η απόκρυψη στοιχείων ή πληροφοριών, καθώς επίσης η χορήγηση εν γνώσει ανακριβών στοιχείων και γενικά η παρακώλυση και η παραπλάνηση του έργου των Επιθεωρητών-Ελεγκτών Δημόσιας Διοίκησης, πέρα από ενδεχόμενες ποινικές ευθύνες, συνιστά αυτοτελές πειθαρχικό παράπτωμα για το οποίο μπορεί να επιβληθεί μια από τις ποινές που προβλέπονται στην παράγραφο 4 του άρθρου 207 του Υπαλληλικού Κώδικα.

Σελίδα 5334 

Αν κατά τον έλεγχο διαπιστωθεί μη σύννομη συμπεριφορά λειτουργού ή υπαλλήλου ή μέλους διοίκησης, η έκθεση του Επιθεωρητή-Ελεγκτή διαβιβάζεται στο αρμόδιο όργανο με πρόταση για την άσκηση πειθαρχικού ελέγχου ή τη λήψη άλλων μέτρων.

Αν προκύψουν αποχρώσες ενδείξεις για τέλεση αξιόποινης πράξης από λειτουργό ή υπάλληλο της ελεγχόμενης υπηρεσίας ή μέλος διοίκησης, η έκθεση διαβιβάζεται και στον αρμόδιο εισαγγελέα.

5. Μετά το πέρας της επιθεώρησης, του ελέγχου ή της έρευνας ο Επιθεωρητής-Ελεγκτής υποβάλλει στο Γενικό Επιθεωρητή τεκμηριωμένη έκθεση. Ο Επιθεωρητής-Ελεγκτής μπορεί να διατυπώσει και προτάσεις. Ο Γενικός Επιθεωρητής-Ελεγκτής γνωστοποιεί το πόρισμα στους καθ' ύλην αρμόδιους υπουργούς και στις υπηρεσίες που έγινε η επιθεώρηση, ο έλεγχος ή έρευνα και, εφόσον διαπιστώσει παράνομη συμπεριφορά λειτουργού ή υπαλλήλου ή μέλους διοίκησης, προτείνει την άσκηση πειθαρχικής δίωξης.

6. Οι υπηρεσίες υποχρεούνται το ταχύτερο δυνατόν να αναφέρουν στο Γενικό Επιθεωρητή και στον Υπουργό Εσωτερικών, Δημόσιας Διοίκησης και Αποκέντρωσης τις ενέργειες στις οποίες προέβησαν.

7. Στο Σ.Ε.Ε.Δ.Δ. παρέχεται γραμματειακή υποστήριξη από το Υπουργείο Εσωτερικών, Δημόσιας Διοίκησης και Αποκέντρωσης.

8. Με προεδρικό διάταγμα, που εκδίδεται με πρόταση του Υπουργού Εσωτερικών, Δημόσιας Διοίκησης και Αποκέντρωσης, θεσπίζεται ο Κανονισμός Λειτουργίας του Σ.Ε.Ε.Δ.Δ. και καθορίζεται κάθε άλλη αναγκαία λεπτομέρεια για τη λειτουργία του.

'Αρθρο 9

Το ύψος του καταβλητέου χρηματικού ποσού της παρ. 7 του άρθρου 5 του ν. 1943/1991 καθορίζεται από την αρμόδια επιτροπή, μετά από εισήγηση της Διεύθυνσης Σχέσεων Κράτους - Πολίτη του Υπουργείου Εσωτερικών, Δημόσιας Διοίκησης και Αποκέντρωσης, στην οποία υποβάλλεται και η σχετική αίτηση του ενδιαφερομένου.

'Αρθρο 10

Μετά παρέλευση δύο (2) μηνών από την έναρξη ισχύος του παρόντος καταργείται το Σώμα Ελεγκτών Δημόσιας Διοίκησης που συνεστήθη με τους νόμους 1892/1990 και 1943/1991, όπως τροποποιήθηκαν με το ν. 2266/1994 και παύουν να ισχύουν όλες οι σχετικές με αυτό διατάξεις. Εντός της παραπάνω προθεσμίας το Σώμα Ελεγκτών Δημόσιας Διοίκησης διεκπεραιώνει τις εκκρεμείς υποθέσεις.

'Αρθρο 11

Η ισχύς του παρόντος αρχίζει από τη δημοσίευσή του στην Εφημερίδα της Κυβερνήσεως.

ΠΡΟΕΔΡΟΣ (Απόστολος Κακλαμάνης): Παρακαλώ να εξουσιοδοτήσετε το Προεδρείο για την υπ' ευθύνη του επικύρωση των Πρακτικών ως προς την ψήφιση αυτού του νομοσχεδίου.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Το Σώμα παρέσχε την ζητηθείσα εξουσιοδότηση.

Εισερχόμαστε στη συζήτηση του νομοσχεδίου του Υπουργείου Δικαιοσύνης. Μόνη συζήτηση επί της αρχής, των άρθρων και του συνόλου του νομοσχεδίου: "Ανώτατο Ειδικό Δικαστήριο, επιτάχυνση των δικών, δικονομικές απλουστεύσεις και άλλες διατάξεις".

Για το νομοσχέδιο αυτό, κυρίες και κύριοι συνάδελφοι, έχει αποφασιστεί από τη Διάσκεψη των Προέδρων να διατεθούν τρεις συνεδριάσεις: Μία για τη συζήτηση επί της αρχής και δύο για τη συζήτηση των άρθρων.

Απόψε η συνεδρίαση θα συνεχιστεί μέχρις ότου συζητηθεί και ψηφισθεί ή καταψηφισθεί η αρχή του νομοσχεδίου.

Το Δημοκρατικό Κοινωνικό Κίνημα ορίζει ως Ειδικό Αγορητή στη συζήτηση του νομοσχεδίου το Βουλευτή, κ. Γεώργιο Τσαφούλια.

Η Νέα Δημοκρατία ορίζει ως Κοινοβουλευτικό της Εκπρόσωπο τον κ. Επαμεινώνδα Ζαφειρόπουλο.

Ο εισηγητής της Πλειοψηφίας κ. Ιωάννης Καλαμακίδης, έχει το λόγο.

ΙΩΑΝΝΗΣ ΚΑΛΑΜΑΚΙΔΗΣ: Κυρίες και κύριοι συνάδελφοι, έχει γίνει πλέον δεκτό ότι οι πολίτες δεν είναι δυνατόν να έχουν μόνο δικαιώματα, αφού η ύπαρξη αυτών προϋποθέτει κοινωνία και το δίκαιο γεννάται στην κοινωνία. Ο νόμος που απονέμει το δίκαιο δεν θα πρέπει να είναι δίκαιος και καλός, γιατί είναι νόμος, αλλά θα πρέπει να είναι νόμος γιατί είναι δίκαιος. 'Αλλωστε, ο καλός νόμος δεν είναι τίποτε άλλο, παρά ο κοινός νους οργανωμένος, που θα πρέπει να είναι σύμφωνος με τον ορθό λόγο, τη λογική και το δίκαιο.

(Στο σημείο αυτό την Προεδρική 'Εδρα καταλαμβάνει ο Β'Αντιπρόεδρος της Βουλής, κ. ΠΑΝΑΓΙΩΤΗΣ ΣΓΟΥΡΙΔΗΣ)

Ο νομοθέτης, κατά τη θέσπιση κανόνων δικαίου, θα πρέπει να σκέπτεται ως σοφός και να εκφράζεται ως χωρικός. Γιατί η απλότητα των θεσπιζομένων διατάξεων και η εκλαϊκευσή τους καθιστούν αυτές κατανοητές στους πολίτες, ώστε εύκολα να ξεχωρίζουν το δίκαιο από το άδικο.

H σαφήνεια στη διατύπωση αυτών διευκολύνει το δικαστή να αποδίδει το προσήκον εκάστω κατά τρόπο δίκαιο και ταχύτατο, χωρίς να αναζητά ερμηνευτικές διατάξεις, ή να υποκαθιστά το νομοθέτη.

Ως προς τις κυρώσεις, κατά την εφαρμογή του θετού δικαίου, παρατηρούμε τα ακόλουθα: Είναι γνωστό ότι η επιείκια είναι το παραλειπόμενο από το νόμο γραπτό δίκαιο. Θα ήταν μεγίστη πλάνη να νομίζετε ότι η πιστή εφαρμογή των κειμένων διατάξεων σημαίνει και απονομή αληθούς δικαιοσύνης. Η υφισταμένη και θεσπιζομένη νομοθεσία δεν είναι προϊόν αυθαιρεσίας ή παραλογισμού του νομοθέτη. Γι' αυτό στην περίπτωση που το γράμμα του νόμου θα επέβαλλε άτοπα ή ανεπιθύμητα κοινωνικώς αποτελέσματα, επιβάλλεται η διορθωτική ερμηνεία του γράμματος του νόμου.

Αλλά δεν θα πρέπει να μας διαφεύγει ότι ένα πράγμα είναι χειρότερο από την αδικία και αυτό είναι το δίκαιο χωρίς το σπαθί στο χέρι. Το ξίφος χωρίς την πλάστιγγα είναι γυμνή βία. Η πλάστιγγα χωρίς το ξίφος είναι η αδυναμία του δικαίου. Αμφότερα έχονται αλλήλων.

Η ατιμωρησία είναι ο μέγιστος εχθρός της έννομης τάξης και ο μέγιστος διδάσκαλος της εγκληματικότητας. Το να δείχνουμε καλοσύνη στους κακούς, έλεγε ο Θερβάντες, είναι σαν να ρίχνουμε νερό στη θάλασσα. Για ορισμένα αδικήματα που προβλέπει το παρόν νομοσχέδιο, μόνο η αυστηρή ποινή θα μπορούσε να συνετίσει ή να εμποδίσει τους παρανομούντες. 

Κυρίες και κύριοι συνάδελφοι, δεν επιβάλλεται η αυτή ποινή σε εκείνον που θα βγάλει το μάτι σε έναν άνθρωπο που έχει δύο μάτια και σε εκείνον που θα τυφλώσει έναν μονόφθαλμο.

Ως προς τη δικαστική εξουσία και τους δικαστάς, επισημαίνονται τα εξής: Είναι γεγονός ότι η ωραιότερη λειτουργία της ανθρωπότητας είναι η απόδοση της Δικαιοσύνης. Το δικαστικό μέγαρο είναι ένα απέραντο εργαστήριο Δικαιοσύνης, όπου καθημερινώς, τις ίδιες ώρες, προσέρχονται οι διάφοροι εργάτες της Δικαιοσύνης, για να επιτελέσουν το μεγάλο τους έργο. Θα πρέπει, όμως, για την αποδοτική και εύρυθμη λειτουργία αυτού του εργαστηρίου να γίνει επαρκής στελέχωση με την αύξηση των οργανικών θέσεων και με την αξιοποίηση εμπείρων δικαστικών λειτουργών και ταυτόχρονα να δοθούν τα μέσα για την ταχύτερη και αποδοτικότερη απονομή της Δικαιοσύνης.

Το συζητούμενο νομοσχέδιο, διεπόμενο από τις αρχές που προανέφερα, επιλύει επιτυχώς θέματα που αφορούν την ορθή και ταχύτατη απονομή της Δικαιοσύνης. Η καθυστέρηση που παρατηρείται στην απονομή της Δικαιοσύνης είναι το μεγαλύτερο ίσως από τα προβλήματα που είναι συνδεδεμένα στη συνείδηση της κοινής γνώμης και του νομικού κόσμου.

Πράγματι, ο πολύπλοκος χαρακτήρας και ο αργός ρυθμός 

Σελίδα 5335 

πολλών δικονομικών διαδικασιών, σε συνδυασμό με το μεγάλο αριθμό των εκκρεμών υποθέσεων, διαμορφώνουν μια ασφυκτική κατάσταση.

Η αρχή που διέπει το παρόν νομοσχέδιο είναι η επιτάχυνση των δικών και η εισαγωγή δικονομικών απλουστεύσεων, με τις οποίες τέμνονται γραφειοκρατικές αγκυλώσεις, που ταλαιπωρούν διαδίκους, δικαστικούς λειτουργούς, δικηγόρους, υπαλλήλους, για πολλές δεκαετίες που τελικά οδηγούν σε αρνησιδικία, δημιουργώντας έτσι την πεποίθηση στον πολίτη ότι η Πολιτεία αρνείται να απονείμει Δικαιοσύνη. 

Αποτέλεσμα: Η δικαιολογημένη αποστροφή προς τους λειτουργούς της Δικαιοσύνης και η πεποίθηση ότι η Δικαιοσύνη είναι το δίκαιο του ισχυροτέρου.

Οι βασικές αρχές του νομοσχεδίου είναι οι εξής: Αναγνωρίζεται η δυνατότητα σε τρίτους, φυσικά πρόσωπα, νομικά πρόσωπα, ένωση προσώπων, που έχουν και αποδεικνύουν έννομο συμφέρον να παρεμβαίνουν σε δίκες διεξαγόμενες στο Ανώτατο Ειδικό Δικαστήριο και στην Ολομέλεια των τριών ανωτάτων δικαστηρίων, του Συμβουλίου Επικρατείας, του Αρείου Πάγου και του Ελεγκτικού Συνεδρίου, όταν τίθεται θέμα συνταγματικότητας διάταξης τυπικού νόμου. Εισάγεται δηλαδή μία δικονομική καινοτομία. Με τη διάταξη αυτή, οργανώνεται, ορθολογικά και όχι τυχαία ή συμπτωματικά, η αντιδικία κατά τη διάγνωση της αντισυνταγματικότητας θεμάτων μείζονος σημασίας.

Βέβαια, η προτεινόμενη ρύθμιση δεν διευκρινίζει την έννοια του απαιτουμένου εννόμου συμφέροντος. 'Εχει γίνει όμως δεκτό, στη διδασκαλία και τη νομολογία ότι υπάρχει έννομο συμφέρον, όταν η έκβαση της δίκης πρόκειται να θίξει κάποιο δικαίωμα, έστω και μη περιουσιακό ή να δημιουργήσει κάποια υποχρέωση.

Υπάρχει πάγια νομολογία του Αρείου Πάγου με πρόσφατες αποφάσεις. Διευκρινίζεται, όμως, ότι η διάταξη αυτή δεν έχει εφαρμογή σε δίκες ενώπιον της Ολομέλειας του Αρείου Πάγου επί ποινικών υποθέσεων, ότι η εκδιδομένη απόφαση δεν παράγει έννομα αποτελέσματα για τον παρεμβαίνοντα και ότι η μη άσκηση δεν δημιουργεί δικαίωμα ανακοπής ή τριτανακοπής. 

Δεν πρόκειται μόνο για αμφιβολίες ως προς την ερμηνεία και την εφαρμογή των συνταγματικών διατάξεων. Δεν πρόκειται μόνο για επιμέρους παραβιάσεις του Συντάγματος ή των νόμων. Πρόκειται για μία κρίση της ιδίας αρχής της νομικής ασφάλειας, που είναι συστατικό στοιχείο του κράτους και γι' αυτό ακριβώς ο σεβασμός και η προστασία του Συντάγματος μετατρέπεται σε κοινωνική και πολιτική.

Το νομοσχέδιο καθορίζει ποιοι είναι οι διάδικοι στην εκλογική δίκη και παρέχει το δικαίωμα πρόσθετης παρέμβασης, με την οποία όμως δεν μπορεί να αμφισβητηθεί η εγκυρότητα ή η ακυρότητα των ψηφοδελτίων ή ο σταυρός προτίμησης, που δεν αμφισβητείται από το διάδικο, υπέρ του οποίου ασκείται η παρέμβαση.

Προβλέπεται η άσκηση αντένστασης από Βουλευτή, του οποίου επηρεάζεται η ανακήρυξη, όπως και η άσκηση της πρόσθετης παρέμβασης από τον αναπληρωματικό. 

Τέλος, καθορίζεται ο τρόπος και η διαδικασία καταμέτρησης και ελέγχου των ψηφοδελτίων ή των σταυρών προτίμησης από δικαστικούς λειτουργούς, οι οποίοι και συντάσσουν σχετική έκθεση. Η διαδικασία, αυτή ανατίθεται σε δικαστικούς λειτουργούς, οι οποίοι με απόφαση του συμβουλίου ή μετά από μία προδικαστική απόφαση είναι υποχρεωμένοι να βρούν εάν πράγματι υπάρχουν παρατυπίες στα ψηφοδέλτια και συντάσσουν ένα πρακτικό με το οποίο, βεβαίως, ρυθμίζονται σχέσεις που έχουν να κάνουν με τη διαδικασία αυτή.

Επανασυνάγεται η έννοια της ιδιαίτερης επικινδυνότητας του δράστη. Δίνεται, δηλαδή, ο ορισμός του ιδιαίτερα επικίνδυνου δράστη. 

Βέβαια, εναπόκειται στο Δικαστήριο σε κάθε περίπτωση να κρίνει αν συντρέχουν οι προϋποθέσεις για να χαρακτηρίσει έναν δράστη ως ιδιαίτερα επικίνδυνο. Η τυχόν, όμως, εσφαλμένη ή καταχρηστική εφαρμογή της διατάξεως αυτής από το Δικαστήριο, δεν είναι λόγος να μην υπάρχει αυτή η επιβαρυντική περίπτωση. Η επαύξηση του αξιοποίνου σε ορισμένα εγκλήματα είναι αναγκαία για λόγους γενικά προληπτικής λειτουργίας της ποινής. Ειδικότερα, κακουργηματοποιείται η στάση των κρατουμένων, δηλαδή αυξάνεται το κατώτατο όριο ποινής μόνο για συμμετοχή σε απόδραση, χρήση βίας και βιοπραγίας, ενώ όλα τα υπόλοιπα αδικήματα που τελούνται από τους κρατουμένους, ρυθμίζονται με τις μέχρι σήμερα κείμενες διατάξεις.

Εισάγεται η διάταξη η οποία αποσκοπεί να άρει τα προβλήματα που γεννώνται όταν το Δικαστήριο παρέλειψε να αποφανθεί για τη μετατροπή της ποινής. Πρόκειται για μία σωστή διάταξη, διότι η παράλειψη οφείλεται στο Δικαστήριο και συνεπώς, αυτήν την παράλειψη δεν θα πρέπει να την επιβαρυνθεί ο καταδικασθείς, ο οποίος θα είναι υποχρεωμένος να εκτίσει την ποινή του στις φυλακές. 

Διευρύνεται η δυνατότητα αναστολής της ποινής ως προς τους δράστες εγκλημάτων μικρής βαρύτητας, δεδομένου ότι η εκτέλεση αυτών των ποινών θα προκαλούσε μεγαλύτερη ατομική και κοινωνική βλάβη από τη μη αναστολή της ποινής. Με τη διάταξη αυτή, αν κάποιος δεν έχει καταδικαστεί αμετακλήτως για κακούργημα ή πλημμέλημα σε ποινή ανώτερη των έξι μηνών, όπως ακριβώς αξιότιμε κύριε Υπουργέ, δεχθήκατε κατά τη συζήτηση του νομοσχεδίου στη Διαρκή Επιτροπή, το Δικαστήριο διατάσσει την αναστολή εκτέλεσης της ποινής. Τίθενται, όμως, δύο προϋποθέσεις: Να λαμβάνεται πρόνοια ώστε σε περίπτωση πλειόνων καταδικών το ανώτατο όριο να υπολογίζεται αθροιστικά και η καταδίκη να μην υπερβαίνει τα δύο έτη. Με τη ρύθμιση αυτή διαλύονται πλέον τα νεφελώματα που είχε ο πρόσφατος νόμος ν.2408, που εκεί είχε παρατηρηθεί το φαινόμενο, ποινές συνολικού ύψους άνω του έτους να αναστέλλονται γιατί οι επιμέρους καταδίκες δεν υπερέβαιναν τις τριάντα ημέρες.

Το νομοσχέδιο, κυρίες και κύριοι συνάδελφοι, προβλέπει την ποινική αντιμετώπιση όσων δεν συμμορφώνονται με δικαστικές αποφάσεις, με προσωρινές διαταγές ή εισαγγελικές διατάξεις. Η διάταξη αυτή είναι εξόχως χρήσιμη λόγω άρνησης των ιδιωτών και της διοίκησης να συμμορφώνονται με δικαστικές αποφάσεις, προσωρινές διαταγές ή εισαγγελικές διατάξεις, πράγμα που οδηγεί σε αμφισβήτηση του κύρους των δικαστικών αρχών, αλλά και σε ευτελισμό του κράτους δικαίου.

Η προτεινόμενη ρύθμιση αναστολής της εκτέλεσης των ποινών, αφορά όχι μόνο τις ποινές κατά της ελευθερίας, αλλά και κάθε άλλη ποινή, πρωτίστως δε τη χρηματική. Το Δικαστήριο μπορεί στην περίπτωση ασκήσεως αναιρέσεως ή απορρίψεως εφέσεως ως απαράδεκτης ή ανυποστήρικτης, να αναστείλει την εκτέλεση της ποινής.

Προβλέπεται η επιβαρυντική περίπτωση για ψευδή βεβαίωση γεγονότων και πραγματικών περιστατικών στις υπεύθυνες δηλώσεις του ν. 1599.

Η πράξη αυτή προσλαμβάνει κακουργηματικό χαρακτήρα, εφόσον όμως το όφελος και η βλάβη υπερβαίνουν το ποσόν των είκοσι πέντε εκατομμυρίων και έτσι η βλάβη αυτή αποκτά αποκλειστικά περιουσιακό χαρακτήρα. Είναι χρήσιμη αυτή η διάταξη, κυρίες και κύριοι συνάδελφοι, γιατί με τις υπεύθυνες αυτές δηλώσεις παραπλανάται η δικαστική αρχή. Χάνονται και κερδίζονται υποθέσεις από περιεχόμενο τέτοιων υπευθύνων δηλώσεων. Κάποτε πρέπει να συνειδητοποιήσουν όσοι δηλώνουν με το νόμο αυτό (τον 1599) αυτά τα οποία δηλώνουν, να είναι πολύ προσεκτικοί και αυτά τα οποία δηλώνουν να ανταποκρίνονται στην αλήθεια.

Εξασφαλίζεται με το νομοσχέδιο η σύμμετρη απασχόληση όλων των Ειρηνοδικών που υπηρετούν σε Ειρηνοδικεία της περιφέρειας του αυτού Πρωτοδικείου. Τούτο δε γιατί υπάρχουν Ειρηνοδικεία με ελάχιστη δικαστηριακή απασχόληση. Και με τον τρόπο αυτό επιτυγχάνεται η επιτάχυνση των δικών και αποτρέπεται ο επιστημονικός μαρασμός των Ειρηνοδικών από τη χρόνια υποαπασχόληση.

Καθιερώνεται ο θεσμός της ολομέλειας στις Εισαγγελίες στις οποίες υπηρετούν τουλάχιστον πέντε εισαγγελικοί λειτουργοί. Με αυτόν τον τρόπο επιτυγχάνεται ο εκσυγχρονισμός 

Σελίδα 5336 

και εκδημοκρατισμός της Διοίκησης και της λειτουργίας αυτών.

Πλέον η λήψη σημαντικών αποφάσεων δεν επαφίεται στην κρίση ενός και μόνο προσώπου, αλλά σε ένα πολυπρόσωπο συλλογικό όργανο. 'Ετσι λοιπόν, παρέχεται η δυνατότητα σε κάθε εισαγγελικό λειτουργό, όχι μόνο να έχει γνώμη, αλλά και να συμμετέχει ουσιαστικά στη λήψη σημαντικών αποφάσεων.

Επειδή πρόκειται για έναν σημαντικό θεσμό, προτείνω, αξιότιμε κύριε Υπουργέ, αυτός ο θεσμός να επεκταθεί και στις Εισαγγελίες που έχουν τουλάχιστον τρείς εισαγγελικούς λειτουργούς.

Ρυθμίζονται επίσης θέματα σχετικά με τη διεύθυνση της Εισαγγελίας, την εκλογή, με πρακτικά ζητήματα συγκρότησης Ολομέλειας του Αρείου Πάγου, με θέματα μετάθεσης δικαστικών λειτουργών, με αύξηση οργανικών θέσεων, με τη δυνατότητα οι Δικηγορικοί Σύλλογοι να μπορούν να ιδρύουν Νομικά Πρόσωπα με εταιρική ή μη μορφή για τη διαχείριση και αξιοποίηση της περιουσίας τους.

Επίσης ιδρύεται ανώνυμη εταιρεία κοινής ωφελείας που λειτουργεί προς το συμφέρον του Δημοσίου και που έχει ως σκοπό την κατασκευή, συντήρηση και επέκταση δικαστικών κτιρίων και σωφρονιστικών καταστημάτων.

Ρυθμίζονται εκκρεμείς υποθέσεις υιοθεσίας. 'Ολες οι εκκρεμείς υποθέσεις οι οποίες υπήρχαν πριν από το ν. 2447 ρυθμίζονται με το προϊσχύον δίκαιο.

Επιτυγχάνεται η απλούστευση της διαδικασίας ενώπιον του Ανωτάτου Ειδικού Δικαστηρίου, ιδίως στα πλαίσια εκλογικής δίκης.

Καθιερώνεται τεκμήριο πληρεξουσιότητας σε δικηγόρο με συνυπογραφή του διαδίκου επί του εγγράφου του ενδίκου μέσου και έτσι απαλλάσσεται ο διάδικος από τα έξοδα μιας συμβολαιογραφικής πράξης, ενός συμβολαιογραφικού πληρεξουσίου και παράλληλα προστατεύεται ο εντολοδόχος δικηγόρος από την κακοπιστία του εντολέως πελάτη ο οποίος αμφισβητεί το περιεχόμενο και την ακρίβεια του ενδίκου μέσου που συντάσσει ο δικηγόρος.

Επίσης, επεκτείνεται η παράσταση με δήλωση και ενώπιον των διοικητικών δικαστηρίων. Είναι μια σωστή διάταξη, είναι μια διάταξη λίαν επιτυχημένη που σήμερα εφαρμόζεται στα Πολυμελή Δικαστήρια και στα Εφετεία. 'Αλλωστε στα Διοικητικά Δικαστήρια ακόμη και στο Συμβούλιο της Επικρατείας και στον 'Αρειο Πάγο, δεν είναι υποχρεωτική η προφορική ανάπτυξη, αλλά προβάλλονται οι ισχυρισμοί με την κατάθεση προτάσεων και υπομνημάτων. Εκεί και διατυπώνονται οι ισχυρισμοί των διαδίκων,.

Δεν χρειάζεται, λοιπόν, η παράσταση των δικηγόρων προκειμένου να διατυπώσουν και προφορικά τις απόψεις τους.

Διευρύνεται η καθ' ύλην αρμοδιότητα των Μονομελών Διοικητικών Πρωτοδικείων. Επίσης τα Τριμελή Διοικητικά Πρωτοδικεία κρίνουν ως Εφετεία. Και βεβαίως με αυτήν τη διάταξη απαλλάσσονται οι διάδικοι από τα έξοδα να μετακομίζουν στο Διοικητικό Εφετείο Πειραιώς ή σε άλλα εφετεία της εφετειακής αρμοδιότητας, ενώ επί τόπου σε κάθε πρωτοδικείο διοικητικό θα μπορούν να εφεσιβάλλουν αποφάσεις του Μονομελούς Πρωτοδικείου.

Ρυθμίζεται συστηματικά ο θεσμός της αναστολής εκτέλεσης διοικητικής πράξης που έχει προσβληθεί ενώπιον τακτικών διοικητικών δικαστηρίων. Οι πράξεις οι οποίες εκδίδονται από δημόσιες αρχές προβλέπουν εξοντωτικές ποινές. Βεβαιώνονται στα δημόσια ταμεία και οι ΔΟΥ αρνούνται να χορηγήσουν φορολογικές ενημερώσεις, με αποτέλεσμα να καταστρέφονται επιχειρηματίες, να κλείνουν επιχειρήσεις και μάλιστα για υποθέσεις που δεν έχουν κριθεί οριστικά και αμετάκλητα από τα αρμόδια καθ'ύλην δικαστήρια.

Καθιερώνεται και νομοθετικά η δυνατότητα καθαρογραφής των δικαστικών αποφάσεων. Είναι γνωστό ότι η μεγαλύτερη ίσως καθυστέρηση οφείλεται στη μη καθαρογραφή των αποφάσεων, με αποτέλεσμα να μη θεωρούνται και κατά συνέπεια οι διάδικοι να μη μπορούν να πάρουν αντίγραφα ή απόγραφα για να εκτελέσουν αυτήν την απόφαση. 'Αλλωστε ο πελάτης ή ο διάδικος δεν μπορεί να γνωρίζει τη διαφορά που υπάρχει ανάμεσα στην έκδοση της αποφάσεως που δημοσιεύεται στα επίσημα βιβλία και την καθαρογραφή και τη λήψη κεκυρωμένου αντιγράφου ή τη λήψη απογράφου για την εκτέλεση. 'Ετσι, λοιπόν, όλοι πιστεύουν ότι η καθυστέρηση οφείλεται στους δικαστικούς λειτουργούς.

Εισάγεται ειδική διαδικασία έκδοσης διαταγής απόδοσης χρήσης του μισθίου. Εδώ προβλέπεται η έκδοση διαταγής απόδοσης του μισθίου όταν ο μισθωτής αρνείται κακόπιστα και κακόβουλα να πληρώσει το μίσθωμα καίτοι κάνει ακώλυτη χρήση του μισθίου. Παρουσιάζεται, όμως, το φαινόμενο σύμφωνα με τις γνωστές χρονοβόρες διαδικασίες των μισθωτικών διαφορών, να εκδίδεται απόφαση εξώσεως μετά από ένα ή δύο χρόνια και ο μισθωτής να παραμένει στο μίσθιο και να μην καταβάλλει μισθώματα. Εδώ υπάρχει ασφαλιστική δικλείδα. Ειδοποιείται με όχληση και καλείται εντός δεκαπέντε ημερών να καταβάλλει τα μισθώματα. 'Ετσι δεν εκδίδεται η διαταγή αποδόσεως μισθίου, εφόσον εντός της προθεσμίας αυτής καταβληθούν τα οφειλόμενα μισθώματα.

Καθορίζονται, πτωχευτικές διαδικασίες, τρόπος υποβολής προτάσεων. Δεν έχω χρόνο για να τα αναπτύξω.

Κυρίες και κύριοι συνάδελφοι, η σωστή λειτουργία των θεσμών της Δικαιοσύνης είναι απαραίτητη προϋπόθεση για την ομαλή εν γένει λειτουργία του πολιτεύματος και ειδικότερα για την προστασία των συνταγματικών δικαιωμάτων των πολιτών. Το παρόν νομοσχέδιο είναι αποτέλεσμα επίπονης και μακρόχρονης προσπάθειας και ευπροσώπως δύναται να ισχυριστεί κανείς ότι πρόκειται για ένα από τα πλέον αξιόλογα νομοθετήματα που επιλύει επιτυχώς σοβαρά θέματα της Δικαιοσύνης. Με αυτές τις σκέψεις εισηγούμαι την υπερψήφισή του. Ευχαριστώ.

(Χειροκροτήματα από την Πτέρυγα του ΠΑΣΟΚ)

ΠΡΟΕΔΡΕΥΩΝ (Παναγιώτης Σγουρίδης): Ο κ. Μαρκογιαννάκης έχει το λόγο.

ΧΡΗΣΤΟΣ ΜΑΡΚΟΓΙΑΝΝΑΚΗΣ: Κυρίες και κύριοι συνάδελφοι, κατά τη συζήτηση του υπό ψήφιση νομοσχεδίου στην αρμόδια Διαρκή Επιτροπή είχαμε δηλώσει ότι θα το ψηφίσουμε επί της αρχής . Την ίδια τοποθέτηση έχουμε και σήμερα . Βεβαίως θα κάνουμε τις παρατηρήσεις μας και τις προτάσεις μας στην κατ' άρθρον συζήτηση.

Θα ήθελα να κάνω όμως κάποιες γενικότερες επισημάνσεις και παρατηρήσεις γιατί για μια άλλη φορά δυστυχώς καταδεικνύεται κατά τον εναργέστερο τρόπο η αποσπασματικότητα και η προχειρότητα με την οποία έρχονται στη Βουλή νομοσχέδια που αφορούν τη Δικαιοσύνη. Δυστυχώς βλέπουμε ότι δεν γίνεται μια σοβαρή προσπάθεια για να αντιμετωπισθούν τα προβλήματα σε βάθος έτσι ώστε να τα μελετήσουμε να γίνουν προτάσεις και στη συνέχεια να νομοθετήσουμε. Τελείως πρόχειρα και τελείως αποσπασματικά, εν είδη επιχρίσματος και με τη συνταγή του "ράβε-ξήλωνε" προσπαθούμε αυτά τα μεγάλα προβλήματα να τα αντιμετωπίσουμε. Δεν είναι κολακευτικό το ότι ανά τρίμηνο περίπου τα τελευταία τέσσερα χρόνια έρχονται νομοσχέδια του Υπουργείου Δικαιοσύνης με τα οποία γίνεται προσπάθεια επίλυσης των προβλημάτων που αντιμετωπίζουμε σ' αυτό το χώρο. Τα πολλά νομοσχέδια και οι συνεχείς παρεμβάσεις δεν λύνουν το πρόβλημα γιατί υπάρχουν νομοσχέδια μέσα στα οποία εμφιλοχωρούν σκοπιμότητες με υπόβαθρο τις προσωπικές εκτιμήσεις ή πεποιθήσεις ή καμιά φορά και τις προσωπικές υστεροβουλίες ή μικρόψυχες συμπεριφορές των Υπουργών που τα έχουν φέρει.

Εγώ δεν θα σταθώ ιδιαίτερα στις ρυθμίσεις που γίνονται στο Ανώτατο Ειδικό Δικαστήριο. Απλώς θα επισημάνω ότι αυτή η οσμή για την επιτάχυνση της απονομής της Δικαιοσύνης την οποία αποπνέει το νομοσχέδιό σας αναιρείται από τη ρύθμιση την οποία κάνετε και δίνετε τη δυνατότητα παρέμβασης οποιουδήποτε έχει έννομο συμφέρον στο Ανώτατο Ειδικό Δικαστήριο όταν κρίνεται θέμα συνταγματικότητας νόμου. Αντιλαμβάνεσθε ότι ανοίγετε τους ασκούς του Αιόλου και κάθε στρεψόδικος και όλοι αυτοί οι γραφικοί τύποι τους οποίους κάθε τόσο αντιμετωπίζουμε στα δικαστήρια θα συνωστίζονται στις αίθουσες του Ανωτάτου Ειδικού Δικαστηρίου και δεν πρόκειται να έχετε αποφάσεις επί σημαντικών 

Σελίδα 5337 

θεμάτων ή θα καθυστερούν οι εκδόσεις αποφάσεων επι μακρόν εξαιτίας αυτών των παρεμβάσεων.

Αλλά πριν μπω σ' αυτό το κομμάτι που ονομάζεται επιτάχυνση της απονομής της Δικαιοσύνης θα ήθελα να επισημάνω ένα ατόπημα το οποίο για πολλοστή φορά έχω παρατηρήσει ότι γίνεται σε σχέση με βασικά νομοθετήματα τα οποία διέπουν την έννομο τάξη του Τόπου μας και εννοώ τον Ποινικό Κώδικα, την Ποινική Δικονομία, το Ναυτικό Κώδικα, τον Κώδικα Ποινικής Δικονομίας και τον Κώδικα Πολιτικής Δικονομίας.

Παρατηρούμε ότι όλα τα νομοσχέδια τα οποία έχουν έρθει από το Υπουργείο Δικαιοσύνης τα τελευταία τέσσερα χρόνια επιφέρουν τροποποιήσεις επί τροποποιήσεων πάνω σ' αυτά τα νομοθετήματα, και αυτά τα κομψοτεχνήματα τα οποία ήταν προϊόν κόπου και μόχθου, προσπάθειας δεκαετιών, σοφών νομικών, και που ψηφίστηκαν από την Εθνική Αντιπροσωπεία κατά τη μεταπολεμική Βουλή έχουν γίνει πλέον νομοθετήματα για τα οποία κανείς δεν γνωρίζει τι ισχύει και τι δεν ισχύει, πότε ίσχυσε και πότε σταμάτησε να ισχύει.Κανείς δεν ισχυρίζεται ότι η αλλαγή που είχε επέλθει στην κοινωνία , η αλλαγή της οικονομικής ζωής δεν επιτρέπουν τον εκσυγχρονισμό . Ασφαλώς και επιβάλλεται ο εκσυγχρονισμός.

Εκείνο όμως το οποίο είναι ακατανόητο, είναι να γίνονται παρεμβάσεις από τον κάθε Υπουργό κάθε δύο-τρεις μήνες, έτσι επειδή εκείνη την ώρα μας ήρθε ότι πρέπει να κάνουμε την άλφα ή τη βήτα τροποποίηση με αλληλοσυγκρουόμενες πολλές φορές ή αλληλοαναιρούμενες παρεμβάσεις. Δεν έχει γίνει μια σοβαρή μελέτη από μια επιτροπή, η οποία θα φέρει μια συγκεκριμένη πρόταση, να την δούμε όλοι μαζί και να επιφέρουμε τις αναγκαίες εκείνες αλλαγές οι οποίες πραγματικά χρειάζονται.

Αμφιβάλλω αν σήμερα, οι δικαστές, ακόμα και εμείς οι νομικοί, γνωρίζουμε τι ισχύει σε πάρα πολλές ρυθμίσεις οι οποίες γίνονται απ'αυτά τα νομοθετήματα τα οποία σας είπα. Και δεν ξέρω αν θυμόμαστε όλοι μας πόσες τέτοιες τροποποιήσεις έχουν γίνει από το 1993, που τις ξεκίνησε έτσι ακατάσχετα ο προκάτοχός σας, ο κ. Κουβελάκης.

Εγώ ειλικρινά σας λέω, ότι δεν θα είχα καμία διάθεση να ψηφίσω το νομοσχέδιο εξ αυτού και μόνο του λόγου. Εγώ δεν το ανέχομαι αυτό το πράγμα σαν 'Ελληνας Βουλευτής και σαν νομικός. Το ψηφίζω όμως, ξέρετε γιατί, κύριε Υπουργέ; Γιατί διορθώνετε τους προκατόχους σας, ή γιατί κάνετε μια προσπάθεια να διορθώσετε τους προκατόχους σας. Βέβαια, αυτό είναι πρωτοφανές, πρωτοποριακό, θα έλεγα, παγκόσμιο φαινόμενο, με τρεις Υπουργούς του ΠΑΣΟΚ επί της Δικαιοσύνης από το 1993 μέχρι σήμερα, με πολλές διορθώσεις, πολλές παρεμβάσεις, πολλές αλλαγές, να έρχεται ο σημερινός Υπουργός Δικαιοσύνης -και καλά κάνει- και να αναιρεί πάρα πολλά από εκείνα τα οποία είχαν ρυθμίσει τότε οι συνάδελφοί του και κατά κάποιο τρόπο να τους ανακαλεί στην τάξη.

Εγώ θα αναφέρω δύο-τρία χαρακτηριστικά παραδείγματα: 

To περίφημο άρθρο 332.α' του Ποινικού Κώδικα, με το οποίο επιβάλλονται ποινικές κυρώσεις εναντίον εκείνων οι οποίοι ασεβούν προς τις δικαστικές αποφάσεις -έτσι γενικά το τοποθετώ, γιατί δεν θέλω να μπω σε λεπτομέρειες. Θεσμοθετήθηκαν αυτές οι ποινικές κυρώσεις επί της Υπουργίας της κας Μπενάκη με το ν. 1941/91. 'Ηλθε ο κ. Κουβελάκης με το ν. 2172/93, αυτό το νόμο οδοστρωτήρα, τον ξεθεμελιωτή -θα έλεγα εγώ-της ελληνικής δικαιοσύνης και το αφήρεσε. Και έρχεσθε τώρα, κύριε Υπουργέ εσείς και το επαναφέρετε έτσι αυτούσιο. Καλά κάνετε και το επαναφέρετε. 'Ομως, θα πρέπει να τονίσουμε ότι αυτά δεν είναι σοβαρά πράγματα από μια Κυβέρνηση που θέλει να έχει συνέπεια και συνέχεια.

Στο νόμο περί ναρκωτικών, έρχεται ο κ. Βενιζέλος και κάνει ρυθμίσεις που τιμωρεί επιεικέστερα τους εμπόρους ναρκωτικών. Και καλά κάνετε εσείς και επανέρχεσθε και προβλέπετε διάταξη με την οποία να τιμωρούνται αυστηρότερα.

Είναι και το θέμα της αυξήσεως, το θέμα των θέσεων των Δικαστών στον 'Αρειο Πάγο, για το οποίο όμως θα μιλήσω στη συνέχεια.

'Ετσι λοιπόν, με αυτές τις συνεχείς παρεμβάσεις, έχουμε φθάσει στο σημείο να παρατηρείται το εξής περαιτέρω ατόπημα: 'Ερχονται τα δικαστήρια και δικάζουν υποθέσεις όπου αναγκάζονται να επιβάλουν ποινές ή ρυθμίσεις από νόμους οι οποίοι ίσχυσαν σε μεσοδιαστήματα, νόμοι κάποιας μικρής διάρκειας.

Αποτέλεσμα είναι να υπάρχει μια διαφορετική αντιμετώπιση κάποιων κακοποιών ή εγκληματιών και παραπονούνται οι πολίτες. Αλλά περαιτέρω, το χειρότερο το οποίο γίνεται, είναι ότι ο Ελληνικός Λαός, οι πολίτες γενικότερα, παύουν να εκτιμούν την Ελληνική Δικαιοσύνη, διότι δεν γνωρίζουν αυτές τις παλινωδίες της νομοθετικής εξουσίας. Δεν γνωρίζουν τις κάθε τόσο αλλαγές του νόμου με αποτέλεσμα να ρίπτουν το βάρος, την ευθύνη και την κριτική ως μη έδει κατά της Ελληνικής Δικαιοσύνης.

Εν πάση περιπτώσει, όμως, επειδή ένα μέρος του τίτλου του νομοσχεδίου σας, κύριε Υπουργέ, είναι "επιτάχυνση της απονομής της Δικαιοσύνης και απλούστευση των διαδικασιών" θα ήθελα να σταθώ πάνω σ'αυτό το κομμάτι του νομοσχεδίου. Πιστεύετε αλήθεια ότι λύνεται το πρόβλημα; Πιστεύετε αλήθεια ότι με το νομοσχέδιο το οποίο φέρατε, λύνεται έστω και κατά ένα ελάχιστο ποσοστό το πρόβλημα, το οποίο αντιμετωπίζει αυτήν τη στιγμή η Δικαιοσύνη, σ' αυτό το θέμα της καθυστέρησης; 

Εγώ είμαι από εκείνους που εν πολλοίς ταυτίζω την ταχύτητα της Δικαιοσύνης με αυτήν ταύτη την έννοια της Δικαιοσύνης. Γιατί ασφαλώς και δεν είναι Δικαιοσύνη εκείνη η οποία αποφασίζει μετά από κάποια χρόνια για μια ένδικη διαφορά, ή έρχεται να τιμωρήσει τον οποιονδήποτε κακοποιό μετά από δέκα χρόνια, όπου ο σκοπός της ποινής, της ειδικής και της γενικής πρόληψης, ασφαλώς δεν επιτελείται. Απαιτείται να επιτύχουμε την επιτάχυνση της απονομής της δικαιοσύνης, αλλά με ασπιρίνες σε βαρέως πάσχοντα, δεν επέρχεται ασφαλώς η υγεία. Το ίδιο γίνεται και εδώ πέρα.

Γνωρίζετε, κύριοι συνάδελφοι, οι μη νομικοί, ότι αυτήν τη στιγμή στις Εισαγγελίες και στα Ποινικά Δικαστήρια, υπάρχουν δεκάδες χιλιάδες δικογραφιών που αναφέρονται σε πράξεις που είναι βαρύτατα εγκλήματα και κινδυνεύουν να παραγραφούν, είναι στα όρια της παραγραφής; Γνωρίζετε ότι μια σοβαρή αστική διαφορά για να τελεσιδικήσει, θα πρέπει να περάσουν δεκαετίες και ταλαιπωρίες ων ουκ έστιν αριθμός των διαδίκων και από κει και πέρα αρχίζει πλέον η Οδύσσεια της εκτέλεσης; 

Γνωρίζετε, κύριοι συνάδελφοι, ότι η τεχνική υποστήριξη την οποία έχουν οι Γραμματείες των Δικαστηρίων, η σύγχρονη, είναι παντελώς ανύπαρκτη; Γνωρίζετε ότι τα πρακτικά των δικαστηρίων ακόμα κρατούνται όπως επί εποχής 'Οθωνος με το στυλό, με τους εντεύθεν κινδύνους και για το γραμματέα και για τους διαδίκους, αλλά και με την ταλαιπωρία, κόπο, χρόνο, δαπάνες που είναι αυτά τα πράγματα δεδομένα;

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και η δακτυλογράφηση στο Συμβούλιο Επικρατείας δε γίνεται.

ΧΡΗΣΤΟΣ ΜΑΡΚΟΓΙΑΝΝΑΚΗΣ: 'Ολα αυτά είναι ασφαλώς φαινόμενα αναχρονιστικά και απαράδεκτα και το νομοσχέδιό σας, κύριε Υπουργέ, δεν τα λύνει, ούτε καν τα ακουμπά. Σας είπα ότι μόνο οσμή πρόθεσης αναδύεται απ' αυτό και όχι οποιαδήποτε μα οποιαδήποτε, προσέγγιση στο πρόβλημα και πολύ περισσότερο οποιαδήποτε λύση των προβλημάτων.

Για να επιτευχθεί η επιτάχυνση της Δικαιοσύνης που είναι το ζητούμενο, που είναι το μεγάλο πρόβλημα για την Ελληνική Δικαιοσύνη, κύριοι συνάδελφοι, χρειάζεται προσπάθεια, να σκύψουμε πάνω από το πρόβλημα, να το καταγράψουμε, να δούμε το μέγεθός του και από κει και πέρα να προταθούν λύσεις.

Ενδεικτικά επειδή την έχω ζήσει τη Δικαιοσύνη και εκ των έσω, θα αναφέρω δυο-τρεις προτάσεις, οι οποίες καλό θα ήταν να ακουστούν από τον κύριο Υπουργό.

Κύριε Υπουργέ, πρέπει να απλουστεύσετε τις διαδικασίες. Δεν είμαστε στη δεκαετία του '50, όπου οι υποθέσεις σε κάθε δικαστήριο εμετρούντο στα δάχτυλα της μιας χειρός. Το πλήθος των υποθέσεων πλέον έχει γίνει τροχοπέδη. Οι πολυσέλιδες αιτιολογίες, πονήματα πολλές φορές, καλές 

Σελίδα 5338 

ήταν, δεν είναι, όμως, εν ταυτώ συνδεδεμένες άμεσα με την ορθότητα της απονομής της Δικαιοσύνης. Σήμερα χρειάζεται ταχύτητα, απλούστευση, για να μην παρατηρείται αυτό το φαινόμενο.

Ευρεία αποποινικοποίηση. Δε σημαίνει ότι οποιαδήποτε αντικοινωνική συμπεριφορά πρέπει να συνιστά και ποινικό αδίκημα.

Να μαζέψουμε την ποινική ευθύνη στα σοβαρά και εκείνα τα οποία η κοινωνία δεν τα αποδέχεται.

Σήμερα έχουμε φθάσει στο σημείο να είναι ποινικό αδίκημα και η πιο απίθανα ελαφρά έκνομη ή αντικοινωνική συμπεριφορά. 

Περιορισμός της πολυνομίας.'Εχουμε την απαίτηση από το λαό να γνωρίζει το νόμο και πολύ περισσότερο και από τους δικαστές και τους νομικούς.'Εχετε τη γνώμη ότι γνωρίζουμε σήμερα ποιοι είναι οι νόμοι οι οποίοι υπάρχουν στην Ελλάδα; Για το ίδιο θέμα υπάρχουν πολύ περισσότεροι του ενός νόμοι. Πολλές φορές αλληλοσυμπληρούμενοι, άλλοτε αλληλοσυγκρουόμενοι και πολλές φορές αλληλοαναιρούμενοι.

Αναδιάταξη αρμοδιοτήτων των δικαστηρίων. Στα Αστικά Δικαστήρια δε θα λαμβάνεται υπόψη κατά την άποψή μου το ύψος του αντικειμένου της διαφοράς, αλλά η φύση της υποθέσεως. Δε νομίζω ότι ο δικαστής που δικάζει μια υπόθεση για πέντε εκατομμύρια είναι καλός και για μια παρεμφερή υπόθεση που έχει αντικείμενο δέκα πέντε εκατομμύρια δεν είναι καλός. Η φύση της διαφοράς θα είναι εκείνη η οποία θα επιβάλει την αρμοδιότητα. Να πάμε στα μικρά δικαστήρια μεγάλες διαφορές, οι οποίες, όμως, είναι απλές διαφορές, τα αυτοκινητιστικά ή ενοχικές αξιώσεις οι οποίες δεν έχουν ιδιαίτερα νομικά προβλήματα.

Η Δικαιοσύνη να γίνει ακριβή, κύριε Υπουργέ. Δωρεάν για τον εν δικαίω βρισκόμενο, αλλά πανάκριβη για τον εν αδίκω βρισκόμενο.'Ετσι μόνο θα σταματήσει η κακόβουλη διάθεση, η στρεψόδικος συμπεριφορά. Εάν επιβάλλετε ακριβή δικαιοσύνη για εκείνους που δεν έχουν δίκιο και που καταφεύγουν στη Δικαιοσύνη μόνο για να ταλαιπωρήσουν τον πολίτη, τον αντίδικο, την Πολιτεία, τη Δικαιοσύνη, αν αυτοί πληρώσουν, θα σταματήσουν, κυρίες και κύριοι συνάδελφοι.

Και προπάντων το έμψυχο υλικό. Κοιτάξτε το έμψυχο υλικό της Δικαιοσύνης, τους δικαστές και τη γραμματειακή υποστήριξη. Εκεί πρέπει να έχουμε τους καλύτερους, τους εντιμότερους, τους σωστότερους, τους πλέον έγκριτους νομικούς. Για να το επιτύχουμε, όμως, αυτό το πράγμα, πρέπει να κοιτάξουμε δύο θέματα: 

Το μισθολόγιο του δικαστή. Χαίρομαι που πληροφορούμαι ότι θα έρθει σύντομα το καινούριο μισθολόγιο που θα ικανοποιεί κατά ένα μέρος τουλάχιστον τα αιτήματα των δικαστών και θα λύνεται αυτό το μεγάλο πρόβλημα. Είναι μεγάλο το έργο του δικαστού, είναι μεγάλη η ευθύνη του δικαστού και πρέπει να αμείβεται.

Και περαιτέρω πρέπει να κοιτάξουμε και τις συνθήκες εργασίας, το κτιριακό και την υποστήριξη την τεχνική και γραμματειακή την οποία θα πρέπει να έχει.

Από κει και πέρα, κύριε Υπουργέ, ας επιβάλλουμε στον Ελληνικό λαό εμείς -μπορούμε να το επιτύχουμε αυτό- σεβασμό προς τη Δικαιοσύνη. Δεν είναι πολύς ο χρόνος που ακούγονταν από μας τους πολιτικούς επικριτικές φράσεις του τύπου "εγκάθετοι, κατευθυνόμενη η Δικαιοσύνη". Ευτυχώς τώρα τελευταία δεν ακούγονται αυτά.

'Ετσι σιγά σιγά πρέπει να συμβάλουμε όλοι στην αποκατάσταση της εμπιστοσύνης του πολίτη προς τη Δικαιοσύνη. Αν γίνει αυτό, θα πειστεί εκείνος ο οποίος έχει τη μικροδιαφορά ότι καλώς έκρινε το πρώτο δικαστήριο και δε θα εξαντλήσει όλους τους βαθμούς δικαιοδοσίας.

Και ένα μεγάλο πρόβλημα που το θέτω στην Εθνική Αντιπροσωπεία και θα πρέπει να μας προβληματίσει και να το αντιμετωπίσουμε ριζικά είναι τα Μέσα Μαζικής Ενημέρωσης. Δεν είναι φαινόμενο, κύριοι συνάδελφοι, αυτό το οποίο βλέπουμε κάθε μέρα στα λεγόμενα "παράθυρα" της τηλεόρασης. Δεν μπορούν να γίνονται δίκες στα "παράθυρα" της τηλεόρασης. Δεν είναι μόνο ο ευτελισμός της κοινωνίας, δεν είναι μόνο η τροφή η οποία δίνεται στην κοινωνία μας, αλλά διαπομπεύεται και η Δικαιοσύνη. Γίνονται δίκες για να προκρίνουμε αποτελέσματα, δίκες για να αναψηλαφίσουμε αποφάσεις, δίκες για να κάνουμε εφέσεις κατά αποφάσεων. Αυτό το φαινόμενο πρέπει να σταματήσει άπαξ δια παντός. Σε συνεργασία με τον Υπουργό Τύπου πρέπει να ληφθούν μέτρα διότι είναι, κυρίες και κύριοι συνάδελφοι, ό,τι χειρότερο και για την κοινωνία και για τη Δικαιοσύνη αυτό το φαινόμενο.

Εάν όλα αυτά που προανέφερα τα δούμε και αν προσπαθήσουμε προς αυτήν την κατεύθυνση να φέρουμε ...

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και μερικά ακόμη.

ΧΡΗΣΤΟΣ ΜΑΡΚΟΓΙΑΝΝΑΚΗΣ: Και μερικά ακόμη, αλλά η ώρα δε με παίρνει, κύριε Πρόεδρε.

... ένα νομοσχέδιο που όλοι μαζί το δούμε και το ψηφίσουμε, τότε θα επιτύχετε καλύτερη απονομή της δικαιοσύνης που είναι η ταχύτατη δικαιοσύνη. 

'Οταν έχουμε την ανεξάρτητη Δικαιοσύνη, την τρίτη λειτουργία του πολιτεύματος, τον πτωχό συγγενή, ο οποίος συμμετέχει κατά ογδόντα δισεκατομμύρια στο δημόσιο προϋπολογισμό και όταν ουσιαστικά αυτοχρηματοδοτείται, γιατί από τις ποινές που μετατρέπονται εισπράττονται αυτά τα έσοδα, καταλαβαίνετε ότι υπάρχουν ανυπέρβλητες δυσκολίες.

'Οσον αφορά τις επιμέρους διατάξεις του νομοσχεδίου:

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή).

Κύριε Πρόεδρε, θα μου κάνετε τη χάρη να μου επιδείξετε την ανοχή που επιδείξατε στο συνάδελφό μου προηγουμένως.

ΠΡΟΕΔΡΕΥΩΝ (Παναγιώτης Σγουρίδης): Το έχω κατά νου.

ΧΡΗΣΤΟΣ ΜΑΡΚΟΓΙΑΝΝΑΚΗΣ: Εν τάχει, θα ήθελα να επισημάνω ορισμένα πράγματα. Ορθότατα προσδιορίζετε την έννοια του "ιδιαιτέρως επικινδύνως". Γιατί το κάνετε, όμως, κύριε Υπουργέ; Το θεσμοθετείτε, αλλά στην πράξη, στο ειδικό μέρος, εκεί που το είχαμε κάποτε στην απάτη, στην κλοπή, που κακουργηματοποιούσαμε την πράξη όταν συνέτρεχε αυτή η προϋπόθεση, δεν το επαναφέρετε. Μόνο στα ναρκωτικά υπάρχει. Αλλά στο ειδικό μέρος του Ποινικού Κώδικα δεν το επαναφέρετε. Τολμήστε να το επαναφέρετε, να διορθώσετε τον προκάτοχό σας άλλη μία φορά. Καλά θα κάνετε.

ΑΝΤΩΝΙΟΣ ΦΟΥΣΑΣ : Το λέει και η επιστημονική έκθεση.

ΧΡΗΣΤΟΣ ΜΑΡΚΟΓΙΑΝΝΑΚΗΣ: Θα ήθελα επίσης να επισημάνω -οι περισσότερες ρυθμίσεις στον Ποινικό Κώδικα με βρίσκουν σύμφωνο- σ' αυτό το σημείο κάτι το οποίο είχα πει ομιλών από αυτό το Βήμα, όταν ο κ. Κουβελάκης είχε μειώσει τον αριθμό των Αρεοπαγιτών. Τότε λέγαμε, λοιπόν, ότι το κάνατε, κύριε Υπουργέ, γιατί δε σας αρέσει η ηγεσία του Αρείου Πάγου και δεν θέλετε να εκλέξει το Ανώτατο Δικαστικό Συμβούλιο, υπό την παρούσα σύνθεση, Αρεοπαγίτες. Και είχαμε πει τότε, πριν αλέκτωρ λαλήσει τρις, υπό άλλη ηγεσία θα αυξήσετε τις θέσεις των μελών του Αρείου Πάγου. Και ο αλέκτωρ ελάλησε τρις και το φέρατε εσείς, κύριε Υπουργέ, τώρα και αυξάνετε τις θέσεις. Εγώ δεν έχω κανένα λόγο να μην εμπιστεύομαι τη σημερινή ηγεσία του Αρείου Πάγου. 'Εχω, όμως, πολλούς λόγους να ψέξω τους προκατόχους σας, οι οποίοι συμπεριφέρθησαν κατά τρόπο βάναυσο στον προηγούμενο Πρόεδρο του Αρείου Πάγου.

Ευχαριστώ.

(Χειροκροτήματα από την Πτέρυγα της Νέας Δημοκρατίας).

ΠΡΟΕΔΡΕΥΩΝ (Παναγιώτης Σγουρίδης): 'Εχω να ανακοινώσω στο Σώμα ότι ο Βουλευτής Αιτωλοακαρνανίας κ. Γεώργιος Αλεξόπουλος ζητεί ολιγοήμερη άδεια απουσίας του στο εξωτερικό. Η Βουλή εγκρίνει;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε.

Επίσης, ο Κοινοβουλευτικός Εκπρόσωπος του Κ.Κ.Ε., κ. Κολοζώφ, με επιστολή του στο Προεδρείο ορίζει ως Ειδικό Αγορητή στο συζητούμενο νομοσχέδιο τον κ. Λέοντα Αυδή.

Ο κ. Αυδής έχει το λόγο για είκοσι λεπτά.

ΛΕΩΝΙΔΑΣ ΑΥΔΗΣ: Συνεχίζεται, κυρίες και κύριοι συνάδελφοι, η παράδοση των πολυνομοσχεδίων που ρυθμίζουν ποικίλα θέματα, ατελεύτητη σειρά θεμάτων, που καλύπτουν μία πολύ μεγάλη ύλη, ώστε είναι δυσχερής η ενδελεχής

Σελίδα 5339 

εξέτασή τους από τη Βουλή.

Το συγκεκριμένο νομοσχέδιο έχει στην πραγματικότητα πέντε νομοσχέδια. Είναι πέντε άρθρα, που το καθένα αποτελεί ένα ξεχωριστό νομοσχέδιο. Στα πέντε αυτά νομοσχέδια θα πρέπει να προστεθούν άλλα δύο, που ήρθαν με δύο ογκώδεις τροπολογίες του Υπουργού Δικαιοσύνης.

'Εχει δημιουργηθεί μία τόσο μεγάλη περιπλοκή της ύλης, που είναι αμφίβολο αν η πλειοψηφία των κυρίων συναδέλφων, έστω και αν διαθέτουν νομικές γνώσεις, έχει τη δυνατότητα να αποκτήσει σαφή αντίληψη για το τι συζητείται εδώ μέσα, με εξαίρεση μόνο τους ειδικούς αγορητές των Κομμάτων, οι οποίοι το κατά δύναμη έχουν σχηματίσει κάποια συνολική αντίληψη.

Στο νομοσχέδιο βέβαια δεν υπάρχει μία ενιαία αρχή, είναι ένα άθροισμα διαφόρων διατάξεων, το οποίο έχει εμπλουτιστεί με τις δύο πολυσέλιδες τροπολογίες. Και η διαδικασία της ψήφισης του νομοσχεδίου αυτού στο Κοινοβούλιο μου θυμίζει εμένα κάτι σαν εκείνα τα διαρκή συνέδρια που έκαναν ορισμένοι χώροι, γιατί είναι ένα ανοιχτό νομοσχέδιο. Ξεκίνησε πολύ μικρότερο και έχει πολλαπλασιαστεί ο όγκος του και η έκταση των θεμάτων που ρυθμίζει, στο δρόμο. Αποδεικνύεται ότι τελικά η τροποποίηση των Κωδίκων είναι το πιο εύκολο πράγμα, ενώ εγώ τον καιρό που είχα πάει στο Πανεπιστήμιο είχα μάθει ότι με τους Κώδικες παγιώνονται οι κανόνες δικαίου. Και μάλιστα αυτό ήταν και το κύριο επιχείρημα ορισμένων προοδευτικών νομικών, που τον καιρό της χούντας, όταν εξαγγέλθηκε η κατάρτιση ενός Κώδικα Εργατικού Δικαίου, είχαμε καταφέρει να τη ματαιώσουμε, χρησιμοποιώντας όλα τα μέσα που ήταν δυνατά τότε.

Το νομοσχέδιο περιέχει και θετικές ρυθμίσεις, αυτό είναι αληθές -και στην κατά άρθρο συζήτηση θα επισημάνω μερικές γιατί υπάρχουν κάποιες πολύ αξιόλογες- αλλά επειδή περιέχει και άλλες ρυθμίσεις οι οποίες νομίζω ότι αποδίδουν τη βασική πολιτική κατεύθυνση της Κυβέρνησης -ασφαλώς δε διέφυγε την προσοχή των κυρίων συναδέλφων της Πλειοψηφίας- η Νέα Δημοκρατία επαινεί τον κ. Υπουργό, τον επικρίνει ελαφρώς για ατολμία-αποδίδει στο νομοσχέδιο μερικά τεχνικά ελαττώματα και επιχαίροντας, του επισημαίνει ότι το νομοσχέδιό του ακολουθεί το δρόμο που χάραξε η Νέα Δημοκρατία. Η Νέα Δημοκρατία έχει αναγορευθεί -σε σχέση με την ύλη του νομοσχεδίου βέβαια- σε πρωτοπόρο της κοινωνικής προόδου.

Εμείς θα προσπαθήσουμε να εντοπίσουμε -επειδή δεν έχει κάποια ενιαία αρχή το νομοσχέδιο- κάποιες γενικές κατευθύνσεις, οι οποίες νομίζω ότι πρέπει να μας απασχολήσουν σε μία συζήτηση επί της αρχής.

'Εχουμε κάνει την πολιτική εκτίμηση ότι, επειδή επιχειρείται ένας ευρύτερος κοινωνικός μετασχηματισμός, η επικράτηση της ελεύθερης αγοράς και η καταστροφή του κράτους-πρόνοιας και των εγγυήσεων υπέρ των εργαζομένων και υπέρ των άλλων οικονομικά αδύνατων στρωμάτων του λαού, θα υπάρξει μία τάση αυταρχισμού, θα υπάρξει μία τάση καταστολής, μία τάση ενίσχυσης των μηχανισμών καταστολής.

Νομίζω, ότι αυτή η πρόβλεψή μας, αυτή η επισήμανση -δεν είναι πρόβλεψη, δεν είναι προφητεία, ήταν ένα συμπέρασμα μίας συγκεκριμένης ανάλυσης που είχαμε κάνει- επαληθεύεται με το νομοσχέδιο. 'Ο,τι δεν μπόρεσε να κάνει η Νέα Δημοκρατία ή ό,τι μπόρεσε να κάνει αλλά το ΠΑ.ΣΟ.Κ. κατάργησε, γιατί το θεώρησε εκδήλωση του αντιδραστικού χαρακτήρα αυτού του κόμματος -πρόκειται περί της δεξιάς, όπως λέτε, κύριοι συνάδελφοι,- έρχεται τώρα και με τον έναν ή τον άλλο τρόπο το νομοσχέδιο αυτό το επαναφέρει, προφανώς όχι πια ως προϊόν των απόψεων και των κατευθύνσεων της κοινωνικής αντίδρασης που την εκπροσωπούσε η δεξιά, αλλά ως προϊόν κάποιας ιδιότυπης σοσιαλιστικής σκέψης.

Εγώ θεωρώ ότι είναι λίγο δυσχερής η θέση του κυρίου Υπουργού και η θέση των κυρίων συναδέλφων της Πλειοψηφίας, που τώρα ακούν τον έπαινο εκείνων τους οποίους κατηγορούσαν μέχρι πριν από λίγο καιρό.

Η βασική κατεύθυνση του νομοσχεδίου, κατά την άποψή μας, είναι η ενίσχυση της καταστολής και η ένταση του αυταρχισμού. Η ενίσχυση της καταστολής επιχειρείται με εκείνη τη διάταξη που επαινεί η Νέα Δημοκρατία, της ποινικοποίησης, της παράλειψης συμμόρφωσης με δικαστική απόφαση ή με απόφαση ασφαλιστικών μέτρων κ.λπ.

Βέβαια, επειδή η τύχη έτσι τα έφερε, την τελευταία περίπτωση προσωρινής διαταγής την είχαμε πρόσφατα. Ξέρετε ότι μετά από προσφυγή κάποιου ΚΤΕΛ, με προσωρινή διαταγή του Μονομελούς Πρωτοδικίου Αθηνών, είχαν απαγορευθεί οι κινητοποιήσεις των αγροτών. Δεν ήταν τότε εξοπλισμένη η νομοθεσία μας μ' αυτήν τη διάταξη, δεν είχε προλάβει να την καταθέσει ο κύριος Υπουργός, είχε καταργηθεί η όμοια διάταξη της Νέας Δημοκρατίας και έτσι βέβαια, δεν μπορούσαν να βάλουν φυλακή τους αγρότες.

Επί της ουσίας αυτής της διατάξεως θα πρέπει να επισημάνουμε, τώρα που συζητούμε την αρχή, το εξής: 'Οτι πρόκειται για δικαστικές αποφάσεις, οι οποίες διαγιγνώσκουν και επιδικάζουν ιδιωτικά δικαιώματα. Πρόκειται για αποφάσεις νομής, αποδόσεως τέκνων, πρόκειται, δηλαδή, για τις αποφάσεις εκείνες που καταδικάζουν σε πράξη ή παράλειψη. Δεν είναι ο κανόνας οι αποφάσεις που αφορούν ιδιωτικές διαφορές να εκτελούνται με την απειλή ποινικών κυρώσεων. Δε φαντάζεται κανείς από εμάς εδώ μέσα ότι μπορεί να καταδικάζεται σε φυλάκιση ο οφειλέτης ο οποίος δεν πληρώνει μία συναλλαγματική. 'Αλλωστε καταργήθηκε και η προσωπική κράτηση. Πολλοί εδώ μέσα είσαστε δικηγόροι και ξέρετε τη διαφορά μεταξύ ποινής και μέτρου εκτέλεσης. Ποινή, λοιπόν, δεν προβλέπεται, δεν ανήκει στο νομικό μας σύστημα.

Η νέα διάταξη λέει ότι η παράλειψη συμμόρφωσης αποτελεί ποινικό αδίκημα. Πρέπει να καταλάβουμε ότι αυτή η ποινική ευθύνη γι'αυτό το αδίκημα, το ιδιώνυμο της παράλειψης συμμόρφωσης, είναι πέραν των αστικών συνεπειών της παράλειψης συμμόρφωσης. Θα μπορεί να γίνει εκτέλεση, οι αστικές ποινές ενδεχομένως να απαγγελθούν, θα μπορεί να ζητηθεί αποζημίωση και πέραν τυχόν άλλων ποινικών ευθυνών, δυνάμει ειδικών διατάξεων.

Οι αγρότες οι συγκεκριμένοι, στους οποίους είχε απαγορευθεί με δικαστική απόφαση η πραγματοποίηση εκδηλώσεων, θα υπείχαν και όποια ευθύνη υπείχαν, για την παρακώλυση των συγκοινωνιών ή δεν ξέρω τι άλλα αδικήματα είχαν εφευρεθεί. Θα είναι ένα επιπλέον αδίκημα, το οποίο θα προστεθεί στο ήδη όχι αδύναμο οπλοστάσιο της καταστολής.

Προβάλλεται η ανάγκη προστασίας του κύρους της Δικαιοσύνης. Ξέρετε, αυτό το κύρος της Δικαιοσύνης, αυτή η αυθεντία της αρχής, όλες αυτές οι έννοιες, μας έχουν ταλαιπωρήσει αρκετά. Εγώ προσωπικά πιστεύω ότι δεν είναι έννοιες άξιες προστασίας, ότι προστατεύουμε το κύρος της Δικαιοσύνης όταν δε φέρνουμε νομοσχέδια, όπως το συγκεκριμένο, που τροποποιεί για ακόμη μία φορά, σε ρυθμό μιας τροποποίησης κάθε ενάμιση χρόνο, διατάξεις βασικές για τη λειτουργία της Δικαιοσύνης. Πιστεύω ότι αυτή είναι η καλύτερη προστασία.

Πάντα εγώ προσωπικά, όταν ακούω για προάσπιση του κύρους της Δικαιοσύνης και για άλλα ηχηρά παρόμοια, θυμάμαι πώς ξεκίνησε η περιπέτεια του καλού στρατιώτη Σβέϊκ. Πρόκειται για το γνωστό έργο του Γιαροσλάβ Χάσεκ, είναι κλασικό. Θυμάστε ότι είχαν λερώσει μύγες το πορτραίτο το αυτοκράτορα και το είχε παρατηρήσει ο καλός στρατιώτης Σβέϊκ. Και αυτή η παρατήρηση του πραγματικού γεγονότος, ότι οι μύγες είχαν ασεβήσει στον αυτοκράτορα, θεωρήθηκε ασέβεια προς το κύρος, προσβολή του κύρους του αυτοκράτορα και στοίχισε δια Σβέϊκ όλη την ταλαιπωρία, η οποία περιγράφεται στο μυθιστόρημα αυτό.

Στην ίδια κατεύθυνση, κινούνται και οι διατάξεις για την απόδραση, οι οποίες, εκτός του ότι έχουν ορισμένες νομοτεχνικές ατέλειες, που θα τις πούμε στην κατ'άρθρο συζήτηση, περιέχουν και εκεί μία διάταξη, που προορίζεται να λειτουργήσει κατά των κοινωνικών αγώνων. Πρόκειται για την ελευθέρωση κρατουμένου.

Θα ξέρετε οι παλαιότεροι και Θα το θυμάται ο κύριος Υπουργός, γιατί έχει κάνει βέβαια, όπως ξέρουμε όλοι,

Σελίδα 5340 

υπερασπιστής υποθέσεων κοινωνικών αγωνιστών, ότι, όταν η Αστυνομία προσπαθεί να συλλάβει κάποιον και αυτός ξεφεύγει και γίνεται κάποιο μπέρδεμα, αμέσως φορτώνεται και μία κατηγορία για ελευθέρωση κρατουμένου στους διαδηλωτές.

Επίσης, αυτή η διάταξη για την παρέμβαση του Υπουργού Δικαιοσύνης στις δίκες ενώπιον των ολομελειών των Ανωτάτων Δικαστηρίων, κινείται και αυτή στην κατεύθυνση της αυταρχικοποίησης της νομοθεσίας. Είναι, κατά τη γνώμη μου, ένα δειλό πρώτο βήμα για την εισαγωγή του θεσμού του συνταγματικού δικαστηρίου στη Χώρα μας. Ξέρετε ότι σήμερα η συνταγματικότητα κρίνεται παρεμπιπτόντως από όλα τα δικαστήρια. 

Αυτή είναι μία ρύθμιση, που διευκολύνει την εξέλιξη της νομολογίας, που διευκολύνει τη νομολογία να εξελιχθεί προς προοδευτικότερες κατευθύνσεις, γιατί αντιδραστικότερα καθεστώτα, μεταξύ των οποίων και το γερμανικό, γιατί δεν είναι προοδευτικά και φιλελεύθερα και ανοιχτά όλα τα καθεστώτα των εταίρων μας στη Δυτική Ευρώπη, προβλέπουν το θεσμό του συνταγματικού δικαστηρίου, τον οποίο άλλωστε είχαμε την τύχη να τον εισαγάγει η χούντα και γι'αυτό δεν εισήχθη μετά. Ευτυχώς, δηλαδή, που υπήρχε προκατάληψη για τη χούντα, αλλιώς τώρα θα είχαμε συνταγματικό δικαστήριο και όχι μόνον το ΑΕΔ. Αυτή είναι μία άλλη ιστορία, όμως, και δε θέλω να μπω σ'αυτό το θέμα. Λοιπόν, και εδώ επιχειρείται μία δειλή εισαγωγή του θεσμού του συνταγματικού δικαστηρίου, η οποία και αυτή κινείται σε κατεύθυνση αυταρχισμού.

Στην κατεύθυνση του αυταρχισμού κινείται και η έννοια της επικινδυνότητας. Δεν είναι το πράγμα έτσι, όπως τέθηκε. Η έννοια της επικινδυνότητας καταργήθηκε, διότι επικινδυνότητα ως επιβαρυντική περίπτωση, ισχύει μόνο στις υποθέσεις ναρκωτικών.

Γιατί εδώ εισάγεται μία γενική διάταξη για την επικινδυνότητα; Προετοιμάζει η Κυβέρνηση, γιατί μία Κυβέρνηση δεν προβλέπει απλώς κάποια ευρύτερη χρήση της επικινδυνότητας; Γιατί δεν το βάζει ως τροποποίηση στο νόμο περί ναρκωτικών; Μήπως αυτά συνδέονται με τη Συνθήκη Σένγκεν και με τις ρυθμίσεις και με τα γενικά μέτρα, που προβλέπει; Αυτά θα μας τα πει ο κύριος Υπουργός, ελπίζω, όταν θα απαντήσει και θα έχουμε την ευκαιρία στην κατ' άρθρο συζήτηση να πούμε τις απόψεις μας και εμείς.

Η επιτάχυνση των διαδικασιών, νομίζω ότι και αυτή έχει ένα σαφές ταξικό περιεχόμενο. Ξέρουμε ότι στις μισθώσεις, η έξωση για την καθυστέρηση μισθωμάτων είναι μία ταλαιπωρία. Και είχαμε τερατώδη φαινόμενα έλλειψης προστασίας του εκμισθωτή, του ιδιοκτήτη, όπου φθάναμε σε περιπτώσεις ερήμην αποφάσεων, που έκαναν δέκα και δώδεκα μήνες να εκδοθούν. Τα ξέρουμε αυτά.

Aλλά η Κυβέρνηση από τη μία άκρη, από αυτό το καθεστώς, πάει στην άλλη άκρη και λέει ότι με μία διαδικασία, που νομίζω ότι διαρκεί γύρω στις σαράντα ημέρες -αν έκανα σωστά το λογαριασμό- μπορεί να πεταχτεί έξω από τη μίσθια κατοικία του οποιοσδήποτε μισθωτής καθυστερεί το μίσθωμα, για λόγους δυστροπίας. Αλλά η δυστροπία τι είναι; Η δυστροπία είναι η καθυστέρηση παρά την ύπαρξη οχλήσεως. Και ξέρουμε όλοι ότι, σύμφωνα με τη νομολογία, δεν αίρεται η δυστροπία από την οικονομική ανέχεια. Η δυστροπία υπάρχει. Η έλλειψη χρημάτων δε συνιστά λόγο που αίρει τη δυστροπία. Επομένως, ένας φτωχός μεροκαματιάρης, ένας ο οποίος δεν κατόρθωσε να βρει εργασία -η ανεργία αυξάνεται- που βρίσκεται στη δυσάρεστη θέση, που αρχίζουν να βρίσκονται όλο και περισσότεροι συμπολίτες μας, πριν του δοθεί η ευκαιρία να αναζητήσει άλλες εργασίες στους "παραδείσους" που του υπόσχονται, μέσα σε σαράντα πέντε μέρες μπορεί να πεταχτεί από το σπίτι του.

Αυτό είναι μία καθαρά ταξική ρύθμιση, όπως ορισμένα ταξικά στοιχεία έχει και η επιτάχυνση της διαδικασίας των πιστωτικών τίτλων, η οποία καταργεί ορισμένες εγγυήσεις υπέρ του οφειλέτη. Οφειλέτες από πιστωτικούς τίτλους δεν είναι οι απατεώνες και οι μπαταξήδες. Μπορεί να είναι και αυτοί, αλλά είναι και εκείνοι, οι οποίοι έχουν αγοράσει με δόσεις ή διάφοροι άλλοι οικονομικά αδύνατοι πολίτες.

Εμείς δεν λέμε ότι δεν πρέπει να υπάρχει προστασία και των δικαιωμάτων του πιστωτή -και στις δύο περιπτώσεις είτε του μισθωτή είτε του πιστωτή- λέμε απλώς να μην φθάνουμε από τη μία άκρη στην άλλη και ότι πρέπει να υπάρχουν κάποιες εγγυήσεις και θα όφειλε η Κυβέρνηση να αναζητήσει ένα μέσο δρόμο.

Μία άλλη κατεύθυνση που συνάδει προς την όλη κυβερνητική πολιτική είναι η αύξηση του κόστους της Δικαιοσύνης. 

Εγώ αισθάνομαι ένα ρίγος, όταν ακούω τη Νέα Δημοκρατία να μας λέει ότι πρέπει να αυξηθεί το κόστος των δικών για να αποσυμφορηθούν τα δικαστήρια. Φοβάμαι, δηλαδή, ότι του χρόνου θα συζητούμε κανένα τέτοιο νομοσχέδιο, γιατί απεδείχθη πλέον ότι η Νέα Δημοκρατία είναι κοινωνική πρωτοπορία, η οποία χαράζει τις κατευθύνσεις που ακολουθεί η Κυβέρνηση.

Υπάρχουν ορισμένες τέτοιες διατάξεις και να αναφέρω τις αυξήσεις των παραβόλων, οι οποίες γίνονται ανεξάρτητα και γενικά. Θα έπρεπε νομίζω εδώ να απαλλαγούν τελείως από παράβολο οι υποθέσεις των κοινωνικών ασφαλίσεων, οι ασφαλιστικές υποθέσεις. Δεν είναι η σημερινή αύξηση, η οποία είναι μεν πολλαπλάσια των ισχυόντων ποσών, αλλά εν πάση περιπτώσει είναι σε κάποια επίπεδα που δεν είναι υπερβολικά καθεαυτά, αντικειμενικά ως απόλυτοι αριθμοί. Είναι ότι παρέχεται εξουσιοδότηση στον Υπουργό να καθορίζει εκάστοτε το ύψος των παραβόλων, πράγμα που σημαίνει ότι σιγά-σιγά είναι δυνατό να φθάσουμε σε πολύ μεγάλες αυξήσεις, πράγμα που σας είπα ότι φοβάμαι ότι θα γίνει μετά την αγόρευση του κ. Μαρκογιαννάκη, την οποία άκουσα με προσοχή.

(Στο σημείο αυτό την Προεδρική 'Εδρα καταλαμβάνει ο Γ'Αντιπρόεδρος της Βουλής, κ. ΛΟΥΚΑΣ ΑΠΟΣΤΟΛΙΔΗΣ)

Η ιδιωτικοποίηση βέβαια, επειδή "φοριέται" πολύ τον τελευταίο καιρό, υπάρχει και εδώ. Είναι η ιδιωτικοποίηση υπηρεσιών των δικηγορικών συλλόγων. Θα τα πούμε αυτά. Δεν είναι από τα μείζονα προβλήματα.

'Ηθελα λίγο να σταθώ στο θέμα των ρυθμίσεων που αφορούν τη Δικαιοσύνη και ιδίως αυτών που αφορούν την επιθεώρηση των δικαστηρίων.

Πριν γίνουν αυτά τα πολύ σημαντικά βήματα ταξικής ομοψυχίας, τα βήματα προσέγγισης μεταξύ των δύο μεγάλων Κομμάτων -ιδεολογικής εννοώ, η κομματική φυσιογνωμία μένει αναλλοίωτη- είχε επικρατήσει η αρχή να χαρακτηρίζονται οι δικαστές ως "αυτός είναι συντηρητικός", "αυτός είναι δημοκρατικός" -έτσι λεγόταν- και αυτό συνεπάγετο ανάλογες τροποποιήσεις του θεσμού της επιθεώρησης, διότι έτσι είναι δυστυχώς, αυτή είναι η κατάσταση. 

Η εκτελεστική εξουσία θεωρεί ότι η επιθεώρηση είναι κρίσιμος θεσμός για τον έλεγχο της δικαστικής εξουσίας και φαίνεται ότι οι κυβερνήσεις δεν παραιτούνται από την προσπάθεια ελέγχου και για να μην παραιτούνται θα ξέρουν ότι δεν είναι ανέλπιδη και δεν είναι μάταιη η προσπάθειά τους.

Εγώ συμβαίνει να έχω γνωρίσει -όχι προσωπικά, από τη δικαστική τους ενέργεια- ανώτατους δικαστές, οι οποίοι έχουν αποτελέσει αφορμές για τις αλλεπάλληλες αυτές τροποποιήσεις της νομοθεσίας, και άλλοι χαρακτηρίζονται αντιδραστικοί, άλλοι προοδευτικοί. Εγώ και στις δύο κατηγορίες εγνώρισα ανθρώπους με δικαστική συνείδηση αξιοσέβαστη και με πλήρη νομική κατάρτιση.

Φοβάμαι τελικά ότι, αν θέλουμε με ποινικές διατάξεις να προστατεύσουμε το κύρος της Δικαιοσύνης, θα έπρεπε να προβλέψουμε μία ποινική διάταξη κατ' εκείνων, οι οποίοι με αλλεπάλληλες τροποποιήσεις προσπαθούν να παρέμβουν στον τρόπο της επιθεώρησης των δικαστηρίων ή στην εκλογή της ηγεσίας των ανωτάτων δικαστηρίων και οι οποίοι πλήττουν περισσότερο από κάθε άλλον το κύρος της Δικαιοσύνης.

Νομίζω ότι από εκεί πρέπει να αρχίσουμε και να αφήσουμε τις διαδηλώσεις και τις απεργίες για το τέλος.

Δε θα σας περιγράψω εγώ την κατάσταση, αλλά θα σας διαβάσω μία περίοδο από την εισηγητική έκθεση, από το κείμενο της τροπολογίας. Αφορά την επιθεώρηση των δικαστηρίων.

Λέει: "Το άρθρο 82 του ν. 1756/88, όπως είχε τροποποιηθεί 

Σελίδα 5341 

με την παράγραφο 2 του άρθρου 13 του ν. 1868/89, αντικαταστάθηκε με την παράγραφο 1 του άρθρου 13 του ν. 2172/93 και τροποποιήθηκε με την παράγραφο 4 του άρθρου 5 του ν. 2207/94, αντικαθίσταται ως εξής:"

Αυτή η λιτανεία περιλαμβάνει τέσσερις νόμους. Σε αυτούς πρέπει να προστεθεί ένας νόμος, ο προηγούμενος που τροποποιήθηκε το 1988 και ο νόμος που έρχεται προς ψήφιση και επομένως, βγαίνουν έξι νόμοι σε εννέα χρόνια, δηλαδή, μία τροποποίηση του θεσμού της επιθεώρησης κάθε ενάμιση χρόνο, κυρίες και κύριοι συνάδελφοι.

Εμείς αυτήν την μέθοδο την θεωρούμε ανεπίτρεπτη. Επομένως την διάταξη που την συνεχίζει, την θεωρούμε απαράδεκτη. Νομίζω ότι χαρακτηρίζει γενικά την πολιτική στροφή του ΠΑ.ΣΟ.Κ., το γεγονός ότι επαίνους για αυτήν τη διάταξη δέχεται το ΠΑ.ΣΟ.Κ., ακριβώς από εκείνους τους κύκλους, οι οποίοι αποτελούσαν -να μου επιτραπεί η έκφραση, την οποία δεν την χρησιμοποιώ για να προκαλέσω συνειρμούς- κόκκινο πανί για τους Υπουργούς Δικαιοσύνης του ΠΑ.ΣΟ.Κ. τα προηγούμενα χρόνια.

ΦΟΙΒΟΣ ΙΩΑΝΝΙΔΗΣ: Το κόκκινο πανί πάντοτε προκαλεί και ως χρώμα.

ΛΕΩΝΙΔΑΣ ΑΥΔΗΣ: Κόκκινο πανί λέω, από εκεί και πέρα μπορείτε να το ερμηνεύσετε, όπως θέλετε. Οι συνειρμοί είναι δικοί σας. Δεν είπα εγώ τίποτα. Τυχαία ήταν η επιλογή της φράσεως.

Εν πάση περιπτώσει, κυρίες και κύριοι συνάδελφοι, εμείς αυτά νομίζουμε ότι είναι τα κυρίαρχα στοιχεία, τα στοιχεία τα οποία προδίδουν την ιδεολογική κατεύθυνση του νομοσχεδίου. 'Οταν θα συζητήσουμε επί των άρθρων, θα τοποθετηθούμε για τις επιμέρους διατάξεις, από τις οποίες, όπως σας είπα, πολλές είναι θετικές. Αλλά εμείς, για να τοποθετηθούμε επί της αρχής ή σε αυτό που θα μπορούσε να θεωρηθεί αρχή σε ένα νομοσχέδιο αυτού του είδους, προσπαθούμε να εξιχνιάσουμε, να βρούμε τα βασικά χαρακτηριστικά, εκείνα που θα μας υπαγορεύσουν την ψήφο.

Για αυτούς τους λόγους που σας είπα, εμείς καταψηφίζουμε το νομοσχέδιο, το οποίο θεωρούμε άκρως επικίνδυνο και μία αρχή, σε μία διαδικασία επιδείνωσης της νομοθεσίας και περιορισμού των δημοκρατικών ελευθεριών των πολιτών. Σας ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο Κοινοβουλευτικός Εκπρόσωπος του Συνασπισμού της Αριστεράς και της Προόδου κ. Φώτης Κουβέλης έχει το λόγο.

ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, όταν συζητάει η Βουλή σχέδιο νόμου για την Δικαιοσύνη, αναγκαίος καθίσταται ο λόγος και η αναφορά στην ανεξαρτησία της Δικαιοσύνης.

Είμαι βέβαιος ότι θα συμφωνήσετε ότι η Δικαιοσύνη πρέπει να είναι ανεξάρτητη και να στηρίζεται η ανεξαρτησία της και ότι ακόμη είναι αναγκαίο, στο πλαίσιο της συνταγματικής αναθεώρησης -και όποτε αυτή γίνει-να επιλεγούν εκείνες οι ρυθμίσεις, που πράγματι θα θωρακίζουν το ανεξάρτητο της τρίτης συντεταγμένης εξουσίας. Διότι ο τρόπος εκλογής της ηγεσίας του δικαστικού σώματος, πάρα πολλές φορές μπορεί να γίνεται ιμάντας μεταφορών, απόψεων ή και επιλογών της Εκτελεστικής Εξουσίας στο χώρο της Δικαιοσύνης.

Βεβαιότατα, κύριοι συνάδελφοι, πρέπει να είναι ανεξάρτητη η Δικαιοσύνη. Αλλά επίσης, είμαι βέβαιος ότι θα συμφωνήσετε ότι η ανεξαρτησία αυτής της Δικαιοσύνης δεν μπορεί και δεν πρέπει να λειτουργεί σε βάρος της ανεξαρτησίας των άλλων συντεταγμένων εξουσιών.

Και επιτρέψτε μου την γενική αναφορά, που αισθάνομαι ανάγκη να την κάνω, ότι η λειτουργία του πολιτεύματος εξασφαλίζεται με την ομαλή συλλειτουργία όλων των εξουσιών.

Και αν με ρωτήσετε, γιατί κάνω αυτήν την αναφορά, θα σας θυμίσω, κύριοι συνάδελφοι, ότι δεν είναι λίγες οι φορές που στοιχίσεις μέσα στο χώρο της δικαστικής εξουσίας εμπόδισαν την πρόοδο και την εφαρμογή νομοθετημάτων, που αυτό το Σώμα αποφάσισε.

Eίναι ένα ζήτημα που πρέπει με μεγάλη προσοχή να το δούμε, είναι ένα ζήτημα που δεν πρέπει να το υποτιμούμε, διότι όταν δε λειτουργούν ομαλά, όταν δεν συλλειτουργούν και οι τρεις εξουσίες, τότε ο μεγάλος αδικημένος είναι αυτό καθευατό το πολίτευμα.

Κυρίες και κύριοι συνάδελφοι, χιλιάδες υποθέσεις εκκρεμούν και βαλτώνουν στα δικαστήρια. Δεκάδες χιλιάδες είναι οι υποθέσεις, που εκκρεμούν στα Διοικητικά Δικαστήρια και στο Συμβούλιο της Επικρατείας. Κάτω από απαράδεκτες συνθήκες, σε μεγάλο βαθμό, απονέμεται η Δικαιοσύνη και ο πολίτης χάνει την εμπιστοσύνη του προς τη Δικαστική Εξουσία, αφού αυτός ο πολίτης διαπιστώνει ότι οι χρονοβόρες διαδικασίες των δικαστηρίων αφυδατώνουν και πάρα πολλές φορές μηδενίζουν τα δικαιώματά του.

Η καθυστέρηση στην εκδίκαση των υποθέσεων, κυρίες και κύριοι συνάδελφοι, οδηγεί ουσιαστικά σε μορφές αρνησιδικίας. Βεβαίως αυτή η κατάσταση σε καμία περίπτωση δε χρεώνεται στον παρόντα Υπουργό Δικαιοσύνης. Είναι μία χρόνια κατάσταση και οφείλεται στο γεγονός ότι η Δικαιοσύνη δεν εξασφάλισε την προέχουσα θέση. Δε βρέθηκε στο κέντρο του ενδιαφέροντος και των επιλογών της πολιτικής ζωής του Τόπου.

Ο Κρατικός Προϋπολογισμός αντιμετωπίζει το Υπουργείο Δικαιοσύνης ως τον παρία, ως το φτωχό συγγενή και δεν είναι δυνατόν να προωθηθούν ρυθμίσεις αναγκαίες για την ευρυθμία της Δικαιοσύνης, όταν αυτός ο Κρατικός Προϋπολογισμός, όταν οι εκάστοτε κυβερνήσεις δεν αλλάζουν νοοτροπία και αντίληψη σε ό,τι έχει σχέση με την αντιμετώπιση του Υπουργείου Δικαιοσύνης και των θεμάτων αρμοδιότητός των.

Κυρίες και κύριοι συνάδελφοι, πώς να προωθηθεί ένα αποτελεσματικό, σύγχρονο και πολιτισμένο σοφρωνιστικό σύστημα, όταν το Υπουργείο Δικαιοσύνης, ο εκάστοτε Υπουργός Δικαιοσύνης δεν έχει τη δυνατότητα να χρηματοδοτήσει και να προωθήσει τις σύγχρονες κτιριακές εγκαταστάσεις, που θα φιλοξενήσουν την καινούρια αντίληψη του σοφρωνιστικού συστήματος, όταν δεν είναι σε θέση να προωθήσει ένα σοφρωνιστικό σύστημα, που επί της ουσίας θα επιχειρεί την επανένταξη του πολίτη στους κόλπους της κοινωνίας, απ' όπου αυτός απέκλινε και για το λόγο αυτό τιμωρήθηκε από τα δικαστήρια;

Κυρίες και κύριοι συνάδελφοι, πρέπει να επιταχυνθούν οι δίκες και να απλουστευθούν οι διαδικασίες και δεν υπάρχει καμία αντίρρηση επ' αυτού. Τα Ποινικά Δικαστήρια, ιδιαίτερα τα δικαστήρια της Αθήνας -το γνωρίζουν, οι εκλεκτοί εν δικηγορία συνάδελφοι- ότι δεν μπορούν να αντιμετωπίσουν το μεγάλο φόρτο των υποθέσεων. Υποθέσεις κινδυνεύουν να παραγραφούν, υποθέσεις δικάζονται επτά, οκτώ και δέκα χρόνια μετά την άσκηση της ποινικής δίωξης. Οι πολίτες διαμαρτύρονται. Οι πολίτες κάποιες φορές αρνούνται να προσέλθουν στα δικαστήρια, διότι έχουν ταλαιπωρηθεί τόσο μα τόσο πολύ.

Η επιτάχυνση, όμως, των δικών, κυρίες και κύριοι συνάδελφοι, πρέπει να συμφωνήσουμε όλοι, δε σημαίνει και περιορισμό των δικονομικών εγγυήσεων των πολιτών. Η επιτάχυνση των δικών προϋποθέτει αύξηση του αριθμού των δικαστών και των εισαγγελέων. Προϋποθέτει αύξηση των δικαστών όλων των δικαστηρίων, αλλά και συνεχή επιμόρφωσή τους. Χρειάζεται ακόμη να υπάρξουν οι κατάλληλες κτιριακές εγκαταστάσεις και πάλι, κύριε Υπουργέ, με την αναφορά στο γεγονός ότι δεν έχετε εσείς προσωπικά ευθύνη. Αισθάνομαι την υποχρέωση να αναφερθώ στις απαράδεκτες συνθήκες απονομής της Διοικητικής Δικαιοσύνης.

Τα Διοικητικά Δικαστήρια, κύριοι συνάδελφοι, στεγάζονται σε απαράδεκτο κτίριο. Γνωρίζω τις προσπάθειες που καταβάλλονται. Είχα καταθέσει στον κύριο Υπουργό Δικαιοσύνης σχετική ερώτηση και απήντησε για τον τρόπο, με τον οποίο αντιμετωπίζει το πρόβλημα και εύχομαι, κύριε Υπουργέ, να έχετε τη δυνατότητα πράγματι να υλοποιήσετε τα όσα σχεδιάζετε και τα όσα σκέπτεσθε.

Κυρίες και κύριοι συνάδελφοι, επιτάχυνση των δικών σημαίνει και αποσαφήνιση του δικαιϊκού μας συστήματος. Πρέπει 

Σελίδα 5342 

επιτέλους -και ακούστηκε και ορθά- να σταματήσει η αποσπασματική αντιμετώπιση κυρίως του ποινικού συστήματός μας, του Ποινικού Δικαίου.

Οι συνεχείς αλλαγές και τροποποιήσεις που έγιναν σ' αυτό και που συνεχίζουν να γίνονται, δε διαμορφώνουν, συν τοις άλλοις, και ασφάλεια δικαίου.

Είναι ακριβές, κυρίες και κύριοι συνάδελφοι, ότι όχι μόνον ο πολίτης, ο έμπειρος δικαστής, ο έμπειρος δικηγόρος αισθάνεται πάρα πολλές φορές την αδυναμία να παρακολουθήσει αυτές τις αλλαγές που έχουν επέλθει στο δικαιϊκό μας σύστημα. Δε θέλω να μπω σε ειδικότερα ζητήματα, τα οποία μπορεί να μην αφορούν τους νομικούς, αλλά πρέπει να σας πω ότι ταλαιπωρούνται τα ποινικά δικαστήρια στη προσπάθειά τους να εφαρμόσουν το νόμο, ταλαιπωρείται η νομολογία μας στην προσπάθειά της και αυτή να παρακολουθήσει τις συνεχείς μεταβολές που γίνονται ιδιαίτερα, επαναλαμβάνω, στο ποινικό μας σύστημα.

Δε θα ήταν υπερβολή κυρίες και κύριοι συνάδελφοι να πω ότι στη δεκαετία του 1990 το ποινικό δίκαιο δέχθηκε επιδρομή αλλαγών. Αλλαγές που συνδέθηκαν με τις αλλαγές των Υπουργών Δικαιοσύνης. Αλλάζει ο Υπουργός Δικαιοσύνης, αλλάζει και η νομοθεσία, έστω και αν ακόμη η αλλαγή Υπουργών Δικαιοσύνης αφορά στην ίδια Κυβέρνηση. Κάποτε αυτή η απαράδεκτη κατάσταση, πρέπει να σταματήσει.

Κυρίες και κύριοι συνάδελφοι, βεβαίως η ζωή εξελίσσεται και το δίκαιο χρειάζεται μεταβολές. 'Εχω, όμως, τη βεβαιότητα, πιστεύω και σεις, ότι ο εκσυγχρονισμός του δικαίου θα πρέπει να γίνεται με σοβαρότητα και με συστηματική επεξεργασία, για να μπορεί να αντέχει στο χρόνο. Εύχομαι να υπάρξει η στιγμή όπου το Υπουργείο Δικαιοσύνης θα κινήσει διαδικασίες, προκειμένου να περάσουμε στον εκσυγχρονισμό και την αναμόρφωση κυρίως του Ποινικού μας Δικαίου, αλλά και των άλλων κλάδων, αλλά με διαδικασίες συντεταγμένες, έτσι ώστε αυτό που θα προκύψει ως απόφαση της Βουλής, ως νομοθετικό σύστημα, να αντέχει μέσα στο χρόνο. Οι αποσπασματικές μεταβολές κυρίες και κύριοι συνάδελφοι, η ζωή διδάσκει ότι δεν αντέχουν στο χρόνο, δεν πείθουν και κυρίως δε στηρίζουν μια Δικαιοσύνη που το κύρος της πρέπει να το αναζητά στη συνάντησή της και με την πλέον σκληρή κριτική του πολίτη.

Κύριοι συναδελφοι, αντιλαμβάνομαι την προσπάθεια του κυρίου Υπουργού της Δικαιοσύνης να αντιμετωπίσει τη σημερινή κατάσταση που υπάρχει στο χώρο της Δικαιοσύνης. Δεν συμφωνούμε με όλες τις διατάξεις που υπάρχουν στο συγκεκριμένο σχέδιο νόμου. Θα ψηφίσουμε, όμως, το νομοσχέδιο επί της αρχής και θα το ψηφίσουμε κυρίες και κύριοι συνάδελφοι, όχι γιατί συμφωνούμε με τις διατάξεις στο σύνολό τους, αλλά γιατί πιστεύουμε ότι κάποιες από τις ρυθμίσεις που προωθεί το συγκεκριμένο νομοσχέδιο, πρέπει να τις αξιοποιήσουμε, προκειμένου σε ένα βαθμό να αντιμετωπιστούν οι σημερινές απαράδεκτες καταστάσεις που υπαρχουν στο χώρο των δικαστηρίων. Ο λόγος κύριοι συνάδελφοι, για να είναι αποτελεσματικός, οφείλει να είναι και ειλικρινής. Και στο πλαίσιο αυτής της ειλικρίνειας πρέπει να αναγνωρίσω ότι στο νομοθέτημα είναι ορθή η διάταξη που τίθεται για το ζήτημα, επί παραδείγματι, της υιοθεσίας. Ξέρετε, κυρίες και κύριοι συνάδελφοι, έχουν δημιουργηθεί ανθρώπινα δράματα αναφορικά με τα ζητήματα των υιοθεσιών, διότι άλλαξε η νομοθεσία και διότι κάποιοι συμπολίτες μας, που είχαν την πρόθεση να υιοθετήσουν παιδιά κατελήφθησαν από το καινούριο σύστημα υιοθεσίας, με αποτέλεσμα και τα παιδιά να έχουν στα σπίτια τους και υιοθεσία να μη μπορούν να κάνουν. Βεβαίως, κύριε Υπουργέ, -θα τα πούμε αυτά στην επί των άρθρων συζήτηση- θεωρώ ότι χρειάζεται μια νομοτεχνική βελτίωση της συγκεκριμένης διατάξεως, για να μη προκύψουν και πάλι προβλήματα εφαρμογής αυτής της ορθής, επαναλαμβάνω, διάταξης που εισηγείται το συγκεκριμένο σχέδιο νόμου.

'Οπως επίσης, κυρίες και κύριοι συνάδελφοι, ορθά μετατίθεται χρονικά η διαδικασία συμβιβαστικής επίλυσης των διαφορών. Ούτε οι δικηγορικοί σύλλογοι είναι έτοιμοι, ούτε και οι δικηγόροι είναι έτοιμοι για να μπορέσουν να στηρίξουν μια τέτοια διαδικασία, που από την ώρα που θα εξασφαλίσει τις αναγκαίες προϋποθέσεις, είναι δυνατό να οδηγήσει σε μεγάλη αποσυμφόρηση των δικαστηρίων.

Κύριε Υπουργέ, σε ό,τι αφορά τον ομιλούντα και το Κόμμα στο οποίο ανήκει, να αυξήσετε με γενναίο τρόπο σε όλα τα δικαστήρια τον αριθμό των δικαστών και να τους δώσετε τη δυνατότητα της προαγωγής και της εξέλιξης.

Κυρίες και κύριοι συνάδελφοι, ασφυκτιούν σήμερα εισαγγελείς και δικαστές. Δεν έχουν την ανθρώπινη φιλοδοξία -έχει καταργηθεί από τα πράγματα αυτή η φιλοδοξία, άρα, γιατί να έχουν και κίνητρο- όταν γνωρίζουν ότι εκ των πραγμάτων στερούνται του δικαιώματος της προαγωγής και της εξέλιξης μέσα στο Δικαστικό Σώμα. Και είναι βαθύτατα ανθρώπινο και κινεί τον άνθρωπο η ελπίδα ότι μπορεί να προάγεται, να εξελίσσεται και να καταλαμβάνει ανώτερες θέσεις.

Μη διστάσετε, κύριε Υπουργέ, να προχωρήσετε σε γενναία αύξηση του αριθμού και των εισαγγελέων και των δικαστών και πέραν της πρόβλεψης που γίνεται με το συγκεκριμένο νομοθέτημα.

Διαφωνούμε όμως, κύριε Υπουργέ, με τη διάταξη η οποία καθιερώνει τη διαδικασία έκδοσης διαταγής απόδοσης χρήσεως μισθίου. Πρόκειται για μια εξαιρετικά συνοπτική διαδικασία. Είμαι γενικά αντίθετος με τις συνοπτικές διαδικασίες, διότι πιστεύω ότι είναι περιοριστικές των δικαιωμάτων των πολιτών και είναι δυνατόν αυτή η διαδικασία, που καθιερώνεται με το σχέδιο νόμου για την απόδοση της χρήσεως μισθίου με διαταγή πληρωμής, να δημιουργήσει ανθρώπινα δράματα και να περιγράψει, κατά νομική κυριολεξία, ουσιαστικά δικαιώματα των μισθωτών.

Ορθά διευρύνετε, κύριε Υπουργέ, το όριο της αναστολής. Είναι μια οφειλόμενη αντιμετώπιση απέναντι στην πραγματικότητα. Ο πολίτης, όταν σφάλει, όταν είναι παραβατικός, θα τιμωρείται από το δικαστήριο, αλλά πρέπει να του δίδεται το ευεργέτημα της αναστολής, γιατί αυτό το ευεργέτημα είναι δυνατόν περισσότερο και από μια ποινή να τον συνέχει και να τον καθοδηγεί σε μια νομιμότητα συμπεριφοράς.

Η επικινδυνότητα καλώς ανακαθορίζεται ως επιβαρυντική περίπτωση, στην ειδική νομοθεσία περί ναρκωτικών. Διαφωνώ με τον Εισηγητή της Νέας Δημοκρατίας τον κ.Μαρκογιαννάκη. Δε χρειάζεται η αναρύθμιση της επικινδυνότητας ως επιβαρυντικής περίπτωσης για το σύνολο των αδικημάτων του Ποινικού μας Κώδικα. Εκεί που χρειάζεται είναι για τη νομοθεσία περί των ναρκωτικών.

Θα μπορούσαμε ώρες, κυρίες και κύριοι συνάδελφοι, να μιλάμε για την κακή χρήση που έγινε από πάρα πολλά δικαστήρια αυτής της έννοιας, της επικινδυνότητας ως επιβαρυντικής περίπτωσης που είχε ως αποτέλεσμα αμειγώς πλημμελήματα, στο όνομα αυτής της επικινδυνότητας, να γίνονται κακουργήματα και να ταλαιπωρούνται πολίτες, στους οποίους δεν αντιστοιχούσε ο τίτλος του εγκληματία, του τελέσαντος κακούργημα.

Κυρίες και κύριοι συνάδελφοι, εύκολος λόγος είναι να λέμε ότι αν αυξήσουμε το κόστος απονομής της Δικαιοσύνης, θα περιορίσουμε και την προσφυγή των πολιτών στη Δικαιοσύνη. Και αν ακόμη έτσι είναι -που η ζωή απέδειξε ότι δε συμβαίνει αυτό- αυτό είναι επικίνδυνο, διότι αυξάνοντας το κόστος απονομής της Δικαιοσύνης και μετακυλίοντας αυτό το κόστος στις πλάτες του πολίτη, κινδυνεύουμε να κάνουμε τη Δικαιοσύνη υπόθεση και δυνατότητα εκείνων οι οποίοι έχουν οικονομική επιφάνεια και οικονομική άνεση. Δεν είναι δυνατόν στο 1997 να νομοθετούμε με τη λογική αύξησης του κόστους και των δαπανών της Δικαιοσύνης, για να περιορίσουμε το όντως μεγάλο φορτίο των δικαστηρίων. Η παροχή έννομης προστασίας, δεν είναι δυνατόν και δεν είναι επιτρεπτό να εξαρτάται από την οικονομική δυνατότητα του πολίτη, όπως λίγο πριν ανέφερα.

Διαφωνούμε ακόμα, κύριε Υπουργέ, για το δικαίωμα που παρέχεται με το συγκεκριμένο νομοθέτημα στον Υπουργό Δικαιοσύνης να παρεμβαίνει στο Ανώτατο Ειδικό Δικαστήριο.

Κυρίες και κύριοι συνάδελφοι, η πρότασή μας είναι προς τη Βουλή και προς την Κυβέρνηση να ανοίξουμε επί της ουσίας τη συζήτηση για το Συνταγματικό Δικαστήριο, να διαλεχθούμε, 

Σελίδα 5343 

να ανταλλάξουμε απόψεις, να συμφωνήσουμε ή να διαφωνήσουμε, αλλά επιτέλους να αντιμετωπίσουμε το συνολικό ζήτημα του Συνταγματικού Δικαστηρίου, διότι φοβάμαι πως με τον τρόπο που σήμερα αντιμετωπίζεται το δικαίωμα παρέμβασης επί παραδείγματι του Υπουργού Δικαιοσύνης σε δίκες στο Ανώτατο Ειδικό Δικαστήριο, δεν κάνουμε τίποτε άλλο, παρά έχουμε ουσιαστικά προσχωρήσει σε μία αντίληψη, χωρίς να έχουμε συνολικότερα συζητήσει για τα ζητήματα που υπάρχουν και παρακολουθούν μία ολόκληρη συζήτηση, που αναπτύσσεται και στην Πατρίδα μας και σε όλο τον κόσμο γενικότερα, αναφορικά με αυτόν το θεσμό του Συνταγματικού Δικαστηρίου.

Κυρίες και κύριοι συνάδελφοι, θα ήταν στοιχείο και επιτάχυνσης των δικών η ίδρυση και λειτουργία της δικαστικής αστυνομίας. Και νομίζω ότι ο κύριος Υπουργός Δικαιοσύνης πρέπει ταχύτατα να αντιμετωπίσει το ζήτημα αυτό, διότι η ίδρυση και λειτουργία της δικαστικής αστυνομίας θα βοηθήσει πάρα πολύ, πέρα από το γεγονός ότι θα παρέχει περισσότερες εγγυήσεις στον πολίτη, απ' ό,τι παρέχει σήμερα η Αστυνομία, θα βοηθήσει πάρα πολύ, διότι θα προετοιμάζονται οι υποθέσεις και προετοιμασμένες οι υποθέσεις, θα διευκολύνουν τις Εισαγγελίες. Και από κει και πέρα είναι βέβαιο, ότι θα κερδίσουμε σε χρόνο, αλλά και σε ποιότητα. Αναμφισβήτητα όχι πολλά, λίγα, όμως εξαιρετικά χρήσιμα και αναγκαία, με δεδομένη τη σημερινή απαράδεκτη κατάσταση, που υπάρχει στο χώρο των δικαστηρίων.

Κυρίες και κύριοι συνάδελφοι, στο πλαίσιο του χρόνου που έχω θέλω να δηλώσω την αντίθεσή μας...

ΒΑΣΙΛΗΣ ΚΕΔΙΚΟΓΛΟΥ: Δεν είναι σαφές. Μπορείτε να αναλύσετε λίγο περισσότερο το θέμα της δικαστικής αστυνομίας;

ΦΩΤΗΣ ΚΟΥΒΕΛΗΣ: Κύριε Κεδίκογλου, είναι σαφές το περί δικαστικής αστυνομίας, έχει επανειλημμένα συζητηθεί, πολύ ευχαρίστως σε μία άλλη συζήτηση να το αναλύσω, αλλά επειδή ήδη πλησιάζω το χρόνο πέρατος της ομιλίας μου, θα μου επιτρέψετε επιγραμματικά και μόνο να αναφέρομαι στο ζήτημα αυτό.

'Ηθελα, τελειώνοντας, να δηλώσω την αντίθεσή μου με την αναρύθμιση του άρθρου 232Α' του Ποινικού Κώδικα. Στην κατ' άρθρο συζήτηση θα επιχειρηματολογήσουμε και θα επιδιώξουμε να πείσουμε τον Υπουργό στο μέτρο του δυνατού, να μην επιμείνει στη διατύπωση αυτή.

Κυρίες και κύριοι συνάδελφοι, με τη βεβαιότητα ότι δε θα αντιμετωπισθούν τα προβλήματα της Δικαιοσύνης με το παρόν νομοθέτημα, με τη βεβαιότητα, όμως, ότι επιχειρείται μία ρύθμιση και γίνεται μία προσπάθεια, το ψηφίζουμε επί της αρχής και πάντοτε πιστεύοντας ότι χρειάζεται μία συνολικότερη αντιμετώπιση των ζητημάτων της Δικαιοσύνης, της Δικαιοσύνης που φοβάμαι ότι, στο επίπεδο που σήμερα βρίσκεται, παρά τις φιλότιμες προσπάθειες όρθιων δικαστών -υπάρχουν όρθιοι δικαστές, κύριοι συνάδελφοι, όπως υπάρχουν και μη όρθιοι- δεν έχουμε εκείνα τα αποτελέσματα, για τον πολίτη και την Κοινωνία, που θέλουμε.

Σας ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο Ειδικός Αγορητής του ΔΗ.Κ.ΚΙ. συνάδελφος κ. Γιώργος Τσαφούλιας έχει το λόγο.

ΓΕΩΡΓΙΟΣ ΤΣΑΦΟΥΛΙΑΣ: Το υπό ψήφιση νομοσχέδιο δεν περιέχει αναμφισβήτητα διατάξεις, τις οποίες δεν αποδεχόμεθα. Περιέχει, όμως, και ορισμένους λόγους, για τους οποίους μπορούμε να αμφισβητήσουμε ορισμένες διατάξεις, να έχουμε επιφυλακτικότητα, την οποία και θα εκφράσουμε στην κατ' άρθρο συζήτηση.

Η επιτάχυνση των δικών, αλλά και η αποτελεσματικότητα εκ της λειτουργίας ενός θεσμού, που προσπαθεί να καθιερωθεί για την επιτάχυνση των δικών, οπωσδήποτε είναι ωφέλιμο και μπορεί να πει κανένας ότι έχει μεγάλη αξία για τον τρόπο απονομής του δικαίου, διότι η ταχύτητα με την οποία απονέμεται το δίκαιο είναι ένας ειδικός καθοριστικός παράγοντας λειτουργίας απονομής της Δικαιοσύνης, περισσότερο από το αν έσφαλε ή δεν έσφαλε ο δικαστής. 

Η επιβράδυνση και η εγκατάλειψη της απονομής του δικαίου, όπως θα μπορούσα να την πω, φτάνει στην αρνησιδικία, φτάνει στην κακοποίηση της έννοιας της απονομής του δικαίου. Υπήρξε Ειρηνοδίκης στην περιοχή των Πατρών που εξέδιδε αποφάσεις μετά οκτώ μήνες και μετά δέκα μήνες και μετά ένα χρόνο. Ο ίδιος δικαστής, τα ασφαλιστικά μέτρα τα κρατούσε τέσσερις και πέντε μήνες. Και δεν αρνούμαι να το πω και σήμερα ότι συμβαίνει. 'Εχουν μία μεγάλη άνεση και ευχέρεια να εκδίδουν αποφάσεις, όποτε θέλουν. Γι' αυτό, κύριε Υπουργέ, δεν ευθύνεστε εσείς. Εσείς φέρνετε ένα νομοσχέδιο σήμερα, το οποίο κατά κάποιο τρόπο κάνει μία προσπάθεια. Ευθύνονται όμως οι προγενέστεροι συνάδελφοί σας. Εκείνο που έχει σημασία είναι ότι θα πρέπει εδώ να τροποποιηθεί οπωσδήποτε ο χρόνος που θα έχουν οι δικαστές για να εκδώσουν την απόφαση.

Διαφωνώ ριζικά με το νόμο εκείνο, τον οποίο θέσπισε ο κ. Κουβελάκης να τους δίδει τέσσερις μήνες προθεσμία να εκδώσουν απόφαση. Μεταχρονολογούν το χρόνο δημοσίευσης, πλαστογραφούν οι δικαστές και οι δικαστικοί υπάλληλοι το χρόνο δημοσίευσης των αποφάσεων για να κερδίσουν ένα και δύο μήνες. Και εκδίδεται στους πέντε και γράφουν τέσσερις μήνες. Δεν υπάρχει δικαστική απόφαση να μη βγει μετά πεντάμηνο και εξάμηνο. Σ' αυτό το σημείο πρέπει οπωσδήποτε -δεν ξέρω με τους κώδικες που θα έλθουν-να συμπληρώσουμε αυτό το τεράστιο κενό. Τους έδωσε μία ασύδοτη ευχέρεια, μία ασύδοτη προθεσμία των τεσσάρων, των πέντε μηνών. Και αν βάλουν και κανένα νοσοκομείο στη μέση, το φθάνουν ένα χρόνο. Η άλλη πήγε στον νοσοκομείο φερ' ειπείν και είχε απαλλοτριώσεις που οι αγρότες έπρεπε να πάρουν τις αποζημιώσεις για να μπορέσουν να ζήσουν και το Υπουργείο να λειτουργήσει και έφθασε στον ενάμιση χρόνο να εκδώσει απόφαση καθορισμού προσωρινής κοινής μονάδος αποζημιώσεως. Είναι τρόπος αντιμετώπισης απονομής της Δικαιοσύνης και επιτάχυνσης της λειτουργίας της Δικαιοσύνης; Εκεί έχουμε φθάσει. Επομένως, τώρα τι να πούμε για το νομοσχέδιο που εισάγει ο Υπουργός; Κάνει μία προσπάθεια. Από εκεί βλέπουμε το χάος. Γι' αυτό κατ' αρχήν θα ψηφίσουμε το νομοσχέδιο επειδή συμφωνούμε με ορισμένες διατάξεις του.

'Ενα άλλο: Διάταξη λέει ότι ο Πρόεδρος Πρωτοδικών καθορίζει τη σειρά των Ειρηνοδικών. Αναλόγως τις καθορίζει, λόγω του μεγάλου αριθμού των υποθέσεων. Δεν υπάρχει ούτε ένας Ειρηνοδίκης στη Χώρα να μένει στη θέση του. Ο Ειρηνοδίκης είναι η δικαστική αρχή, η προϊσταμένη αρχή του χωριού. Και ο κ. Σκανδαλίδης το ξέρει αυτό, ότι κάθε Ειρηνοδίκης στο χωριό είναι το αφεντικό, είναι ο τηρητής της νομίμου τάξεως, είναι ο άνθρωπος ο οποίος πρέπει να υπάρχει εκεί. Δεν υπάρχει κανένας Ειρηνοδίκης στη θέση του στο χωριό. Περιμένει πότε θα λήξει η συνεδρίαση κάθε Παρασκευή ή Δευτέρα και θα σηκωθεί να φύγει. Τις άλλες ημέρες, πού είναι ο Ειρηνοδίκης; Δεν υπάρχει κανένας Πρόεδρος Εφετών στην έδρα των Εφετείων. Οι Εφέτες τρέπονται εις φυγήν από τη στιγμή που θα τελειώσει η συνεδρίαση του Τριμελούς Ποινικού Εφετείου ή του Πολιτικού Εφετείου για να πάνε στην Αθήνα και στα κέντρα τους. Δεν υπάρχει Πρόεδρος Εφετών. 'Ενας τουλάχιστον Πρόεδρος Εφετών, αν είναι δύο-τρεις, πρέπει να είναι υποχρεωτικά εκεί, όπως και ένας Ειρηνοδίκης και ένας Πρόεδρος Πρωτοδικών.

Ως προς τους Προέδρους Πρωτοδικών βέβαια μπορώ να πω, επειδή είναι τρεις- τέσσερις, κάποιος μένει και στην πόλη. Εδώ οι Ειρηνοδίκες και οι Πρόεδροι των Εφετών απουσιάζουν παντελώς και αυτό πρέπει να ρυθμιστεί και να μη φειστούμε οποιασδήποτε πλέον συμπεριφοράς να τους το επιβάλουμε. Γιατί φεύγουν; Στη Σύρο υπάρχει Πρόεδρος Εφετών αυτήν τη στιγμή; Δεν υπάρχει.

ΒΑΣΙΛΗΣ ΚΕΔΙΚΟΓΛΟΥ: Είναι έτσι, κύριε Υπουργέ;

ΓΕΩΡΓΙΟΣ ΤΣΑΦΟΥΛΙΑΣ: Δεν φταίει ο κύριος Υπουργός, κύριε Κεδίκογλου, μη διαμαρτύρεστε, τώρα ανέλαβε.

ΒΑΣΙΛΗΣ ΚΕΔΙΚΟΓΛΟΥ: Ζητώ επαλήθευση. 

ΓΕΩΡΓΙΟΣ ΤΣΑΦΟΥΛΙΑΣ: Ούτε μπορώ να επιρρίψω ευθύνες στον κύριο Υπουργό, γιατί δεν είναι ο Πρόεδρος Εφετών 

Σελίδα 5344 

της Σύρου, ο Πρόεδρος Εφετών των άλλων Εφετείων, των απομακρυσμένων. Λείπει εδώ και είκοσι χρόνια από το 1994.

Σήμερα συζητάμε την επιτάχυνση των δικών. Επομένως δεν μπορώ να ζητάω ευθύνες γι' αυτό το θέμα, από το σημερινό Υπουργό Δικαιοσύνης. Εδώ είκοσι χρόνια δεν υπάρχουν Πρόεδροι Εφετών στις έδρες των Εφετείων!

Επομένως θα πρέπει αυτά να τα επισημάνουμε και να τα τακτοποιήσουμε, με το άλλο νομοσχέδιο που θα 'ρθει με τους Κώδικες, ώστε να βρίσκονται στις θέσεις τους.

Και ένα άλλο. Δίδουν ένα κύρος στη λειτουργία του θεσμού της αποκέντρωσης. Ποια αποκέντρωση; Οι καθηγητές των σχολείων φεύγουν από την επαρχία, από τη Δάφνη των Καλαβρύτων, όταν τελειώσει το σχολείο γίνονται άφαντοι. Δεν υπάρχει καθηγητής. Ποια αποκέντρωση; 'Εχουν συναισθανθεί την αξία της έννοιας της λειτουργίας του θεσμού της αποκέντρωσης και να παραμένουν στις θέσεις τους; Και αν δεν την έχουν αισθανθεί, λόγω της ελαστικότητας της Κυβέρνησης και των κυβερνητικών μέτρων, φεύγουν, γιατί δεν τους τιμωρεί κανένας. Ούτε ενδιαφέρεται κανείς μια εικοσαετία τώρα, για να διατηρηθούν στις θέσεις τους αυτοί και να ασκήσουν τα καθήκοντά τους.

Και ένα άλλο. Τα πάντα σε τούτο τον Τόπο ρυθμίζονται με την αξία της καταβολής χρημάτων. Ο καθορισμός της αξίας του ανθρώπου μετράται με βάση την οικονομική αντοχή. Περιμένανε και οι δικαστές να πάρουν τα ομόλογα. Κάνανε αγώνα. "Δε μας δίνανε". Οι δικαστικοί υπάλληλοι, οι ταλαίπωροι, οι άνθρωποι οι οποίοι βγάζουν τη δουλειά πέρα, την ετοιμάζουν και την παίρνουν οι δικαστές, τι πήραν και τι παίρνουν; Ούτε με το μισθολόγιο ικανοποιήθηκαν. Αυτοί οι αγωνιστές, που πάρα πολλοί ή οι περισσότεροι έχουν πτυχία, δεν τους υπολογίζει κανένας. Και οι δικαστές περιμένουν, επειδή έχουν το αξίωμα, να πάρουν τα χρήματα, όπως πήραν με ομόλογα είκοσι εκατομμύρια. Δεν έχει σημασία και τα ομόλογα χρήματα είναι. Τα πήραν τα χρήματα αυτοί. Οι δικαστικοί υπάλληλοι τι πήραν;

Επομένως εδώ θα πρέπει να εφαρμοστεί η αρχή της ισότητας, για τη λειτουργία και την απόδοση του έργου, εκ μέρους όλου του Δικαστικού Σώματος και των δικαστικών υπαλλήλων συμπεριλαμβανομένων. 'Οχι μόνο σ' εκείνους οι οποίοι απονέμουν το δίκαιο, να τους απονέμουμε αγαθά Θεών. Πρέπει να βοηθηθούν και οι άλλοι, που βοηθούν για να απονείμουν εκείνοι τα αγαθά Θεών, που δεν ξέρουμε αν όλοι οι δικαστές σήμερα, απονέμουν αγαθά Θεών. Η αξία της έννοιας της εμπορικότητας στη λειτουργία της απονομής του δικαίου, είναι συστατικό στοιχείο της ζωής, για τη λειτουργία της Δικαιοσύνης σήμερα και έχω μεγάλες επιφυλάξεις και αμφισβητώ πάρα πολλά πράγματα.

Αλλά εκείνο που έχει σημασία είναι ποιοι βοηθάνε, για να απονεμηθεί το δίκαιο και εκείνοι πρέπει να παίρνουν παροχές και να λαμβάνουν χρήματα ικανοποιητικά, γιατί είναι βοηθοί τους και συνεργάτες τους.

Και δεν ξέρω, αν ρωτήσει κανείς τους δικαστές, θα θέλουν οι δικαστικοί υπάλληλοι να αμειφθούν υψηλά. 'Οταν πρόκειται να αμειφθούν οι ίδιοι, δε μιλάνε. Να αμειφθούν οι ίδιοι, αλλά να ενδιαφερθούν και για τους δικαστικούς υπαλλήλους. Δεν έβαλε κανένας χέρι από τους δικαστές, υπέρ των δικαστικών υπαλλήλων. Να πει "Ε, εδώ τι γίνεται; Αυτοί οι είλωτες δεν πρέπει να έρθουν κοντά μας; Οχι σε τέτοιο ύψος, αλλά αναλόγως να πάρουν και αυτοί". Αλλά όταν τα πιάνουν, τρέπονται σε φυγή.

ΛΕΩΝΙΔΑΣ ΤΖΑΝΗΣ: 'Οχι και έτσι, πυρ ομαδόν, κύριε Τσαφούλια.

ΓΕΩΡΓΙΟΣ ΤΣΑΦΟΥΛΙΑΣ: 'Ετσι γίνεται, κύριε Τζανή. Κανένας σύλλογος δικαστών δεν ενδιαφέρθηκε, όπως και κανένας δικαστής, εάν θα αυξηθεί ο μισθός των δικαστικών υπαλλήλων.

ΛΕΩΝΙΔΑΣ ΤΖΑΝΗΣ: 'Εχουν τα συνδικαλιστικά τους όργανα. 

ΠΡΟΕΔΡΕΥΩΝ (Λουκάς Αποστολίδης): Μη διακόπτετε τον κ. Τσαφούλια, κύριε συνάδελφε, γιατί φωνάζει περισσότερο.

ΓΕΩΡΓΙΟΣ ΤΣΑΦΟΥΛΙΑΣ: Μη μιλάτε για συνδικαλιστικά όργανα, κύριε Τζανή, γιατί η αξία της έννοιας της απονομής του δικαίου, εφ' όσον την έχουν έμφυτη μέσα τους και την προσδιορίζουν, ότι αποτελεί ένα μεγάλο στοιχείο ενδυνάμωσής τους, για να απονείμουν καλά το δίκαιο, θα έπρεπε να δουν το άδικο για τη μισθοδοσία των δικαστικών υπαλλήλων και να επέμβουν από τη θέση του δικαστού, που ρυθμίζει το δίκαιο για όλες τις περιπτώσεις του κοινού δικαίου. Εφ' όσον απονέμουν το δίκαιο και έχουν ενσωματωθεί στη λειτουργία της άσκησης του επαγγέλματός τους, στην απονομή του δικαίου και στη λειτουργία της συνείδησής τους με αυτό το επάγγελμα που ασκούν, θα έπρεπε να ξυπνήσουν από το λήθαργο και να φωνάξουν υπέρ των δικαστικών υπαλλήλων, κύριε Τζανή.

Αυτό δεν το έπραξαν και μπορώ να δηλώσω, ότι αποτελεί παραβίαση της λειτουργίας της συνειδήσεως στο αίτημα της απονομής του δικαίου, όσον αφορά την ικανοποίηση των δικαστικών υπαλλήλων. 

Αυτά βέβαια έχουν σχέση με ορισμένες γενικές αρχές, που μπορεί να πει κανένας, για τα παθολογικά συμπτώματα της λειτουργίας της Δικαιοσύνης. 

'Οσον αφορά το πρώτο άρθρο που λέει ότι μπορεί να παρεμβαίνει για αντισυνταγματικότητα του νόμου ενώπιον των ανωτάτων δικαστηρίων, εγώ δε διαφωνώ διότι ο πολίτης είναι το πρωταρχικό κύτταρο λειτουργίας του Κοινοβουλευτικού βίου και της κρατικής μας μηχανής, της όλης υπόθεσης της λειτουργίας του 'Εθνους. Είναι αναφαίρετο δικαίωμα και καλά έκανε ο κύριος Υπουργός της Δικαιοσύνης και το έθεσε και κάθε πολίτης θα πρέπει να επεμβαίνει για τη συνταγματικότητα ή όχι του νόμου ενώπιον των ανωτάτων δικαστηρίων.Δεν μπορεί να του αφαιρεθεί το δικαίωμα. Είναι αρχή συνταγματική περί ισότητος, είναι αρχή η οποία θεμελιώνει τη λειτουργία της ισότητας και της Δημοκρατίας στη Χώρα. Γι' αυτόν το λόγο, είμαι σύμφωνος μ' αυτήν την αρχή. Γι' αυτό το οποίο είπε ο κ. Κουβέλης ότι εάν έχει το δικαίωμα ο κύριος Υπουργός της Δικαιοσύνης να παρεμβαίνει, θέλω να πω ότι αφού έχει το δικαίωμα ο απλός πολίτης δε θα το έχει ο Υπουργός της Δικαιοσύνης; Είναι ένα ερώτημα αυτό. Αφού ο οιοσδήποτε απλός πολίτης παρεμβαίνει για να λυθεί το θέμα της συνταγματικότητας του νόμου, ο Υπουργός της Δικαιοσύνης που εποπτεύει τα πάντα και σαν κοινός πολίτης ακόμη δεν έχει δικαίωμα να παρεμβαίνει; Πέστε ότι είναι απλός πολίτης και όχι Υπουργός της Δικαιοσύνης...

ΙΩΑΝΝΗΣ ΒΑΡΒΙΤΣΙΩΤΗΣ: Εάν έχει έννομο συμφέρον όμως ο πολίτης.

ΓΕΩΡΓΙΟΣ ΤΣΑΦΟΥΛΙΑΣ: Ναι, αυτό είναι κάτι άλλο και θα το αναπτύξω.

'Οσον αφορά τη λειτουργία του εννόμου συμφέροντος, το λέω από απόψεως νομιμοποίησης του αριθμού των ατόμων που πρέπει απλώς να νομιμοποιούνται. Ως προς την απόδειξη του εννόμου συμφέροντος είναι το δεύτερο κεφάλαιο στο οποίο οπωσδήποτε θα αναφερθώ. Εδώ μιλώ για τη νομιμοποίηση του αριθμού των ατόμων, γι' αυτό λέω ότι και ο Υπουργός Δικαιοσύνης πρέπει να επεμβαίνει σ' αυτήν την περίπτωση.

Δεν είναι απολύτως σαφές το περιεχόμενο του εννόμου συμφέροντος, ότι ο τρίτος πρόκειται να παρέμβει σε δίκη που διεξάγεται σε Ολομέλεια Ανωτάτου Δικαστηρίου, στην οποία παρεπέμφθη ειδικώς το θέμα της αντισυνταγματικότητας.Προφανώς όμως η διάταξη δεν είναι αναλόγου περιεχομένου, δηλαδή δεν εννοεί το έννομο συμφέρον. Αφού στη παράγραφο ιβ' τονίζει ότι η απόφαση δεν παράγει έννομα αποτελέσματα για τον παρεμβαίνοντα. Εδώ σε κάθε περίπτωση όμως, θα συμφωνήσω με την απόφαση της Επιστημονικής Επιτροπής της Βουλής. Θα ήταν εδώ, κάπως σκόπιμο να επιχειρηθεί κάποια διευκρίνηση για το πώς αντιλαμβάνεται ο νομοθέτης το περιεχόμενο του έννομου συμφέροντος. Πρέπει να υπάρχει μία εξειδίκευση και μ' αυτό θα συμφωνήσω, δηλαδή σε ό,τι αφορά την απόδειξη του εννόμου συμφέροντος και τον καθοριστικό προσδιορισμό του χαρακτήρα του εννόμου συμφέροντος, από απόψεως νομιμοποιήσεως, οπωσδήποτε πρέπει να υπάρξει μία διευκρινιστική παρέμβαση, οπωσδήποτε μία 

Σελίδα 5345 

εξήγηση. Νομίζω ότι αυτό δεν θα είναι τόσο τρομερό και ο κύριος Υπουργός θα το αντιμετωπίσει.

Τώρα επανερχόμεθα στο θέμα της ιδιαίτερης επικινδυνότητας. Βέβαια, εδώ θέλει πολύ συζήτηση, έγινε πολύ καταχρηστική άσκηση αυτού του δικαιώματος της ιδιαίτερης επικινδυνότητας, οι εισαγγελείς δεν κάνουν τίποτε άλλο, διότι εν τω μείζονι περιέχεται και το έλασσον, λέω εγώ που είμαι δικηγόρος τριάντα χρόνια. Θα βάλω παραπάνω και το δικαστήριο ας αποφασίσει για το λιγότερο. Είναι δουλειά αυτή; Τι πάει να πει ότι ο εισαγγελεύς θα βάλει παραπάνω; Να το διαβάσει πάρα πολύ καλά το περιεχόμενο της δικογραφίας, να ενσκύψει σ' αυτή και να πει "από πού το βγάζω το παραπάνω". Δηλαδή θα χαρακτηρίσω κακούργημα μία κλοπή για κάποιον που έχει κάνει δυο τρεις διαρρήξεις και είναι για πρώτη φορά και ιδιαίτερες περιστάσεις δεν επιβάλουν τον χαρακτηρισμό αυτό κατευθείαν στον ανακριτή; Γιατί ;

Νομίζω ότι στο σημείο αυτό υπάρχει μία μεγάλη ευχέρεια του εισαγγελέως να χαρακτηρίζει εύκολα τα πλημμελήματα για κακουργήματα. Και αυτό το ξέρουν όσοι έχουν ασκήσει τη δικηγορία όπως και οι καθηγητές του Πανεπιστημίου του Ποινικού Δικαίου. Πιστεύω ότι και η κα Μπενάκη θα το γνωρίζει πάρα πολύ καλά αυτό, ότι δηλαδή με μεγάλη ευκολία οι εισαγγελείς χαρακτηρίζουν πλημμελλήματα για κακουργήματα. 'Εχουν ένα ενδιάθετο πειθαρχικό φόβο, μήπως τύχει και τους πουν γιατί δεν έβαλες το περισσότερο. Θα βάλουμε το παραπάνω και οι από κάτω ας καθαρίσουν.Δεν είναι όμως έτσι. Να φυλάει τις πλάτες του ο εισαγγελεύς, ότι δήθεν ενδεχομένως μπορεί να είναι κάτι το μεγαλύτερο και αφού θα είναι κάτι το μεγαλύτερο, έστω και αν είναι μικρότερο, να βάλει το μεγαλύτερο; Αυτή η ταλαιπωρία στην οποία υποβάλλεται ο κατηγορούμενος πολίτης για τη λειτουργία δικών ενώπιον κακουργοδικείων, να χαρακτηρίζονται οι πράξεις ως πλημμελήματα, είναι πάρα πολύ κακό για την απονομή του δικαίου, και για τη λειτουργία της απονομής του δικαίου.

Εδώ πρέπει να υπάρξει κάποιος παρεμβατικός τρόπος διορθώσεως των πραγμάτων, να διαισθάνονται καλύτερα. Και τούτο που αναφέρει εδώ για την Ολομέλεια των Εισαγγελέων, ιδίως των Εφετών κ.λπ., είμαι σύμφωνος στο να είναι περισσότεροι, ώστε να παίρνουν την ευθύνη περισσότεροι και όχι ένας. Και στο χαρακτηρισμό να μην είναι ένας. Να είναι δύο και τρεις.

Στην κατ'άρθρον συζήτηση μπορούμε να μιλήσουμε και να διορθώσουμε τα πράγματα ως προς το χαρακτηρισμό της πράξης. 'Οταν πρόκειται για μια πράξη η οποία έχει πολλά αμφισβητούμενα στοιχεία και σημεία και πρόκειται να χαρακτηριστεί ως κακούργημα, να συμβάλουν δύο και τρεις εισαγγελείς στο χαρακτηρισμό της πράξεως και να μην είναι απόφαση του ενός. Και στο Πλημμελιοδικείο και στο Εφετείο. Εδώ πρέπει να τα διορθώσουμε τα πράγματα. Θα τα συζητήσουμε στην κατ'άρθρον συζήτηση, αν και ο κύριος Υπουργός νομίζω ότι θα έχει την ευχέρεια εκεί να δούμε πώς θα αντιμετωπίσουμε το πρόβλημα αυτό, διότι είναι σοβαρότατο. Υπάρχει μια προδιάθεση των Εισαγγελέων να χαρακτηρίζουν έτσι τα πράγματα. Τώρα έγινε κατάχρηση.

Σ'αυτό το σημείο θα πρέπει να πω ότι το θέμα του χαρακτηρισμού των ιδιαιτέρων επιβαρύνσεων κ.λπ., θα το συζητήσουμε στην κατ'άρθρον συζήτηση. Πηγαίνω τώρα στο θέμα των διατάξεων για την περίπτωση παραβάσεως διατάξεων των Μονομελών Ειρηνοδικείων κ.λπ. για τις διοικήσεις των σωματείων. Εδώ τώρα έχω μια επιφύλαξη. Οπωσδήποτε με αυτήν τη διάταξη μέλη των σωματείων οδηγούνται στα δικαστήρια για να δικαστούν επειδή δήθεν παραβίασαν απόφαση ασφαλιστικών μέτρων κ.λπ. Εδώ είμαι πάρα πολύ επιφυλακτικός και έχω την αντίρρησή μου, διότι κατ'αυτόν τον τρόπο καθυποτάσσονται οι δυνάμεις του αγώνα για την ικανοποίηση δικαίων αιτημάτων ιδίως σε απεργιακούς, αλλά και σε άλλους, αγώνες. Και εδώ βέβαια, εκφράζω αυτήν την αντίρρησή μου. Θα δούμε πώς στην κατ'άρθρον συζήτηση θα μπορέσουμε να το αντιμετωπίσουμε.

'Οσον αφορά την επιβολή αυστηροτέρων ποινών για τα αδικήματα τα οποία διαπράττονται στις φυλακές, απόπειρα αποδράσεως, αποδράσεις κ.λπ., θέλω να πω τα εξής: 'Εχουμε ένα σωφρονιστικό σύστημα τεταραγμένο, ένα σωφρονιστικό σύστημα το οποίον δεν είναι δυνατόν σήμερα να είναι σύγχρονο, αποτελεσματικό και μπορεί να πει κανείς βιώσιμο με προοπτική εξέλιξης και προσαρμογής στις νέες συνθήκες της ζωής. 'Εχουμε ένα σύστημα για το οποίο δεν ενδιαφέρθηκε επί μια εικοσαετία καμία κυβέρνηση. Ούτε της Νέας Δημοκρατίας ούτε του ΠΑ.ΣΟ.Κ.. Και τα αποτελέσματα των εκρήξεων στις φυλακές, είναι αποτελέσματα άσκησης κακής πολιτικής εκ μέρους και των δύο κυβερνήσεων που μέχρι τώρα κυβέρνησαν τον Τόπο.

Επομένως, οι άνθρωποι αυτοί οι οποίοι βρίσκονται σε ένα τέτοιο περιβάλλον που δεν υπάρχουν τα μέσα της λειτουργίας των σωφρονιστικών καταστημάτων για να μπορούν να κατανοήσουν και να συναισθανθούν την αξία της έννοιας της επιβολής σαν μέτρου που είναι σύμφωνο με εκείνο το οποίο διέπραξαν. Πιστεύω ότι σ'αυτήν την περίπτωση δε θα πρέπει να επιμείνουμε σε αύξηση ποινών γι'αυτούς τους ανθρώπους, διότι αυτοί οι άνθρωποι υπό το κράτος αυτό που τελούν λόγω του κακού σωφρονιστικού συστήματος, δεν είναι δυνατόν, στη συγκεκριμένη περίπτωση, να πούμε ότι, επειδή δεν είχαμε χρήματα και επειδή το σωφρονιστικό μας σύστημα ήταν εγκαταλελειμένο, επειδή έχουμε αυτά τα χάλια, αυτό θα το αναπληρώσουμε με την επιβολή αυστηροτέρων ποινών ώστε να επιτύχουμε αυτό επειδή δεν έχουμε σωφρονιστικό σύστημα σύγχρονο, τέλειο και κατάλληλο, ώστε αυτοί οι άνθρωποι να μη φθάνουν σ'αυτό το σημείο.

Εδώ έχω τη διαφοροποίησή μου. Την είχα και στην Επιτροπή που ήμουν και σ'αυτό το σημείο θα επιμείνω και στην κατ'άρθρο συζήτηση στο να υπάρχει, δηλαδή, ανάλογη διόρθωση.

'Οσον αφορά τώρα το θεσμό του συμβιβασμού, ήμουν στην Επιτροπή από εκείνους που δεν πιστεύουν στο συμβιβασμό ενώπιον του Πολυμελούς Πρωτοδικείου. 'Οσοι θέλουν να συμβιβαστούν, συμβιβάζονται. Η διαδικασία ενώπιον του Πολυμελούς Πρωτοδικείου είναι δαπανηρή για τον πελάτη. Θα πάει ο δικηγόρος στον άλλο δικηγόρο παράσταση, θα πάει παράσταση και αναπαράσταση, αναβάλλεται, δεν αναβάλλεται, εξωδίκως. Τα ξέρουμε αυτά τα πράγματα. Εγώ δεν πιστεύω σ'αυτόν το συμβιβασμό, σ'αυτήν την ειδική επίλυση των διαφόρων της αρμοδιότητας του Πολυμελούς Πρωτοδικείου. Γι'αυτό και ο κύριος Υπουργός με την επιβολή την οποία είχαμε, έθεσε το θέμα για να εφαρμοστεί μετά δύο χρόνια. Νομίζω ότι μετά δύο χρόνια μπορούμε να δώσουμε και άλλη αναστολή. Θα δούμε πώς θα είναι τα πράγματα τότε. Πάντως, επί του παρόντος, δεν εφαρμόζονται και ήταν μια νίκη αυτή των υπερασπιστών της θεωρίας αυτής, καθώς και εμού, διότι πράγματι δεν πιστεύουμε σε αυτό το θεσμό του συμβιβασμού ενώπιον του Πολυμελούς Πρωτοδικείου.

'Οσον αφορά το θέμα των εξώσεων, εδώ είναι το αδιέκδυτο της ηθικής ευθύνης του Βουλευτή, από τη μια μεριά να αποφασίσει, σε σχέση με το αγαθό, το οποίο κακοποιείται από τη σημερινή λειτουργία της απονομής του δικαίου -σε καθυστέρηση μισθωμάτων λόγω δυστροπίας η απόφαση φθάνει να εκδοθεί μετά από ένα, ενάμιση χρόνο- και από την άλλη για το φτωχό τον άνθρωπο, ο οποίος μπορεί να υποστεί την ταλαιπωρία λόγω της συντομοτάτης εκδικάσεως κατά τη διαδικασία της εκδόσεως διαταγής πληρωμής. Είναι το αδιέκδυτο της ηθικής ευθύνης του Βουλευτή και που ομιλεί και που συμμετέχει εδώ στην ψηφοφορία. Είναι δύο αγαθά. Το ένα αγαθό είναι από τη μια πλευρά και το άλλο αγαθό είναι από την άλλη πλευρά, που ένας φτωχός, ένας ανίσχυρος δε θα μπορέσει να αντιμετωπίσει την επιτάχυνση της λειτουργίας της διαδικασίας για την έξωσή του με τη λειτουργία του θεσμού της έκδοσης διαταγής πληρωμής εξώσεως.

Εγώ εδώ, κύριε Υπουργέ, λέω οι σαράντα πέντε ημέρες να γίνουν ενενήντα. Να τους δώσουμε τρεις μήνες. Αφού δεν μπορούμε να κάνουμε κάτι άλλο, ας τους δώσουμε τρεις μήνες αναστολής έξωσης από την ημέρα που επιδίδεται η απόφαση της διαταγής πληρωμής, μέχρι την ημέρα που θα εξωθεί σε περίπτωση κατοικίας. Σ'αυτό το σημείο, αν δεν μπορέσουμε να κάνουμε κάτι άλλο, να συζητήσουμε το τρίμηνο. Είπαμε και 

Σελίδα 5346 

στην Επιτροπή να συζητήσουμε τις εβδομήντα πέντε ημέρες. Εγώ επιμένω να συζητήσουμε το τρίμηνο, οπότε εκεί, πάλι θα ευρεθώ σύμφωνος. 

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε συνάδελφε.

ΓΕΩΡΓΙΟΣ ΤΣΑΦΟΥΛΙΑΣ: Τελειώνοντας, συμφωνώ με την αύξηση του αριθμού -όπως είπε ο κ. Κουβέλης- των δικαστών. Γιατί οι δικαστές πρέπει να είναι περισσότεροι και να απονέμουν δίκαιο. Γιατί τώρα ξέρετε τι λένε; "Κάνουμε έξι-επτά μήνες να βγάλουμε τις αποφάσεις, γιατί είμαστε λίγοι."

Εδώ γίνεται προσπάθεια και δεν μπορώ να την καταδικάσω. Είναι μία προσπάθεια αυξήσεως των δικαστών και επομένως πρέπει να είμαι σύμφωνος.

Σήμερα βέβαια υπάρχουν εκκρεμείς υποθέσεις, οι οποίες θα πρέπει να μελετηθεί κατά ποίον τρόπον θα αντιμετωπισθούν. Υπάρχει κίνδυνος παραγραφών. 'Ομως, εκτός των παραγραφών, έχει καταντήσει η υπόθεση αρνησιδικία. Το ετόνισε και ο Αρχηγός του Κόμματός μας ο κ. Τσοβόλας. Αυτό θα δούμε, πώς θα αντιμετωπίσουμε στους κώδικες ή με μια άλλη τροποποίηση.

'Οσον αφορά τα άλλα ας επιφυλαχθώ για τη συζήτηση κατ'άρθρο.

Αυτά τα λίγα είχα να πω.

ΠΡΟΕΔΡΕΥΩΝ (Λουκάς Αποστολίδης): Ο Υπουργός Δικαιοσύνης κ. Ευάγγελος Γιαννόπουλος έχει το λόγο.

ΑΝΑΣΤΑΣΙΟΣ ΙΝΤΖΕΣ: Κύριε Υπουργέ, δε θα περιμένετε να τελειώσουν όλοι οι ομιλητές, ως συνήθως γίνεται;

ΠΡΟΕΔΡΕΥΩΝ (Λουκάς Αποστολίδης): Τελείωσαν οι Εισηγητές και οι Ειδικοί Αγορητές. Ο κύριος Υπουργός επιλέγει πότε θα παρέμβει, κύριε συνάδελφε. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Κύριε Πρόεδρε, κυρίες και κύριοι συνάδελφοι, παίρνω το λόγο να κάνω ορισμένες αναδιατυπώσεις σύμφωνα με τις παρατηρήσεις που εξέφρασαν και το Συμβούλιο της Επικρατείας και συνάδελφοι στη Διαρκή Κοινοβουλευτική Επιτροπή. Θα σας μοιραστεί το κείμενο. Οι αναδιατυπώσεις αυτές έχουν ως εξής:

Η παράγραφος 1α του άρθρου 1.

"1.α. Σε δίκη ενώπιον του Ανωτάτου Ειδικού Δικαστηρίου, της Ολομέλειας του Συμβουλίου της Επικρατείας, της Ολομέλειας του Αρείου Πάγου ή της Ολομέλειας του Ελεγκτικού Συνεδρίου, στην οποία, εν όψει των ισχυρισμών των διαδίκων ή της τυχόν παραπεμπτικής απόφασης, τίθεται ζήτημα αν 

διάταξη τυπικού νόμου είναι σύμφωνη προς το Σύνταγμα ή όχι, έχουν το δικαίωμα να ασκήσουν παρέμβαση νομικά πρόσωπα ή ενώσεις προσώπων, τα οποία δικαιολογούν έννομο συμφέρον σε σχέση με την κρίση του ζητήματος αυτού και φυσικά πρόσωπα εφόσον έχουν έννομο συμφέρον επί ζητήματος μείζονας σπουδαιότητας". Αυτό λύνει το θέμα των παρεμβάσεων. "Δικαίωμα άσκησης παρέμβασης έχει σε κάθε περίπτωση ο Υπουργός Δικαιοσύνης, εφόσον δεν είναι ήδη διάδικος. Η παράγραφος αυτή δεν έχει εφαρμογή σε δίκες ενώπιον της Ολομέλειας του Αρείου Πάγου επί ποινικών υποθέσεων".

Η παράγραφος 16 του άρθρου 3.

"α. Η παράγραφος 4 του άρθρου 57 του σχεδίου νόμου που κυρώθηκε ως Κώδικας με το ν.2447/1996 (ΦΕΚ 278Α) καταργείται."

β. Υποθέσεις περί υιοθεσίας που ήσαν εκκρεμείς στην 30.12.1996 κρίνονται σύμφωνα με τις προϊσχύουσες διατάξεις. Με τις ίδιες διατάξεις κρίνονται υποθέσεις για υιοθεσία, που η επιμέλεια του ανηλίκου είχε ήδη κατά την ανωτέρω ημερομηνία ανατεθεί με οποιοδήποτε τρόπο σε αυτόν που υιοθετεί ή θα του ανατεθεί με οποιοδήποτε τρόπο από της ανωτέρω ημερομηνίας μέχρι 31 Ιουλίου 1997. Προκειμένου περί υποθέσεων υιοθεσίας αλλοδαπών από 'Ελληνες, οι οποίες εκκρεμούν κατά τη δημοσίευση αυτού του νόμου, τα ελληνικά δικαστήρια, κατά την περιαφή του εκτελεστηρίου τύπου εφαρμόζουν τις προϊσχύουσες περί υιοθεσίας διατάξεις. Ο θετός γονέας έχει σε όλες τις ανωτέρω περιπτώσεις το δικαίωμα της προηγούμενης παραγράφου.

3. Η παράγραφος 1α του άρθρου 4.

"1.α. Οι προθεσμίες για την άσκηση των ενδίκων μέσων ενώπιον του Συμβουλίου της Επικρατείας αναστέλλονται για το χρονικό διάστημα από 1ης έως 31ης Αυγούστου. Δε θίγεται η ισχύουσα νομοθεσία που αφορά τις προθεσμίες του Δημοσίου και των Οργανισμών Τοπικής Αυτοδιοίκησης".

Αυτό ζήτησε το Συμβούλιο της Επικρατείας.

4. Η παράγραφος 2, εδάφιο β' του άρθρου 4.

"β. Στο αυτό άρθρο 27 προστίθεται νέα παράγραφος ως εξής:

5. Αν από λόγους ανώτερης βίας εμποδίστηκε η νομιμοποίηση του πληρεξουσίου Δικηγόρου, δύναται να υποβληθεί αίτηση επανασυζητήσεως της υποθέσεως που κατατίθεται στον αρμόδιο γραμματέα πριν από την έκδοση της αποφάσεως και μέσα σε αποκλειστική προθεσμία δέκα ημερών από τη συζήτηση της υποθέσεως. Η αίτηση η οποία πρέπει να περιέχει με σαφήνεια τους προβαλλόμενους λόγους δικάζεται από το οικείο Τμήμα καλουμένων αμφοτέρων των διαδίκων προ είκοσι ημερών. Σε περίπτωση παραδοχής της αιτήσεως η υπόθεση εκδικάζεται εν συνεχεία επί της ουσίας από το ίδιο Τμήμα".

Αυτό πρότεινε το Συμβούλιο της Επικρατείας.

5. Η παράγραφος 2, εδάφιο γ' του άρθρου 4.

"γ. Η κατά το προηγούμενο εδάφιο αίτηση δύναται, συντρεχουσών των υπό τούτου προβλεπομένων προϋποθέσεων, να υποβληθεί εντός προθεσμίας τριών μηνών από της ισχύος του παρόντος για αποφάσεις οι οποίες απέρριψαν ως απαράδεκτο το ένδικο μέσο για μη νομιμοποίηση του πληρεξουσίου δικηγόρου και δημοσιεύθηκαν μετά την 1η Ιανουαρίου 1996". 

Είναι η θεραπεία των άλλων περιπτώσεων.

6. Διαγράφεται η παράγραφος 3 του άρθρου 4, όπως ζητήσατε.

7. Η παράγραφος 14 του άρθρου 4.

"14. Στο άρθρο 50 του Κώδικα Φορολογικής Δικονομίας που κυρώθηκε με το ν.4125/1960 και μεταγλωττίσθηκε στη δημοτική με το π.δ. 331/1985, προστίθεται παράγραφος 3 ως εξής:

3. Οι διάδικοι μπορεί να συμφωνήσουν, ότι δε θα εμφανισθούν στο ακροατήριο, αλλά θα παραστούν με κοινή δήλωση που υπογράφεται από τους πληρεξουσίους δικηγόρους. Τέτοια δήλωση μπορεί να γίνει και απο έναν ή ορισμένους μόνο πληρεξουσίους. Η δήλωση αυτή παραδίδεται απο τον πληρεξούσιο δικηγόρο, στον αρμόδιο γραμματέα, το αργότερο την παραμονή της δικασίμου και σημειώνεται αμέσως στο οικείο βιβλίο. Σε περίπτωση αναβολής συζητήσεως της υποθέσεως δεν κλητεύεται ο διάδικος που υπέβαλε δήλωση".

8. Η παράγραφος 15, εδάφιο β' του άρθρου 4.

"β. Η κατά το προηγούμενο εδάφιο ανακοπή δύναται να υποβληθεί εντός προθεσμίας τριών μηνών, από της ισχύος του παρόντος, για αποφάσεις οι οποίες απέρριψαν την προσφυγή ή το ένδικο μέσο ως απαράδεκτο για μη νομιμοποίηση του πληρεξουσίου δικηγόρου και δημοσιεύθηκαν μετά την 1η Ιανουαρίου 1996".

9. Η παράγραφος 23 του άρθρου 4 καθίσταται ίδιο άρθρο με τον αριθμό 5.

10. Το άρθρο 5 γίνεται άρθρο 6.

11. Το άρθρο 6 γίνεται άρθρο 7.

12. Απαλείφεται η παράγραφος 10 του άρθρου 3, γιατί στη θέση της θα τεθεί κείμενο τροπολογίας υπ' αριθμ. καταθέσεως 386/23/31.3.1997.

Αυτές είναι οι επαναδιατυπώσεις πάνω στα άρθρα που συζητήσαμε.

(Στο σημείο αυτό ο Υπουργός Δικαιοσύνης, κ. Ευάγγελος Γιαννόπουλος, καταθέτει για τα Πρακτικά τις προαναφερθείσες αναδιατυπώσεις, οι οποίες έχουν ως εξής:

"Αναδιατυπώνονται ως ακολούθως οι διατάξεις:

1. Η παράγρ. 1α του άρθρου 1.

"1.α. Σε δίκη ενώπιον του Ανώτατου Ειδικού Δικαστηρίου, της Ολομέλειας του Συμβουλίου της Επικρατείας, της Ολομέλειας του Αρείου Πάγου ή της Ολομέλειας του Ελεγκτικού Συνεδρίου, στην οποία, εν όψει των ισχυρισμών των διαδίκων ή της τυχόν παραπεμπτικής απόφασης, τίθεται ζήτημα αν

Σελίδα 5347 

διάταξη τυπικού νόμου είναι σύμφωνη προς το Σύνταγμα ή όχι, έχουν το δικαίωμα να ασκήσουν παρέμβαση νομικά πρόσωπα ή ενώσεις προσώπων, τα οποία δικαιολογούν έννομο συμφέρον σε σχέση με την κρίση του ζητήματος αυτού και φυσικά πρόσωπα εφόσον έχουν έννομο συμφέρον επί ζητήματος μείζονος σπουδαιότητος. Δικαίωμα άσκησης παρέμβασης έχει σε κάθε περίπτωση ο Υπουργός Δικαιοσύνης, εφόσον δεν είναι ήδη διάδικος. Η παράγραφος αυτή δεν έχει εφαρμογή σε δίκες ενώπιον της Ολομέλειας του Αρείου Πάγου επί ποινικών υποθέσεων".

2. Η παράγραφος 16 του άρθρου 3.

α. Η παράγραφος 4 του άρθρου 57 του σχεδίου νόμου που κυρώθηκε ως Κώδικας με το ν. 2447/1996 (ΦΕΚ 278 Α') καταργείται.

β. Υποθέσεις περί υιοθεσίας που ήσαν εκκρεμείς την 30.12.1996 κρίνονται σύμφωνα με τις προϊσχύουσες διατάξεις. Με τις ίδιες διατάξεις κρίνονται υποθέσεις για υιοθεσία που η επιμέλεια του ανηλίκου είχε ήδη κατά την ανωτέρω ημερομηνία ανατεθεί με οποιοδήποτε τρόπο σε αυτόν που υιοθετεί ή θα του ανατεθεί με οποιοδήποτε τρόπο από της ανωτέρω ημερομηνίας μέχρι 31 Ιουλίου 1997. Προκειμένου περί υποθέσεων υιοθεσίας αλλοδαπών από 'Ελληνες, οι οποίες εκκρεμούν κατά τη δημοσίευση αυτού του νόμου, τα ελληνικά δικαστήρια, κατά την περιαφή του εκτελεστηρίου τύπου εφαρμόζουν τις προϊσχύουσες περί υιοθεσίας διατάξεις. Ο θετός γονέας έχει σε όλες τις ανωτέρω περιπτώσεις το δικαίωμα της προηγούμενης παραγράφου.

3. Η παράγρ. 1α του άρθρου 4.

"1. α. Οι προθεσμίες για την άσκηση των ενδίκων μέσων ενώπιον του Συμβουλίου της Επικρατείας αναστέλλονται για το χρονικό διάστημα από 1ης έως 31ης Αυγούστου. Δεν θίγεται η ισχύουσα νομοθεσία που αφορά τις προθεσμίες του Δημοσίου και των Οργανισμών Τοπικής Αυτοδιοίκησης".

4. Η παράγρ. 2 εδ. β του άρθρου 4.

"β. Στο αυτό άρθρο 27 προστίθεται νέα παράγραφος ως εξής:

5. Αν από λόγους ανώτερης βίας εμποδίστηκε η νομιμοποίηση του πληρεξουσίου δικηγόρου, δύναται να υποβληθεί αίτηση επανασυζητήσεως της υποθέσεως που κατατίθεται στον αρμόδιο γραμματέα πριν από την έκδοση της αποφάσεως και μέσα σε αποκλειστική προθεσμία 10 ημερών από τη συζήτηση της υποθέσεως. Η αίτηση η οποία πρέπει να περιέχει με σαφήνεια τους προβαλλόμενους λόγους δικάζεται από το οικείο Τμήμα καλουμένων αμφοτέρων των διαδίκων προ 20 ημερών. Σε περίπτωση παραδοχής της αιτήσεως η υπόθεση εκδικάζεται εν συνεχεία επί της ουσίας από το ίδιο Τμήμα".

5. Η παράγραφος 2 εδ. γ του άρθρου 4.

"γ. Η κατά το προηγούμενο εδάφιο αίτηση δύναται, συντρεχουσών των υπό τούτου προβλεπομένων προϋποθέσεων, να υποβληθεί εντός προθεσμίας τριών μηνών από της ισχύος του παρόντος για αποφάσεις οι οποίες απέρριψαν ως απαράδεκτο το ένδικο μέσο για μη νομιμοποίηση του πληρεξούσιου δικηγόρου και δημοσιεύθηκαν μετά την 1η Ιανουαρίου 1996".

6. Διαγράφεται η παράγρ. 3 του άρθρου 4.

7. Η παράγραφος 14 του άρθρου 4.

"14. Στο άρθρο 50 του Κώδ. Φορ. Δικ. που κυρώθηκε με το ν. 4125/1960 και μεταγλωττίσθηκε στη δημοτική με το π.δ. 331/1985, προστίθεται παράγραφος 3 ως εξής:

3. Οι διάδικοι μπορεί να συμφωνήσουν ότι δεν θα εμφανισθούν στο ακροατήριο αλλά θα παραστούν με κοινή δήλωση που υπογράφεται από τους πληρεξουσίους δικηγόρους. Τέτοια δήλωση μπορεί να γίνει και από έναν ή ορισμένους μόνο πληρεξουσίους. Η δήλωση αυτή παραδίδεται από τον πληρεξούσιο δικηγόρο, στον αρμόδιο γραμματέα το αργότερο την παραμονή της δικασίμου και σημειώνεται αμέσως στο οικείο βιβλίο. Σε περίπτωση αναβολής συζητήσεως της υποθέσεως δεν κλητεύεται ο διάδικος που υπέβαλε δήλωση".

8. Η παράγραφος 15 εδ. β του άρθρου 4.

"β. Η κατά το προηγούμενο εδάφιο ανακοπή δύναται να υποβληθεί εντός προθεσμίας τριών μηνών, από της ισχύος του παρόντος, για αποφάσεις οι οποίες απέρριψαν την προσφυγή ή το ένδικο μέσο ως απαράδεκτο για μη νομιμοποίηση του πληρεξουσίου δικηγόρου και δημοσιεύθηκαν μετά την 1η Ιανουαρίου 1996.

9. Η παράγραφος 23 του άρθρου 4 καθίσταται ίδιο άρθρο με τον αριθμό 5.

10. Το άρθρο 5 γίνεται άρθρο 6.

11. Το άρθρο 6 γίνεται άρθρο 7.

12. Απαλείφεται η παράγραφος 10 του άρθρου 3 γιατί στη θέση της θα τεθεί κείμενο τροπολογίας υπ' αριθμ. 386/23/31-3-1997)."

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Κύριοι συνάδελφοι, άκουσα μετά προσοχής όλους τους Αγορητές και οφείλω να απαντήσω σε ορισμένα θέματα.

Ελέχθη ότι δεν έχει αρχή το νομοσχέδιο. Το νομοσχέδιο έχει αρχή και έχει και αρχές, οι οποίες είναι ως ακολούθως:

Το νομοσχέδιο επιχειρεί τον εκδημοκρατισμό της λειτουργίας της διοίκησης της Δικαιοσύνης, τον εκδημοκρατισμό της λειτουργίας του Ανωτάτου Δικαστικού Συμβουλίου και των Υπηρεσιακών Συμβουλίων της Δικαιοσύνης. Να μη γίνεται ο διορισμός των οργάνων από τον Πρόεδρο, αλλά δια κληρώσεως, ή με τήρηση του καταλόγου της αρχαιότητας αδιακρίτως. 'Ετσι ο δικαστικός λειτουργός θα αισθάνεται ελεύθερος.

Επίσης, αρχή του νομοσχεδίου είναι η επιτάχυνση της απονομής της Δικαιοσύνης, της αστικής, της ποινικής, της διοικητικής, του Ελεγκτικού Συνεδρίου. Σήμερα καθυστερεί η εκδίκαση των υποθέσεων σε όλα τα στάδια της δικαιοδοτικής λειτουργίας.

Επιχειρούμε μικρή μεν αύξηση θέσεων δικαστών και εισαγγελέων. Θα επακολουθήσει και άλλη αύξηση με κάποια τροπολογία, όσον αφορά τους εφέτες.

Επίσης, σε άλλο νομοσχέδιο, που θα συζητηθεί το Σεπτέμβρη ή τον Οκτώβρη, όσα πράγματα μείνουν εκκρεμή θα τα αντιμετωπίσουμε όλοι μαζί και θα καλέσω εκπροσώπους των Κομμάτων να συζητήσουμε για πολλά θέματα, αρκετά εκ των οποίων έθεσε ο κ. Μαρκογιαννάκης, γιατί σαν παλιός εισαγγελέας έχει, βέβαια, μεγάλη πείρα, όσον αφορά τη λειτουργία και την απονομή της Δικαιοσύνης.

Θέλω να σημειώσω, κύριοι συνάδελφοι δικηγόροι, ότι έχω γράψει έξι μελέτες και εκατόν εβδομήντα άρθρα και σχόλια για τη λειτουργία και απονομή της Δικαιοσύνης, άλλα εβδομήντα για το δικηγορικό λειτούργημα, σε βιβλίο που θα κυκλοφορήσει μετά από τρίμηνο ή τετράμηνο. Θα τα βρείτε όλα εκεί και θα δείτε τον αγώνα των δικηγορικών συλλόγων του Κράτους, των δικηγορικών ενώσεων, από τη Νέα Κίνηση Δικηγόρων ακόμη από παλιά, μέχρι την 'Ενωση Δημοκρατικών Δικηγόρων Ελλάδας, την οποία παρέδωσα όταν έγινα Βουλευτής και Υπουργός σε άλλα χέρια και δυστυχώς εξέπνευσε, απ' ό,τι πληροφορούμαι, αφού προηγουμένως με ανακήρυξε επίτιμο πρόεδρο και τώρα η ένωση αυτή κατέστη ανύπαρκτη.

Τη βλέπω, όμως, με μια σφραγίδα να βρίσκεται στις δικηγορικές εκλογές, υποστηρίζοντας όχι εκείνα που υποστήριζε κάποτε ο Γιαννόπουλος, αλλά κάτι αποφύσεις -θα έλεγε κανείς- δικηγορικές, όσον αφορά εκείνα τα ψηφοδέλτια.

Θέλουμε, κύριοι συνάδελφοι, την τοποθέτηση του δικαστικού λειτουργού στο προσήκον ύψος και στο κύρος και στο γόητρο και στην αξιοπρέπεια και στο μισθό. Δεν είναι το κύρος αόριστη έννοια, ούτε το γόητρο είναι αόριστη έννοια. Είναι συγκεκριμένες έννοιες, που ο καθένας που ξέρει απλά ελληνικά τις καταλαβαίνει. Αν θέλει οποιοσδήποτε εξ ημών να ασκήσει δημαγωγία, είναι εύκολο. Εγώ θα δεχόμουν κάποια άλλη λέξη, η οποία θα υποκαθιστά αυτούς τους όρους, αν έχετε. 

Επιχειρείται με το νομοσχέδιο λύση των προβλημάτων της λειτουργίας της Δικαιοσύνης, που αφορά τα δικαστικά μέγαρα, τα δικαστικά κτίρια, τις δικαστικές αίθουσες, τα γραφεία δικαστών και εισαγγελέων.

Επιχειρείται λύση προβλημάτων του σωφρονιστικού συστήματος και ο εξανθρωπισμός του σωφρονιστικού συστήματος, η κατασκευή σωφρονιστικών καταστημάτων, η κατασκευή νέων φυλακών, η επισκευή των υπαρχουσών.

Επίσης, για την κατοχύρωση της δικαιοδοτικής λειτουργίας 

Σελίδα 5348 

μίλησα και θα μιλήσω πάλι. Υπερασπιζόμαστε το μισθολόγιο των δικαστικών λειτουργών όλοι μας, σύμφωνα με το άρθρο 88 του Συντάγματος. Πληροφορούμαι ότι οι συζητήσεις ή οι διαβουλεύσεις ή η επικοινωνία μεταξύ του Υφυπουργού Οικονομικών και Εθνικής Οικονομίας με την 'Ενωση Δικαστών και Εισαγγελέων πηγαίνει πάρα πολύ καλά. 

Πληροφορούμαι, επίσης, ότι στις 12 Απριλίου θα κατατεθεί αυτό το νομοσχέδιο και ορισμένες τροπολογίες που θα συζητήσουμε, αν δεν μπορέσουμε να τις κάνουμε δεκτές, μπορεί να τις βάλουμε εκεί. Το λέω αυτό για να το έχετε υπόψη σας και εσείς.

Το Υπουργείο Δικαιοσύνης, κύριοι συνάδελφοι, έχει την ευχέρεια της κατασκευής δικαστικών μεγάρων και φυλακών με δικά του χρήματα, χωρίς την επιβάρυνση του Κρατικού Προϋπολογισμού. Για να πετύχει τούτο προβαίνει σε μια μεγάλη τομή. Αναλαμβάνει την ηθική, την πολιτική και την τεχνική ευθύνη να συντάμει το χρόνο της κατασκευής στο 1/4 και να σμικρύνει το κόστος τουλάχιστον στο ήμισυ, με τη "ΘΕΜΙΣ-ΚΑΤΑΣΚΕΥΑΣΤΙΚΗ", την οποία καθίδρυσε ο Ευάγγελος Βενιζέλος και συμπληρώνουμε τις διατάξεις εμείς, για να γίνει αποτελεσματική η λειτουργία της και η απόδοσή της.

Κύριοι συνάδελφοι, έχουμε καλές σχέσεις με τις διοικήσεις των δικαστικών σωμάτων, της δικαστικής λειτουργίας και με τα μέλη του Αρείου Πάγου και του Συμβουλίου της Επικρατείας και του Ελεγκτικού Συνεδρίου, γιατί κάτι γράφεται στον Τύπο, κάτι διαδίδεται από τον Τύπο, ότι δεν "τα έχει καλά" ο Γιαννόπουλος με τον Πρόεδρο του Αρείου Πάγου. 'Εχουμε διαφορές απόψεων σε ορισμένα θέματα. Εμείς ασκούμε την κυβερνητική πολιτική, σύμφωνα με το δόγμα της λαϊκής κυριαρχίας, σύμφωνα με την έκφραση του Κοινοβουλίου. Ορισμένες απόψεις που από κει εκπορεύονται, δε μας βρίσκουν σύμφωνους, αλλά τούτο δε σημαίνει ότι έχουμε ανοίξει και κανέναν πόλεμο.

Αυτά για να μη γράφονται ορισμένα πράγματα. Εγώ δεν απήντησα σε ο,τιδήποτε. 'Ομως, θέλω να τονίσω το εξής: Θα σας διαβάσω την απόφαση της 'Ενωσης Δικαστών και Εισαγγελέων, που αριθμεί περί τα δύο χιλιάδες μέλη, που ομοφώνως δέχθηκε το νομοσχέδιο στο σύνολο όπως έχει. Ενώ από την κορυφή του Αρείου Πάγου κάτι άλλα εκπορεύτηκαν. Θα το διαβάσω στο τέλος, βέβαια, αν μου μείνει καιρός, γιατί βλέπετε μέχρι τώρα φάγαμε τα δώδεκα λεπτά.

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ.ΝΙΚΟΛΑΟΣ ΚΑΤΣΑΡΟΣ.)

'Ερχομαι τώρα να απαντήσω στις επικρίσεις, όσες έγιναν, του νομοσχεδίου. Χαίρω, διότι και η Νέα Δημοκρατία και ο Συνασπισμός της Αριστεράς και της Προόδου ψήφισε το νομοσχέδιο κατ' αρχήν. Ο φίλος μου ο κ. Τσαφούλιας του ΔΗ.Κ.ΚΙ., δεν πήρε θέση, αλλά με άφησε μάλλον να πιστεύω, ότι και αυτός θα με συνδράμει εδώ στην προσπάθεια για να βγει ένα νομοσχέδιο τουλάχιστον με συντριπτική πλειοψηφία στον έξω κόσμο, ότι γίνεται δεκτό.

Κύριοι συνάδελφοι, τα εκτελούμενα σήμερα και προγραμματιζόμενα έργα είναι:

Το Εφετείο Αθηνών: Μέχρι την έναρξη του δικαστικού έτους του 1998, προγραμματίζεται η πλήρης λειτουργία του. Μπορούσαμε το μισό να το πάρουμε το Γενάρη, αλλά κάποιες άλλες διαδικασίες θα έπρεπε να τηρηθούν. Προτιμήσαμε να το πάρουμε ολόκληρο το Μάϊο του 1998. Σπάσαμε όλες τις αγκυλώσεις, κόψαμε δεσμούς, γόρδιους που λένε, συμβιβαστήκαμε με το Υ.ΠΕ.ΧΩ.Δ.Ε. Φταίγανε και από το Υπουργείο μας, φταίγανε και από εκεί. Με τον κ. Λαλιώτη συνεννοηθήκαμε και μπήκε μπροστά ο εργολάβος και δουλεύει αόκνως, ώστε να μπορέσω να το εγκαινιάσω, που λέει ο λόγος, όταν σκάβαμε σε εκείνα τα εγκαίνια το 1977. 'Υστερα από τόσα χρόνια θα γίνει και το Εφετείο Αθηνών.

Επίσης, το Δικαστικό Μέγαρο Θήβας, το Δικαστικό Μέγαρο Καλαμάτας, το Δικαστικό Μέγαρο Κομοτηνής, το Δικαστικό Μέγαρο Αιγίου, το Δικαστικό Μέγαρο Κατερίνης, το Δικαστικό Μέγαρο Ορεστιάδος, το Ειρηνοδικείο Κουφαλίων, το Ειρηνοδικείο Ηράκλειας Σερρών, το Ειρηνοδικείο Διδυμοτείχου. 'Ολα αυτά είναι προς κατασκευήν ταχύτατη.

Τα έργα που εντάχθηκαν στον Προϋπολογισμό του 1997 είναι το Δικαστικό Μέγαρο Σπάρτης, το Δικαστικό Μέγαρο Τρικάλων, το Δικαστικό Μέγαρο Πολυγύρου, το Δικαστικό Μέγαρο Λαμίας.

'Εργα που βρίσκονται σε διαδικασία παραχώρησης οικοπέδου στο ΤΑΧΔΙΚ, είναι το Δικαστικό Μέγαρο Καβάλας, που μπήκε και αυτό μπροστά -με την Εθνική Τράπεζα τα βρήκαμε όταν πήγα επάνω στην Καβάλα- ώστε και αυτό να τελειώσει και το Δικαστικό Μέγαρο της Ηγουμενίτσας.

Επισκευάζονται ή συντηρούνται ή αναβαθμίζονται εντός του 1997 το Πρωτοδικείο και η Εισαγγελία Αθηνών, το Δικαστικό Μέγαρο Βόλου, το Δικαστικό Μέγαρο Λάρισας, το Δικαστικό Μέγαρο Μεσολογγίου, το Δικαστικό Μέγαρο Πειραιά, το Δικαστικό Μέγαρο Θεσσαλονίκης, το Δικαστικό Μέγαρο Καρδίτσας, το Δικαστικό Μέγαρο Τρικάλων, το Δικαστικό Μέγαρο Πάτρας, το Ειρηνοδικείο Βάμμου Χανίων.

Φυλακές: Εν εξελίξει έργα: Συγκρότημα Φυλακών Κορυδαλλού, Φυλακή Αλικαρνασσού, Φυλακή Ιωαννίνων, Φυλακή Τρίπολης, Φυλακή Νεάπολης, Πρεβαντόριο Κρατουμένων 'Αμφισσας, Αγροτική Φυλακή Κασσάνδρας, Νοσοκομείο Κρατουμένων Παπανικολάου, Φυλακή Διαβατών Θεσσαλονίκης, Φυλακή Πάτρας, Φυλακή Κορίνθου.

Βρίσκεται σε εξέλιξη η μελέτη ή η δημοπράτηση συγχρόνων φυλακών, η αναζήτηση οικοπέδων στις περιοχές: Χανίων, Τρικάλων, 'Αμφισσας, Ανδρίτσαινας, Τρίπολης, Λαγκαδά, Χαλκίδας, Φυλακή Κέρκυρας και λοιπά.

Προκηρύχθηκε διαγωνισμός για την ηλεκτρονική ασφάλεια των παρακάτω φυλακών, που λήγει στις 2-6-1997: Κορυδαλλού, Βόλου, Ιωαννίνων, Κομοτηνής, Θεσσαλονίκης, Λάρισας, Ναυπλίου, Νεάπολης Κρήτης, Πάτρας, Κέρκυρας, Αλικαρνασσού, Ψυχιατρείου Κρατουμένων, Νοσοκομείου Κρατουμένων, Σωφρονιστικού Καταστήματος Ανηλίκων, Γυναικών Κορυδαλλού, Τρικάλων, Κορίνθου, Χανίων, Κω, Τρίπολης, Χίου.

ΑΝΑΣΤΑΣΙΟΣ ΚΑΡΑΜΑΡΙΟΣ: Τα δικαστήρια της Ρόδου πότε θα γίνουν;

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): 'Οταν μας παραδοθούν τα οικόπεδα. Το ίδιο και στη Ρόδο. Θα σου κάνω τώρα συμβόλαιο πότε θα γίνει; Να γίνει να λες.

Αγορά κτιρίων: Κέντρο Αποκατάστασης Τοξικομανών Κρατουμένων. 'Εχει ξεκινήσει η διαδικασία αγοράς σύγχρονου ακινήτου δυναμικότητας τριακοσίων ατόμων στην περιοχή της Αττικής ή της Βοιωτίας. Επιτροπή με συμμετοχή εκπροσώπων του Υπουργείου Υγείας-Πρόνοιας, ολοκλήρωσε τις προδιαγραφές για την προκήρυξη διαγωνισμού. Εντός των ημερών θα προκηρυχθεί ο σχετικός διαγωνισμός.

Διοικητικά Δικαστήρια Αθηνών. Προκηρύχθηκε διαγωνισμός για την αγορά έτοιμου ή ημιτελούς κτιρίου επιφανείας δώδεκα χιλιάδων τετραγωνικών μέτρων. Οι προσφορές υπεβλήθησαν 31-3-1997. Είχε ματαιωθεί και ο έκτος διαγωνισμός. Τώρα έγινε ο διαγωνισμός και θα έχει αποτέλεσμα.

Ιατροδικαστική Υπηρεσία Αθηνών: Προκηρύχθηκε ο διαγωνισμός για την αγορά έτοιμου ή ημιτελούς επιφανείας δύο χιλιάδων πεντακοσίων 2.500 τετραγωνικών μέτρων.

Στέγαση Ελεγκτικού Συνεδρίου. Ναι, τακτοποιήθηκε η τιμή και θα ησυχάσουν και εκείνοι.

Μηχανοργάνωση.

Α. Υπό εξέλιξη η μηχανοργάνωση των δικαστηρίων.

- Συμβούλιο της Επικρατείας.

- Εισαγγελία Πρωτοδικών Αθηνών.

- Πρωτοδικείο Αθηνών

- Πρωτοδικείο Πειραιά

- Επέκταση δικτύου Κεντρικής Υπηρεσίας

- Πενήντα τέσσερα πρωτοδικεία της χώρας (Πολιτική διαδικασία).

Β. Αγορά φορητών ηλεκτρονικών υπολογιστών για τους δικαστές. Είναι υπό έγκριση στο Υπουργείο Προεδρίας.

Γ. Η μηχανοργάνωση των πέντε μεγαλύτερων φυλακών της Χώρας. Το έργο έχει ξεκινήσει.

Αυτά μεταξύ πολλών άλλων, το νομοσχέδιο έχει αρχή και για πολλά πράγματα έχει και τέλος.

(Στο σημείο αυτό ο κ. Υπουργός Δικαιοσύνης κ. Ευάγγελος

Σελίδα 5349 

Γιαννόπουλος καταθέτει για τα πρακτικά τα σχετικά έγγραφα τα οποία βρίσκονται στο αρχείο της Στενογραφικής Υπηρεσίας και είναι στη διάθεση κάθε ενδιαφερομένου).

Κύριοι συνάδελφοι, να ευχαριστήσω τον κ. Μαρκογιαννάκη και όλους σας για τα καλά σας λόγια. Για τον κ. Αυδή επιφυλάσσω μία έκπληξη, γιατί πρέπει να ανοίγουμε ένα λογαριασμό της προκοπής, όταν μιλάμε εδώ.

Δεν ακολουθούμε την πολιτική της Νέας Δημοκρατίας. Ξέρετε, λογίζομαι και εγώ και είμαι ιδρυτικό μέλος της 'Ενωσης των Ποινικολόγων. Ξέρω τα θέματα και τα προβλήματα. 'Εχω ασχοληθεί βαθύτατα και εκτεταμένα με το Συνταγματικό Δίκαιο της Χώρας. Τα γνωρίζετε αυτά. Κάποτε πλήρωνα και τη νύφη για τα άρθρα μου, για τις επεμβάσεις κλπ.

'Εχω ασχοληθεί μ' όλα τα θέματα, με όλα τα τμήματα του Δικαίου -και τολμώ να πω και επιτυχώς- ώστε να έχω μία άποψη για το πού βαδίζουμε και πού πάμε και μια που είμαι Υπουργός Δικαιοσύνης, πώς πρόκειται να βοηθήσω για την επίλυση πολλών εκκρεμών θεμάτων.

Πριν από τον κ. Κουβελάκη υπήρξαν τέσσερις Υπουργοί της Νέας Δημοκρατίας. Και εκεί είχαν γίνει πολλά πράγματα, παρατράγουδα καθ' ημάς. Εγώ μετάνοιωσα, γιατί δε συνήνεσα τότε για την ίδρυση της δικαστικής αστυνομίας, που ήθελε η κα Μπενάκη. Δε συναινούσαν τότε να την κάνουν δημοκρατική, να μην πάρουν εισαγγελείς και να τους στρέφουν σε άλλες δουλειές. Θα κάνουμε και ένα τέτοιο σχέδιο νόμου, όπου θα συμφωνήσουμε όλοι, για να δοθούν στους εισαγγελείς οι δυνατότητες εκείνες της επιδόσεως, της κλητεύσεως κ.λπ. και όχι μόνο να παρακολουθούν ή να συλλαμβάνουν ή να μπαίνουν σε θέματα που δεν επιτρέπεται. Θα μπορούν να βοηθούν την εισαγγελία στη λειτουργία των διαδικασιών εκείνων για να τελειώνουν γρήγορα οι δίκες.

Συμπληρώσαμε, λοιπόν, θέματα, στα οποία η Νέα Δημοκρατία δεν είχε πάει καλά. Συμπληρώσαμε και θέματα που ούτε τότε τα έθαλψα, ας μου επιτραπεί να πω, και που προηγούμενοι συνάδελφοί μου και του ΠΑ.ΣΟ.Κ., δεν είχαν ολοκληρώσει. Ξέρετε ότι είμαι ο δωδέκατος της σειράς των Υπουργών Δικαιοσύνης του ΠΑ.ΣΟ.Κ. σε τέσσερις αλλεπάλληλες κυβερνητικές θητείες του ΠΑΣΟΚ. Η δε πρώτη μου θητεία, όπως ξέρετε, ήταν να πάω Υπουργός Συγκοινωνιών, να γίνω και Υπουργός Εργασίας, να γίνω Υπουργός Εμπορικής Ναυτιλίας, να γίνω Υπουργός Αιγαίου. Αλλά φαίνεται δε με εμπιστευόντουσαν κάποια εποχή να πάω και στο Υπουργείο Δικαιοσύνης και τώρα είμαι τη επιμόνω προτροπή του Πρωθυπουργού μας του Κωνσταντίνου Σημίτη, στο Υπουργείο Δικαιοσύνης. Είχε τη δική του άποψη, εγώ την αποδέχθηκα και είμαι εκεί και θα δουλέψω καθαρά, σύμφωνα με το Δίκαιο, σύμφωνα με τις αρχές του Δικαίου και της Δικαιοσύνης και σύμφωνα με την αγωνία του Λαού να υπάρχει επιτάχυνση των διαδικασιών.

Και δίνουμε έναν Αντιπρόεδρο στον 'Αρειο Πάγο, και λέμε κάντε ένα δεύτερο τμήμα για το Εργατικό Δίκαιο. Δεν μπορούσα να το ακούω ως Υπουργός Εργασίας. 'Ελεγα από τότε "κάντε ένα δεύτερο τμήμα, δεν μπορεί να εκδικάζονται οι εργατικές υποθέσεις και να τελειώνουν μετά τέσσερα χρόνια". Αυτό δεν είναι απονομή Δικαιοσύνης. Οι άλλοι μπορεί να περιμένουν. Ο εργάτης ο οποίος έκανε μία αγωγή, θέλει την απόφαση γρήγορα. Τέσσερα, πέντε χρόνια με αναβολές; Κάντε ένα δεύτερο τμήμα." Μου έλεγαν "όχι". Να, πάρτε και έναν Αντιπρόεδρο. "Δεν τον θέλουμε", απαντούσαν. "Θα τον πάρετε, εμείς αποφασίζουμε". Αν δεν θέλουν να κάνουν δεύτερο τμήμα, θα γίνει νόμος να γίνει και δεύτερο τμήμα, αν χρειάζεται δηλαδή να επεμβαίνουμε.

Το ίδιο πρέπει να γίνει και στο Συμβούλιο Επικρατείας. Τριάντα χιλιάδες υποθέσεις είναι εκκρεμείς. Εκδικάζονται μετά από τέσσερα,μετά από πέντε χρονια. Αυτό δεν είναι απονομή της Dικαιοσύνης. Το Ελεγκτικό Συνέδριο έχει και εκεί βάρος. Υπάρχει οπωσδήποτε καλή θέληση από όλους, αλλά πρέπει και ο Λαός, ο άνθρωπος, ο πολίτης να ξεμπερδεύει μ' αυτά τα θέματα. Σ' αυτό θέλω να έχω τη σύμφωνη γνώμη σας και όχι απλώς τη γνώμη σας.

Ως μία επιτάχυνση της απονομής της Δικαιοσύνης, λέει ο Αγορητής της Νέας Δημοκρατίας. Δε λέω και εγώ. Πράγματι συμφωνώ.

ΧΡΗΣΤΟΣ ΜΑΡΚΟΓΙΑΝΝΑΚΗΣ: Πρόθεση.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Πρόθεση είναι. Δε διαφωνώ. Να κάνουμε, όμως, την αρχή και με αυτές τις δηλώσεις. Εγώ δεν τα διάβασα εικοί και ως έτυχε όλα αυτά. Τα διάβασα γιατί αποτελούν συμβόλαιο ότι αυτά πρέπει να γίνουν. Δεν ξέρω αν θα γίνουν σε δύο ή σε τρία χρόνια και αν εγώ θα είμαι του χρόνου Υπουργός. Αλλά όσο βρίσκομαι στο Υπουργείο Δικαιοσύνης, θα επιμένω για να λυθούν τα ζητήματα, όπως και σε εκείνα τα Υπουργεία από τα οποία πέρασα.

Οι κώδικες, η Ποινική Δικονομία, ο Ποινικός Κώδικας, η Πολιτική Δικονομία, τι ισχύει και δεν ισχύει. 'Εχει γίνει πράγματι "το σώσε". Αποδίδει καλώς; Νομίζω ότι αποδίδει καλώς. Αγνώριστοι είναι οι κώδικες. Επειδή Θήτευσα και σε μεγάλο ποινικολόγο και φιλόσοφο ως ασκούμενος, στον Σώτο Τεγόπουλο, πρέπει να πω, ότι όταν έγιναν το 1950 ο Ποινικός Κώδικας και η Ποινική Δικονομία, το γεγονός αυτό εορτάστηκε από όλο το Κράτος. Αυτοί οι κώδικες ήταν σοφοί. 'Ομως, έγιναν αγνώριστοι. Να το ένα, να το άλλο.

'Ηδη είχε γίνει μία επιτροπή σύνταξης του Κώδικα Ποινικής Δικονομίας. Παρεδόθη το σχέδιο. Είμαι πρόεδρος της επιτροπής και θα σας καλέσω όλους σας, ποινικολόγους και τους ποινικολογούντες. Γιατί, δεν ξέρω ποιος παίρνει το πιστοποιητικό και ποιος όχι. Βλέπεις κάποιον να λέει ότι είναι ποινικολόγος, επειδή πήγε σε πέντε υποθέσεις εγκλημάτων, βίας ή σεξουαλικών ακροτήτων.

Βεβαίως θα γίνει και νόμος για τα κανάλια. Θα κάνουμε και νόμο για τα παράθυρα. Θα κάνουμε και νόμο για την προστασία του αδύνατου. Δεν πρέπει να παρουσιάζονται αυτά τα χάλια. Και έχω την κα Γιαννοπούλου που λέει, καλά Υπουργός Δικαιοσύνης, είσαι δεν τους έστελνες στον εισαγγελέα; Τι είναι αυτά τα πράγματα του "Ερωτοδικείου"; Πάντως δεν μπορείς να μπεις και βαθιά. Γι'αυτό θέλει κάποια προσοχή, για να μη θεωρηθεί, ότι μπαίνουμε στην ελευθερία των συνειδήσεων και στην ελευθερία του Τύπου. Οπωσδήποτε χρειάζονται και άλλα. Δουλεύουμε και σ'αυτά.

Και προχθές μιλούσα σε κάποια εκδήλωση για κάποιο βιβλίο και με τον κ. Νταϊλιάνα φύγαμε στις δύο η ώρα χθες το βράδυ. Και μου έλεγε, δεν το αφήνεις, Πρόεδρε, για αύριο το πρωϊ; Του είπα αύριο το πρωί θα έχουμε άλλα βάσανα. Οι τροπολογίες είναι καθ'οδόν.

ΙΩΑΝΝΗΣ ΒΑΡΒΙΤΣΙΩΤΗΣ: Θα φέρετε και τροπολογίες;

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): 'Οχι σαν εσένα Γιάννη, που ένα βράδυ μπήκες μέσα στις 01.00' και έλεγες ότι θα περάσουν όλες και τις ψηφίσατε όταν είχαμε αποφασίσει αναβολή την άλλη μέρα. Η κα Μπενάκη ήταν εδώ.

ΙΩΑΝΝΗΣ ΒΑΡΒΙΤΣΙΩΤΗΣ: 'Οχι, όχι.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Να δεις τα Πρακτικά. Μπήκες μέσα και τις πέρασες όλες.

ΙΩΑΝΝΗΣ ΒΑΡΒΙΤΣΙΩΤΗΣ : Ποτέ σε νομοσχέδιο το οποίο υπεστήριζα δεν παρενέβαλα άσχετη τροπολογία. Να μου φέρετε μία περίπτωση. Σας προκαλώ να φέρετε τα Πρακτικά.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Θα βρω τα Πρακτικά.

ΙΩΑΝΝΗΣ ΒΑΡΒΙΤΣΙΩΤΗΣ : Φέρτε αύριο τα Πρακτικά. Σας προκαλώ.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Ναι, αύριο.

Αναδιάταξη των αρμοδιοτήτων των δικαστηρίων. Βεβαίως, κύριε Μαρκογιαννάκη, έχετε δίκιο. Η Δικαιοσύνη λες να γίνει ακριβή. Δε συναινώ. 'Ασε και κανένα φτωχό να μπορεί να βλέπει τα δικαστήρια. Θέλετε Δικαιοσύνη πολυτελείας; Εκεί δε συμφωνώ. Αποκατάσταση εμπιστοσύνης στη Δικαιοσύνη, ναι. Στο δικαστικό μισθολόγιο είπαμε ναι, για πολλούς λόγους.

Για τις θέσεις των δικαστικών λειτουργών και των εισαγγελέων, ναι.

Θα έλθω τώρα στον κ. Αυδή. Δεν μπορούσαμε, λέει, να βάλουμε φυλακή τους αγρότες και επινοήσαμε εδώ να κάνουμε κάποια νομοθεσία. Ξέρετε, και το Κράτος, αυτό το Κράτος, 

Σελίδα 5350 

θέλει την προστασία του. 'Οταν μιλάμε για έννομη τάξη, εννοούμε την έννομη τάξη εκείνη, που ο πολίτης έναντι του Κράτους θα ασκεί τα δικαιώματά του, αλλά και το Κράτος θα υπερασπίζεται εκείνους τους κανόνες Δικαίου που ψηφίζουν οι πολίτες. Δεν ποινικοποιούμε τους κοινωνικούς αγώνες. Και δεν είναι ποινικοποίηση των κοινωνικών αγώνων εκείνη η διάταξη, που την επαναφέρω μετά λόγου γνώσεως και μετ'υπερηφανείας, κύριε Αυδή. Ναι. Εάν δε μας αρέσει το Κράτος, πάρτε πολυβόλα να είμαι πρώτος. Και ήμουν σε όλους εκείνους τους αγώνες μαζί -το ξέρετε- και κάποτε ηττηθήκαμε. Και στο τέλος ηττηθήκαμε. Ζήτω λέγαμε η Οκτωβριανή Επανάσταση. Τι έμεινε απ'αυτή; Παραδείγματος χάρη, εγώ είμαι ακόμα με τα νάματα της Οκτωβριανής Επανάστασης και με τα δόγματα εκείνα. Αλλά και το Κράτος αμύνεται. Κάπου και εμείς, χωρίς να λέω ότι συμβιβαστήκαμε, βρήκαμε ένα δρόμο να μονιάσουμε σαν 'Ελληνες. Μας χώρισε αίμα μια εποχή. Και μας χώρισε αίμα τρεις φορές, μια στην Κατοχή, μια στον Δεκέμβρη και μια στον Εμφύλιο Πόλεμο. Και έμεινα μαζί με εκείνους που αγωνιζόντουσαν για την ανατροπή εκείνου του καθεστώτος. Και τις τρεις φορές. Δεν μπορείτε να τα λέτε, λοιπόν...

ΑΠΟΣΤΟΛΟΣ ΑΝΔΡΕΟΥΛΑΚΟΣ: Ευτυχώς που δεν το δεχτήκαμε.

ΠΡΟΕΔΡΕΥΩΝ (Νικόλαος Κατσαρός): Παρακαλώ, κύριοι, μη διακόπτετε! Σας παρακαλώ!

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): "Και εμείς κακά χερόβολα και εσείς κακά δεμάτια", κύριε Ανδρεουλάκο. 'Ετσι πήγαμε, τί να κάνουμε;

Δεν είναι, λοιπόν, ποινικοποίηση κοινωνικών αγώνων. 'Ενας κοινωνικός αγώνας που παίρνει αυτήν την ετικέττα, δε σημαίνει ότι είναι και τέτοιος. Και γνωρίζω και μίλησα για κάποιον αγώνα των αγροτών, που εδώ είχαμε σαφή παραβίαση του άρθρου 292 του Ποινικού Κώδικα. Διότι ένας αγώνας όχι μόνο εναντίον μιας τάξεως ή εργοδοτών ή του Κράτους, αλλά που στρέφεται εναντίον όλων των κοινωνικών στρωμάτων, δεν μπορεί να λέγεται κοινωνικός αγώνας. Και το Κράτος θα προστατεύσει τις άλλες κοινωνικές τάξεις. Εδώ έχουμε τη διαστρωμάτωση της κοινωνίας. Γιατί εγώ μιλάω για Λαό και όχι για κοινωνία. Η κοινωνία έχει μια διαστρωμάτωση, ο Λαός έχει το σύνολο των πολιτών.

Θα ήθελα να έλεγα στον κ. Αυδή, ότι κάθε φορά που βρισκόμαστε εδώ, είναι βαθύτατα συντηρητικές οι απόψεις σας, είναι σφόδρα αντιδραστικές. Δεν έχουν καμία σχέση με την πρόοδο και με την Αριστερά, όπως μιλάτε και όπως τα βάζετε. Πάρτε να διαβάσετε. 'Οσοι φαντάζονται ότι κρύβονται πίσω από προοδευτικές και ριζοσπαστικές ιδέες. Θεσπίζονται με το παρόν νομοσχέδιο διατάξεις. Αλλά δε μας αφορούν. Και δε μας αφορούν, διότι οι απόψεις αυτές του κ. Αυδή κινούνται εκτός του σύγχρονου πολιτικού κόσμου της Αριστεράς, μεταξύ των οποίων αριστερών και των κομμουνιστικών Κομμάτων της Ευρώπης. Πρέπει να το καταλάβετε.

'Εχουμε και εμείς σαν Σοσιαλιστική Κυβέρνηση, μια ορισμένη σοσιαλιστική κατεύθυνση, εκείνη που εμείς ακολουθούμε και ορισμένα δικαιώματα και ορισμένα καθήκοντα να επιτελέσουμε. Δεν μπορεί να έχετε εσείς είτε το αλάθητο είτε το απυρόβλητο, είτε το υπερούσιο και να κατακεραυνώνετε όλους εμάς και ιδίως εμάς του ΠΑ.ΣΟ.Κ., που ανοίξαμε το δρόμο για τη Δημοκρατία σε πολλά μέτωπα. Και χτυπηθήκαμε και βληθήκαμε και συκοφαντηθήκαμε και κάποια εποχή που δεν μπορούσατε να μας ρίξετε αλλιώς από την εξουσία, συμμαχήσατε οι δύο παρατάξεις δεξιάς κομμουνιστικής αριστεράς να μας βάλετε και φυλακή το 1989. Και αθωωθήκαμε από το δικαστήριο εκείνο, που δεν ήταν και της αρεσκείας μας παραδείγματος χάριν. 'Ομως, τους φώτισε ο Θεός, που λέω εγώ. Δεν μπορείτε, λοιπόν, να μιλάτε γι'αυτά τα πράγματα.

Θέλω να διαβάσω, λοιπόν, το υπόλοιπο μέρος και τελειώνω, κύριε Πρόεδρε της Ενώσεως Δικαστών και Εισαγγελέων. Ομοφώνως λοιπόν το συμβούλιο αποφαίνεται, ότι ο ορισμός των επιθεωρητών με κλήρωση σε δημόσια συνεδρίαση του πρώτου τμήματος του Αρείου Πάγου είναι ορθός, τον οποίο ο κ. Αυδής δεν τον βρήκε σωστό και κάποια μέρα η εφημερίδα την οποία είτε διαβάζει είτε επικαλείται είτε συντρέχει, εν πάση περιπτώσει, έλεγε εδώ οτι ανατρέπει ο Υπουργός της Δικαιοσύνης τις διατάξεις περί επιθεωρήσεως των δικαστών. Και έρχονται οι δικαστές ομοφώνως και λένε ναι, είναι σωστή η διάταξη. Να μείνετε, λοιπόν, εσείς με τις δικές σας απόψεις και εγώ να λέω ότι πολύ σωστά πάμε.

Επίσης, για την κατάργηση του προϊσταμένου της επιθεώρησης και τον ορισμό σε αντικατάσταση του συλλογικού οργάνου που αποτελείται από τους τρεις αρχαιότερους επιθεωρητάς. Για τη σύσταση όγδοης θέσης αντιπροέδρου κ.λπ. λέει: Οι νέες ρυθμίσεις κινούνται προς την κατεύθυνση της ενίσχυσης της προσωπικής και λειτουργικής ανεξαρτησίας των δικαστικών λειτουργών και τον εκδημοκρατισμό της εσωτερικής λειτουργίας της Δικαιοσύνης. Ο ορισμός συλλογικού οργάνου στη θέση του προϊσταμένου στην επιθεώρηση, είναι δημοκρατικότερος, αλλά και αποφεύγονται αγκυλώσεις από τον κίνδυνο προσωποποίησης της συγκεκριμένης θέσης, που είναι καίρια για την προσωπική και επαγγελματική κατάσταση των δικαστικών λειτουργών.

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)

Αυτό μου δίνει μια ηθική ικανοποίηση, ότι πράγματι βλέπουμε σωστά και θα δεχθώ από τις τροπολογίες σας ό,τι πρέπει. Αν έχετε εποικοδομητική άποψη σε οποιοδήποτε θέμα, και για τις μισθώσεις, θα το συζητήσουμε, όπως έκανα και στη συζήτηση ενώπιον της Διαρκούς Επιτροπής της Βουλής, ώστε να συμπληρώσουμε αυτό το νομοσχέδιο για να δώσουμε κάτι καλό και προς το νομικό κόσμο και προς το δικαστικό κόσμο και προπαντός στον Ελληνικό Λαό. Σας ευχαριστώ πολύ.

(Χειροκροτήματα από την Πτέρυγα του ΠΑ.ΣΟ.Κ.)

ΓΕΩΡΓΙΟΣ ΤΣΑΦΟΥΛΙΑΣ: Κύριε Πρόεδρε, μια διευκρίνιση να κάνω.

ΠΡΟΕΔΡΟΣ (Απόστολος Κακλαμάνης): Ορίστε, κύριε Τσαφούλια.

ΓΕΩΡΓΙΟΣ ΤΣΑΦΟΥΛΙΑΣ: Κύριε Πρόεδρε, κατ' αρχήν ψηφίζουμε το νομοσχέδιο. 'Εχουμε τις αντιρρήσεις μας και τις επιφυλάξεις μας, που θα διατυπώσουμε στα άρθρα.

ΠΡΟΕΔΡΟΣ (Απόστολος Κακλαμάνης): Καλώς.

Κυρίες και κύριοι συνάδελφοι, σας παρακαλώ να συμφωνήσετε να διατυπωθούν οι επιφυλάξεις από πλευράς Κομμουνιστικού Κόμματος Ελλάδας, σχετικώς με την "Κύρωση της Τελικής Πράξης και διάσκεψης του Ευρωπαϊκού Χάρτη Ενέργειας, της Συνθήκης για το Χάρτη Ενέργειας και του Πρωτοκόλλου του Χάρτη Ενέργειας για την ενεργειακή απόδοση και σχετικά περιβαλλοντικά ζητήματα".

Είναι σύμβαση την οποία στην αρχή της συνεδριάσεως αποφασίσαμε ομοφώνως να δεχθούμε, αλλά υπήρξε κάποιο λάθος διατυπώσεως σε ό,τι αφορά τη σειρά της συμβάσεως.

Το Κομμουνιστικό Κόμμα δεν είχε ψηφίσει στη Διαρκή Επιτροπή τη σύμβαση και θα παρακαλέσω για δέκα λεπτά να διακόψουμε τη συζήτηση του νομοσχεδίου και να διατυπωθούν οι επιφυλάξεις του Κομμουνιστικού Κόμματος.

Είναι παρούσα εδώ και η κυρία Υφυπουργό Ανάπτυξης, προκειμένου να καλύψουμε αυτό το κενό.

Είμαστε σύμφωνοι;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΙΩΑΝΝΗΣ ΒΑΡΒΙΤΣΙΩΤΗΣ: Δεν είμαστε σύμφωνοι, αλλά τι να κάνουμε;

ΠΡΟΕΔΡΟΣ (Απόστολος Κακλαμάνης): Σας ευχαριστώ.

Πάντως, κύριοι συνάδελφοι, πρόκειται για ένα κενό, που υπήρξε και νομίζω, ότι πρέπει να το καλύψουμε.

Επί του σχεδίου νόμου του Υπουργείου Ανάπτυξης: "Κύρωση της Τελικής Πράξης της Διάσκεψης του Ευρωπαϊκού Χάρτη Ενέργειας, της Συνθήκης για το Χάρτη Ενέργειας και του Πρωτοκόλλου του Χάρτη Ενέργειας για την ενεργειακή απόδοση και σχετικά περιβαλλοντικά ζητήματα".

Ο κ. Δημήτριος Κωστόπουλος έχει το λόγο.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριοι Βουλευτές, η σύμβαση που συζητήθηκε στην Επιτροπή και έρχεται με αυτόν τον τρόπο σήμερα εδώ, είναι ένα κείμενο αποτελούμενο από πενήντα άρθρα με τα

Σελίδα 5351 

συνοδευτικά.

Πρόκειται για ένα μεγάλο κείμενο σε όγκο, αλλά δε θα έλεγε τίποτα αυτό, αν δεν ήταν κείμενο τεράστιας σημασίας σε ότι αφορά την ενέργεια και τις πηγές της στη Χώρα μας.

Δε θέλω να προσβάλλω κανέναν και μακριά από εμάς οι αφορισμοί.

'Ομως, έχω την εντύπωση και θέλω να το καταθέσω, ότι μάλλον δεν είχαν την ευκαιρία οι κύριοι Βουλευτές που μετείχαν στην Επιτροπή ή τουλάχιστον οι περισσότεροι, να διαβάσουν με όση προσοχή απαιτείτο αυτό το κείμενο.

Και από την άποψη αυτή υπάρχει μια πολύπλευρη ευθύνη σε πάρα πολλούς κρίκους της μηχανής, όπως λειτουργεί, δηλαδή, εδώ μέσα.

Εμείς είπαμε στην Επιτροπή ότι αυτή η Σύμβαση προσκρούει και σε συνταγματικές διατάξεις και για να μην υπεισέλθω σε λεπτομέρειες, γιατί ο χρόνος δεν είναι αρκετός, θα πω μόνο ότι το σκεπτικό μας όλο, σχετικά με τη συνταγματικότητα ή αντισυνταγματικότητα συμβάσεων και συνθηκών, είναι το ίδιο που κατατέθηκε κατά τη διάρκεια της συζήτησης της συνθήκης του Μάαστριχτ. Είναι το ίδιο και γι'αυτήν τη σύμβαση, εννοώ, γιατί πρόκειται για μία συνθήκη που είναι ένας κρίκος στην αλυσίδα αυτών των συνθηκών, με τις οποίες ύστερα από πραξικοπηματική απόφαση της Βουλής, εκχωρούνται κυριαρχικά δικαιώματα της χώρας σε υπερεθνικά κέντρα, σε πολυεθνικά κέντρα, σε άλλες κρατικές οντότητες. Επιμένουμε σ'αυτή την άποψη και ο καθένας θα κριθεί στο μέλλον και από τον ιστορικό και από τον ίδιο το Λαό, πιστεύουμε.

Συμφώνησαν τα άλλα Κόμματα, όπως κατάλαβα από την τοποθέτηση του Προέδρου, να περάσει η σύμβαση χωρίς συζήτηση. Στην Επιτροπή σχημάτισα την εντύπωση -μπορεί να είναι και λαθεμένη- ότι δεν είχαν συμφωνήσει όλα τα Κόμματα.'Οχι μόνο το Κ.Κ.Ε. αλλά και άλλα Κόμματα είχαν εκφράσει επιφύλαξη και Βουλευτές κατά τη διάρκεια της συζήτησης είχαν εκφράσει επιφύλαξη. Από την άποψη αυτή, νομίζω ότι θα μπορούσε να αποτελέσει αυτό το κείμενο αφορμή για μια ευρύτατη συζήτηση, χωρίς ωστόσο να υποστηρίζω -μπορεί να πέφτω και έξω- ότι όντως έτσι έγινε στην Επιτροπή. Χωρίς όλα αυτά λέω, θα μπορούσε αυτή η συνθήκη να συζητηθεί στην Ολομέλεια μέσα από ανοικτές και δημοκρατικότατες διαδικασίες, με συμμετοχή πολλών Βουλευτών, για πολλές μέρες, ώστε να γνωριστεί όχι μόνο η Εθνική Αντιπροσωπεία, όπως μπορεί να πει κάποιος εντελώς βάσιμα με το αντικείμενο αυτής της συνθήκης, αλλά να γνωρίσει ο Λαός αυτήν τη συνθήκη, γιατί αυτός θα υποστεί τις όποιες συνέπειες υπάρχουν μέσα σ'αυτό το κείμενο.

Δυστυχώς δεν έγινε δυνατόν να περάσει η πρότασή μας. Μπορούμε να ισχυριστούμε βάσιμα, ότι ο τρόπος αυτός -ας επιτραπεί να το πω- είναι ένας τρόπος κρυφής νομοθέτησης. Δεν είναι σωστά πράγματα αυτά. Δεν είναι μία σύμβαση όπου θα έρθουν πέντε φοιτητές από την Αρμενία ή από κάποια άλλη χώρα, να σπουδάσουν στις Σχολές Αξιωματικών, ας πούμε. Θα μπορούσες εκεί με μια πιο συνοπτική διαδικασία να κατανοήσεις μερικά πράγματα. Εδώ όμως, μιλάμε για κρίσιμο ζήτημα.

Θα μπορούσα να αναφερθώ στο ίδιο το κείμενο και να διαβάσω ολόκληρα κομμάτια, αποσπάσματα από άρθρα δηλαδή, όπου η Ελλάδα και με αυτήν τη Σύμβαση χάνει τη δυνατότητά της να μπορεί να ασκήσει πολιτική πάνω στον τομέα της ενέργειας, μια που αυτό κουβεντιάζουμε. Εκχωρεί αυτή τη δυνατότητά της σε πολυεθνικές εταιρίες, σε άλλα κέντρα αποφάσεων. Βεβαίως, θα ισχυριστεί η Κυβέρνηση, ότι τι να κάνουμε, κύριοι, όπως εξάλλου ακούγεται συχνότατα τελευταία -είναι ως δικαιολογητική βάση της δεξιότατης στροφής της Κυβέρνησης- τελείωσε τώρα ο σοσιαλισμός, τελείωσε η Σοβιετική 'Ενωση, μπήκαμε στην ελεύθερη οικονομία, μπήκαμε στην ελεύθερη αγορά, εκεί θα πάμε τώρα, όλοι στο ίδιο μονοπάτι. Ας δεχθούμε κατ'ανάγκη αυτή την άποψη, για να μπορούμε να επικοινωνούμε τουλάχιστον, για να μην πιάσουμε τα χαρακώματα και κλείσουμε τ' αυτιά και απευθυνόμαστε ο ένας στον άλλον σε ώτα μη ακουόντων. Ας δεχθούμε, λοιπόν, την άποψη του ελεύθερου ανταγωνισμού, της ελεύθερης κίνησης κεφαλαίων, της ελεύθερης αγοράς.

Κατ' αρχήν, να κάνω μια παρένθεση. Σε ό,τι αφορά το Κ.Κ.Ε., ποτέ δεν υποστήριξε να επιστρέψουμε στον αιώνα του προστατευτισμού. Μακριά από τους μαρξιστές μια τέτοια αντίληψη.

Στα σύνορα δεν μπορείς να βάλεις συρματοπλέγματα για να μην περάσουν τα αυτοκίνητα. Θα περάσουν. Δεν μπορείς να βάλεις συρματοπλέγματα για να μην περάσουν τα προϊόντα. Θα περάσουν, όπως θέλουμε και τα δικά μας προϊοντα να περάσουν στις άλλες αγορές, γιατί έτσι γίνεται, γιατί αλλιώς δεν μπορεί να ζήσει ο άνθρωπος σήμερα. Ωστόσο, όταν λέμε να κρατήσουμε μερικές δυνατότητες ελέγχου αξιοποίησης των πηγών μας, θα πρέπει να πάρουμε υπόψη μας το μέγεθός μας, το γεωγραφικό χώρο στον οποίο βρισκόμαστε, τη χωλή οικονομία μας, την κατακρεουργημένη βιομηχανία μας, την υπό εκτέλεση αγροτική οικονομία μας. 'Ολα αυτά τα δεδομένα τα παίρνεις υπόψη σου.

Πάμε, λοιπόν, να συζητήσουμε για τον ελεύθερο ανταγωνισμό. Εντάξει, ελεύθερος ανταγωνισμός και εμείς μέσα στον ελεύθερο ανταγωνισμό. Υπερβάλλω και χρωματίζω για να μπορέσω να συνεννοηθώ με κάποιους, οι οποίοι μας έχουν, εν πάση περιπτώσει, κουράσει μ' αυτά τα επιχειρήματα.

Φανταστείτε δυο παλαιστές, ο ένας εκατόν τριάντα κιλά άρτια εκπαιδευμένος, υγιέστατος και έναν άλλο γύρω στα πενήντα κιλά, ο οποίος μόλις βγήκε από το σανατόριο, μη εκπαιδευμένος και με το φύσημα του αέρα έτοιμος να παραπατήσει. Μοιραίο το αποτέλεσμα της ανταγωνιστικής πάλης. Και δε θέλω να πάω στον Γολιάθ και τον Δαυίδ, αλλά θέλω να μιλήσω με εντελώς πρακτικούς όρους, όπως συμβαίνει στη ζωή. Μοιραίο θα είναι το αποτέλεσμα για την Ελλάδα σ' αυτήν την αναμέτρηση.

Και από την άποψη αυτή, αν θέλεις να πας στον ελεύθερο ανταγωνισμό -και επειδή των φρονίμων τα παιδιά πριν πεινάσουν μαγειρεύουν- προτείναμε και συνεχίζουμε να προτείνουμε και επιμένουμε σ' αυτό, παρ' ότι κατηγορούμαστε κατ' επανάληψη με βαρύτατους χαρακτηρισμούς και αστήριχτες αιτιάσεις, που είναι το εξής: Πάρε ορισμένα μέτρα, προετοιμάσου για να γίνεις ανταγωνιστικός. Δεν μπορείς να μην κάνεις το έργο του Αχελώου -λόγου χάρη, κάνω μια αφαίρεση- ώστε να ποτίσεις το διψασμένο θεσσαλικό κάμπο για να βγάλει και το δικό σου χωράφι ανάλογη ποσότητα σταριού, για να μπορέσεις να ανταγωνιστείς τους Γάλλους και τους Καναδούς. Δε γίνεται διαφορετικά. Αν τον αφήσεις ξεραμένο, από τετρακόσια κιλά που βγάζει τώρα το στρέμα θα βγάλει διακόσια αργότερα και αργότερα θα φυτρώνει ένα στάχι.

Από την άποψη αυτή, δεν μπορείς να υπογράψεις τέτοιες συμβάσεις επειδή το θέλουν οι συνεταίροι μας. Ποιοι συνεταίροι μας; Τι συνεταιρισμός είναι αυτός, να τα παίρνει όλα ο ένας και ο άλλος να μένει στο ράφι; Ασυζητητί σας είπα ότι δεν πρόκειται για σύμβαση της σειράς, πρόκειται για κεφαλαιώδες ζήτημα.

Θυμίζω ότι όπως στα πρωτόκολλα φαίνεται χώρες όπως οι Ηνωμένες Πολιτείες της Αμερικής και ο Καναδάς δε συμφώνησαν σε άρθρα αυτής της συνθήκης, δηλαδή πρόβλεψαν να μη συμμετέχουν σ' αυτό το φόρουμ για να μπορέσουν να καλύψουν τα νώτα τους, και η Ελλάδα δεν άρθρωσε την παραμικρή αντίρρηση. Ούτε στα πρωτόκολλα υπάρχει η Ελλάδα, πουθενά.

Δεν κλεινόμαστε στο καβούκι μας, το επαναλαμβάνω και το υπογραμμίζω. Πάμε σ' αυτήν τη διαβόητη συζήτηση για την ελεύθερη αγορά μ' αυτά τα στοιχεία, αλλά θα πρέπει να μην ξεχνάει κανείς, ότι όταν μιλάμε για ενέργεια, μιλάμε για πετρέλαιο, για αέριο, για ρεύμα κ.λπ. και θυμίζω στην αρμόδια Υφυπουργό, που βρίσκεται σήμερα εδώ -είπαμε και στην Επιτροπή στην κυρία Υπουργό Ανάπτυξης- να μας δώσει κάποιες διευκρινίσεις για το Αιγαίο.

Το Αιγαίο τίνος είναι; Η απάντηση είναι κατηγορηματική, ομόφωνα νομίζω απ' όλους εδώ, δεν υπάρχει δεύτερη κουβέντα τίνος είναι το Αιγαίο, που ανήκει στη χώρα μας, όπως προσδιορίζεται από διεθνείς συνθήκες, από χάρτες, από αναγνωρισμένους οργανισμούς διεθνώς. Αυτό το Αιγαίο έχει 

Σελίδα 5352 

σοβαρές πηγές ενέργειας. Δεν μπορέσαμε να πάρουμε απάντηση για τον όγκο αυτών των πόρων, των πηγών του πετρελαίου κ.λπ. και ρωτάω: Με αυτήν τη συνθήκη το Αιγαίο θα είναι της Ελλαδας; 'Εχουμε βάσιμες ανησυχίες ότι δε θα είναι της Ελλάδας. Και δε μιλάω για μια συμφωνία με πολυεθνικές εταιρείες παραγωγής πετρελαίου, όπου θα πεις, έχεις τα τεχνικά μέσα, σου παραχωρώ τη δυνατότητα να μου φέρεις το πετρέλαιο, το δικό μου, όμως. Θα πληρώσω για τις τεχνικές σου αυτές γνώσεις και δυνατότητες, αλλά το πετρέλαιο θα το κρατήσω εγώ.

Μ' αυτήν τη σύμβαση το πετρέλαιο δεν κρατιέται από σένα, εκχωρείται.

Γι' αυτούς τους λόγους, γιατί αυτή η συνθήκη είναι ετεροβαρής, γιατί αυτή η συνθήκη είναι πίσω από τις πλάτες τους Λαού, γιατί αυτή η συνθήκη δεν προβλέπει σχέση με αμοιβαίο όφελος, αλλά σχέση επιβολής, το Κ.Κ.Ε. είπε όχι και λυπούμαστε που άλλα Κόμματα την ψήφισαν. Λυπούμαστε ειλικρινά!

Ο λαός ας τους κρίνει!

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, θα ήθελα να υπενθυμίσω,ότι σύμφωνα με το άρθρο 112 του Κανονισμού, οι προτάσεις νόμων και τα νομοσχέδια που αφορούν την κύρωση διεθνών συνθηκών ή διεθνών συμβάσεων συζητούνται με τη διαδικασία του άρθρου 108. Σύμφωνα με το άρθρο 108, στην αρχή της συζητήσεως και πριν από την έναρξη συζητήσεως των άλλων θεμάτων της ημερησίας διατάξεως, η Βουλή μπορεί να ψηφίσει κατ' αρχήν, κατ'άρθρον και στο σύνολο σχέδια ή προτάσεις νόμων χωρίς συζήτηση. Αν προβληθούν αντιρρήσεις, ο Πρόεδρος καλεί το Βουλευτή ή τους Βουλευτές που τις διατύπωσαν, να λάβουν το λόγο.

Κατά την ανακοίνωση των νομοσχεδίων της σημερινής ημερησίας διατάξεως υπήρξε κάποιο λάθος από την πλευρά του Κ.Κ.Ε. Εδόθη απάντηση "ναι", διότι εθεώρησε ο Κοινοβουλευτικός Εκπρόσωπος, ότι η ανακοίνωση αφορούσε το υπ'αριθμόν 2 στην ημερήσια διάταξη σχέδιο νόμου, που αφορά την "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αρμενίας", για την οποία ήταν σύμφωνος και όχι το υπ'αριθμόν 3, αλλά με το υπ'αριθμόν 2 στα νομοσχέδια του Υπουργείου Ανάπτυξης, που εδόθη αυτή η εσφαλμένη εντύπωση, όπως είπα.

Κατά συνέπεια, το "ομοφώνως", που ανέφερα, δεν αναφέρεται στη Διαρκή Επιτροπή. Στη Διαρκή Επιτροπή το "ομοφώνως" αφορά νομοσχέδιο για τη Συμφωνία με την Κυβέρνηση της Αρμενίας. Για τη σύμβαση που συζητούμε τώρα, το "ομοφώνως" αφορά αυτήν την Αίθουσα. Και πράγματι υπήρξε απ'όλα τα Κόμματα απάντηση "ναι" στο ερώτημά μου και, όπως είπα, υπήρξε και "ναι" από το Κ.Κ.Ε., αλλά έγινε αυτό το λάθος. Θεώρησε ο Κοινοβουλευτικός Εκπρόσωπος ότι η ερώτησή μου αφορούσε το υπ'αριθμόν 2 στη σειρά της ημερησίας διατάξεως νομοσχέδιο. Εδόθη ο λόγος στο Βουλευτή, ο οποίος είχε να διατυπώσει εκ μέρους του Κ.Κ.Ε. αντιρρήσεις. Στον κ.Κωστόπουλο εδόθη ο χρόνος των δέκα λεπτών. Δεν προβλέπει συζήτηση ημερών ο Κανονισμός μας για την κύρωση διεθνών συμβάσεων ή συνθηκών. Και επειδή μετά την ανακοίνωση της ομοφώνου αποφάσεως, μου εθόδη η διευκρίνηση αυτή από τον Κοινοβουλευτικό Εκπρόσωπο του Κ.Κ.Ε., θεώρησα -νομίζω ότι και σ'αυτό συμφωνήσατε και σεις- ότι έπρεπε να καλυφθεί αυτό το κενό.

Αυτά, για να γνωρίζουμε ακριβώς τι συμβαίνει. 

Ορίστε, κύριε Κόρακα.

ΣΤΡΑΤΗΣ ΚΟΡΑΚΑΣ: Κύριε Πρόεδρε, θα ήθελα να κάνω μια διευκρίνηση. 'Οταν ξεκινήσατε την εκφώνηση των νομοσχεδίων, δεν ήμουν δυστυχώς στην Αίθουσα. 'Ετρεξα, επειδή το άκουσα από το εσωτερικό κανάλι, και μπαίνοντας εκφωνούσατε το υπ'αριθμόν 3 νομοσχέδιο της ημερησίας διάταξης. Εκεί ήμουν μέσα και απάντησα "κρατείται". Επειδή, όμως, δεν είχα ακούσει τι είχε γίνει με το υπ'αριθμόν 2 νομοσχέδιο της ημερήσιας διάταξης, όταν τελείωσε η εκφώνηση ζήτησα το λόγο -δείτε τα Πρακτικά- και είπα "δεν πρόλαβα να είμαι στην Αίθουσα όταν εκφωνούσατε το υπ'αριθμόν 2 νομοσχέδιο και αυτό δεν ξέρω αν ψηφίστηκε, αλλά εμείς το δεχόμαστε, δεν το κρατούμε".

ΠΡΟΕΔΡΟΣ (Απόστολος Κακλαμάνης): Νομίζατε ότι ήταν το δεύτερο στη σειρά. 

ΣΤΡΑΤΗΣ ΚΟΡΑΚΑΣ: 'Οχι, σας είπα τον αριθμό 2.

ΠΡΟΕΔΡΟΣ (Απόστολος Κακλαμάνης): 'Εχετε δίκιο.

ΣΤΡΑΤΗΣ ΚΟΡΑΚΑΣ: Εσείς νομίσατε ότι ήταν το υπ'αριθμόν 2 του Υπουργείου Ανάπτυξης, εγώ εννοούσα το υπ'αριθμόν 2 της ημερήσιας διάταξης.

ΠΡΟΕΔΡΟΣ (Απόστολος Κακλαμάνης): Πολύ σωστά.

ΣΤΡΑΤΗΣ ΚΟΡΑΚΑΣ: Και στη συνέχεια, βεβαίως, εσείς είπατε το τάδε νομοσχέδιο, αλλά εγώ εκείνη τη στιγμή δεν είχα τη δυνατότητα ...

ΠΡΟΕΔΡΟΣ (Απόστολος Κακλαμάνης): 'Εχετε δίκιο, κύριε Κόρακα, ακριβώς τα ίδια πράγματα είπα και εγώ.

Συνεπώς, μετά τις διευκρινήσεις αυτές που δόθηκαν, το νομοσχέδιο του Υπουργείου Ανάπτυξης "Κύρωση της Τελικής Πράξης της Διάσκεψης του Ευρωπαϊκού Χάρτη Ενέργειας, της Συνθήκης για το Χάρτη Ενέργειας και του Πρωτοκόλλου του Χάρτη ενέργειας για την ενεργειακή απόδοση και σχετικά περιβαλλοντικά ζητήματα", έγινε δεκτό κατ'αρχήν, κατ'άρθρον και στο σύνολο κατά πλειοψηφία και όχι ομόφωνα.

Επανερχόμεθα στη συζήτηση του νομοσχεδίου του Υπουργείου Δικαιοσύνης.

Ο κ. Ιωάννης Βαρβιτσιώτης έχει το λόγο.

ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, κυρίες και κύριοι συνάδελφοι, μία πολύ σύντομη απάντηση στα όσα είπε ο κύριος Υπουργός Δικαιοσύνης.

Αλήθεια, διερωτώμαι: Τώρα θυμήθηκε την ανάγκη προστασίας του κράτους; Τώρα διερωτάται γιατί το Κράτος -και ορθώς- πρέπει να προστατεύεται; 'Οταν ηγείτο διαδηλώσεων, συγκεντρώσεων που έθιγαν στην ουσία το κράτος δεν το θυμόταν; 'Οταν ηγείτο διαδηλώσεων εναντίον -ουσιαστικά-του Κράτους, τότε δεν υπήρχε η ανάγκη προστασίας του; Αυτό αφήνω να το κρίνετε εσείς.

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)

Κυρίες και κύριοι συνάδελφοι, ένας από τους βασικούς πυλώνες της δημοκρατίας -άλλωστε είναι χιλιοειπωμένο, αλλά δεν βλάπτει να επαναλαμβάνεται- είναι η δικαιοσύνη. Αυτό άλλωστε είναι αυταπόδεικτο, διότι όλα τα αυταρχικά καθεστώτα προσπαθούν να ελέγξουν τη δικαιοσύνη. Η δικαιοσύνη όμως, για να επιτελεί τον προορισμό της, πρέπει να έχει, μεταξύ των άλλων, δύο χαρακτηριστικά γνωρίσματα: Την ταχύτατη απονομή της και ορθότητα στην κρίση της.

Εδώ, λοιπόν, υπάρχει ένα λεπτό σημείο. Δεν θα πρέπει σε καμία περίπτωση το ένα από τα δύο αυτά στοιχεία, να αντιστρατεύεται το άλλο. Με άλλα λόγια η ταχύτης της απονομής της δικαιοσύνης δεν θα πρέπει να μειώνει τις προϋποθέσεις της ορθής απονομής, ούτε, όμως, η ορθή απονομή να οδηγεί σε καταστάσεις απαράδεκτες, οι οποίες δίνουν το δικαίωμα σε ορισμένους να μιλούν περί αρνησιδικίας.

Η κατάσταση που επικρατεί σήμερα στα δικαστήρια, θα έλεγα, ότι είναι απαράδεκτη. 

Είπε ο κύριος Υπουργός Δικαιοσύνης ότι αυτήν τη στιγμή εκκρεμούν τριάντα χιλιάδες υποθέσεις στο Συμβούλιο της Επικρατείας. Θα ήθελα, επίσης, προς επίρρωση του ισχυρισμού μου, να υπενθυμίσω στο Σώμα ότι αυτή τη στιγμή εκκρεμούν στο Διοικητικό Εφετείο Αθηνών είκοσι τρεις χιλιάδες τετρακόσιες ογδόντα τέσσερις υποθέσεις, εκ των οποίων κινδυνεύουν να παραγραφούν οι έξι χιλιάδες εκατό.

Ανάλογα φαινόμενα και συμπτώματα παρατηρούνται και στην πολιτική και στην ποινική δικαιοσύνη.

Ο κύριος Υπουργός Δικαιοσύνης νομίζει ότι, αυξάνοντας τις θέσεις, κάνοντας ένα νέο τμήμα στο Συμβούλιο της Επικρατείας, ένα νέο τμήμα στον 'Αρειο Πάγο ή ένα νέο τμήμα στο Ελεγκτικό Συνέδριο, θα λύσει το πρόβλημα. Δεν υπάρχει καμία αντίρρηση για την αύξηση των θέσεων. Υπάρχει, όμως, η ζωηρή επιφύλαξη -η ζωηρότατη επιφύλαξη- ότι με την αύξηση αυτών των θέσεων δεν πρόκειται να λυθεί το 

Σελίδα 5353 

πρόβλημα.

Είχε πει ο κύριος Υπουργός σε προηγούμενη συνεδρίαση, ότι στο Συμβούλιο της Επικρατείας ορίζεται δικάσιμη μετά είκοσι τέσσερις μήνες. Θα δημιουργηθεί λοιπόν ένα νέο τμήμα, έ, δεν θα ορίζονται μετά από είκοσι τέσσερις μήνες, θα ορίζονται μετά από είκοσι δύο, ή είκοσι μήνες. 'Αρα, το πρόβλημα θα εξακολουθήσει να υπάρχει.

Χρειάζονται, λοιπόν και άλλα μέτρα. Και το πρώτο μέτρο είναι η αποποινικοποίηση αδικημάτων. Σε όλα σχεδόν τα νομοσχέδια τα οποία συζητούνται στη Βουλή, κάποια πράξη, κάποιο αδίκημα ποινικοποιείται.

'Εχουμε σωρεύσει, λοιπόν, έναν όγκο δικαστικής ύλης σε θέματα που δεν έχουν καμία δουλειά να αναμειγνύονται τα ποινικά δικαστήρια.

Είπε ο κύριος Υπουργός της Δικαιοσύνης ότι είναι υπέρ της "φτηνής" δικαιοσύνης και όχι υπέρ της δικαιοσύνης "πολυτελείας", απαντώντας σε σχετική παρατήρηση του εισηγητού της μειοψηφίας του κ. Μαρκογιαννάκη.

Θα ήθελα να σας επισημάνω, ότι στην Εισαγγελεία Πρωτοδικών Αθηνών υποβάλλονται ετησίως διακόσιες χιλιάδες μηνύσεις, που σημαίνει ότι περίπου οχτακόσιες πενήντα μηνύσεις υποβάλλονται ημερησίως. Στις διακόσιες χιλιάδες αυτές μηνύσεις, δεν περιλαμβάνονται τα αγορανομικά αδικήματα ούτε αυτά των ανηλίκων.

'Εχετε την εντύπωση ότι, όσο κι αν αυξήσουμε τους εισαγγελικούς λειτουργούς ή τους δικαστικούς υπαλλήλους, μπορεί να μειωθεί αυτός ο όγκος; Πως θα διεκπεραιωθεί; Οχτακόσιες πενήντα μηνύσεις, περίπου εννιακόσιες μηνύσεις την ημέρα, πώς θα διεκπεραιωθούν; Κάθε μια από τις μηνύσεις αυτές θέλει κάποια δικογραφία, θέλει κάποια γραμματειακή υποστήριξη, θέλει κάποιον εισαγγελέα που να ρίξει μια ματιά. 'Οσο ευσυνείδητα κι αν εργάζονται, λοιπόν, οι άνθρωποι, είναι αδύνατον να ανταποκριθούν σ' αυτόν τον όγκο της δικαστικής ύλης.

Ξέρετε δε πόσα χρειάζονται, για να υποβάλλεις αυτήν τη μήνυση; 'Οσο στοιχίζουν τρία πακέτα τσιγάρα. Αντί να αγοράσεις τρία πακέτα τσιγάρα, καταθέτεις μια μήνυση, διότι παράβολα, χαρτόσημα, όλα αυτά τα αναγκαία για την υποβολή της μηνύσεως, δεν υπερβαίνουν τις δυο χιλιάδες δραχμές. Θα μου πείτε "Είστε υπέρ της αυξήσεως των τελών; Είσαστε υπέρ της δυνατότητας προσφυγής στη δικαιοσύνη μόνο των πλουσίων;" 'Oχι, ασφαλώς όχι, αλλά μια λογική αύξηση, νομίζω ότι είναι αναγκαία, ώστε να αποτραπεί η άκριτος υποβολή μηνύσεων.

Και θα σας πω και κάτι άλλο. Ξέρετε από τις διακόσιες χιλιάδες αυτές μηνύσεις, που υποβάλλονται ετησίως μόνο στην Εισαγγελεία Πρωτοδικών Αθηνών, ποιο είναι το αδίκημα, που έχει την πρωταρχική θέση; Η απλή εξύβριση. Τσακωθήκανε σε μια γειτονιά και καταθέτουν μια μήνυση. Και στις περισσότερες περιπτώσεις, οι μηνύσεις αυτές ανακαλούνται πριν φτάσουν στο ακροατήριο. Θέλει βεβαίως προσοχή, όπως είπα, για να μην οδηγηθούμε με την αύξηση σε σημείο τέτοιο, ώστε να αποτελεί μόνο προνόμιο εκείνων, που έχουν οικονομική δυνατότητα.

Είναι θετικά, αναμφισβήτητα, μερικά μέτρα, τα οποία λαμβάνει το νομοσχέδιο, αλλά αλυσιτελή. Διατηρώ ιδιαίτερες επιφυλάξεις αναφορικά με το χαρακτηρισμό της επικινδυνότητος του δράστου. Το στοιχείο αυτό και μόνο του επικινδύνου του δράστου, μετατρέπει αυτόματα την πλημμεληματική πράξη σε κακουργηματική. Ξέρετε τι θα πει αυτό; 'Εχετε αντιληφθεί πόσοι συνάνθρωποί μας έχουν ταλαιπωρηθεί απ' αυτόν τον άκρως αυθαίρετο χαρακτηρισμό -και αόριστο πολλές φορές- κάποιου εισαγγελικού λειτουργού ως επικινδύνου;

Θα πρέπει, λοιπόν, να είμαστε ιδιαίτερα προσεκτικοί στο σημείο αυτό, διότι εγώ προσωπικά -και νομίζω ότι συμμερίζεστε την άποψή μου- προτιμώ να αθωωθεί ή να μην τιμωρηθεί όσο θα έπρεπε ένας ένοχος, παρά να τιμωρηθεί ένας αθώος.

Θα έλεγα ότι όσοι παρακολουθούμε τον Τύπο, είδαμε τον τελευταίο καιρό τρεις περιπτώσεις κραυγαλέας δικαστικής πλάνης. 

Θα θυμάστε την περίπτωση της ταλαίπωρης Κατζαφαρέα. Δικάστηκε δις ισόβια για τη δολοφονία των γονέων της, έμεινε πεντέμισι χρόνια στη φυλακή και ξάφνου ανεκαλύφθη ο πραγματικός δράστης. Θυμόσαστε, επίσης, την περίπτωση ενός Δουλαβέρη, ο οποίος και αυτός έμεινε πέντε χρόνια φυλακή και μετά βρέθηκε ότι δεν ήταν ένοχος της αποδοθείσης σ' αυτόν πράξεως. Θυμάστε, ακόμη, αυτόν τον ταλαίπωρο το Διευθυντή της Τραπέζης Εργασίας, τον Καλαφάτη, ο οποίος διασύρθηκε, ταπεινώθηκε, προφυλακίστηκε, έμεινε προφυλακισμένος, επ' αρκείν για να αποκαλυφθεί στο τέλος ότι δεν ήταν ο δράστης του εγκλήματος, το οποίο του απεδίδετο.

Ανέφερα τρεις χαρακτηριστικές περιπτώσεις και είναι φυσικό, όταν η κρίση είναι ανθρώπινη, να υπάρχει η δικαστική πλάνη. Δεν πρέπει, λοιπόν, να μειώσουμε τις δυνατότητες αυτής της δικαστικής πλάνης και να μην είμαστε τόσο εύκολοι στο χαρακτηρισμό του δράστου ως επικινδύνου που μεταβάλλει το πλημμέλημα σε κακούργημα;

Και πέραν αυτού θα ήθελα από τον Υπουργό της Δικαιοσύνης να φέρει μια νομοθετική ρύθμιση για τις αποζημιώσεις των αδίκως καταδικασθέντων. Καταδικάζεται...

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή).

Επιζητώ την ανοχήν που επιδείξατε προς τον κύριο Υπουργό Δικαιοσύνης, κύριε Πρόεδρε.

Είναι δυνατόν να μείνει φυλακισμένος πεντέμισι χρόνια και να μην πάρει καμία αποζημίωση; Τα δικαστήρια ξέρετε τι επιδικάζουν; Εκατό χιλιάδες το χρόνο, εκατόν πενήντα χιλιάδες το χρόνο. Είναι δυνατόν να μην βλέπουμε το πρόβλημα; Και θα έλεγα ότι ο Υπουργός Δικαιοσύνης που έχει τόλμη σε άλλες τομές, τώρα δεν επιδεικνύει την ανάλογη τόλμη, διότι δεν φέρνει προς ρύθμιση ένα τεράστιο κοινωνικό θέμα.

Θα έλεγα επίσης, ότι έχει μία τόλμη ο Υπουργός Δικαιοσύνης, διότι το νομοσχέδιό του στα άρθρα ένα, δύο, τρία και πέντε θα μπορούσε να χαρακτηρισθεί ως διόρθωση ημαρτημένων. 

Και θυμόσαστε, κύριε Υπουργέ της Δικαιοσύνης, ότι αυτές οι διατάξεις που τροποποιείτε και καταργείτε σήμερα είχαν εισαχθεί επί προκατόχων σας των Κυβερνήσεων του ΠΑΣΟΚ και θα θυμόσαστε επίσης, τις αντιρρήσεις, τις οποίες είχαμε προβάλει κατά τη συζήτηση στη Βουλή των ίδιων διατάξεων που εσείς σήμερα τροποποιείτε ή καταργείτε.

Χρειάζεται τόλμη αναμφισβήτητα, αλλά θα έλεγα ότι η τόλμη δεν μπορεί να υπερβαίνει τα λελογισμένα όρια. Και υπερβαίνει η τόλμη, με την καθιέρωση ενός είδους λαϊκής προσφυγής στο Ανώτατο Ειδικό Δικαστήριο κατά τον έλεγχο της συνταγματικότητας των νόμων. Διότι πρόκειται περί ενός κατασκευάσματος του προκατόχου σας, το οποίο είναι βέβαιον, κύριε Υπουργέ, ότι αν παραμείνετε ένα-δύο χρόνια ακόμα Υπουργός Δικαιοσύνης -και σας το εύχομαι- θα δημιουργήσει σοβαρές δικαστικές δυσχέρειες χωρίς να αποτελεί και την ουσιαστική μετάβαση προς το Συνταγματικό Δικαστήριο, την οποία άλλωστε είχαμε προτείνει εμείς με την Αναθεώρηση του Συντάγματος. Πρόταση, την οποία το κόμμα σας δεν έκανε δεκτή.

Τελειώνω με μία παρατήρηση. Με υπερηφάνεια αναφέρατε το έργο σας στο Υπουργείο Δικαιοσύνης. Κάνατε, όμως, μία παράλειψη. Μία παράλειψη, την οποία, θέλω να πιστεύω, ότι δεν ήταν εσκεμένη διότι δεν θα είχατε ενημερωθεί από τους υπηρεσιακούς παράγοντες.

Αναφερθήκατε στις εργασίες που γίνονται για να ολοκληρωθεί, το Εφετείο Αθηνών παραλείψατε όμως να πείτε ότι η σύμβασή υπεγράφη επί Υπουργίας μου. Το πεντάμηνο που διετέλεσα Υπουργός Δικαιοσύνης είχα δώσει πρώτη προτεραιότητα στην ολοκλήρωση των εργασιών του Εφετείου Αθηνών και επί Υπουργίας μου υπεγράφη η Σύμβαση. Ελπίζω ότι αυτό θα το αναγνωρίσετε.

Κυρίες και κύριοι συνάδελφοι, ο περιορισμένος χρόνος που έχω δεν μου επιτρέπει να επεκταθώ και σε άλλες επιμέρους παρατηρήσεις. Εκείνο που μπορώ να πώ είναι ότι εμείς θα ψηφίσουμε κατ' αρχήν το νομοσχέδιο αυτό, επιφυλασσόμαστε 

Σελίδα 5354 

όμως, να εκφράσουμε τις ζωηρότατες επιφυλάξεις μας σε ορισμένα άρθρα, τα οποία θεωρούμε ότι είναι αλυσιτελή και θεωρούμε ότι δεν εναρμονίζονται με το σύγχρονο πνεύμα της δικαιοσύνης που πρέπει να υπάρχει στον Τόπο μας.

Σας ευχαριστώ πολύ.

(Χειροκροτήματα από την Πτέρυγα της Νέας Δημοκρατίας).

ΠΡΟΕΔΡΕΥΩΝ (Νικόλαος Κατσαρός): Θέλετε το λόγο, κύριε Ζαφειρόπουλε;

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ Κύριε Πρόεδρε, είπα όχι...

ΠΡΟΕΔΡΕΥΩΝ (Νικόλαος Κατσαρός): Το είπα, επειδή σηκώσατε το χέρι σας.

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ : ...για να μιλήσουν οι συνάδελφοι, διότι έτσι όπως πάμε, δεν θα μιλήσουν οι συνάδελφοι. Αύριο στα άρθρα μπορούμε να αναφερθούμε.

ΠΡΟΕΔΡΕΥΩΝ (Νικόλαος Κατσαρός): Ωραία. 

Η κα Μπενάκη έχει το λόγο.

ΑΝΝΑ ΜΠΕΝΑΚΗ-ΨΑΡΟΥΔΑ: Κύριοι συνάδελφοι, ο κύριος Υπουργός έκανε μια προσπάθεια να μας πείσει, ότι το νομοσχέδιο έχει αρχή και ανέφερε ορισμένες αρχές, τον εκδημοκρατισμό, την επιτάχυνση και δεν διστάζω καθόλου να συμφωνήσω μαζί του.

Αλλά εγώ νομίζω ότι το νομοσχέδιο έχει μια άλλη βασική αρχή, ένεκα της οποίας το ψηφίζουμε, ή τουλάχιστον εγώ. Και η αρχή αυτή είναι ότι επανορθώνει επιτέλους ολισθήματα του παρελθόντος, ολισθήματα των προκατόχων του κυρίου Υπουργού τα οποία δημιούργησαν φοβερές δυσχέρειες στη Δικαιοσύνη, δηλαδή άλλους μεν τους ταλαιπώρησαν και άλλους, που ήσαν θύματα εγκλημάτων, τους ανάγκασαν να βλέπουν εγκληματίες να τυγχάνουν σκανδαλωδώς ευνοϊκής μεταχείρισης.

Επομένως, νομίζω ότι το νομοσχέδιο κατά το σκέλος ή μάλλον κατά την αρχή του ως επανορθωτικού ή κατά κάποιο τρόπο ως νομοσχεδίου "διορθώσεως ημαρτημένων", πρέπει να γίνει αποδεκτό. Πράγματι, εγώ πιστεύω ότι είναι προς τιμήν του κυρίου Υπουργού Δικαιοσύνης το γεγονός ότι αξιοποιεί τη βαθύτατη και μακρά πείρα που έχει στην απονομή της δικαιοσύνης και προσπαθεί να διορθώσει τα κακώς κείμενα. Ευελπιστούμε ότι θα φέρει και νέες διατάξεις, οι οποίες θα δημιουργήσουν ευνοϊκότερες και καλύτερες προϋποθέσεις απονομής της δικαιοσύνης.

Γιατί θεωρώ το νομοσχέδιο επανορθωτικό; Θα σας το πω με δύο λόγια. Τα άρθρα 2 και 3, στη συντριπτική πλειοψηφία των παραγράφων τους, είναι άρθρα τα οποία διορθώνουν το παρελθόν. Η επαναφορά, παραδείγματος χάρη του "ιδιαιτέρως επικινδύνου" στους ορισμούς του άρθρο 13 του Ποινικού Κώδικα είναι σωστή. Αναγνωρίζω τις καταχρήσεις που έγιναν, αλλά αυτό δε σημαίνει ότι πρέπει με μια μονοκονδυλιά να σβήσουμε έναν όρο επιβάρυνσης των εγκλημάτων, που τον γνωρίζουν όλες οι νομοθεσίες. Να κάνουμε περιορισμούς, μάλιστα, να κάνουμε αυστηρές υποδείξεις στα δικαστήρια, μάλιστα, αλλά να πάρουμε ένα μολύβι και να σβήσουμε διατάξεις που έχουν ιστορία, αυτό δεν είναι σωστό. Καλώς κάνει λοιπόν ο κύριος Υπουργός και φέρνει τη γενική διάταξη στον Ποινικό Κώδικα, καθώς επίσης βελτιώνει τη ρύθμιση των ναρκωτικών. 'Οποτε θελήσουμε να εισαγάγουμε στα ειδικότερα εγκλήματα το "ιδιαιτέρως επικίνδυνο", το κάνουμε.

Διορθώνει το νομοσχέδιο τα λάθη που έγιναν με την έφεση του Εισαγγελέως κατά αθωωτικών αποφάσεων. Λάθη, επί λαθών. Διορθώνει το άτοπο να διευθύνεται η Εισαγγελία από τον αρχαιότερο Εισαγγελέα, πράγμα που δημιούργησε πολλά προβλήματα. Επαναφέρει ένα μέρος των καταργηθεισών θέσεων του Αρείου Πάγου, -όχι όλες και ακόμα διορθώνει αυτήν την περίεργη ρύθμιση των μονών και των ζυγών στην Ολομέλεια του Αρείου Πάγου, για την οποία, αν ενθυμείσθε κύριοι συνάδελφοι, έγινε τόση συζήτηση εδώ στη Βουλή και περίπου πέρασε και στο χώρο του ευτράπελου.

Επίσης, το νομοσχέδιο ξαναρυθμίζει το θέμα της ανωνύμου εταιρείας, της "Α.Ε. Κατασκευαστικής", μια σκέψη σωστή, η οποία ρυθμίστηκε κατά τρόπο τόσο πρόχειρο και αμελέτητο, που ορθώς τώρα επανέρχεται ξανά και ρυθμίζεται από την αρχή.

Αυτή η περίφημη εξωδικαστική επίλυση των διαφορών, που θα θυμάστε πώς διατυμπανίστηκε και πώς εμφανίστηκε και ρυθμίστηκε και ξαναρυθμίστηκε, τελικά αποδεικνύεται ότι ήταν τόση αμελέτητη και τόσο απαράσκευο το έδαφος για να εφαρμοστεί, ώστε και σήμερα δίνουμε μια αναστολή μέχρι το 1999.

Επομένως το νομοσχέδιο είναι σωστό, διότι ξαναφέρνει περίπου τα πράγματα στην προτέρα κατάσταση, θα έλεγα, και δημιουργεί πάλι συνθήκες ομαλότητος. Αυτό δεν σημαίνει βέβαια ότι διορθώνονται τα πάντα, ούτε υποστηρίζω ότι με το να διορθώσουμε ορισμένα άτοπα, λύσαμε το πρόβλημα της δικαιοσύνης.

Διότι χρειάζονται βαθιές τομές, χρειάζονται μεγάλες πρωτοβουλίες και κυρίως χρειάζονται και μέσα οικονομικά για να μπορέσουμε να δημιουργήσουμε συνθήκες απονομής της δικαιοσύνης, άξιες της σημασίας αυτής της λειτουργίας. Ας πούμε, αναστέλλονται και πάλι σοβαρότατες διατάξεις του σωφρονιστικού κώδικα που αφορούν νέους θεσμούς σωφρονιστικούς, όπως είναι η ημιελεύθερη διαβίωση, η εργασία κρατουμένων και οι εναλλακτικές ποινές με την προσφορά κοινωνικής εργασίας. Αναστέλλονται, διότι δεν υπάρχει η υποδομή για να εφαρμοσθούν οι θεσμοί, αλλά μέχρι πότε θα τις αναστέλλουμε;

Επίσης άκουσα μετά χαράς, ότι ο κύριος Υπουργός επικροτεί το θεσμό της δικαστικής αστυνομίας, τον οποίο ψηφίσαμε επί υπουργίας μου. Εύχομαι να μπορέσει να περάσει αυτόν το θεσμό πιο εύκολα απ' ό,τι δεν μπόρεσα εγώ, συναντώντας περισσότερο την αντίδραση της ίδιας της αστυνομίας και του Υπουργείου Δημοσίας Τάξεως.

Ο κύριος Υπουργός τολμά και περνά και διατάξεις οι οποίες προκαλούν αντιδράσεις, όπως στην Ολομέλεια καιτον Πρόεδρο του Αρείου Πάγου. Τις επικροτώ και χαίρομαι, διότι ο Υπουργός συμμερίζεται την άποψη, που και εγώ είχα υποστηρίξει ως Υπουργός Δικαιοσύνης, ότι η Βουλή ως κυρίαρχο Σώμα μπορεί να ψηφίζει διατάξεις, που αφορούν την οργάνωση της δικαιοσύνης, σε ό,τι αφορά το τεχνικό μέρος της οργάνωσης, χωρίς βεβαίως να υπεισέρχεται σε θέματα προσώπων και σε θέματα απονομής της δικαιοσύνης. Και γι' αυτό καλά κάνει και δημιουργεί και νέα θέση Αντιπροέδρου του Αρείου Πάγου και καλά θα κάνει να προχωρήσει και στην ίδρυση άλλου τμήματος του Αρείου Πάγου.

Το μόνο που ως παράπονο πρέπει να εκφράσω είναι, ότι όταν ως Υπουργός Δικαιοσύνης ίδρυσα έκτη θέση Αντιπροέδρου στο Συμβούλιο Επικρατείας και έκτο τμήμα του Συμβουλίου Επικρατείας, όλο το ΠΑΣΟΚ σύσσωμο σηκώθηκε να υποστηρίξει την αντισυνταγματικότητα και να επικαλεσθεί αθέμιτη επέμβαση στα θέματα της Δικαιοσύνης.

Σήμερα βέβαια και το Συμβούλιο Επικρατείας με ευγνωμονεί για το έκτο τμήμα και για τον έκτο Αντιπρόεδρο και οι πολίτες που εξυπηρετούνται καλύτερα. 'Ετσι χαίρομαι που επικροτεί αυτό το διάβημα εκ των υστέρων και ο κύριος Υπουργός της Δικαιοσύνης.

Τώρα εν συντομία μερικές επιφυλάξεις που έχω και κριτική στο νομοσχέδιο, σε ορισμένες διατάξεις.

Δεν σώζεται η κατάσταση, κύριε Υπουργέ, του άρθρου 1 και δεν αποσοβείται η μεγάλη σύγχυση που θα επέλθει στο Ανώτατο Ειδικό Δικαστήριο και στις ολομέλειες των μεγάλων δικαστηρίων, όταν συζητείται η συνταγματικότητα ενός νόμου, με τη βελτίωση που κάνατε, περιορίζοντας την προσφυγή φυσικών προσώπων, όταν το θέμα, όπως το λέτε εδώ, είναι μείζονος ενδιαφέροντος. Ποιος θα κρίνει τη μείζονα σπουδαιότητα και ποιος θα κρίνει το έννομο συμφέρον;

Εγώ πιστεύω ότι μέχρι αύριο θα έχετε διαβάσει πιο προσεκτικά την τοποθέτηση της Επιστημονικής Υπηρεσίας της Βουλής, η οποία βρίσκει άκρως προβληματική τη διάταξη, πρώτον, διότι θέτει στην ίδια γραμμή το ΑΕΔ με τις ολομέλειες των δικαστηρίων. Το ΑΕΔ όμως όταν κρίνει τη συνταγματικότητα των νόμων δεσμεύει έναντι πάντων, η ολομέλεια όταν κρίνει σε μια υπόθεση δεσμεύει μόνο έναντι συγκεκριμένου προσώπου.

Σελίδα 5355 

Πώς, λοιπόν, θα γίνει η ίδια ρύθμιση; Αφήνω δε, που στο Ανώτατο Ειδικό Δικαστήριο υπάρχει παρέμβαση παντός έχοντος έννομο συμφέρον.

Σας είχα πει, αν επιμένετε στη διάταξη, να βγάλετε τελείως τα φυσικά πρόσωπα και να αφήσετε μόνο τις ενώσεις. Τουλάχιστον να περιοριστεί, κατά κάποιον τρόπο, η προσφυγή που θα δημιουργήσει πάρα πολλές μεγάλες δυσχέρειες.

Ακόμη έχω κάποιες επιφυλάξεις ως προς το τριμελές όργανο που θα διοικεί τις μεγάλες εισαγγελίες ο οποίος θα επιλέγεται με κλήρωση και θα είναι ένας εκ των πέντε ή των δέκα αρχαιοτέρων. Δηλαδή μπορεί να είναι και ένας νεότερος από εκείνους επί των οποίων θα ασκεί την εποπτεία. Αμφιβάλλω αν αυτό συμβιβάζεται με την αρχή της ιεραρχικής υποταγής και της ιεραρχικής δομής της Εισαγγελίας. Είναι προτιμότερο να προέρχεται από την επόμενη βαθμίδα ο εισαγγελεύς και να ορίζεται από το Ανώτατο Δικαστικό Συμβούλιο ή αν θέλετε και με κλήρωση ή και με εκλογή, αλλά πάντως να είναι από την επόμενη βαθμίδα ιεραρχίας.

Επίσης εγώ θα σας έλεγα, καλά κάνετε και με την Επιθεώρηση παρόλες τις αντιδράσεις, οι οποίες σημειώνονται. Ο νεότερος Αντιπρόεδρος δεν πρέπει να είναι Επιθεωρητής. Αυτό σημαίνει ότι μονίμως θα είναι ο εκλεκτός της εκάστοτε κυβέρνησης.

Τέλος, θα ήθελα να σας ρωτήσω, γιατί αυτή η τσιγκουνιά ως προς τις καινούριες θέσεις που ορίζετε; Δέκα Αρεοπαγίτες κατήργησε ο προκάτοχός σας κ. Κουβελάκης, γιατί είχε προβλήματα και δεν ήθελε κάποιοι να προαχθούν, πέντε εσείς επαναφέρετε. Και στις άλλες θέσεις -θα σας τα πούμε στη συζήτηση επί των άρθρων- θα πρέπει να φροντίσετε να κάνετε κάποιες αυξήσεις.

Εν τέλει, κύριοι συνάδελφοι, παρόλο που υπάρχουν και άλλα σημεία τα οποία θα μας απασχολήσουν, θα ήθελα να πω ότι το νομοσχεδιο το ψηφίζουμε γιατί επαναφέρει, όπως είπα στην αρχή ορισμένα πράγματα στη σωστή τους βάση και πιστεύουμε ότι ο κύριος Υπουργός, σύμφωνα και με όσα μας είπε, θα προχωρήσει σε νέα βήματα, τα οποία θα αποκαταστήσουν την τάξη στη Δικαιοσύνη.

ΠΡΟΕΔΡΕΥΩΝ (Νικόλαος Κατσαρός): Ο κ. Φούσας έχει το λόγο.

ΑΝΤΩΝΙΟΣ ΦΟΥΣΑΣ: Ομιλούμε, κυρίες και κύριοι συνάδελφοι, για το μεγάλο θέμα της Δικαιοσύνης, για το οποίο όλοι μας πρέπει να είμαστε ιδιαίτερα προσεκτικοί και χωρίς υπερβολές. Ομιλούμε όμως και για το νομοσχεδιο, το οποίο επιγράφεται Ανώτατο Ειδικό Δικαστήριο, επιτάχυνσης των δικών, δικονομικές απλουστεύσεις και άλλες διατάξεις. Εκ πρώτης όψεως θα έλεγα ότι πρόκειται για μια αρίστη επιγραφή. Θα ήταν όμως καλύτερη η επιγραφή, αν, κύριε Υπουργέ, λέγατε, διόρθωση ημαρτημένων στο χώρο της Δικαιοσύνης των προηγούμενων Υπουργών του ΠΑΣΟΚ. Θα ήταν ορθότερο αν αυτό λέγατε.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Αυτά τα είπε και ο κ. Μαρκογιαννάκης.

ΑΝΤΩΝΙΟΣ ΦΟΥΣΑΣ: Χαίρομαι αν το είπε ο κ. Μαρκογιαννάκης. Δεν τον άκουσα, αν είναι έτσι συμπίπτουμε απόλυτα.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Και ενώπιον της Διαρκούς Επιτροπής και σήμερα τα είπε.

ΧΡΗΣΤΟΣ ΜΑΡΚΟΓΙΑΝΝΑΚΗΣ: Τι είπα, κύριε Υπουργέ;

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Είπα ότι εσείς είπατε πρώτος για διόρθωση ημαρτημένων.

ΧΡΗΣΤΟΣ ΜΑΡΚΟΓΙΑΝΝΑΚΗΣ: Τα σοφά επαναλαμβάνονται.

ΑΝΤΩΝΙΟΣ ΦΟΥΣΑΣ: Κυρίως αν είναι κρητικά σοφά.

Επαναλαμβάνω, λοιπόν, ότι στο ελάχιστο χρόνο που έχω στη διάθεσή μου, θα έχω την τιμή με πολλή προσοχή και ευαισθησία να θέσω υπο την κρίση του Σώματος ορισμένες σκέψεις μου, αφού παρατηρήσω πρώτα ότι τα προβλήματα της Δικαιοσύνης είναι τεράστια. Δεν εχω χρόνο να αναφερθώ σε όρια, αλλά πρέπει να παρατηρήσω όμως ότι τα όσα θα πω δεν αναφέρονται στο πρόσωπό σας, κύριε Υπουργέ. Και δεν αναφέρονται στο πρόσωπό σας γιατί στα αλήθεια γνωρίζω και την αγάπη σας για το Σώμα της Δικαιοσύνης και τη μεγάλη σας πείρα ως μαχόμενος δικηγόρος για πολλά χρόνια, αλλά και ως Προέδρος του Δικηγορικού Συλλόγου Αθηνών.

Θα αναφερθώ -και έχω υποχρέωση να αναφερθώ- στα πολλά λάθη των προηγούμενων Υπουργών στο χώρο της Δικαιοσύνης, που οφείλεται ασφαλώς και στην ανικανότητα συνολικά των Κυβερνήσεων του ΠΑΣΟΚ, να αντιμετωπίζουν όπως σε όλους τους τομείς και το χώρο της Δικαιοσύνης. Και είναι πρωτοφανές αυτό το οποίο είδαμε σε διάστημα τριάμισι ετών, να έχουμε πέντε Υπουργούς αλλά και να έχουμε και πέντε νομοσχέδια, το ένα νομοσχέδιο να αντικρούει το άλλο. Και εκείνο το οποίο δημιουργεί μέγα πρόβλημα για τους Βουλευτές του ΠΑΣΟΚ και θέλω να το υπογραμμίσω, κύριε Υπουργέ αυτό, ενώ όλοι μας συμφωνούμε για όλες τις διορθώσεις που εσείς κάνετε, ορθώς προβληματίζομαι και προβληματιζόμαστε αφού φαίνεται πως αυτές τις διορθώσεις που εσείς τώρα θα κάνετε, θα τις ψηφίσουν οι Βουλευτές του ΠΑΣΟΚ, αλλά ομιλούμε για διορθώσεις που γίνονται σε νομοθετήματα που είχαν έρθει μόνο πριν από πέντε έξι μήνες, ένα χρόνο. Τότε, γιατί τις ψηφίζατε, κύριοι συνάδελφοι του ΠΑΣΟΚ.

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ).

Γιατί δεν μας ακούγατε όταν σας λέγαμε ότι κάνετε λάθος ψηφίζοντας αυτές τις διατάξεις; Τι άλλαξε μέσα σε χρονικό διάστημα πέντε έως έξι μηνών, ώστε να έρχεστε να ψηφίζετε διαφορετικά πράγματα; Εμείς θα το κάνουμε με αίσθημα ευθύνης γιατί πράγματι είμαστε συνεπείς πρώτα απ' όλα με τον εαυτό μας.

Αυτό το νομοσχέδιο, κύριε Υπουργέ, παρά το ότι συμφωνούμε βασικά, δεν μπορώ να μην πω ότι μου προκαλεί εντύπωση ότι ρυθμίζει θέματα του Κώδικα Ποινικού Δικαίου, ρυθμίζει θέματα του Κώδικα Πολιτικής Δικονομίας, ρυθμίζει θέματα του Ειδικού Δικαστηρίου. Δεν δικαιούμαι να πω ότι είναι ένα νομοσχέδιο που επιχειρεί να διορθώσει λίγα απ' όλα -αλλά βεβαίως ορθώς κάνετε εσείς να προλάβετε τα πολλά λάθη που έγιναν με τα προηγούμενα νομοσχέδια- ασφαλώς όμως υπογραμμίζει για μια φορά ακόμη την ευθύνη που είχαν και έχουν οι προκάτοχοί σας;

Θα έλθω όμως σε μερικά ειδικότερα θέματα. Κύριε Υπουργέ, μου προκαλεί εντύπωση η έκθεση της Επιστημονικής Επιτροπής. Θα έλεγα ότι διαφωνεί πλήρως για πολλά, ιδίως με τον όρο "Ειδικό Δικαστήριο", όπως εσείς προβλέπετε να λειτουργεί και όπως φαίνεται θα ψηφιστεί. Δεν θα σταθώ τόσο πολύ στο θέμα αυτό, αλλά υπάρχει ένα θέμα αρχής. Πράγματι αυτή η Επιστημονική Επιτροπή γιατί να μη λειτουργεί; Γιατί κανένα Υπουργείο δεν την λαμβάνει σοβαρά υπόψη; Γιατί όλες οι εκθέσεις δεν λαμβάνονται σοβαρά υπόψη από κανέναν; Δεν έχω όμως περισσότερο χρόνο να αναφερθώ στο θέμα αυτό. Θα κάνω όμως μερικές παρατηρήσεις στο νομοσχέδιο.

Επανέρχεται η έννοια "του ιδιαίτερα επικίνδυνου". Ορθώς κάνετε. Και εδώ οφείλουμε να κάνουμε μια διευκρίνιση σε σχέση με όσα είπε ο κ. Βαρβιτσιώτης και άλλοι συνάδελφοι. Εγώ καταλαβαίνω, κύριε Υπουργέ, ότι όπως το διατυπώνετε στο μεν άρθρο 13, προσδιορίζετε απλώς την έννοια του ιδιαίτερα επικινδύνου και ως έχει θα εφαρμοστεί μόνο, όπως έχετε για τα ναρκωτικά. Νομίζω ότι αν υπάρχει άλλη άποψη να το ξεκαθαρίσουμε αυτό, για να μη γίνονται παρεξηγήσεις. Εφ' όσον, λοιπόν, έτσι είναι, αλλά με κίνδυνο να επανέλθει με άλλα νομοθετήματα, που δεν αποκλείεται αυτό, ασφαλώς το ψηφίζω, και συμφωνώ με τι εξής όμως παρατηρήσεις.

Ξέρετε τι προβλήματα έχουν δημιουργηθεί, κύριε Υπουργέ; Ξέρετε όλα τα κακουργήματα, καίτοι είχαν κινηθεί διαδικασίες, μετατρέπονται και υποβαθμίζονται σε πλημελήμματα; Αντιλαμβάνεστε, λοιπόν, τι προβλήματα δημιουργούνται στην κοινωνία μας, που δεν διαγράφονται, που δεν ήξεραν πριν οι διάδικοι δεν ήξεραν οι δικαστές μας για να επισπεύσουν τις προθεσμίες; 'Εχω χρέος απλώς να το υπογραμμίσω, δεν έχετε ευθύνη εσείς, αλλά έχουν ευθύνη οι προηγούμενοι συνάδελφοί σας.

Αναστολή εκτελέσεως της ποινής άρθρο 99 και άρθρο 100 του Ποινικού μας Κώδικα. Δικαιούμαι εδώ να πω ότι αυτό για

Σελίδα 5356 

πρώτη φορά εφαρμόστηκε επί κ. Κουβελάκη, είχα την πατρότητα αυτής της εισήγησης, πέρασε με τροπολογία τότε και είχα υποστηρίξει ότι πρέπει να είναι έξι μήνες η ποινή, η οποία θα έπρεπε να μη μπορεί να ανασταλεί, αν έχει επιβληθεί. Τότε επεκράτησε η άποψη του ενός μηνός και χαίρομαι που γίνεται τρεις μήνες τώρα. Εδώ όμως υπάρχει ένα πρόβλημα. Πράγματι στη νομολογία μας υπήρξε μια σύγχυση αν η μια ποινή ή οι πολλές ποινές... 'Εχουμε διαφορετική νομολογία. Προσπαθείτε να το οριοθετήσετε, αλλά έχω τη γνώμη ότι μάλλον δεν είναι σωστό.

Αν ένας έχει για τροχαία ατυχήματα δέκα μέρες, επτά μέρες ή οκτώ μέρες και πηγαίνει συνολικά χωρίς να συγχωνευθούν, διότι δεν συμπίπτει η έκτιση, στην περίπτωση αυτή θα πούμε ότι πράγματι δεν πρέπει να έχει συγχώνευση για να πάει τρεις μήνες και δέκα μέρες; Το υπογραμμίζω σαν προβληματισμό. Βεβαίως, αφού το ρυθμίζετε έτσι, έτσι θα ισχύσει αλλά νομίζω ότι είναι ένα θέμα που θα πρέπει να σας απασχολήσει. 

Ως προς την αύξηση θέσεων αρεοπαγιτών, όπως το εξέθεσε η κα Μπενάκη η πρώην Υπουργός Δικαιοσύνης, διερωτώμαστε πράγματι τι συμβαίνει επιτέλους. Γιατί, ενώ σας λέγαμε μην τις καταργείτε τις θέσεις, τώρα τις επαναφέρετε;

Προαγωγή πρωτοδικών σε προέδρους. Ορθώς γίνεται αυτό. Γιατί όμως εξαιρούνται οι εισαγγελείς; 

'Αρθρο 16 του νομοσχεδίου. Κύριε Υπουργέ παρακαλώ, προσέξτε με. 'Ισως το θέμα να μην το ξέρετε.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Προσέχω ασμένως και με μεγάλη ευχαρίστηση.

ΑΝΤΩΝΙΟΣ ΦΟΥΣΑΣ: Είμαι βέβαιος γι' αυτό. Και το "προσέξτε" ήταν σχήμα λόγου.

Εισάγετε στην Εισαγγελία Αθηνών και Θεσσαλονίκης, Πλημμελειοδικών και Εφετών, την εκλογή προϊσταμένου. Μόνο εκεί. Ξέρετε βεβαίως ότι η άποψη η δική μας είναι -την είπε η κα Μπενάκη, με την οποία και εγώ συμφωνώ- ότι πρέπει να τοποθετείται από το Ανώτατο Δικαστικό Συμβούλιο Εισαγγελέας του αμέσως επομένου βαθμού, είτε με κλήρωση, είτε με εκλογή. Αυτή είναι η άποψή μας.

Θέλω όμως να σας ρωτήσω το εξής και να μου δώσετε μία εξήγηση. Γιατί ενώ από 14.4.96 -δεν αναφέρομαι σε πρόσωπα, ο σημερινός προϊστάμενος Εισαγγελίας Πλημμελειοδικών είναι πολύ καλός Εισαγγελέας, αναφέρομαι γενικώς- έχει προαχθεί σε Αντεισαγγελέα Εφετών, εν τούτοις παραμένει; Γιατί ο κ. Βελής ο οποίος έκανε σχετικό ερώτημα, δεν ενεργοποιείται; Απλώς το θέτω σαν προβληματισμό.

Μήπως θα πρέπει επιτέλους, κύριε Υπουργέ, που εσείς πρωτοστατήσατε σ' αυτό, οι προθεσμίες των ενδίκων μέσων και για τα Ποινικά Δικαστήρια τον Αύγουστο να μην ισχύουν; Του είχα θέσει σε μία άλλη συζήτηση και το είχε αποδεχθεί ο Υπουργός τότε κ. Βενιζέλος. Είπε ότι θα το ρυθμίσει, αλλά δεν το ρύθμισε.

Εφέσεις τώρα Εισαγγελέων. Εγώ είμαι τελείως αντίθετος κύριε Υπουργέ εις το να αιτιολογούνται. Ορθώς ρυθμίζεται κατ' αρχήν για τα προηγούμενα. Τι θα πει να αιτιολογούνται οι εφέσεις; Ξέρετε τι φαινόμενο έχουμε σήμερα; Πρέπει να αιτιολογεί ο Εισαγγελέας και η εύκολη λύση είναι δεν ασκώ έφεση. Αντί να αιτιολογήσω δεν ασκώ έφεση. Εκεί φθάσαμε πλέον. Και δεν φταίνε τόσο οι Εισαγγελείς. Αυτό γίνεται γιατί δεν έχουν χρόνο να μπορέσουν να επεξεργασθούν αυτές τις υποθέσεις.

Δικαστική Αστυνομία. Ασφαλώς πρέπει κάποτε να γίνει. Και θέλω να παρατηρήσω, κύριε Υπουργέ, το εξής. Δεν θα πρέπει η Δικαστική Αστυνομία να είναι μόνο για επιδόσεις. Εγώ νομίζω ότι θα πρέπει να έχουν και την ευθύνη φύλαξης των αιθουσών, αλλά και της τάξης μέσα στην αίθουσα.

Νόμος 2408. Εδώ πράγματι υπάρχει ένα μεγάλο πρόβλημα. 'Οπως είπαν και οι προηγούμενοι, πολλά αδικήματα υποβαθμίστηκαν σε πλημμελήματα. Και σας είπα προηγούμενα τι σύγχυση μεγάλη δημιούργησε το πρόβλημα αυτό.

Αναφορικά τώρα με το θέμα των μηνύσεων, που έθεσε ο κ. Βαρβιτσιώτης, θέλω να παρατηρήσω το εξής. Κατά τη γνώμη μου δεν είναι θέμα να αυξήσουμε τα έξοδα. Είναι θέμα σωστής εφαρμογής του άρθρου 43 του Κώδικα Ποινικής Δικονομίας. Νομίζω ότι αν έχουν το χρόνο οι Εισαγγελείς να ρυθμίσουν αυτό το θέμα, δεν θα έχουμε μεγάλο πρόβλημα. Πάντως δεν θα πρέπει να αυξηθούν τα έξοδα των μηνύσεων κατά την άποψή μας.

Και ένα τελευταίο θέμα κύριε Υπουργέ. Ξέρετε πού βρισκόμαστε τώρα; Εάν αναιρεθεί μια απόφαση, κύριοι συνάδελφοι, του Δευτεροβαθμίου Δικαστηρίου, αναβιώνει η πρωτόδικη απόφαση. Το θέμα αυτό το έχει ρυθμίσει -θα σας δώσω μία εργασία μου του 1984- το άρθρο 5 του νόμου 1128/81.

ΑΝΝΑ ΜΠΕΝΑΚΗ-ΨΑΡΟΥΔΑ: Αθωωτική απόφαση αναιρείται.

ΑΝΤΩΝΙΟΣ ΦΟΥΣΑΣ: Γενικώς ομιλώ, είτε είναι αθωωτική, είτε είναι καταδικαστική. Και αν μεν είναι καταδικαστική, θα μπορούσε κανείς να συμφωνήσει ότι καλώς μεν δεν θεωρείται προσωρινή κράτηση. Εάν μεν είναι αθωωτική η απόφαση και αθωώθηκε ο κατηγορούμενος από το Μεικτό Ορκωτό Εφετείο μπορεί και μία, μπορεί και δύο -ο Δουλαβέρης από το μικρό χωριό Ευρυτανίας αθωώθηκε δύο φορές- και ασκεί αναίρεση ο Εισαγγελέας και γίνεται δεκτή η αναίρεση, γιατί θα πρέπει να αναβιώσει η πρωτόδικη απόφαση; Και βεβαίως η νομολογία παγιώθηκε με τη γνωστή υπόθεση Νάσιουτζικ, που υπήρχε μια άποψη τότε. Τώρα, λοιπόν, όπως έχει το θέμα, έχω τη γνώμη ότι είναι ανάγκη να ρυθμισθεί ξανά το θέμα. Εγώ θα σας δώσω ένα αντίγραφο αυτής της εργασίας μου την οποία και καταθέτω στα Πρακτικά, όπου εκεί θα δείτε πώς έχει το πρόβλημα συνολικά.

Εμείς, κύριε Υπουργέ, θα ψηφίσουμε το νομοσχέδιό σας, θα γίνει νόμος του κράτους. Εκείνο όμως το οποίο προκύπτει από την όλη διαδικασία και από την όλη συμπεριφορά των προηγούμενων Υπουργών, οι οποίοι δημιούργησαν τεράστιο πρόβλημα στο χώρο της δικαιοσύνης, είναι ότι πώς μπορείτε, κύριοι συνάδελφοι του ΠΑΣΟΚ, πριν από πέντε μήνες άλλα να ψηφίζετε και τώρα πάλι άλλα. Είναι ένα μέγα θέμα το πώς πρέπει να λειτουργούμε και να ψηφίζουμε στο χώρο αυτό. Ευχαριστώ πολύ.

(Χειροκροτήματα από την Πτέρυγα της Νέας Δημοκρατίας).

(Στο σημείο αυτό ο Βουλευτής κ. Φούσας καταθέτει στα Πρακτικά την προαναφερθείσα εργασία η οποία βρίσκεται στο Αρχείο της Στενογραφική Υπηρεσίας και είναι στη διάθεση κάθε ενδιαφερομένου).

ΠΡΟΕΔΡΕΥΩΝ (Παναγιώτης Σγουρίδης): Ο συνάδελφος κ. Κόρακας έχει το λόγο.

Κύριοι συνάδελφοι, είναι ακόμη τρεις ομιλητές, υπάρχουν και οι Κοινοβουλευτικοί Εκπρόσωποι, αλλά και οι δευτερολογίες. Θα πρέπει να κάνουμε οικονομία χρόνου, διότι πρέπει να τελειώσουμε απόψε. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, θέλω να ζητήσω συγνώμη από τους άλλους συναδέλφους, αλλά θα κατανοήσετε και σεις ότι από το κόμμα μας μίλησε μόνο ένας Βουλευτής και επίσης προκληθήκαμε με ένα τρόπο κατά τη γνώμη μας που δεν μπορεί να μην πάρει απάντηση, παρά το ότι δεν είναι η πρώτη φορά. 'Ηθελα να ξεκινήσω από εκεί.

Κύριε Πρόεδρε, το ΚΚΕ είναι περήφανο και για την ιστορία του και για τους αγώνες του σε όλα αυτά τα ογδόντα περίπου χρόνια που υπάρχει και δρα. Και λέω ότι είμαστε περήφανοι γιατί όλα αυτά τα χρόνια σταθήκαμε στην πρώτη γραμμή, κυριολεκτικά στην πρώτη γραμμή όλων των αγώνων του λαού μας για λευτεριά, δημοκρατία, κοινωνική προκοπή. Και πληρώσαμε ένα πολύ βαρύ τίμημα. Δεν επικαλούμαστε το τίμημα σήμερα για να διεκδικήσουμε οποιοδήποτε οφίτσιο ή οποιοδήποτε προνόμιο. Αλλά δεν επιτρέπουμε σε κανέναν να καπηλεύεται αυτούς τους αγώνες.

Θέλω ακόμα να πω ότι ποτέ δεν διεκδικήσαμε το αλάθητο. Είμαστε το μόνο Κόμμα σ' αυτή την ελληνική κοινωνία που βγήκε δημόσια και αναγνώρισε τα λάθη του . 'Εκανε δημόσια την αυτοκριτική του, γιατί ακριβώς αποτελεί αυτή η αρχή της αυτοκριτικής βασική, καταστατική αρχή του κόμματος, επειδή θέλουμε να διδασκόμαστε απ' τα λάθη μας στην παραπέρα δράση μας. Και προσπαθούμε, όσο μπορούμε, να προσαρμόζουμε αυτή τη δράση στις εκάστοτε συνθήκες της Χώρας μας και τις διεθνείς.

Σελίδα 5357 

Και βεβαίως, τι να πούμε έπειτα απ' όσα ακούσαμε; Προφανώς, σήμερα το "αλάθητο" είναι να εξασφαλίζει κανείς περισσότερα κέρδη στην πλουτοκρατία και περισσότερη φτώχεια στους εργαζόμενους. Τι να πούμε; Το "αλάθητο", χωρίς αμφιβολία είναι να ευχαριστείς τους Αμερικάνους ιμπεριαλιστές για την καταρράκωση των εθνικών σου δικαίων, να πρωτοστατείς σε ιμπεριαλιστικές επεμβάσεις και κατοχές όπως στη Βοσνία-Ερζεγοβίνη και τώρα στην Αλβανία και μάλιστα πατώντας πάνω στην πείνα και την εξαθλίωση ενός λαού και στην ανάγκη που έχει ακόμα και από ένα ξεροκόμματο. Και προσπαθώντας έτσι να καθυποτάξεις αυτόν τον περήφανο λαό που πήρε τα όπλα για να υπερασπιστεί τα δίκια του ενάντια στο απάνθρωπο, μαφιόζικο καθεστώς του Μπερίσα που και μέχρι σήμερα τολμάς και υποστηρίζεις.

Και για να ξανάλθουμε στα δικά μας, κύριε Πρόεδρε, "αλάθητο", χωρίς αμφιβολία, είναι να επικαλείσαι ακόμα και την Οκτωβριανή επανάσταση, να καπηλεύεσαι τους αγώνες και τα ποτάμια αίματος που έχυσαν, πριν απ' όλους, οι κομμουνιστές, για να πάει μπροστά αυτός ο Τόπος, όχι μόνο για να συνταχθείς με τους πιο σκληρούς κύκλους της ξένης και ντόπιας ολιγαρχίας, αλλά και να ενισχύεις το οπλοστάσιό της, ώστε να μπορέσει να διατηρήσει την εξουσία και την όλο και πιο στυγνή εκμετάλλευσή της. Και πραγματικά, έτσι δεν γίνεται και μ' αυτό το νομοσχέδιο, όταν στέλνει στη φυλακή η Κυβέρνηση τους πρωτοπόρους αγωνιστές, αγωνιστές για ψωμί, δημοκρατία, ελευθερία, κοινωνική προκοπή;

Και μήπως "αλάθητο" είναι να νομιμοποιείς το φακέλωμα του πολίτη, επιτρέποντας τη συγκέντρωση και χρήση των πιο αυστηρά προσωπικών στοιχείων και μάλιστα να επιτρέπεις το μοίρασμά τους και σε παγκόσμια κλίμακα; Και φυσικά για να δικαιολογήσεις τα αδικαιολόγητα, να φτάνεις στο σημείο από τη μια να επαίρεσαι γιατί σε τόσο σκληρές ταξικές επιλογές συντάσσεται μαζί σου η Νέα Δημοκρατία και τα άλλα Κόμματα του τόξου του Μάαστριχτ και από την άλλη να θέλεις να πείσεις ότι δεν ακολουθείς τη Νέα Δημοκρατία. Και ας επαναφέρεις σε ισχύ, ατόφιες ορισμένες από τις πιο αντιδραστικές,καταργημένες σήμερα, ρυθμίσεις της Νέας Δημοκρατίας. 

Δηλαδή, κύριε Πρόεδρε, με δυο λόγια, "αλάθητο" είναι να κάνεις το άσπρο μαύρο, το μαύρο άσπρο και να βάζεις την αλήθεια με το κεφάλι κάτω.

Σε ό,τι αφορά το νομοσχέδιο κύριε Πρόεδρε, είναι γεγονός, ότι πρόκειται για ένα αποσπασματικό νομοσχέδιο, που ωστόσο έχει μια αρχή. Θα συμφωνήσουμε με την Κυβέρνηση, έχει μια αρχή σαφή, ταξική, ένα προσανατολισμό σκληρά αντιλαϊκό στα κύρια ζητήματα που αντιμετωπίζει. Χωρίς αυτό να σημαίνει ότι αγνοούμε και ορισμένες επιμέρους θετικές ρυθμίσεις που κάνει και στις οποίες θα αναφερθούμε στην κατ' άρθρον συζήτηση.

'Ομως, με συγκεκριμένο, σαφή, απροκάλυπτο θα λέγαμε τρόπο, στις βασικές του διατάξεις παίρνει μέτρα για την ενίσχυση του κατασταλτικού, τρομοκρατικού μηχανισμού της ολιγαρχίας.

Σ' αυτές τις βασικές διατάξεις του, το νομοσχέδιο αποπνέει πραγματικά αυταρχισμό. Εξάλλου στην επιτροπή, αλλά και σήμερα κατά κάποιο τρόπο, ο Υπουργός Δικαιοσύνης, με καταπληκτική, θα λέγαμε, ειλικρίνεια, διακήρυξε ότι τούτη η Κυβέρνηση έχει στόχο της να στηρίξει την εξουσία της αστικής τάξης και του συστήματός της. Ταυτόχρονα απομυθοποίησε και τη δήθεν αντικειμενικότητα των νόμων. Είπε συγκεκριμένα, ότι "το σύστημα έχει νομοθεσία της προστασίας του". 'Οχι, πως είχαμε αμφιβολία, κύριε Πρόεδρε,αλλά έτσι ξεκάθαρα δεν νομίζω ότι έχει ξαναειπωθεί από Κυβέρνηση, ο βασικός προσανατολισμός της.

Είναι ένα ξεκαθάρισμα, που θα σταθεί ιδιαίτερα χρήσιμο, για να ξεκαθαρίσουν και οι εργαζόμενοι τα θύματα της εκμετάλλευσης, στο αστικό σύστημα που ζούμε, ποιος ποιον υπερασπίζεται και τι προστατεύει.

Με το συζητούμενο νομοσχέδιο επαναφέρεται κατ' αρχήν, το άρθρο 232Α, διάταξη της Νέας Δημοκρατίας, που είχε καταργηθεί από το ΠΑ.ΣΟ.Κ., με το ν. 2172. Αυτή η διάταξη προβλέπει κατά κύριο λόγο ποινή φυλάκισης με ένα χρόνο, σε όποιον δεν συμμορφώνεται με δικαστική απόφαση ή προσωρινή διαταγή δικαστή ή διάταξη εισαγγελέα, για την προσωρινή ρύθμιση νομής που τους υποχρεώνει σε πράξη ή παράλειψη. Και πρέπει να σημειώσουμε, ότι ένα χρόνο προβλέπει το νομοσχέδιο, εκτός αν προβλέπεται περισσότερο από άλλη διάταξη.

Δηλαδή, κύριε Πρόεδρε, ένας απεργός, ο οποίος δουλεύει σε ένα εργοστάσιο, όπου οι συνθήκες ασφάλειας έχουν φθάσει σε εξαιρετικά επικίνδυνο σημείο, δεν θα μπορεί να κάνει απεργία, αν κάποιο δικαστήριο ή κάποιος εισαγγελέας χαρακτηρίσει την απεργία αυτή παράνομη και καταχρηστική ή αν υπάρξουν ασφαλιστικά μέτρα από τον εργοδότη. Θα πρέπει να συνεχίσει, κατά την Κυβέρνηση, να δουλεύει εκεί, να πεθάνει ή αυτός που δουλεύει στα βαπόρια να πνιγεί, αλλά προπαντός δεν μπορεί να κάνει απεργία αν κάποιος κάνει ασφαλιστικά μέτρα ή κάποιος δικαστής το αποφασίσει. Και προβλέπεται σ'αυτές τις συγκεκριμένες περιπτώσεις, ότι εκτός από τις ποινικές θα έχουμε και αστικές κυρώσεις, δηλαδή και πρόστιμα κ.λπ.

Επίσης, επαυξάνονται οι ποινές, για την απόδραση και την απελευθέρωση κρατουμένων. Και εδώ επίσης είναι σαφές τι εννοεί η διάταξη. Πρόκειται για εκείνες τις περιπτώσεις, όπου σε διαδηλώσεις προχωράει η Αστυνομία σε συλλήψεις και οι διαδηλωτές, οι αγωνιστές, πέφτουν επάνω για να απελευθερώσουν τους συντρόφους τους,τους συναγωνιστές τους. Οι φυλακίσεις ειδικά σ' αυτές τις περιπτώσεις, είναι ιδιαίτερα βαρειές.

Επίσης, δίνει το δικαίωμα σε κάθε περίπτωση, παρέμβαση του Υπουργού Δικαιοσύνης, καθώς και όποιου άλλου έχει έννομο συμφέρον, σε περιπτώσειςπου σε δίκες της Ολομέλειας των Ανωτάτων Δικαστηρίων κρίνεται ζήτημα συνταγματικότητας κάποιου νόμου.

Πρόκειται, κατά τη γνώμη μας, για θεσμοποίηση ουσιαστικά της κυβερνητικής πίεσης προς τους δικαστές, για τα ζητήματα συνταγματικότητας και ένα πρώτο σοβαρό βήμα προς την κατεύθυνση του περιορισμού της αρμοδιότητας των δικαστηρίων να κρίνουν την αντισυνταγματικότητα των νόμων.

Πρέπει να θυμίσουμε, κύριε Πρόεδρε, αφού βρισκόμαστε στη Βουλή, ότι επανειλημμένα πάρα πολλοί νόμοι και ακόμα περισσότερες διατάξεις νόμων, που ψηφίστηκαν εδώ στη Βουλή, έχουν χαρακτηρισθεί ακόμα και από το Συμβούλιο Επικρατείας, αλλά και από άλλα αρμόδια όργανα και από πολλούς Βουλευτές, ως αντισυνταγματικοί.

'Ετσι γίνεται φανερό, ότι με τη ρύθμιση αυτή, η Κυβέρνηση θέλει να διατηρήσει την παραβίαση του Συντάγματος και κατά την εφαρμογή των νόμων. Να αποκλείσει κάθε δυνατότητα στα δικαστήρια να χαρακτηρίσουν ένα νόμο αντισυνταγματικό και να μην τον εφαρμόσουν.

Ως Κ.Κ.Ε. είμαστε υπέρ της διατήρησης του συστήματος του διάχυτου παρεμπίπτοντος και συγκεκριμένου ελέγχου της συνταγματικότητας του νόμου, που καθιερώνει και το Σύνταγμά μας και που τον θεωρούμε ως μια λαϊκή κατάκτηση.

Εισάγεται ακόμα η διαταγή απόδοσης του μισθίου με συντομότατες διαδικασίες έξωσης. Κύριο επιχείρημα για να στηριχθεί αυτή η προτεινόμενη πρακτική, είναι η "δυστροπία" στην καθυστέρηση του μισθώματος. Είναι σίγουρο όμως ότι κυρίως εδώ, κύριε Πρόεδρε, η μπάλα της δυστροπίας θα πάρει τους οικονομικά αδύνατους, τους άνεργους, τους εξαθλιωμένους, τις φτωχιές οικογένειες, που με την πρώτη καθυστέρηση, σύμφωνα με αυτές τις διατάξεις θα πετιούνται στο δρόμο.

Πρόκειται για ένα μέτρο πραγματικής κοινωνικής αναλγησίας. Αυτό το μέτρο πάει να θεσμοθετηθεί σήμερα, που η εξαθλίωση αγκαλιάζει όλο και ευρύτερα λαϊκά στρώματα, σήμερα, κύριε Πρόεδρε, που η πολιτική σκληρής αντιλαϊκής λιτότητας αφαιμάζει κυριολεκτικά το εισόδημα, ροκανίζει το εισόδημα του Ελληνικού Λαού. Και βεβαίως η Κυβέρνηση πάει με τον τρόπο αυτό να παρακάμψει τις δικές της ευθύνες, αλλά και των προηγούμενων, γιατί ακολουθήθηκε επί δεκαετίες μία αντιλαϊκή στεγαστική πολιτική στη Χώρα μας. Σταδιακά, αλλά σταθερά, οδηγούμαστε στην απελευθέρωση τόσο της

Σελίδα 5358 

αστικής, όσο και της επαγγελματικής στέγης και ως προς το ενοίκιο, αλλά και ως προς την απελευθέρωση του μισθίου, ύστερα από ορισμένα χρόνια.

Επίσης, κύριε Πρόεδρε, ανεβάζει σοβαρότατα το κόστος δικαιοσύνης και η Νέα Δημοκρατία βεβαίως ζητάει να ανέβει ακόμη περισσότερο.

Υπάρχουν και άλλες πολλές παρατηρήσεις, κύριε Πρόεδρε, αλλά δεν θέλω να πάρω περισσότερο χρόνο. Θέλω μόνο να πω, ότι όπως πολύ τεκμηριωμένα αποδείχθηκε από τον Ειδικό Αγορητή μας, το συνάδελφο κ. Αυδή, το νομοσχέδιο αυτό δεν είναι δυνατόν να το ψηφίσει το Κ.Κ.Ε., γιατί πρόκειται για ένα νομοσχέδιο με ξεκάθαρη ταξική, αντιλαϊκή κατεύθυνση.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Κόρακα, γιατί έκανε οικονομία χρόνου.

Ο κ. Παυλόπουλος έχει το λόγο.

ΠΡΟΚΟΠΗΣ ΠΑΥΛΟΠΟΥΛΟΣ: Θα είμαι σύντομος, κύριε Πρόεδρε, γιατί είναι ήδη αργά και έχουν ήδη λεχθεί αρκετά.

Θα μου επιτρέψετε, παρά το γεγονός ότι συζητάμε επί της αρχής, να αναφερθώ σε ένα συγκεκριμένο ζήτημα, το οποίο αφορά το άρθρο 1 παράγραφος 1. Και το κάνω γιατί πιστεύω ότι η διάταξη αυτή, μολονότι συγκεκριμένη, "χρωματίζει" το περιεχόμενο του όλου σχεδίου νόμου.

Κύριε Υπουργέ, είναι φανερό, ότι επιχειρείτε με τη διάταξη αυτή να επεκτείνετε τη ρύθμιση, του άρθρου 13 παράγραφος 1 του ν. 345/1976 περί Ανωτάτου Ειδικού Δικαστηρίου και σε ό,τι αφορά θέματα συνταγματικότητας, που κρίνονται από τις Ολομέλειες των Ανώτατων Δικαστηρίων, δηλαδή του Συμβουλίου της Επικρατείας, του Αρείου Πάγου και του Ελεγκτικού Συνεδρίου, με την εξαίρεση βέβαια της Ολομέλειας του Αρείου Πάγου σε ό,τι αφορά ποινικά θέματα.

Προκαταρκτικά ας μου επιτραπεί να πω λίγα λόγια, γιατί μπήκε αυτή η ρύθμιση στο άρθρο 13 παράγραφος 1 του ν. 345/1976, η οποία επιτρέπει να παρεμβαίνει, όταν κρίνεται θέμα συνταγματικότητας τυπικού νόμου ενώπιον του Ανωτάτου Ειδικού Δικαστηρίου, οιοσδήποτε έχει έννομο συμφέρον. Ο λόγος είναι απλός: Το Ανώτατο Ειδικό Δικαστήριο είναι το μόνο δικαστήριο της Χώρας το οποίο, στο πλαίσιο του δικαστικού ελέγχου της συνταγματικότητας των νόμων, εκδίδει απόφαση, που ισχύει και παράγει έννομα αποτελέσματα έναντι πάντων. Πράγμα που σημαίνει, βεβαίως, ότι καθένας που έχει έννομο συμφέρον μπορεί και πρέπει να παρεμβαίνει σε μία τέτοια περίπτωση, αφού δεν έχει άλλον τρόπο να αντιδράσει, όταν μάλιστα το αποτέλεσμα θα τον καταλάβει, εν πάση περιπτώσει.

Αυτός ο λόγος δεν συντρέχει όμως σε άλλες περιπτώσεις. Γιατί, πραγματικά, σε όλες τις περιπτώσεις των λοιπών δικαστηρίων και, φυσικά, των Ολομελειών δεν τίθεται τέτοιο ζήτημα, από τη στιγμή κατά την οποία η κρίση συνταγματικότητας είναι συγκεκριμένη. Δηλαδή αφορά ένα συγκεκριμένο θέμα, στη συγκεκριμένη διαφορά που κρίνεται και δεν επεκτείνεται σε καμία άλλη περίπτωση. Δεν δημιουργείται ούτε δεδικασμένο, ούτε διάπλαση ως προς την κρίση περί συνταγματικότητας ή μη της επίμαχης διάταξης.

Πέραν τούτου, θα ήθελα να επισημάνω, ότι το άρθρο 13 παράγραφος 1 του ν. 345/1976 είχε ερμηνευθεί ως εξής από τη νομολογία του του Ανωτάτου Ειδικού Δικαστηρίου ως προς το ποιος είναι ο έχων έννομο συμφέρον: Είναι εκείνος ο οποίος μετέχει σε εκκρεμή δίκη ενώπιον άλλου δικαστηρίου, κατά την οποία κρίνεται παρεμφερές ζήτημα συνταγματικότητας. 

'Αρα λοιπόν, έχουμε μια ratio θέσπιση της ρύθμισης του άρθρου 13 παρ. του ν. 345/1976 που είναι πολύ διαφορετική και έναν περιορισμό ο οποίος είναι πολύ συγκεκριμένος.

Κύριε Υπουργέ, γνωρίζοντας και μη αμφισβητώντας το λόγο για τον οποίο επιχειρείτε να το κάνετε -γιατί το κάνετε για να διευκολύνετε τα πράγματα και να μη κρίνοται χωρίς προηγούμενη ακρόαση εκείνοι, οι οποίοι έχουν εκκρεμή αντίστοιχα θέματα- πολύ φοβάμαι ότι υπερακοντίζετε τη βούληση του ίδιου του συντακτικού νομοθέτη. Και τούτο γιατί ο τελευταίος θέλει ένα συγκεκριμένο σύστημα ελέγχου της συνταγματικότητας των νόμων διαφορετικό από εκείνο στα οποίο εσείς βασίζετε τη ρύθμιση οπυ προτείνετε.

Είναι αλήθεια ότι στην αναδιατύπωση που κάνατε επιτρέπετε ελευθέρως την παρέμβαση μόνο για νομικά πρόσωπα ή ενώσεις προσώπων. Αντιθέτως ως προς τα φυσικά πρόσωπα δέχεσθε ότι μπορούν να παρεμβαίνουν μόνον εφ' όσον έχουν έννομο συμφέρον επί ζητήματος μείζονος σπουδαιότητος. Πέραν όμως του ότι μόνο τα φυσικά πρόσωπα έχουν αυτόν τον περιορισμό -και χρησιμοποιείται ο όρος ζητήματα μείζονος σπουδαιότητος", που ομολογώ ότι είναι μια έννοια πολύ αόριστη και μέχρι να κριθεί από την νομολογία θα κατακλυσθούν τα δικαστήρια- έχω την εντύπωση ότι δεν εξυπηρετεί η διάταξη αυτή πολλά πράγματα. Αντιθέτως εκείνους οι οποίοι έχουν τάσεις δικομανίας -και λυπούμαι να το πω στον Τόπο μας έχουμε πάρα πολλούς τέτοιους, το γνωρίζετε γιατί παροικείτε την Ιερουσαλήμ της δικαιοσύνης εδώ και πάρα πολλά χρόνια- τους παρωθείτε να δημιουργούν δίκες. 

Τι πιστεύω εγώ ότι μπορείτε να κάνετε, έτσι ώστε και τον σκοπό τον οποίο επιδιώκετε να θεραπεύσετε και την οικονομία της δίκης να μην την βλάψετε. Μπορείτε να δεχθείτε, ότι έννομο συμφέρον να παρέμβει σε κάθε δίκη δικαιολογεί μόνον εκείνος, ο οποίος έχει εκκρεμή δίκη κατά την οποία έχει τεθεί ένα τέτοιο θέμα συνταγματικότητος στον αντίστοιχο κλάδο δικαιοσύνης. Με απλά λόγια, αν, παραδείγματος χάρη, κάποιος ενώπιον των διοικητικών δικαστηρίων έχει μια εκκρεμή δίκη, η οποία αντιμετωπίζει ένα τέτοιο θέμα και τίθεται το θέμα στην Ολομέλεια του Συμβουλίου της Επικρατείας, να παρέμβει. Το αντίστοιχο, για τον 'Αρειο Πάγο, το αντίστοιχο για το Ελεγκτικό Συνέδριο σε ό,τι αφορά το τμήμα του Ελέγκτικού Συνεδρίου. 

Εάν, λοιπόν, τροποποιήσετε αυτή τη διάταξη και θεσπίσετε ότι έχουν δικαίωμα να παρέμβουν, όταν τίθενται θέματα συνταγματικότητας ενώπιον της Ολομελείας των τριών δικαστηρίων, όλοι εκείνοι που στον αντίστοιχο κλάδο δικαιοσύνης έχουν εκκρεμοδικία, στό πλούσιο της όποιας τίθεται αντίστοιχο ζήτημα συνταγματικότητος και τον σκοπό τον οποίο θέλετε θεραπεύετε, και δεν βλάπτετε την οικονομία της δίκης.

Φοβάμαι ότι ο υπερβολικός σεβασμός στα έργα των προκατόχων σας είναι εκείνος ο οποίος αυτή τη στιγμή σας οδηγεί να εμμείνετε σε μια τέτοια διάταξη. Καταλαβαίνετε, γιατί έχετε μεγάλη πείρα στα δικαστήρια, ότι η διάταξη αυτή περισσότερα προβλήματα θα δημιουργήσει, από εκείνα που θα λύσει.

Νομίζω, ότι η τροποποίηση, την οποία σας προτείνουμε, βαίνει προς την ορθή κατεύθυνση. Διευκολύνει τα πράγματα και, πολύ περισσότερο, διευκολύνει την ψήφιση της σχετικής διάταξης, χωρίς να υπάρχουν περισσότερα ζητήματα. Και βεβαίως, αποδεικνύει και έναν σεβασμό στις ορθές παρατηρήσεις τις οποίες κάνει η Επιστημονική Υπηρεσία της Βουλής. Ευχαριστώ, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Εμείς σας ευχαριστούμε, κύριε Παυλόπουλε.

Ο κ. Σπυριούνης έχει το λόγο.

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, κύριοι συνάδελφοι, ύστερα από τις ομιλίες τέτοιων όγκων της νομικής επιστήμης, τι να πει ένας απόστρατος αξιωματικός;

"Εν δε δικαιοσύνη συλλήβδην πάσα αρετή εστί". Και ακόμη όπως αναφέρεται στον Πρωταγόρα, "όταν ο άνθρωπος απεφάσισε να εξέλθει από τα έγκατα της γης, εις την επιφάνειαν έλαβε "παρά μεν του Προμηθέως την έντεχνον σοφίαν και το πυρ, παρά δε του Διός την Αιδώ και τη Δίκη".

Και αυτό με την έννοια του σεβασμού και με την έννοια της δικαιοσύνης.

Η δικαιοσύνη είναι το θεμέλιο της ανθρώπινης ζωής, της ζωής που είναι ενταγμένη σ'ένα κοινωνικό σύνολο και όπου ο ανθρώπινος προορισμός κατατείνει στην καταξίωση της ανθρώπινης αξίας, της ανθρώπινης αξιοπρέπειας. Προστατεύει, δηλαδή, τα ύπατα αγαθά της ανθρώπινης ζωής.

Θέλω, όμως, εκ προοιμίου, κύριε Υπουργέ, να απαντήσω στον εκλεκτό συνάδελφο, νομικό μάλιστα, σχετικά με το πώς νιώθω, γιατί ψήφισα όλους τους προηγούμενους νόμους των 

Σελίδα 5359 

Υπουργών της Δικαιοσύνης του Κόμματός μου. Θέλω, λοιπόν, να σας διαβεβαιώσω ότι νιώθω εντελώς άνετα σήμερα που θα ψηφίσω και διατάξεις που είναι αντίθετες μ'εκείνες που ψήφισα τότε.

Να αιτιολογήσω με δύο απλά λόγια γιατί συμβαίνει αυτό, γιατί νιώθω αυτή την άνεση.

Πρώτον, ζούμε μέσα σε μια πραγματικότητα και μιλάμε και δρούμε μέσα σ'ένα κομματικό πλαίσιο όλοι μας. Δεν παραβιάζει καμία αρχή, ούτε καμία συνείδηση ο ελαφρός συμβιβασμός μέσα στο κομματικό πλαίσιο που κινούμαστε.

Δεύτερον, σεβόμουν τους επαϊοντες. Δεν είχα τη δυνατότητα να θέσω σε αμφισβήτηση εκείνα που ο κ.Κουβελάκης ο έγκριτος νομικός, έφερνε στη Βουλή. Και δεν ντρέπομαι, ούτε φοβάμαι να σας πω -το έθεσα σήμερα και στην Κοινοβουλευτική Ομάδα- κύριε Υπουργέ, ότι οι Βουλευτές που θέλουμε να εργαζόμαστε, δεν έχουμε καμία ειδική υποστήριξη.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Δηλαδή, Στρατηγέ, ξοφλάς και συ με μια αυτοκριτική επί εγκληματικών λαθών;

ΚΥΡΙΑΚΟΣ ΣΠΥΡΙΟΥΝΗΣ: 'Οχι βέβαια.

Θα πω και για το σεβαστό ΚΚΕ, τώρα ήλθε η σειρά του.

Τρίτον, η διαπλαστική λειτουργία -το έμαθα στο πρώτο έτος της Νομικής- στο Δίκαιο σημαίνει ότι έχει μια εσωτερική δυναμική συνεχούς ανανέωσης, όχι μόνο γιατί η ίδια η ζωή έχει το δυναμικό στοιχείο σαν θεμελιακό στοιχείο ύπαρξης, αλλά και γιατί η ίδια η σοφία της κοινωνίας από πρόνοια, από ευαισθησία κ.λπ., είναι υποχρεωμένη να διαρθρώνει την ένταξη του ατόμου στο κοινωνικό σύνολο με ρυθμούς που είναι δίκαιοι, κ.α.

Επομένως, έχουμε τη διαπλαστική κίνηση και αλλάζουμε θέσεις. 

Ψηφίζω το νομοσχέδιο, κύριε Υπουργέ, με πλήρη άνεση και χωρίς διάθεση αυτοκριτικής, καίτοι τη θεωρώ σπουδαίο πλεονέκτημα για τον άνθρωπο. Θεωρώ σπουδαία την τόλμη του να πράττει και να αναλαμβάνει τις προσωπικές του ευθύνες και να κάνει επομένως, την αυτοκριτική του.

Το νομοσχέδιο αυτό έρχεται από το σύνολο σχεδόν της Βουλής, μηδέ του κ.Αυδή εξαιρουμένου -και αναφέρομαι σ' αυτόν ως Εισηγητή του Κ.Κ.Ε., όχι ως πρόσωπο- που ετόνισε ότι υπάρχουν και επιτυχείς διατάξεις μέσα στο νομοσχέδιο. Και αποτελεί εξαίρεση να σημειώνει το Κ.Κ.Ε. ότι υπάρχουν και επιτυχείς διατάξεις. Μπορώ να πω, λοιπόν, ότι το νομοσχέδιο περνά σχεδόν με τη συγκατάβαση της Βουλής.

Εγώ θα χαιρόμουν να λέγατε ότι το ψηφίζετε επί της αρχής και μετά θα τα πούμε στις ειδικές διατάξεις. Αυτή είναι η έννοια.

Θέλω να κάνω την εξής επισήμανση για το Κ.Κ.Ε.. Γιατί θεωρείτε ότι εάν συμπέσουμε, εάν συμφωνήσουμε σε δύο σημεία, αυτό θα είναι έγκλημα; Γιατί δηλαδή, να μην υιοθετήσει το ΠΑ.ΣΟ.Κ. κάποια στοιχεία που τα είπατε πρώτα εσείς ή τα είπε πρώτα η Νέα Δημοκρατία;

Γενικότερα, θα ήθελα να πω, ότι η δημοκρατία είναι σχετικό πολίτευμα. Διαμορφώνεται μέσα από συνθέσεις. Τις αντιθέσεις τις θέλει με μια ηπιότητα που θα επιτρέπουν να λειτουργεί η λογική, χωρίς να αναιρεί το όραμα και να παραβιάζει το συναίσθημα. Ωστόσο όμως, πρέπει να κατατείνει στη σύνθεση. Τότε, γίνεται διαλεκτική και τότε ο διάλογος αποκτά νόημα.

Το νομοσχέδιο έρχεται να λύσει μερικά βασικά θέματα δικαιοσύνης. Η περιγραφή της κατάστασης της δικαιοσύνης από τους προλαλήσαντες συναδέλφους δίνει τη διάσταση του προβλήματος, με το οποίο πρέπει να ασχοληθούμε όλα τα Κόμματα και μάλιστα με υπερκομματική διάθεση, να βοηθήσουμε το Υπουργείο Δικαιοσύνης, τον Υπουργό που έχει τόση εμπειρία, ώστε να πραγματώσει αυτά τα υποδομικά σχέδια, τα σχέδια αξιολόγησης του ανθρώπινου παράγοντα.

Δεν μπορεί ο δικαστής να μετρά τις δραχμές που παίρνει. Πρέπει να έχει οικονομική άνεση, για να εξασφαλίζεται η στοιχειώδης ανεξαρτησία, ανεξαρτησία όχι μόνο πορτοφολιού, ανεξαρτησία πνεύματος προσφοράς, ανεξαρτησία γαλήνης συνείδησης.

Να βοηθήσουμε, λοιπόν, όλοι, τα εντοπισμένα προβλήματα από τις υποδομές, για τις οποίες έχει αναπτυχθεί ένα τόσο υψηλό έργο, μέχρι της συμπληρώσεως του απαιτούμενου προσωπικού, μέχρι το μισθολόγιο, μέχρι την καθημερινή βελτίωση και την περιφρούρηση του κύρους της δικαιοσύνης. Αυτά είναι στοιχεία που αποτελούν καθολική μέριμνα και ευθύνη.

Η καθυστέρηση στην απονομή δικαιοσύνης είναι τραγική, όπως προκύπτει, κύριε Υπουργέ, από τους αριθμούς που ανέφεραν οι συνάδελφοι. Είναι είκοσι τέσσερις χιλιάδες στην περιοχή της Αθήνας, από τις οποίες, έξι χιλιάδες περίπου κινδυνεύουν να παραγραφούν. Αντιλαμβάνεσθε, λοιπόν, ότι είναι επείγον. Και είναι επείγουσα η ψήφιση του νομοσχεδίου, που δίνει μία ανακούφιση ή προσπαθεί να ανακουφίσει αυτόν τον υπερβάλοντα φόρτο, που έχει σαν αποτέλεσμα την καθυστέρηση στην απονομή της δικαιοσύνης.

Και αυτή η καθυστέρηση, όπως αναφέρεται στην εισηγητική έκθεση, προσδιορίζεται από διάφορους λόγους, εγγενείς ή μη. Ο πολύπλοκος χαρακτήρας των υποθέσεων, η βραδύτητα στην απονομή της δικαιοσύνης, λόγω γραφειοκρατικών αγκυλώσεων, ο μεγάλος αριθμός εισαγομένων υποθέσεων, και ο μεγάλος αριθμός εκκρεμουσών υποθέσεων, είναι στοιχεία, που μαζί με την υποδομή, την έλλειψη προσωπικού, γραμματειακής υποστήριξης, επιτείνουν τον καθημερινό φόρτο και καθιστούν δύσχρηστη τη λειτουργία για την απονομή της δικαιοσύνης.

Η υιοθέτηση θεσμών και η συχνή αλλαγή τους, η υιοθέτηση θεσμών οι οποίοι δεν εφαρμόζονται, είναι πρόσθετοι παράγοντες που επιτείνουν το πρόβλημα. Το νομοσχέδιο επανορθώνει, αλλά και αν δεν επανορθώνει, δεν είναι κατηγορία -αλίμονο αν μένουμε στατικοί και μάλιστα στη δικαιοσύνη, όπως εκ προοιμίου τοποθετήθηκα- πιστεύω ότι έχει τη δυναμική. Από την άλλη μεριά, μηδέν άγαν. Παν μέτρον άριστον.

ΑΝΤΩΝΙΟΣ ΦΟΥΣΑΣ: Κάθε πέντε μήνες.

ΚΥΡΙΑΚΟΣ ΣΠΥΡΙΟΥΝΗΣ: 'Οχι. 

Από την άλλη μεριά, κύριε Υπουργέ, όπως έχουμε τους κανονισμούς στο στρατόπεδο, η συχνή αλλαγή των κωδίκων δεν διευκολύνει την ορθή απονομή της δικαιοσύνης. Και οι διάσπαρτες εμβολές και εισβολές που γίνονται σε άρθρα των κωδίκων, δημιουργούν σύγχυση δικαίου και αστάθεια στην ορθότητα της απονομής της δικαιοσύνης. 

Το νομοσχέδιο, βεβαίως, έχει αρχές: Η αρχή του εκδημοκρατισμού, η αρχή της επιτάχυνσης στην απονομή της δικαιοσύνης, η απλούστευση των δικονομικών λειτουργιών και διαδικασιών. Είναι αρχές που διέπουν το πνεύμα του νομοσχεδίου.

'Ερχεται να ρυθμίσει τα βασικά θέματα που αριθμούνται σε εννιά. Εννιά βασικά θέματα έρχεται να ρυθμίσει το νομοσχέδιο.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Τελειώνω.

Κύριοι συνάδελφοι, θα μου επιτρέψετε να πω κάτι και αναλαμβάνω το κόστος ότι είμαι αγκυλωμένος στη νοοτροπία του στρατοπέδου που το υπηρέτησα τριάντα επτά ολόκληρα χρόνια και δέχομαι ότι έχω μία προκατάληψη. Είμαι υπέρ της επετηρίδος στην επιθεώρηση των δικαστηρίων, κύριε Πρόεδρε. Ο νεότερος δεν μπορεί να επιθεωρεί τον αρχαιότερο. Να μη φοβόμαστε την ιεραρχία. Το δε σοβιετικό καθεστώς την είχε αναγάγει σε βασικό νόμο ζωής και ύπαρξης. 'Ετσι, για να τα λέμε εδώ ξεκάθαρα.

Και ήθελα να ρωτήσω τον κ. Αυδή, από το 1917, τον Οκτώβρη μέχρι τον Ιούνιο του 1990 -και το λέω καλοπροαίρετα και ίσως η ιστορική μου γνώση να μην μπορεί να δώσει απάντηση- πόσες ιστορικές απεργίες έγιναν σε εκείνο το καθεστώς του λαού στη Σοβιετική 'Ενωση; Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Ιντζές έχει το λόγο για πέντε λεπτά.

ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, θα μου δώσετε και δύο λεπτά για την ισότητα των όπλων.

ΠΡΟΕΔΡΕΥΩΝ (Παναγιώτης Σγουρίδης): Ούτως ή άλλως, πάντοτε το Προεδρείο δείχνει μία ανοχή.

ΑΝΑΣΤΑΣΙΟΣ ΙΝΤΖΕΣ: Ευχαριστώ πολύ.

Σελίδα 5360 

Κυρίες και κύριοι συνάδελφοι, το υπό συζήτηση νομοσχέδιο είναι αποσπασματικό και ρυθμίζει συγκυριακά ορισμένα, πράγματι καυτά προβλήματα, και γι' αυτό θα το ψηφίσουμε. Αλλά το πρώτο που έχω να παρατηρήσω είναι ότι, δεν έχει αρχές και θα δικαιολογήσω αμέσως τη θέση μου. Θέλω όμως να πω προκαταβολικά ότι, όταν τροποποιούνται κώδικες, σημαίνει ότι είναι αποτέλεσμα εμπεριστατωμένης μελέτης και πολυχρόνιας για να γίνουν αυτό. Δεν θα πω την ιστορία των ισχυόντων κωδίκων, τα ξέρει καλύτερα ο κύριος Υπουργός από εμένα και ο άξιος συνεργάτης του, ο Γενικός Γραμματέας ο κ. Νταϊλιάνας. Αλλά οι συνεχείς παρεμβάσεις και τροποποιήσεις των κωδίκων ξεφτελίζουν τους κώδικες. Παύει να έχει ένα ενιαίο λογικό ειρμό και έτσι διασπάται αυτός ο ενιαίος ειρμός των κωδίκων.

Αρχές. 'Οπως ξέρετε, κύριοι συνάδελφοι, υπάρχουν δύο ειδών αρχές: Οι διαχρονικές -ισότητα, δικαιοσύνη, ισηγορία, δημοκρατία- και οι ιδεολογικά πολιτικές. Το νομοσχέδιο αυτό έχει αρχές ιδεολογικές καπιταλιστικές. Μία μόνο θα μνημονεύσω: Με το να επισπεύδει τον τρόπο έκδοσης απόφασης, δηλαδή με διαταγή όπως λέμε, για τις εξώσεις, τι έρχεται να ρυθμίσει; Δύο αγαθά αντικρουόμενα, την ιδιοκτησία και τον ανθρώπινο παράγοντα. Ποιοι είναι οι υποψήφιοι έξωσης ως επί το πλείστον; Ο φτωχός. 'Αρα, επιλέγει ο κύριος Υπουργός, ο σοσιαλιστής, να επισπεύδει διαδικασίες εξόντωσης του φτωχού και, ας αντιλέξει κανείς!

Αν έφερνε διάταξη που θα προέβλεπε διαταγή για την καταψήφιση εργατικών διεκδικήσεων, μισθών μη καταβληθέντων, θα έλεγα, πράγματι ότι έχει αρχές σοσιαλιστικές. 'Εχει αρχή, κύριε Υπουργέ, αλλά έχει αρχή καπιταλιστική. Εάν το δέχεστε, συμφωνούμε. Αλλά εμείς αντιλέγουμε.

Επίσης, να πω, ότι έχει πολλά θετικά, αλλά δεν θα τα μνημονεύσω, γιατί δεν έχουμε πολύ χρόνο. 'Ομως, το ομολόγησε και ο κύριος Υπουργός ότι δεν ρυθμίζει τίποτα, πυροσβεστικό είναι. Μας είπε ότι τον Σεπτέμβριο θα φέρει άλλο νομοσχέδιο και θα αυξήσει πάλι τις θέσεις των δικαστών, εφετών, πρωτοδικών κ.λπ., που είναι σωστό. Συμφωνούμε. Αλλά, κυρίες και κύριοι συνάδελφοι, εάν η βεβαιότητα στη σύλληψη του εγκληματούντος παρά το μέγεθος της ποινής, είναι ο αποτρεπτικός παράγοντας στο έγκλημα και η ταχύτητα απονομής της Δικαιοσύνης, δηλαδή της επίλυσης των διαφορών, είναι αυτή που εμπεδώνει το αίσθημα ασφάλειας της κοινωνίας, παρά αυτή καθ' αυτή η δικαιοσύνη. 'Ετσι καταλήγουμε με τη σημερινή κατάσταση ότι υπάρχει αρνησιδικία. Και όταν υπάρχει αρνησιδικία δεν υπάρχει κράτος και βεβαίως κράτος δικαίου.

Θα πω μερικά στοιχεία από το Πρωτοδικείο Θεσσαλονίκης. Κύριε Υπουργέ, τακτικές δικάσιμοι πολιτικών υποθέσεων στο Μονομελές και στο Πολυμελές, Θεσ/νίκη προσδιορίζονται για το 1999, δηλαδή μετά από δύο χρόνια. Καταλαβαίνετε, αν κανείς μπορεί να έχει εμπιστοσύνη, ότι υπάρχει Κράτος.

Και ένα τελευταίο, γιατί δεν έχω χρόνο. Είχα να πω πάρα πολλά. Κύριε Υπουργέ, ο προηγούμενός Υπουργός στο σχέδιο νόμου που είχε ετοιμάσει, είχε προβλέψει συνεδριάσεις των Ανωτάτων Δικαστηρίων- ήτοι Αρείου Πάγου, Συμβουλίου Επικρατείας και Ελεγκτικού Συνεδρίου- τμήματα που θα συνεδρίαζαν δις τουλάχιστον το έτος, στη Θεσσαλονίκη, για υποθέσεις αρμοδιότητος περιφερειών Θράκης, Μακεδονίας και Θεσσαλίας. Αν πιστεύετε στην αρχή της αποκέντρωσης, στην αρχή της δημοκρατίας, πως όσο πλησιέστερα είναι η εξουσία στο Λαό, τόσο πληρέστερη είναι η δημοκρατία, γιατί δεν το επαναφέρετε για να το ψηφίσουμε; 'Αρα, αν δεν πιστεύετε στην λαϊκή κυριαρχία και στο να τείνει η εξουσία να γίνεται άμεση δημοκρατία, άλλο τόσο δεν πιστεύετε στην αποκέντρωση . Καίτοι εσείς είστε από την επαρχία από την Τρίπολη, έχετε εμποτισθεί στην αντίληψη του αθηναϊκού, αθηνοκεντρικού κράτους, όπως και όλοι μας . Σπάνιες εξαιρέσεις υπάρχουν. Οι περισσότεροι είμαστε επαρχιώτες αλλά μετά από δύο, τρία χρόνια διαμονής και διαβίωσης στην Αθήνα ξεχνάμε την καταγωγή μας. Και έχουμε τέτοιου είδους κράτος.

Και ένα τελευταίο. Κύριε Υπουργέ, η Δικαιοσύνη, όταν είναι ακριβή, είναι αριστοκρατική. Ο πολίτης του ' Εβρου, της Φλώρινας , θα κατέβει στην Αθήνα για μία υπόθεση του Αρείου Πάγου. Γιατί; Διότι έμαθα, ότι τα επιχειρήματα που επικαλείται ο κύριος Υπουργός -ας τολμήσει να τα πει και στην Αίθουσα αυτή- είναι πως θα διασπασθεί η νομολογία.Δηλαδή ο τόπος συνεδρίασης των ιδίων προσώπων που συγκροτούν ένα τμήμα, όταν συνεδριάζει στην Αθήνα, ακολουθεί την νομολογία του εν λόγω δικαστηρίου και αν πάει στη Θεσσαλονίκη θα διασπασθεί. Είναι αυτό επιχείρημα σοβαρό; Αντέχει σε βάσανο νομικής αλλά και απλής λογικής;

Και ένα δεύτερο επιχείρημα από τη μεριά του κυρίου Υπουργού, ότι δήθεν αυτό δεν γίνεται πουθενά. Λέει "ή θα καταντήσουν τα τμήματα του Αρείου Πάγου ή του Συμβουλίου της Επικρατείας ή του Ελεγκτικού Συνεδρίου, Ειρηνοδικεία;" Ναι. Πώς υπάρχουν μεταβατικά Πρωτοδικεία μονομελή ή και τριμελή; Δηλαδή ο Αρεοπαγίτης όταν μεταβεί εκεί, τι θα χάσει; Κύρος, γνώση ή θα έχει σύγχυση για να ανατρέψει την νομολογία;

EYAΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Ξέρετε κανένα κράτος όπου να περιοδεύει ο 'Αρειος Πάγος;

ΑΝΑΣΤΑΣΙΟΣ ΙΝΤΖΕΣ: Εσείς, κύριε Γιαννόπουλε, ξέρετε κανένα κράτος που είναι όλα στην πρωτεύουσα; Το ακυρωτικό στη Γερμανία που είναι; Στην Καρστόνη σε μία επαρχιακή πόλη.

EYAΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Εκεί είναι δώδεκα κράτη.

ΑΝΑΣΤΑΣΙΟΣ ΙΝΤΖΕΣ: Είναι της Ομοσπονδίας. Είναι πανγερμανικό, δεν είναι ομοσπόνδου κράτους.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή).

ΠΡΟΕΔΡΕΥΩΝ (Παναγιώτης Σγουρίδης): Κύριε Ιντζέ, τελείωσε ο χρόνος σας.

EYAΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Δεν θα λέτε ό,τι θέλετε εδώ περα.

ΑΝΑΣΤΑΣΙΟΣ ΙΝΤΖΕΣ: Αυτά για την ιστορία. Γιατί ο κύριος Υπουργός ναι μεν έχει πολλά στο παρελθόν υπέρ του, αλλά έχει και πολλές αντινομίες, με τις οποίες αυτοαναιρείται. Και δεν μπορεί να μονοπωλεί ούτε τη δημοκρατικότητα ούτε να θεωρεί ότι είναι φίλος του Λαού.

ΠΡΟΕΔΡΕΥΩΝ (Παναγιώτης Σγουρίδης): Κύριε Ιντζέ, μπορεί να έχετε έντονο τόνο στη φωνή σας, αλλά μην χτυπάτε το έδρανο.

EYAΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης):'Οταν δεν με ήθελες Πρόεδρο του Δικηγορικού Συλλόγο, το ξεχνάς; Το ΠΑΣΟΚ σε ξέρασε.

ΑΝΑΣΤΑΣΙΟΣ ΙΝΤΖΕΣ: Το ΠΑ.ΣΟ.Κ. δεν με ξέρασε. Εγώ αποχώρησα. Είναι γνωστό τοις πάσι.

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Ιντζέ.

ΑΝΑΣΤΑΣΙΟΣ ΙΝΤΖΕΣ: Τι συμβαίνει, κύριε Πρόεδρε. Να αναφέρεσθε σε αμφότερους, όχι μόνο σε εμένα.

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ όλους σας.

ΑΝΑΣΤΑΣΙΟΣ ΙΝΤΖΕΣ: Σας παρακαλώ εγώ. Είμαι στο Βήμα και εγώ ομιλώ.

ΠΡΟΕΔΡΕΥΩΝ (Παναγιώτης Σγουρίδης): Σας είπα να μην χτυπάτε το έδρανο. 'Εχετε έντονο τόνο στη φωνή σας, αλλά μη χτυπάτε το έδρανο.

ΑΝΑΣΤΑΣΙΟΣ ΙΝΤΖΕΣ: Το πώς θα αγορεύω είναι θέμα δικό μου.

ΠΡΟΕΔΡΕΥΩΝ (Παναγιώτης Σγουρίδης): Το έδρανο δεν πρέπει να το χτυπάτε. Απαγορεύεται από τον Κανονισμό.

ΑΝΑΣΤΑΣΙΟΣ ΙΝΤΖΕΣ: Ποιος το λέει αυτό;

ΠΡΟΕΔΡΕΥΩΝ (Παναγιώτης Σγουρίδης): Εγώ σας το λέω.

ΑΝΑΣΤΑΣΙΟΣ ΙΝΤΖΕΣ: Σε ποιο άρθρο;

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τελείωσαν οι πρωτολογίες. Υπάρχει κανείς εκ των κυρίων συναδέλφων, που θέλει να πρωτολογήσει;

Ο κ. Αυδής έχει το λόγο.

ΛΕΩΝΙΔΑΣ ΑΥΔΗΣ: Λυπούμαι, είναι πολύ αργά, αλλά πρέπει να πω ότι ο κύριος Υπουργός έκανε κάποιο υπαινιγμό, κάποια απειλή προσωπική, είπε ότι θα ανοίξουμε πραγματικό 

Σελίδα 5361 

λογαριασμό. Εγώ δεν το καταλαβαίνω αυτό. Εγώ δεν θεωρώ ότι πρέπει να υποβιβάζονται σε προσωπικά θέματα οι πολιτικοί αγώνες, αλλά εν πάση περιπτώσει, από τη στιγμή που ανακατεύομαι με την πολιτική, τα πάντα περιμένω και για τα πάντα είμαι έτοιμος. Δεν έχω κανένα πρόβλημα. Ελπίζω, όμως ότι θα αποφύγουμε αυτά τα ολισθήματα.

Η κριτική μου για το νομοσχέδιο κατά τα περισσότερα στοιχεία της, πέρα από τις εξηγήσεις και τη βαθύτερη θεμελίωση, γίνονται από την πλευρά μιας προοδευτικής αστικής νομοθεσίας. Αστικό ήταν το κράτος πριν από δύο χρόνια, πριν το 1992, που η Νέα Δημοκρατία είχε θεσπίσει το 232Α του Ποινικού Κώδικα και αστικό παραμένει.

Αλλά μπορεί να έχει ή να μη έχει τη διάταξη, δηλαδή είναι πιο αστικά αυταρχικό ή λιγότερο αστικά αυταρχικό. Ο κύριος Υπουργός δεν απέκρουσε αυτούς τους ψόγους για το άρθρο. Μας είπε για το ταξικό κράτος. Μάλλον τα επιβεβαίωσε. Μίλησε και γενικά για την Οκτωβριανή επανάσταση. Βέβαια αυτό είναι εκτός θέματος, αλλά εγώ είμαι υποχρεωμένος να πω ότι είμαι πολύ υπερήφανος για την Οκτωβριανή επανάσταση.

'Εχουν επιβεβαιωθεί δύο πράγματα και από την άνοδο και από την πτώση του σοσιαλισμού. Το πρώτο που επιβεβαιώθηκε με την άνοδο είναι ότι είναι δυνατή η κατάργηση της εκμετάλλευσης, είναι δυνατή η επανάσταση. Το δεύτερο που επιβεβαιώθηκε από την πτώση είναι αυτό που λέει ο Μπρέχτ "γλύτωσα από τα λιοντάρια, γλύτωσα από τις τίγρεις και με φάγαν οι κοριοί". Και αυτό είναι μία απάντηση σε κάτι που είπε ο κ. Σπυριούνης. Υποθέτω ότι καταλαβαίνει τι θέλω να πω.

Κύριε Υπουργέ, δεν πρέπει να κάνετε κριτική στις απόψεις μας, δια τας αναγωγής στις απόψεις άλλων Κομμάτων τις οποίες δεν συμμεριζόμαστε. Μπορεί το γαλλικό κομμουνιστικό κόμμα να κρίνει ότι πρέπει να έχει μια πολιτική. Εμείς έχουμε μία άλλη και πολύ καλά κάνουμε, μέχρις αποδείξεως του εναντίον. Πάντως, σχετικά με αυτά τα περί Δεξιάς, να πείτε ό,τι έχετε να πείτε για το 1989 γιατί σε λίγο δεν θα έχετε άλλο περιθώριο. Εσείς πάτε πολύ καλά με τη Δεξιά, μονίμως και ιδεολογικώς και όχι για κάποιο συγκεκριμένο σκοπό, για κάποια συγκεκριμένη πολιτική πράξη.

Τον κατάλογο των έργων που απαριθμήσατε δεν μπορώ να τον ελέγξω. Αναγνωρίζω ορισμένα έργα, όσα θυμάμαι. Δεν αμφισβητώ τίποτα. Θέλω μόνο να θυμίσω ότι πολλά από αυτά τα έργα είναι παλιά. Πιθανόν να έχετε κάνει κάποιες αποφασιστικές ενέργειες προώθησης. Αυτό ούτε το αρνούμαι, ούτε το συνομολογώ. Και να μην ξεχνάμε ότι αυτά χρηματοδοτούνται από το μεγαρόσημο, που είναι ένα τέλος, που το πληρώνει όλος ο κόσμος, για να μη πω όλος ο Λαός και ενοχλήσω κάποιους που δεν θέλουν να ακούν τέτοιες έννοιες.

Θα επαναλάβω ότι μπορείτε να πείτε ό,τι θέλετε για την ουσία της ρύθμισης. 'Αλλωστε η Ολομέλεια του Αρείου Πάγου έχει μία οριακή πλειοψηφία, 28 με 27. Επικαλείσθε και την 'Ενωση Δικαστών και Εισαγγελέων, αλλά δεν είναι δημοκρατία να κάνουμε σύμφωνα με τις εκάστοτε ανάγκες μία ρύθμιση για τον αριθμό των ανωτάτων δικαστών ή για τον τρόπο που θα επιλέγεται η επιθεώρηση των δικαστηρίων. Κατά τα άλλα, άγω εις ψόγον σας όσα εις έπαινόν σας είπε η Νέα Δημοκρατία.

ΠΡΟΕΔΡΕΥΩΝ (Παναγιώτης Σγουρίδης): Υπάρχει κανείς εκ των κυρίων συναδέλφων που θέλει να δευτερολογήσει; Κανείς.

Κύριε Υπουργέ, θέλετε να πάρετε το λόγο;

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Αν δεν μιλήσει άλλος συνάδελφος, δεν θέλω το λόγο.

ΠΡΟΕΔΡΕΥΩΝ (Παναγιώτης Σγουρίδης): Δεν έχει ζητήσει άλλος το λόγο.

Κηρύσσεται περαιωμένη η συζήτηση επί της αρχής του νομοσχεδίου "Ανώτατο Ειδικό Δικαστήριο, επιτάχυνση των δικών, δικονομικές απλουστεύσεις και άλλες διατάξεις".

Ερωτάται το Σώμα: Γίνεται το νομοσχέδιο δεκτό επί της αρχής;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Να γράψετε "πλην του Κομμουνιστικού Κόμματος", γιατί τα άλλα Κόμματα το ψήφισαν.

ΣΤΡΑΤΗΣ ΚΟΡΑΚΑΣ: Εμείς είμαστε υπερήφανοι γι' αυτό, όπως είμαστε υπερήφανοι που δεν ψηφίσαμε το Μάαστριχτ.

ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο αρμοδιότητος Υπουργείου Δικαιοσύνης "Ανώτατο Ειδικό Δικαστήριο, επιτάχυνση των δικών, δικονομικές απλουστεύσεις και άλλες διατάξεις" έγινε δεκτό επί της αρχής κατά πλειοψηφία.

'Εχουν διανεμηθεί τα Πρακτικά της Δευτέρας, 17ης Φεβρουαρίου 1997 και της Τρίτης, 18ης Φεβρουαρίου 1997 και ερωτάται το Σώμα εάν επικυρούνται.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Δευτέρας, 17ης Φεβρουαρίου 1997 και της Τρίτης, 18ης Φεβρουαρίου 1997 επικυρώθηκαν.

Κύριοι συνάδελφοι, στο σημείο αυτό δέχεστε να λύσουμε τη συνεδρίαση;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 00.12' λύεται η συνεδρίαση για σήμερα, ημέρα Πέμπτη 3 Απριλίου 1997 και ώρα 10.00' με αντικείμενο εργασιών του Σώματος κοινοβουλευτικό 'Ελεγχο, συζήτηση επικαίρων ερωτήσεων και στη συνέχεια Νομοθετική Εργασία συνέχιση της συζήτησης επί των άρθρων του νομοσχεδίου "Ανώτατο Ειδικό Δικαστήριο, επιτάχυνση των δικών, δικονομικές απλουστεύσεις και άλλες διατάξεις".


Ο ΠΡΟΕΔΡΟΣ 
     ΟΙ ΓΡΑΜΜΑΤΕΙΣ
 


Σελίδα 5362 
