

 

  

Σελίδα 2399 

 

Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΜΔ'

Δευτέρα 14 Δεκεμβρίου 1998

 

 

Αθήνα, σήμερα στις 14 Δεκεμβρίου 1998, ημέρα Δευτέρα και ώρα 18.06', συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Γ' Αντιπροέδρου αυτής κ. ΛΟΥΚΑ ΑΠΟΣΤΟΛΙΔΗ. 

ΠΡΟΕΔΡΕΥΩΝ (Λουκάς Αποστολίδης): Κυρίες και κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από τον κ. Δημήτριο Πιπεργιά, Βουλευτή Ευβοίας, τα ακόλουθα: 

"A. ΚΑΤΑΘΕΣΗ ΑΝΑΦΟΡΩΝ 

1) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε δημοσίευμα εφημερίδας στο οποίο καταγγέλλονται ελλείψεις ειδικευμένων και αγροτικών γιατρών στα περιφερειακά ιατρεία του Ηρακλείου. 

2) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε δημοσίευμα εφημερίδας στο οποίο καταγγέλλονται οι αθρόες μεταθέσεις εργαζομένων στα ΕΛΤΑ Κρήτης. 

3) Ο Βουλευτής Θεσ/νίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία το Σωματείο Επιμελητών Εισπράξεων ΤΕΒΕ "Η Μέλισσα" ζητεί την αλλαγή της εργασιακής σχέσης των συμβασιούχων υπαλλήλων ορισμένου χρόνου του ΤΕΒΕ σε αορίστου. 

4) Ο Βουλευτής Αθηνών κ. ΘΕΟΔΩΡΟΣ ΚΑΤΣΑΝΕΒΑΣ κατέθεσε αναφορά με την οποία ο Παμποντιακός Σύλλογος "Η Αργώ" ζητεί να μην καθυστερήσουν άλλο οι εκδόσεις των αδειών παραμονής σε ομογενείς από την πρώην ΕΣΣΔ. 

5) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Ομοσπονδία Συνταξιούχων Τραπεζικών Οργανώσεων Ελλάδος ζητεί την ικανοποίηση αιτήματος συνταξιοδότησης των μελών της. 

6) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Σύλλογος Ελλήνων Κοινωνιολόγων του Νομού Μαγνησίας ζητεί το μάθημα της Κοινωνιολογίας να αποτελέσει μάθημα Γενικής Παιδείας. 

7) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία το Εργατοϋπαλληλικό Κέντρο Αλμυρού ζητεί τη χορήγηση εκτάκτου οικονομικού βοηθήματος στους απολυμένους της Μεταλλουργικής ΧΑΛΥΨ και ΕΛΣΙ ενόψει των εορτών. 

8) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η 'Ενωση Προσωπικού Βιομηχανίας Τσιμέντων Βόλου ζητεί την επέμβαση στην Ευρωπαϊκή Επιτροπή για την μετοχοποίηση των χρεών της ΑΓΕΤ. 

9) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Αθλητικός Σύλλογος Βόλου "Μαγνησιακός" ζητεί οικονομική ενίσχυση. 

10) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία το Λιμενικό Ταμείο Αίγινας ζητεί να παραμείνει ΝΠΔΔ Περιφερειακού Επιπέδου. 

11) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Δασοπονικός Σύλλογος Ελλάδας "ΔΑSO.S" ζητεί την πρόσληψη αρμοδίου προσωπικού δασοπυρόσβεσης στις σχετικές υπηρεσίες. 

12) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Μακεδονική Χυτοβιομηχανία ζητεί να κατοχυρωθεί η ελληνοποίηση των προμηθειών και να σταματήσουν οι εισαγωγές ανταλλακτικών από τρίτες χώρες λόγω χαμηλού κόστους. 

13) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας σχετικά με την παρουσία του αρχιεπισκόπου στην εκκλησία της Αρναίας και το αίτημα της καταβολής στον κλήρο του επιδόματος παραγωγικότητας. 

14) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας στο οποίο οι φοροτεχνικοί και οι λογιστές της χώρας ζητούν την ακύρωση του προεδρικού διατάγματος 340/98. 

15) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας σχετικά με την καθυστέρηση στη διαδικασία της οριστικής συμφωνίας της SOFTEX. 

16) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας όπου το ΔΣ του Επιμελητηρίου Δράμας επισημαίνει τον κίνδυνο κλεισίματος των καταστημάτων Δράμας λόγω διαμαρτυρίας των μεσαίων επιχειρηματιών για τις φορολογικές επιβαρύνσεις. 

17) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας σχετικά με τη φορολόγηση των αγροτικών επενδύσεων. 

18) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ 



 

  

Σελίδα 2400 

κατέθεσε δημοσίευμα εφημερίδας σχετικά με τις επιπτώσεις στην αγροτική πολιτική της αναθεώρησης της ΚΑΠ. 

19) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας αναφορικά με την εξαγωγική δραστηριότητα της Ελλάδας που παρουσιάζει σημαντική πτώση. 

20) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας που αναφέρεται στη μείωση των επιδοτήσεων κατά 7% στα εσπεριδοειδή. 

21) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας για τις ληξιπρόθεσμες οφειλές των αγροτών προς την ΑΤΕ. 

22) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας σχετικά με την αγροτική πολιτική της χώρας. 

23) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας στο οποίο οι αγρότες του Νομού Μαγνησίας ζητούν την παράταση της λήξης των οφειλών τους προς τη ΔΕΗ. 

24) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας με καταγγελίες του προέδρου του Οργανισμού Βάμβακος για παράνομες εισπράξεις των κοινοτικών επιδοτήσεων στο βαμβάκι. 

25) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η Κοινότητα Καλής του Νομού Πέλλας ζητεί την επίσπευση των εργασιών κατασκευής των αγροτικών δρόμων της περιοχής της. 

26) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τη σταδιακή κατάργηση των σιδηροδρομικών υποδομών πέρα των Πατρών. 

27) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην ανάγκη δημιουργίας Σχολής Συντηρητών Μνημείων στο ΤΕΙ Πάτρας. 

28) Ο Βουλευτής θεσ/νίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία η Μακεδονική Χυτοβιομηχανία ζητεί να σταματήσει η εισαγωγή ανταλλακτικών χιτωνίων μηχανών από την Τουρκία και τρίτες χώρες. 

29) Ο Βουλευτής 'Αρτας κ. ΑΘΑΝΑΣΙΟΣ ΚΟΝΤΑΞΗΣ κατέθεσε αναφορά με την οποία η Κοινότητα Βλαχέρνας του Νομού 'Αρτας υποβάλλει προτάσεις για την εκπόνηση μελετών και την ένταξη για την χρηματοδότηση έργων στο 3ο ΚΠΣ. 

30) Ο Βουλευτής Θεσ/νίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία η Συντονιστική Επιτροπή Μαθηματικών Επιτυχόντων στο διαγωνισμό του ΑΣΕΠ ζητεί την απορρόφηση των επιτυχόντων στο δημόσιο. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 2419/18.9.98 ερώτηση δόθηκε με το υπ'αριθμ. 168/18.9.98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 2419/18.9.98, που κατέθεσε ο Βουλευτής κ. Λ. Παπανικολάου, σας γνωρίζουμε ότι τα αναφερόμενα περί υπαγωγής του Πυροσβεστικού Σώματος σε άλλο Υπουργείο δεν ανταποκρίνεται στην πραγματικότητα. 

Ο Υπουργός

ΓΕΩΡΓΙΟΣ ΡΩΜΑΙΟΣ"

2. Στην με αριθμό 2428/18.9.98 ερώτηση δόθηκε με το υπ'αριθμ. 111/21.11.98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 2428/18.9.98, που κατέθεσε ο Βουλευτής κ. Γ. Καρατζαφέρης, σας γνωρίζουμε ότι το Υπουργείο μας όχι μόνο δεν αδιαφορεί, αλλά επειδή γνωρίζει πολύ καλά τα προβλήματα που απασχολούν το προσωπικό και τις Υπηρεσίες καταβάλλει συνεχείς προσπάθειες για την αντιμετώπισή του. 

Στα πλαίσια αυτά έχει ενισχυθεί με προσωπικό και η Αστυνομική Διεύθυνση Ιωαννίνων και αυτήν τη στιγμή είναι από τις λίγες Υπηρεσίες της χώρας που η δύναμή της υπερβαίνει την οργανική κατά 180 άτομα, όταν άλλες Διευθύνσεις παρουσιάζουν σημαντικά ελλείμματα. 'Αλλωστε, σύμφωνα με το νέο δίκαιο περί μεταθέσεων (π.δ.69/1996) το αστυνομικό προσωπικό τοποθετείται και μετατίθεται μόνο σε κενές οργανικές θέσεις του βαθμού του. 

Επίσης, στην ανωτέρω Διεύθυνση, για την επιτέλεση της αποστολής της, έχουν διατεθεί τα αναγκαία οχήματα, μέσα και εφόδια. Ενδεικτικά σας γνωρίζουμε ότι κατά την τελευταία διετία χορηγήθηκαν 23 οχήματα και εκσυγχρονίστηκε το ασυρματικό υλικό σε ποσοστό 95% περίπου. Η αντικατάσταση των παλαιών οχημάτων και γενικότερα ο εκσυγχρονισμός του υλικοτεχνικού εξοπλισμού θα συνεχισθεί με την εξέλιξη των προγραμμάτων προμηθειών. 

Σε ό,τι αφορά την αντιμετώπιση της εγκληματικότητας, οι Υπηρεσίες της Αστυνομικής Διεύθυνσης Ιωαννίνων έχουν δραστηριοποιηθεί στο έπακρο, ασκούν σε 24ωρη βάση έντονη αστυνόμευση με συνεχείς περιπολίες, συστηματικούς ελέγχους, έρευνες και αναζητήσεις και καταβάλλουν κάθε δυνατή προσπάθεια, σε συνεργασία με τις λοιπές Αρχές. Ειδικότερα τα 15 μεταβατικά αποσπάσματα, που έχουν αναπτυχθεί στο νομό, λαμβάνουν όλα τα αναγκαία μέτρα, τόσο για την αποτροπή εισόδου λαθρομεταναστών, όσο και για τον εντοπισμό των αλλοδαπών, οι οποίοι διαμένουν παράνομα στη χώρα και λόγω στέρησης των μέσων διαβίωσης διαπράττουν ληστείες, κλοπές και άλλες αξιόποινες πράξεις. Αποτέλεσμα αυτής της δραστηριότητας, όπως προκύπτει από την αξιολόγηση των στατιστικών στοιχείων για το νομό Ιωαννίνων, είναι η σημαντική μείωση πολλών σοβαρών αδικημάτων. 

Πέραν όμως αυτών, το Υπουργείο μας, προκειμένου, αφ' ενός μεν να αντιμετωπίσει αποτελεσματικότερα το φαινόμενο της παράνομης εισόδου αλλοδαπών και να τονώσει ακόμη περισσότερο το αίσθημα ασφαλείας των κατοίκων των παραμεθορίων περιοχών και αφ' ετέρου να αποδοθούν οι υπηρετούντες σήμερα σε ανάλογες Υπηρεσίες αστυνομικοί στη μάχη για την πρόληψη και καταστολή της εγκληματικότητας, προέβη στην ίδρυση Ειδικών Υπηρεσιών Συνοριακής Φύλαξης, των οποίων επίκειται η λειτουργία. Στο νομό Ιωαννίνων θα λειτουργήσουν τέσσερα Τμήματα Συνοριακής Φύλαξης, για τη στελέχωση των οποίων θα προσληφθούν 370 συνοριακοί φύλακες, οι θέσεις των οποίων προκηρύχθηκαν ήδη. 

Τέλος, στις αρμόδιες Υπηρεσίες μας δόθηκαν εντολές και οδηγίες για τη συνέχιση των ελέγχων με αμείωτη ένταση. 

Ο Υπουργός

ΓΕΩΡΓΙΟΣ ΡΩΜΑΙΟΣ"

3. Στην με αριθμό 2467/22.9.98 ερώτηση δόθηκε με το υπ'αριθμ. 169/21.10.98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 2467/22.9.98, που κατέθεσε ο Βουλευτής κ. Γ. Κεφαλογιάννης, σε ό,τι μας αφορά, σας γνωρίζουμε τα εξής: 

Το πυροσβεστικό προσωπικό, για την αντιμετώπιση της αναφερόμενης πυρκαγιάς στην περιοχή της κοινότητας Κρύας Βρύσης, η οποία λόγω των ιδιαίτερα δυσμενών καιρικών συνθηκών που επικρατούσαν στην περιοχή, επεκτάθηκε με μεγάλη ταχύτητα σε καλλιεργήσιμη και μη έκταση, σε συνεργασία και με τις λοιπές Αρχές και τους κατοίκους, κατέβαλε υπεράνθρωπες προσπάθειες με όλα τα διαθέσιμα μέσα, περιόρισε όσο ήταν δυνατό την πυρκαγιά και κατάφερε να 

  


 

  

Σελίδα 2401 

αποτρέψει την επέκτασή της σε κατοικημένες περιοχές. 

Σε ό,τι αφορά την πρόληψη και τον εντοπισμό των δασικών πυρκαγιών, το Πυροσβεστικό Σώμα, μετά την ανάληψη και του έργου αυτού, προέβη στη λήψη συγκεκριμένων μέτρων, όπως είναι η επάνδρωση ικανοποιητικού αριθμού πυροφυλακίων, η διασπορά πυροσβεστικών οχημάτων εντός των δασών για συνεχείς περιπολίες σε ευαίσθητες περιοχές και η οργάνωση συστήματος εποχούμενων μικτών περιπολιών με στρατιωτικό, αστυνομικό και πυροσβεστικό προσωπικό. 

Επίσης, για την ενημέρωση και ευαισθητοποίηση των πολιτών σε θέματα πυροπροστασίας, η Υπηρεσία φρόντισε για τη μετάδοση σχετικών ραδιοφωνικών και τηλεοπτικών μηνυμάτων. Επί πλέον, για πρώτη φορά, φέτος, το Πυροσβεστικό Σώμα συνεργάστηκε και με τις κατά τόπους αερολέσχες, οι οποίες διέθεσαν τα εναέρια μέσα τους, κατά τις κρίσιμες ημέρες και ώρες, για τον εντοπισμό και έγκαιρη αναγγελία της πυρκαγιάς. 

Πάντως, το Υπουργείο μας, μετά τη λήξη της τρέχουσας αντιπυρικής περιόδου, θα προβεί σε αποτίμηση, ανάλυση και αξιολόγηση των στοιχείων και των νέων δεδομένων, για τη λήψη πρόσθετων μέτρων με στόχο τη βελτίωση και αποτελεσματικότερη απόδοση του μηχανισμού πυροπροστασίας. 'Ηδη, σε εφαρμογή των διατάξεων του ν. 2612/1998, προωθείται η έκδοση Κοινής Υπουργικής Απόφασης, στην οποία θα ορίζεται ακριβέστερα ο τρόπος συνεργασίας και εμπλοκής της κάθε Υπηρεσίας και φορέα για την αντιμετώπιση των δασικών πυρκαγιών, με στόχο την καλύτερη αξιοποίηση του έμψυχου και άψυχου δυναμικού της χώρας. 

Τέλος, σας πληροφορούμε ότι στα ανωτέρω πλαίσια θα εξεταστεί και η δυνατότητα ίδρυσης και λειτουργίας ενός Πυροσβεστικού Κλιμακίου στο νομό Ρεθύμνης. 

Ο Υπουργός

ΓΕΩΡΓΙΟΣ ΡΩΜΑΙΟΣ"

4. Στην με αριθμό 2443/21.9.98 ερώτηση δόθηκε με το υπ'αριθμ. 8/21.10.98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 2443/21.9.98, που κατέθεσε ο Βουλευτής κ. Π. Ψωμιάδης, σας γνωρίζουμε τα εξής: 

Το Υπουργείο μας, λόγω του χαρακτήρα και της φύσης της αποστολής της Ελληνικής Αστυνομίας, είναι ιδιαίτερα ευαίσθητο στο θέμα της άψογης συμπεριφοράς των αστυνομικών και της πιστής εκτέλεσης του καθήκοντός τους και ελέγχει με αυστηρότητα κάθε παράνομη ή αντικανονική δραστηριότητά τους. 

Για το σκοπό αυτό ασκούνται αδιάλειπτα ιεραρχικοί έλεγχοι σε όλο το προσωπικό, εξετάζεται με ιδιαίτερη προσοχή και σε βάθος κάθε πληροφορία ή καταγγελία για ενέργεια ή παράλειψή τους αντίθετη με τους ισχύοντες νόμους, κανονισμούς και την ηθική τάξη και εφόσον διαπιστωθεί παράβαση αυτών λαμβάνονται αυστηρά πειθαρχικά και ποινικά μέτρα. 

Στα πλαίσια αυτά κινήθηκε σε βάρος 8 συνολικά αστυνομικών, υπηρετούντων στην Γενική Αστυνομική Διεύθυνση Θεσσαλονίκης, πειθαρχική δίωξη και διατάχθηκε σε βάρος τους 'Ενορκη Διοικητική Εξέταση, διότι την 6.10.1997 συμμετείχαν, ευρισκόμενοι εκτός διατεταγμένης υπηρεσίας, στη συγκέντρωση διαμαρτυρίας για τη συνθήκη "SCHENGEN", στο Λευκό Πύργο, αντιδεοντολογικά και κατά τρόπον που μαρτυρεί έλλειψη υπηρεσιακής αγωγής και ευθύνης, παραβιάζοντας το πειθαρχικό δίκαιο του αστυνομικού προσωπικού. 

'Υστερα από τη διενεργηθείσα Ε.Δ.Ε. τιμωρήθηκαν και οι 8 αστυνομικοί από τον Αρχηγό της Ελληνικής Αστυνομίας με ποινή προστίμου ίσου με τις αποδοχές δύο μηνιαίων βασικών μισθών. Κατά των ανωτέρω ποινών όλοι οι τιμωρηθέντες άσκησαν προσφυγές ενώπιον του Γενικού Γραμματέα του Υπουργείου μας, η εκδίκαση των οποίων εκκρεμεί. 

Σε ό,τι αφορά το ποινικό μέρος της υπόθεσης αυτής, σας πληροφορούμε ότι οι επτά εκ των αστυνομικών, με κλητήριο θέσπισμα του εισαγγελέα Εφετών Θεσσαλονίκης καλούνται για να δικασθούν ενώπιον του Τριμελούς Εφετείου. 

Αυτή είναι η αλήθεια για την υπόθεση και τα αναφερόμενα περί προσπάθειας εκφοβισμού και κομματικών πιέσεων στους αστυνομικούς στερούνται ουσιαστικής και νομικής βάσης. 

Ο Υπουργός

ΓΕΩΡΓΙΟΣ ΡΩΜΑΙΟΣ"

5. Στην με αριθμό 2514/23.9.98 ερώτηση δόθηκε με το υπ' αριθμ. 21187/21.10.98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης με αριθμό 2514/23.9.98 που κατέθεσε στη Βουλή ο Βουλευτής κ. Αναστάσιος Παπαληγούρας, με την οποία ερωτά αν οι αρμόδιοι προτίθενται να μελετήσουν και αξιολογήσουν τις αδυναμίες του ισχύοντος σήμερα συστήματος πρόληψης και καταστολής δασικών πυρκαγιών, ιδιαίτερα μετά τις δασικές πυρκαγιές του τελευταίου καλοκαιριού, σας πληροφορούμε τα εξής: 

Είναι αυτονόητο ότι μετά από οποιοδήποτε καταστροφικό φαινόμενο, οι εμπλεκόμενοι, στην αντιμετώπισή τους, φορείς μελετούν και επαναξιολογούν τις δυνατότητες του συστήματος πρόληψης και καταστολής και προβαίνουν στις απαραίτητες βελτιώσεις. 

'Οσον αφορά την αποζημίωση των πληγέντων, από τις πυρκαγιές, αγροτών και κτηνοτρόφων, οι προβλεπόμενες διαδικασίες γίνονται όπως προβλέπεται από τους νόμους και τις αποφάσεις για να αποζημιωθούν οι δικαιούχοι. 

Ο Υφυπουργός

ΣΤ. ΜΠΕΝΟΣ"

6. Στην με αριθμό 2522/23.9.98 ερώτηση δόθηκε με το υπ'αριθμ. 31823/21.10.98 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση: 

"Σε απάντηση της ερώτησης 2522/23.9.98, του Βουλευτή κ. Δ. Πιπεργιά σχετικά με το αντικείμενο των θιγομένων σ'αυτήν θεμάτων, σας πληροφορούμε ότι ο συγκεκριμένος κλάδος στον οποίο ανήκει και η επιχείρηση "ΔΑΡΙΓΚ" ενισχύεται όπως και οι άλλοι τομείς της μεταποιητικής δραστηριότητας στα πλαίσια του Αναπτυξιακού Νόμου 2601/98 ενώ σημαντική ώθηση στην ανάπτυξη του Ν. Εύβοιας δίνεται και από τα προγράμματα του Β' Κοινοτικού πλαισίου Στήριξης. 

Σχετικά όμως με το θέμα των τραπεζικών δοσοληψιών, της εταιρείας "ΔΑΡΙΓΚ" το ΥΠΕΘΟ δεν έχει δυνατότητα παρέμβασης για το λόγο ότι η ανωτέρω Εταιρεία ανήκει καθαρά στον ιδιωτικό τομέα. 

Ο Υπουργός

ΓΙΑΝΝΟΣ ΠΑΠΑΝΤΩΝΙΟΥ"

7. Στην με αριθμό 2541/24.9.98 ερώτηση δόθηκε με το υπ'αριθμ. 31824/21.10.98 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση: 

"Απαντώντας στην ερώτηση 2541/24.9.98, που κατέθεσε στη Βουλή των Ελλήνων ο Βουλευτής κ. Παναγιώτης Σκανδαλάκης, σχετικά με χρέη που προέρχονται από τον ανατοκισμό των τόκων, σας γνωρίζουμε τα ακόλουθα: 

Με το άρθρο του Νόμου 2601/98 (ΦΕΚ 81/τ.Α/15.4.1998), θεσπίστηκε εξαμηνιαία περίοδος ανατοκισμού των σε καθυστέρηση τόκων. 'Ετσι στο εξής στις νέες δανειακές συμβάσεις ο ανατοκισμός δεν θα είναι δυνατόν να υπολογίζεται σε χρόνο μικρότερο των 6 μηνών. 

Παράλληλα το Υπουργείο Εθνικής Οικονομίας έχει εκδόσει την υπ'αριθμ. 13360/Β.723/23.4.1998 σχετική εγκύκλιο, η οποία έχει ήδη αποσταλεί στις Τράπεζες και σύμφωνα με την οποία, μεταξύ των άλλων, οι Τράπεζες θα πρέπει να αναμορφώσουν τα ανεξόφλητα υπόλοιπα δανείων ή πιστώσεων που πηγάζουν από υφιστάμενες συμβάσεις χωρίς συμφωνία περί ανατοκισμού, αφαιρώντας από αυτά τα ποσά που προέρχονται από την κεφαλαιοποίηση των τόκων εξ ανατοκισμού σε χρονικά διαστήματα μικρότερα του εξαμήνου. 

Σας επισημαίνουμε ακόμη ότι στο σημερινό καθεστώς της 



 

  

Σελίδα 2402 

πλήρους απελευθέρωσης του πιστωτικού μας συστήματος δεν παρέχεται η δυνατότητα παρέμβασης του Κράτους προς τις Τράπεζες. 

Ο Υπουργός

ΓΙΑΝΝΟΣ ΠΑΠΑΝΤΩΝΙΟΥ")

ΠΡΟΕΔΡΕΥΩΝ (Λουκάς Αποστολίδης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 15 Δεκεμβρίου 1998. 

Α. ΑΝΑΦΟΡΕΣ KAI ΕΡΩΤΗΣΕΙΣ Πρώτου Κύκλου ('Αρθρο 130 παρ. 5 Καν. Βουλής) 

1. Η με αριθμό 96/19.10.98 αναφορά του Βουλευτή του Πανελλήνιου Σοσιαλιστικού Κινήματος, κ. Κυριάκου Σπυριούνη, προς τον Υπουργό Υγείας και Πρόνοιας, σχετικά με την επίλυση των προβλημάτων λειτουργίας της Ογκολογικής Κλινικής του Νοσοκομείου "ΠΑΠΑΓΕΩΡΓΙΟΥ" και του "ΘΕΑΓΕΝΕΙΟΥ" Αντικαρκινικού Νοσοκομείου της Θεσσαλονίκης. 

2. Η με αριθμό 3124/162/21.10.98 ερώτηση και αίτηση κατάθεσης εγγράφων του Βουλευτή της Νέας Δημοκρατίας κ. Γεωργίου Σούρλα, προς τον Υπουργό Υγείας και Πρόνοιας, σχετικά με την πληροφόρηση και την κατάθεση στοιχείων για το βαθμό υλοποίησης του νόμου, σχετικά με τα άτομα με ειδικές ανάγκες κλπ. 

3. Η με αριθμό 338/6.11.98 αναφορά του Βουλευτή του Κομμουνιστικού Κόμματος Ελλάδος, κ. Σταύρου Παναγιώτου, προς τον Υπουργό Εθνικής Παιδείας και Θρησκευμάτων, σχετικά με τη λήψη μέτρων για την εύρρυθμη λειτουργία των Τεχνικών Επαγγελματικών Εκπαιδευτηρίων (Τ.Ε.Ε.). 

4. Η με αριθμό 3560/6.11.98 ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Εθνικής Παιδείας και Θρησκευμάτων, σχετικά με τη λήψη μέτρων επίλυσης των προβλημάτων λόγω έλλειψης υλικοτεχνικής υποδομής και διδακτικού προσωπικού στα λύκεια της χώρας. 

Β. ΑΝΑΦΟΡΕΣ KAI ΕΡΩΤΗΣΕΙΣ Δεύτερου Κύκλου ('Αρθρο 130 παρ. 5 Καν. Βουλής) 

1. Η με αριθμό 2092/75/9.9.98 ερώτηση και αίτηση κατάθεσης εγγράφων του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Υγείας και Πρόνοιας, σχετικά με τη λήψη μέτρων προστασίας του θαλάσσιου οικοσυστήματος απο την απόρριψη σκουριάς της Βιομηχανίας "ΛΑΡΚΟ" στο Βόρειο Ευβοϊκό Κόλπο. 

2. Η με αριθμό 3525/6.11.98 ερώτηση του Βουλευτή της Ν;eας Δημοκρατίας κ. Αναστάσιου Καραμάριου προς τον Υπουργό Υγείας και Πρόνοιας σχετικά με την οικονομική ενίσχυση του Γενικού Νοσοκομείου Ρόδου, προκειμένου να ανταπεξέλθει στις υποχρεώσεις του. 

  


 

  

Σελίδα 2403 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου: 

Πρώτη είναι η με αριθμό 354/9.12.98 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τους Υπουργούς Εθνικής Παιδείας και Θρησκευμάτων, Δικαιοσύνης, σχετικά με την καθυστέρηση των διαδικασιών δίωξης των υπευθύνων για παράνομες ενέργειες στο Τεχνολογικό Εκπαιδευτικό 'Ιδρυμα Χαλκίδας, η οποία έχει ως εξής: 

"Πέρασε πάνω από ένας χρόνος από τότε που κατετέθη το πόρισμα Πoγαρίδη μετά την ένορκη διοικητική εξέταση που διενεργήθη στο ΤΕΙ Χαλκίδος. Σύμφωνα με το πόρισμα στοιχειοθετούνται αδικήματα τόσο πειθαρχικά όσο και ποινικά και μέχρι σήμερα όχι μόνο δεν έχουν προχωρήσει οι διαδικασίες που θα λυτρώσουν και θα εξυγιάνουν το ίδρυμα από την ομάδα των παρανόμων που το λυμαίνεται, αλλά αντίθετα καρκινοβατούν οι όποιες προσπάθειες παραπομπής τους και στο πειθαρχικό συμβούλιο και στην τακτική δικαιοσύνη. 

Αυτή η αδικαιολόγητη καθυστέρηση έχει προικίσει το πολύπαθο ίδρυμα με πρόσθετες δυσλειτουργίες και προβλήματα. 

Εν τω μεταξύ οι υπεύθυνοι για την κατάντιά του, απολαμβάνουν μία ιδιότυπη ασυλία και μοιάζουν να έχουν το ακαταδίωκτο. 'Ετσι, ενώ ήταν κατηγορούμενοι, τους επετράπη να είναι υποψήφιοι και να ξαναεκλεγούν, ώστε να συνεχίσουν ανενόχλητοι το έργο τους. 

Ερωτώνται οι αρμόδιοι Υπουργοί: 

Γιατί οι υπεύθυνοι για σωρεία αδικημάτων, σύμφωνα με το πόρισμα Πογαρίδη, δεν τέθηκαν σε διαθεσιμότητα; 

Σε ποια φάση βρίσκεται ο πειθαρχικός έλεγχος και σε ποια η έρευνα του εισαγγελέα;". 

Ο Υφυπουργός Εθνικής Παιδείας και Θρησκευμάτων κ. Ανθόπουλος, έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, με το συνάδελφο δεν είναι η πρώτη φορά που συζητάμε αυτό το θέμα στην Αίθουσα. Είναι γεγονός ότι τα προβλήματα στο ΤΕΙ Χαλκίδας προϋπήρχαν της σημερινής πολιτικής ηγεσίας στο Υπουργείο Παιδείας. Από την πρώτη στιγμή που ανέλαβε τα καθήκοντά της η σημερινή πολιτική ηγεσία έκανε όλες τις προβλεπόμενες νόμιμες παρεμβάσεις, προκειμένου να πετύχει την ομαλή και υγιή λειτουργία του ΤΕΙ Χαλκίδας. 

Παρ' όλα αυτά όμως, παρ' όλες τις επανειλημμένες και φιλότιμες προσπάθειες, κατέστη αδύνατο να επιτευχθεί το αναμενόμενο αποτέλεσμα και όλες αυτές οι προσπάθειες απέβησαν άκαρπες. 

'Ετσι, λοιπόν, αναγκάστηκε το Υπουργείο Παιδείας να θέσει σε κίνηση την προβλεπόμενη διαδικασία από τον Πειθαρχικό Κώδικα και όρισε τη διεξαγωγή ένορκης διοικητικής εξέτασης με ανακριτή τον καθηγητή του Τ.Ε.Ι. Καβάλας, τον κ. Δημήτρη Πογαρίδη. 

Μετά από μία επίπονη, δύσκολη, με πολλά εμπόδια διαδικασία ένορκης διοικητικής εξέτασης, κατόρθωσε ο καθηγητής αυτός να συντάξει το πόρισμά του. Το πόρισμά του πράγματι ήταν ένας καταπέλτης, που επαλήθευε όλες τις κατηγορίες, οι οποίες είχαν διατυπωθεί μέχρι τότε. Αλλά ωστόσο το πόρισμα δεν αποτελεί και απόδειξη. Το πόρισμα αποτελεί βάση παραπομπής στο αρμόδιο υπηρεσιακό και πειθαρχικό συμβούλιο, στο οποίο η υπόθεση βρίσκεται από τον περασμένο Φεβρουάριο με παραπομπή κατά το νόμο από το Υπουργείο Παιδείας. 

Επομένως, μπορούμε να πούμε και με βάση τους συνήθεις χρόνους που εξελίσσονται αυτές οι υποθέσεις ότι η υπόθεση εξελίσσεται ομαλά στα πλαίσια της πειθαρχικής αυτής δίωξης. 

Είναι γεγονός ότι υπάρχει αυτοτέλεια και αυτοδιοίκητο των ιδρυμάτων της τριτοβάθμιας εκπαίδευσης, όπως και του Τ.Ε.Ι. Χαλκίδας. Οι παρεμβάσεις της διοίκησης και του Υπουργείου Παιδείας είναι a priori οριοθετημένες, δεν μπορούν να διακόψουν τη λειτουργία του ιδρύματος με τη δεδομένη εκπροσώπησή του στο διοικητικό συμβούλιο. Θα ήθελα να πω ενημερωτικά στον κύριο συνάδελφο ότι το να θέσεις σε διαθεσιμότητα αυτούς, οι οποίοι βρίσκονται υπό το βάρος μιας κατηγορίας και τελούν σε διαδικασία ένορκης διοικητικής εξέτασης, χρειάζονται κάποιες προϋποθέσεις, οι οποίες όμως πρέπει να επαληθευτούν από το αρμόδιο υπηρεσιακό και πειθαρχικό συμβούλιο. 

ΠΡΟΕΔΡΕΥΩΝ (Λουκάς Αποστολίδης): Ο κ. Πιπεργιάς έχει το λόγο. 

ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, πράγματι το πρόβλημα του Τ.Ε.Ι. Χαλκίδας έχει ξανασυζητηθεί στην Ολομέλεια στις 20.10.97 και στις 5.2.98. Το πρόβλημα προϋπήρχε. 

Το μεγάλο ζήτημα που υπάρχει είναι, αν η αυτοτέλεια και η αυτοδιοίκηση στα Τ.Ε.Ι. δίνουν μία ιδιότυπη ασυλία στους διοικούντες, να προχωρούν σε πράξεις, παραλείψεις, οι οποίες είναι έκνομες και πολλές φορές υπερβαίνουν τα όρια του ποινικού νόμου, που να μην μπορεί κανείς να τους ελέγξει. 

Αν, κύριε Υπουργέ, χρειάζεται πάνω από δεκαοκτάμηνο να κριθούν οι διοικούντες του Τ.Ε.Ι. Χαλκίδας, τότε πώς θα ελεγχθούν οι κύριοι αυτοί που βαρύνονται με διάπραξη βαρύτατων αδικημάτων και ταυτόχρονα βάζουν υποψηφιότητα, εκλέγονται, επανεκλέγονται και συνεχίζουν το έργο της διασπάθισης του δημοσίου χρήματος; 

Σε μία πρόσφατη επίσκεψη που έκανα στο Τ.Ε.Ι., διαπίστωσα μάλιστα ότι προχωρούν και σε κατασκευές άχρηστες για το Τ.Ε.Ι., για ευαγείς σκοπούς ενδεχόμενα, προκειμένου να αποκτήσουν άλλα ερείσματα, οι κατασκευές αυτές δαπάνης δεκάδων εκατομμυρίων ανατίθενται σε συζύγους ελεγκτικών οργάνων, προκειμένου να συνεχιστεί η διασπάθιση και το κλέψιμο του δημοσίου χρήματος. 

Εν πάση περιπτώσει, πρέπει να υπάρχει μία ευαισθησία και θα πρέπει και το Υπουργείο Παιδείας να κοιτάξει αυτά τα γενικότερα ζητήματα. Δηλαδή θα πρέπει το αυτοδιοίκητο να μην σημαίνει και ανεξέλεγκτο; Πρέπει να τεθούν και κάποιοι κανόνες; Πρέπει να επιταχυνθούν αυτές οι διαδικασίες επιτέλους και να μη χρονοτριβούν, σε ένα πειθαρχικό όργανο, ένα και δύο και τρία χρόνια, υποθέσεις για κάποιους που αποδεδειγμένα και στα μάτια της κοινωνίας είναι κλέφτες και απατεώνες; 

Υπάρχουν ζητήματα τα οποία θα πρέπει να τα δείτε, διότι στο Τ.Ε.Ι. Χαλκίδας συμβαίνουν και άλλα πράγματα, κύριε Υπουργέ. Επί παραδείγματι, το έγγραφο που στείλατε και ζητούσατε από τα εκπαιδευτικά ιδρύματα να σας προτείνουν καινούρια τμήματα στα πλαίσια της εκπαιδευτικής μεταρρύθμισης, για να αυξηθεί ο αριθμός των φοιτητών και σπουδαστών, απεκρύβη, δεν δόθηκε στο συμβούλιο του ιδρύματος. 

Και ξέρετε γιατί; Γιατί η επιδίωξη των συγκεκριμένων είναι το ίδρυμα να είναι μικρό και ελεγχόμενο, χειραγωγούμενο και λεηλατούμενο. Αυτή η κατάσταση επιτέλους πρέπει να τελειώσει. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Αντιλαμβάνομαι την αγανάκτηση του συναδέλφου. Από την άλλη, όμως, πρέπει να υποταχθούμε στη νομοτέλεια των διαδικασιών. 

ΔΗΜΗΤΡΙΟΣ ΠΙΠΕΡΓΙΑΣ: Να τις αλλάξουμε. 

ΠΡΟΕΔΡΕΥΩΝ (Λουκάς Αποστολίδης): 'Ηδη το ζητήσατε αυτό επίμονα, κύριε Πιπεργιά. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Αγαπητέ συνάδελφε, υπηρεσιακό σημείωμα του Υπουργείου Δικαιοσύνης μας ενημερώνει ότι με βάση την ένορκη διοικητική εξέταση και όλες τις νόμιμες ενέργειες που έγιναν μετά από τις διατυπωθείσες καταγγελίες, έχει απαγγελθεί ένας μακρύς κατάλογος αξιόποινων πράξεων, όπως παράβαση καθήκοντος, κατ' εξακολούθηση ψευδορκία μάρτυρα, πλαστογραφία με χρήση πλαστού εγγράφου, ηθική 

 

 

  

Σελίδα 2404 

αυτουργία σε πλαστογραφία με χρήση πλαστού εγγράφου κατά συρροή, απάτη, παράνομη βία, υπεξαγωγή εγγράφων, απιστία σχετική με την υπηρεσία, ηθική αυτουργία κλπ., που σημαίνει ότι η ποινική διαδικασία προχωρεί. Παραλλήλως κινείται και η πειθαρχική. 

Αλλά η θέση σε διαθεσιμότητα όλων αυτών που τέλεσαν αυτές τις αξιόποινες πράξεις, εξαρτάται από την απόφαση του πειθαρχικού και υπηρεσιακού συμβουλίου και την αναμένουμε. Αν δηλαδή μέσα σε ένα εύλογο χρονικό διάστημα από σήμερα γίνει αυτό, το Υπουργείο Παιδείας θα προχωρήσει σε όλες τις κατά νόμο επιβαλλόμενες ενέργειες. 

Θα ήθελα να πω και κάτι ακόμη. Αν μετά από τις πρώτες ποινικώς κολάσιμες πράξεις ακολούθησαν και άλλες παραβάσεις, αυτό δεν σημαίνει ότι και αυτές δεν πρέπει να έχουν την ίδια τύχη. 

ΔΗΜΗΤΡΙΟΣ ΠΙΠΕΡΓΙΑΣ: Να αναπτυχθεί το ΤΕΙ. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, ζητώ τη συναίνεση του Σώματος -για να διευκολύνουμε τον Υφυπουργό κ. Ανθόπουλο, ο οποίος είναι φορτωμένος αυτές τις ημέρες- να συζητήσουμε τη δεύτερη επίκαιρη ερώτηση δεύτερου κύκλου, που απευθύνεται στον ίδιο, στο Υπουργείο Παιδείας. 

Εγκρίνει το Σώμα; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ(Λουκάς Αποστολίδης): Συνεπώς το Σώμα ενέκρινε. 

Θα συζητηθεί, λοιπόν, η δεύτερη επίκαιρη ερώτηση δεύτερου κύκλου, η με αριθμό 339/7.12.98 της Βουλευτού της Νέας Δημοκρατίας κ. Παρθένας Φουντουκίδου προς τον Υπουργό Εθνικής Παιδείας και Θρησκευμάτων, σχετικά με τις καταλήψεις στα λύκεια, τη λήψη μέτρων, ώστε να καλυφθούν οι ανάγκες σε εκπαιδευτικό προσωπικό και υλικοτεχνική υποδομή κλπ. 

Η επίκαιρη ερώτηση της κ. Φουντουκίδου έχει ως εξής: 

"Τα περισσότερα λύκεια στη χώρα μας τελούν εδώ και τρείς εβδομάδες υπό κατάληψη. 

'Ασχετα με τις ενστάσεις που μπορεί να έχει κανείς για τη χρησιμοποίηση της κατάληψης ως μοχλού πίεσης για την επίλυση προβλημάτων, γεγονός είναι ότι η εκπαίδευση νοσεί. 

Συγκεκριμένα στην Α' και Β' λυκείου λείπει το 80% των διδακτικών εγχειριδίων, ενώ στη Γ' λυκείου το 20%. Επίσης υπάρχουν τεράστιες ελλείψεις σε εκπαιδευτικό προσωπικό, αλλά και σε υλικοτεχνική υποδομή που είναι απαραίτητη για τη διεξαγωγή των μαθημάτων. 

Υπό τις συνθήκες αυτές, αντιλαμβάνεται κανείς ότι και οι καταλήψεις να μη γίνονταν, θα ήταν αδύνατον να συντελεστεί σοβαρό εκπαιδευτικό έργο. Η κατάσταση στο χώρο της εκπαίδευσης είναι τραγική και με αυτόν τον τρόπο υποθηκεύεται το μέλλον της πατρίδας μας. 

Γι' αυτό σας ερωτώ, κύριε Υπουργέ: 

Πού οφείλονται οι απαράδεκτες αυτές ελλείψεις στον ευαίσθητο χώρο της παιδείας; 

Σε ποιες συγκεκριμένες ενέργειες θα προβείτε, ώστε να καλυφθούν άμεσα οι ανάγκες των λυκείων και να συνεχισθούν απρόσκοπτα τα μαθήματα;". 

Ο κύριος Υφυπουργός έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, επανειλημμένα δώσαμε απάντηση σ' αυτού του είδους τις επίκαιρες ερωτήσεις, που αφορούν το χώρο της εκπαίδευσης. 

Θα ήθελα όμως εδώ πραγματικά να έχω και την άποψη της συναδέλφου σχετικά με τις καταλήψεις, διότι ο Πρόεδρος της Νέας Δημοκρατίας δημοσίως τις καταδίκασε. Αν από την πλευρά των Βουλευτών της Νέας Δημοκρατίας υπάρχουν επιφυλάξεις και γίνεται μία προσπάθεια απομείωσης της σημασίας τους, το πράγμα είναι πολύ διαφορετικό. Η Κυβέρνηση απ' την πλευρά της καταδικάζει τις καταλήψεις. Οι καταλήψεις δεν έχουν νόημα σε μία δημοκρατική κοινωνία, όπου ο καθένας, ακόμα και ο μαθητής, έχει βήμα λόγου και δικαίωμα διαλόγου. 

Από εκεί και πέρα, υπογραμμίσαμε ότι η κατάληψη αποτελεί ένα είδος "μπούμερανγκ", διότι αυτοτιμωρείται ο μαθητής που κάνει σήμερα κατάληψη και ακυρώνει την εκπαιδευτική διαδικασία μέσα στο σχολείο. Η εκπαιδευτική μεταρρύθμιση ως βασικό της στόχο έχει την επαναφορά της εκπαιδευτικής διαδικασίας μέσα στο σχολείο. 

'Αρα οι χαμένες ώρες, τα χαμένα μαθήματα θα σημαίνουν και έλλειμμα γνώσης και χαμηλό επίπεδο κρίσης. Και οι εξετάσεις, όπως δήλωσε και ο κύριος Υπουργός, θα γίνουν στο χρόνο τους χωρίς παράταση του διδακτικού έτους. 

Επομένως θα πρέπει οι καταλήψεις να σταματήσουν και μάλιστα ύστερα από μία επιθετική δραστηριότητα διαλόγου του Υπουργείου Παιδείας, ενός διαλόγου που άλλοι έπρεπε να κάνουν με τους μαθητές και ωστόσο τον κάνει το Υπουργείο Παιδείας. 

Νομίζω ότι είναι άλλοθι να επικαλούμεθα ως δικαιολογίες των καταλήψεων δήθεν ελλείψεις σε βιβλία και σε εκπαιδευτικό προσωπικό, σε μια εποχή και σε ένα σχολικό έτος που οι διορισμοί τόσο του τακτικού εκπαιδευτικού προσωπικού όσο και του έκτακτου, δηλαδή των προσωρινών αναπληρωτών και των ωρομισθίων, δεν έχει προηγούμενο, όταν στη μέση εκπαίδευση, στη δευτεροβάθμια εκπαίδευση τα οργανικά και λειτουργικά κενά ήταν μόλις δύο χιλιάδες τετρακόσια και εμείς κάναμε διορισμούς τεσσάρων χιλιάδων τακτικών και έξι χιλιάδων αναπληρωτών και ωρομισθίων, δηλαδή, δέκα χιλιάδων, μέσα στους πρώτους δύο μήνες του σχολικού έτους. 

Δεν υπάρχει έλλειψη διδακτικού προσωπικού, διότι το τελικό ποσοστό αναλογίας εκπαιδευτικού προς μαθητή στο χώρο της δευτεροβάθμιας εκπαίδευσης είναι ένας προς δεκατέσσερις. Είναι ένα ποσοστό το οποίο συναγωνίζεται την πρώτη θέση μεταξύ των χωρών της Ευρωπαϊκής 'Ενωσης. Αυτό ισχύει επίσης και για τα βιβλία, για τα οποία έγινε τόσος μεγάλος ντόρος. 

'Εχω να καταθέσω επίσημη απάντηση του Προέδρου του Οργανισμού Εκδόσεως Διδακτικών Βιβλίων, που μιλά με ακρίβεια σχετικά με τις δήθεν ελλείψεις, αλλά και τις πραγματικές ελλείψεις τις οποίες θα αναλύσω στη δευτερολογία μου. 

ΠΡΟΕΔΡΕΥΩΝ (Λουκάς Αποστολίδης): Η κ. Φουντουκίδου έχει το λόγο. 

ΠΑΡΘΕΝΑ ΦΟΥΝΤΟΥΚΙΔΟΥ: Κύριε Υπουργέ, δεν ξέρω αν σας κούρασαν οι επανειλημμένες απαντήσεις. Γεγονός είναι ότι δεν δίνετε λύσεις. Και αν έχετε συνεχή ερωτήματα χωρίς να επιλύετε τα προβλήματα, τότε αυτό επιτείνει το πρόβλημα και τους ισχυρισμούς μας ότι αδιαφορείτε ότι δεν έχετε πολιτική και ότι δεν έχετε προτεραιότητα τέλος πάντων τον τομέα της παιδείας. 

Δεν ξέρω τι σας λέει ο Οργανισμός 'Εκδοσης Βιβλίων, αλλά εδώ έχω στοιχεία από την πρώτη τάξη του ΤΕΕ Γιαννιτσών. Στον τομέα υγείας και πρόνοιας, στην ανατομία, έχουμε έλλειμμα ενενήντα τεύχη, στη μικροβιολογία εξήντα, στη φαρμακολογία εκατόν είκοσι και σε άλλο μάθημα εκατόν σαράντα. Να πάμε στον τομέα της πληροφορικής, όπου στην τεχνολογία υπολογιστών κλπ. έχουμε εβδομήντα βιβλία ανά τάξη. Λείπει, λοιπόν, το σύνολο των διδακτικών βιβλίων. Θεωρείτε, λοιπόν, ότι δεν έχουμε επί της ουσίας πρόβλημα; 

Αντιλαμβάνομαι ότι το πρόβλημα το έχει η Κυβέρνησή σας. Η εκπαιδευτική μεταρρύθμιση ήταν απλώς η αιτία που έκανε το ποτήρι να ξεχυλίσει. Οι συνεχείς αλλαγές και οι πειραματισμοί, η διάθεσή σας να επιβάλει ο κάθε Υπουργός μια πολιτική, καμιά φορά οι συχνές αλλαγές από τον ίδιο τον Υπουργό έδειχναν την έλλειψη της πολιτικής και των στόχων σας σε μια εποχή που η παιδεία θα έπρεπε να είναι ο πυλώνας όπου θα ανοικοδομήσουμε τις γενιές του μέλλοντος. Αντ'αυτού είναι ένας τομέας που νοσεί και υποθηκεύει το μέλλον των επόμενων γενεών. 

Εγώ σας λέω ότι αν σταματήσουν οι καταλήψεις, κύριε Υπουργέ, θα φανεί απόλυτα η γύμνια σας από την έλλειψη βιβλίων και από την έλλειψη υλικοτεχνικής υποδομής και εκπαιδευτικού προσωπικού. Εμείς δεν τους θέλουμε τους μαθητές και τα παιδιά μας, κύριε Υπουργέ, στο δρόμο, αλλά τους θέλουμε στα σχολεία, να τους δίνετε αγωγή, να τους 

  


 

  

Σελίδα 2405 

δίνετε οράματα, στόχους, να τους εμφυτεύετε αξίες, ιδανικά, σκοπούς, όπου όμως οφείλετε να τους δίνετε και εφόδια για να τους επιτύχουν. Και τους εκπαιδευτικούς τους θέλουμε εκεί που το καθήκον τους έχει επιτάσσει. 'Ομως και τον Υπουργό τον θέλουμε με ξεκάθαρες θέσεις και πολιτική για την παιδεία και όχι να τριγυρνά από καφέ σε καφέ και σε γυροβόλια δίκην αργόσχολης νοικοκυράς! Με αυτόν τον τρόπο όχι τα προβλήματα δεν θα λύσετε, αλλά σε λίγο έτσι όπως πάτε, μου φαίνεται ότι θα χρειαστείτε καφετζούδες, κύριε Υπουργέ, για να δείτε πού θα οδηγήσει το τραγικό αδιέξοδο που αντιμετωπίζετε! 

Σήμερα η Νέα Δημοκρατία κατέθεσε την πρότασή της για την παιδεία. Ισχύει η πρότασή μας... 

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κυρία Φουντουκίδου. Και θα σας παρακαλέσω τέτοιες εκφράσεις για καφετζούδες κλπ. να μη λέγονται στο Κοινοβούλιο! 'Οχι για καφετζούδες μέσα εδώ! Υπάρχουν κάποια όρια στο λόγο! 

ΠΑΡΘΕΝΑ ΦΟΥΝΤΟΥΚΙΔΟΥ: Τα γυροβόλια και οι καφέδες του κυρίου Υπουργού; 

ΠΡΟΕΔΡΕΥΩΝ (Λουκάς Αποστολίδης): 'Αλλο οι καφετζούδες και άλλο οι καφέδες! 

ΠΑΡΘΕΝΑ ΦΟΥΝΤΟΥΚΙΔΟΥ: Κύριε Πρόεδρε, αν σας ενοχλεί το παίρνω πίσω. 

ΠΡΟΕΔΡΕΥΩΝ (Λουκάς Αποστολίδης): Το πρόβλημα δεν είναι αν με ενοχλεί, κυρία Φουντουκίδου... 

ΠΑΡΘΕΝΑ ΦΟΥΝΤΟΥΚΙΔΟΥ: Κύριε Πρόεδρε, ήταν ένας διάλογος που έπρεπε να προηγηθεί σε κάποια άλλα επίπεδα με κάποιους άλλους φορείς κατ'εξοχήν αρμόδιους και υπεύθυνους να χαράξουν πολιτική και όχι να πάρει τη σημερινή του μορφή! 

Εν πάση περιπτώσει, η πρόταση της Νέας Δημοκρατίας για τη σύσταση εθνικής επιτροπής για την παιδεία με μακροχρόνιο σχεδιασμό ισχύει, κύριε Υπουργέ. Μην την αγνοείτε. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Υπουργέ, έχετε το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, δεν θα δώσω συνέχεια στην παρατήρησή σας. Νομίζω ότι η κυρία συνάδελφος υπερέβη τα εσκαμμένα. Και δεν θα πρέπει να μιλάει κατ' αυτόν τον τρόπο πραγματικά για μία προσπάθεια του Υπουργού Παιδείας, η οποία γίνεται στα πλαίσια μιας δημοκρατικής λειτουργίας ενημέρωσης σε επίπεδο σχολικών μονάδων. Αλίμονο εάν ο Υπουργός Παιδείας ενημερώνει έναν-έναν μαθητή. Αλίμονο αν ο Υπουργός Υγείας ενημερώνει έναν-έναν ασθενή. Αυτή είναι η αντίληψή μας περί δημοκρατικής λειτουργίας των θεσμών και του διαλόγου; Αλίμονο! 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εμείς του είπαμε να το πει; Αυτός το είπε. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): 'Οχι, κύριε Πρόεδρε, και ξέρετε πολύ καλά γιατί έγινε. Και ούτε πάει για καφέ ο Υπουργός. Ο Υπουργός πηγαίνει για να αποκαταστήσει την αλήθεια εκεί όπου υπήρξε συστηματική διαστρέβλωσή της. 

Αυτή είναι η επίθεση του διαλόγου που γίνεται, διότι καταλύεται η δημοκρατική διαδικασία μέσα στα σχολεία από κάποιους, οι οποίοι οφείλουν στα πλαίσια του καθήκοντός τους και του λειτουργήματός τους να το κάνουν. 

Από εκεί και πέρα βέβαια -διαβάζω και την ερώτησή σας- μιλάτε για έλλειψη 80% των διδακτικών εγχειριδίων στην Α' και Β' Λυκείου και μετά όταν δίνετε ακριβή στοιχεία -πέραν της αόριστης διατύπωσης εδώ- αναφέρεστε σε ΤΕΕ, δηλαδή σε Τεχνικά Επαγγελματικά Εκπαιδευτήρια. 

Θα καταθέσω στα Πρακτικά έγγραφο με τη δήλωση του Προέδρου του Οργανισμού Εκδόσεως Διδακτικών Βιβλίων... 

ΠΑΡΘΕΝΑ ΦΟΥΝΤΟΥΚΙΔΟΥ: Δεν είναι εκπαιδευτικά ιδρύματα αυτά; 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κυρία συνάδελφε, δεν σας διέκοψα. Σεβαστείτε το διάλογο. 

Γράφει λοιπόν ότι: "Σε απάντηση του εγγράφου σας σχετικά με την ... τάδε ερώτηση της κυρίας συναδέλφου σας αναφέρουμε ότι ουδεμία έλλειψη βιβλίων υπάρχει στα βιβλία. Συγκεκριμένα για τη Γ' Λυκείου οι αποστολές έχουν ολοκληρωθεί από τις 10-9-98. Για δε την Α' και Β' Λυκείου των Τεχνικών Επαγγελματικών Εκπαιδευτηρίων και μόνον, όποια σποραδική έλλειψη γνωστοποιείται στον ΟΕΔΒ, καλύπτεται άμεσα". 

(Στο σημείο αυτό ο Υφυπουργός Εθνικής Παιδείας και Θρησκευμάτων κ. Ιωάννης Ανθόπουλος καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Και ξέρετε γιατί έγινε αυτό; Διότι μέχρι 23-10-98 δήλωναν τις τελικές προτιμήσεις τους, αν θα πάνε στα ενιαία λύκεια ή στα ΤΕΕ. Και αυτό δεν είναι πρωτοφανές. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού) 

Τελειώνω, κύριε Πρόεδρε. 

'Αλλοτε τελείωναν οι δηλώσεις περί τα μέσα Δεκεμβρίου. Eμείς πιέσαμε τους χρόνους αυτούς, έτσι ώστε να λειτουργήσει περισσότερο χρόνο η τεχνική επαγγελματική εκπαίδευση στα χρονικά πλαίσια που ως συνήθως προβλεπόταν και γι' αυτόν ακριβώς το λόγο καλύπτουμε... 

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε Υπουργέ. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε, για την ανοχή σας. 

ΠΑΡΘΕΝΑ ΦΟΥΝΤΟΥΚΙΔΟΥ: Θα καταθέσω και άλλες καταστάσεις, κύριε Υπουργέ, αν σας ενδιαφέρει. 

(Στο σημείο αυτό η Βουλευτής κ. Παρθένα Φουντουκίδου καταθέτει για τα Πρακτικά τις προαναφερθείσες καταστάσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

ΠΡΟΕΔΡΕΥΩΝ (Λουκάς Αποστολίδης): Επανερχόμαστε στις επίκαιρες ερωτήσεις πρώτου κύκλου. 

Δεύτερη είναι η με αριθμό 337/7.12.98 επίκαιρη ερώτηση του Βουλευτή της Νέας Δημοκρατίας κ. Αθανασίου Χειμάρα προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τις πρόσφατες πλημμύρες στην περιοχή της Στυλίδας, την αποκατάσταση των ζημιών κλπ. 

Η επίκαιρη ερώτηση του κ. Χειμάρα σε περίληψη έχει ως εξής: 

"Οι πρόσφατες πλημμύρες (23-11-98) που έπληξαν ξανά τη Φθιώτιδα και κυρίως την περιοχή του Δήμου Στυλίδας, κατέδειξαν την παντελή έλλειψη της κυβερνητικής μέριμνας για σχεδιασμό και εκτέλεση αντιπλημμυρικών έργων, παρά τις εξαγγελίες για άμεση χορήγηση εννέα δισεκατομμυρίων (9.000.000.000) δραχμών που είχε κάνει ο Υπουργός ΠΕ.ΧΩ.Δ.Ε. όταν επισκέφθηκε το νομό, μετά τις πλημμύρες του Ιανουαρίου 1997, επικεφαλής κυβερνητικού κλιμακίου. 

'Υστερα από τα παραπάνω ερωτάται ο κύριος Υπουργός: 

1. Για ποιο λόγο δεν χρηματοδοτήθηκαν όλα τα εξαγγελθέντα από το κυβερνητικό κλιμάκιο, έργα; 

2. Πώς προτίθεται να αντιμετωπίσει αποφασιστικά την αποκατάσταση των προκληθεισών ζημιών και τη δραστική ανακούφιση των πληγέντων (σε οικίες, επιχειρήσεις, αυτοκίνητα κλπ.) στο Δήμο Στυλίδας καθώς και την υπαγωγή τους στις ευεργετικές διατάξεις του σχετικού νόμου περί πλημμυροπαθών, όπως ακριβώς συνέβη με την παρόμοια περίπτωση της Κορίνθου; 

3. Προτίθεται να προβεί στην άμεση χρηματοδότηση των αναγκαίων αντιπλημμυρικών έργων στη Στυλίδα, όπως ζητήθηκε επανειλημμένως από το δήμαρχο της πόλης;". 

Ο Υφυπουργός κ. Βερελής έχει το λόγο. 

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, σε όλην τη χώρα υπάρχει ένα εκτεταμένο πρόγραμμα αντιπλημμυρικών έργων. Στο λεκανοπέδιο της Αττικής τα φαινόμενα αυτά είναι έντονα και οφείλονται σε επέκταση του οικιστικού ιστού με παράλληλα μπαζώματα ρεμάτων. 'Εχει διαπιστωθεί ήδη ότι έχουν μπαζωθεί πεντακόσια πενήντα χιλιόμετρα, όπου πρέπει 

  


 

  

Σελίδα 2406 

κανείς να αποκαταστήσει με τεχνικά έργα ό,τι έκανε η φύση και καταστρέψαμε εμείς τα τελευταία σαράντα χρόνια συστηματικά. 

Στο λεκανοπέδιο της Αττικής, λοιπόν, εκτελούνται αυτήν τη στιγμή σημαντικότατα έργα, όπως και έργα πολλών δισεκατομμυρίων εκτελούνται σε όλην την ελληνική περιφέρεια. 

Για το Νομό Φθιώτιδας -διάβασα την ερώτηση του κ. Χειμάρα και ήθελα να ξεκινήσω από το ποσό το οποίο θεωρεί ο κ. Χειμάρας ότι έχει δεσμευθεί για αντιπλημμυρικά έργα- αναφέρει ότι έχουν δεσμευθεί τρία δισεκατομμύρια (3.000.000.000) δραχμές. 

Θέλω να σας καταθέσω, κύριε Χειμάρα, έναν κατάλογο με τα αντιπλημμυρικά έργα για τη θωράκιση του νομού Φθιώτιδας, τα οποία ανέρχονται από μεν την περιφέρεια σε 8,3 δισεκατομμύρια δραχμές από δε άλλους φορείς σε 6,2 δισεκατομμύρια δραχμές. Συνολικά, λοιπόν, έχουμε περίπου δεκαπέντε δισεκατομμύρια (15.000.000.000). Θα έχετε την ευκαιρία να μελετήσετε τον κατάλογο αυτό για να διαπιστώσετε ότι μία σειρά από καίρια αντιπλημμυρικά έργα έχουν ήδη δρομολογηθεί. Τα περισσότερα δε από αυτά έχουν ήδη εκτελεσθεί, ολοκληρωθεί, παραδοθεί και λειτουργούν. 

'Ερχομαι στο θέμα της Στυλίδας: Κατ' αρχήν να σας πω ότι ήδη έχει ενταχθεί. Με ευθύνη του Δήμου Στυλίδας από τη χρηματοδότηση του ΠΕΠ της περιφέρειας Στερεάς Ελλάδας έχει προκηρυχθεί η κατασκευή έργου ύψους τριακοσίων πενήντα εκατομμυρίων (350.000.000) δραχμών, που αφορά στην κατασκευή ενός συγκεκριμένου αντιπλημμυρικού έργου, μήκους χιλίων πεντακοσίων μέτρων για τη συλλογή των ομβρίων υδάτων. Το έργο αυτό θα προστατεύσει τόσο το κέντρο υγείας, όσο και το γυμνάσιο, το λύκειο και τους κατάντη ευρισκόμενους. 

Ακόμα το Δασαρχείο Λαμίας, όπως μας έχει πληροφορήσει η Νομαρχιακή Αυτοδιοίκηση, εκπονεί μελέτη για την κατασκευή υδρονομικών έργων και άμεσα προχωρά στην κατασκευή φραγμάτων και προφραγμάτων σε διάφορους χειμάρρους της περιοχής. 

Συνολικά, λοιπόν, εκτελούνται στο νόμο Φθιώτιδας έργα ύψους δεκαέξι δισεκατομμυρίων (16.000.000.000) δραχμών. 

Θα έρθω τώρα στα συγκεκριμένα μέτρα τα οποία θέτετε με την ερώτησή σας: Θέλω να σας πω ότι από την έναρξη του προβλήματος βρισκόταν σε επιφυλακή και κινητοποιήθηκε άμεσα το τεχνικό προσωπικό της Νομαρχίας και της Περιφέρειας, το οποίο μίσθωσε και μία σειρά ειδικών μηχανημάτων. Ακόμη καταβάλλεται το ειδικό βοήθημα των διακοσίων χιλιάδων (200.000) δραχμών σε κάθε οικογένεια. Μέχρι σήμερα έχουν καταβληθεί ογδόντα τρεις επιταγές των διακοσίων χιλιάδων (200.000) δραχμών για κάθε μία οικογένεια. 

Στις προσεχείς μέρες ολοκληρώνεται από ειδικές επιτροπές της Νομαρχιακής Αυτοδιοίκησης και της Περιφέρειας, η καταγραφή και η αποτίμηση των ζημιών σε οικίες, οικοσκευές, βιομηχανίες και βιοτεχνίες. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού) 

Μισό λεπτό, κύριε Πρόεδρε, από τη δευτερολογία μου για να ολοκληρώσω την απάντηση, ώστε να μπορεί ο κ. Χειμάρας να ενημερωθεί σωστά. 

Η αποκατάσταση των ζημιών σε κτίρια θα γίνει σύμφωνα με τις διατάξεις του νόμου 2576, αφού μας έρθει από τη Νομαρχιακή Αυτοδιοίκηση ο πλήρης κατάλογος, διότι θα είναι συγκεκριμένες οι αποκαταστάσεις και θα αφορούν συγκεκριμένους δικαιούχους. 

Ακόμα για τις οικοσκευές, θα επιχορηγηθούν οι πληγέντες με το ποσό των δύο εκατομμυρίων (2.000.000) δραχμών. Οι δε βιοτεχνίες, βιομηχανίες και εμπορικές επιχειρήσεις θα επιχορηγηθούν με ένα ποσό το οποίο θα καλύπτει τη ζημιά με δωρεάν επιχορήγηση του 30%. Το δε υπόλοιπο 70% μπορεί με απόφασεις του Υπουργού Εθνικής Οικονομίας και Οικονομικών να παρέχεται με δανειοδότηση με ευνοϊκούς όρους. 

Πιστεύω ότι με το σύνολο αυτών των προγραμμάτων τα οποία σας ανέφερα, μπορείτε να έχετε μία ενημέρωση. Και με τον κατάλογο αυτό, ο οποίος είναι στη διάθεσή σας, θα έχετε μία σωστή αντίληψη για το τι έχει συμβεί. 

ΠΡΟΕΔΡΕΥΩΝ (Λουκάς Αποστολίδης): Ο κ. Χειμάρας έχει το λόγο. 

ΑΘΑΝΑΣΙΟΣ ΧΕΙΜΑΡΑΣ: Κύριε Υπουργέ, λυπάμαι, αλλά θα σας στεναχωρέσω. Δεν είστε όχι καλά ενημερωμένος, αλλά δεν είστε καθόλου ενημερωμένος. 

Εγώ δεν ξέρω τι γίνεται με τα έργα της Αττικής, αλλά για τη Φθιώτιδα ξέρω λεπτομέρειες. Πρέπει να σας πω ότι τα δεκαέξι δισεκατομμύρια (16.000.000.000) δεν είναι ούτε στα χαρτιά, όχι στην πραγματικότητα. Ακούστε, λοιπόν, ποια είναι η πραγματικότητα για να τη μάθετε και σεις. 

Σε σχέση με τις άμεσες ανάγκες σε αντιπλημμυρικά έργα και σε σχέση με τις εξαγγελίες του κ. Λαλιώτη τον Ιανουάριο του 1997, μετά τις πλημμύρες, έγιναν ελάχιστα και τα περισσότερα ημιτελή, με αποτέλεσμα να κινδυνεύσουν να καταστραφούν και αυτά από την πρόσφατη πλημμύρα. 

Παραδείγματος χάρη είχατε εξαγγείλει μεταξύ των άλλων και την κατασκευή επτά γεφυρών, εκ των οποίων οι τρεις είχαν πέσει και οι τέσσερις ήταν ετοιμόρροπες και επικίνδυνες. 

Κατασκευάσατε μόνο τις τρεις που είχαν γκρεμιστεί, αλλά και αυτές τις αφήσατε απροστάτευτες, αφού ούτε καν δημοπρατήσατε προστατευτικά γι' αυτές έργα. Εδώ πρέπει να σας θυμίσω, γιατί το γνωρίζει ο κύριος Υπουργός, που απουσιάζει δυστυχώς σήμερα ότι αυτές έπεσαν, γιατί δεν τις συντηρήσατε μετά τις πλημμύρες του 1994, ως οφείλατε και ως είχατε δηλώσει. 

Από τις υπόλοιπες τέσσερις γέφυρες οι δύο δεν έχουν καν δημοπρατηθεί. 

Θα καταθέσω σχετικό αναλυτικό πίνακα, αλλά και έγγραφο του ΤΕΕ, κύριε Υπουργέ ανατολικής Στερεάς, με το οποίο ζητά να ολοκληρωθούν επειγόντως τα εξαγγελθέντα από την Κυβέρνηση αντιπλημμυρικά έργα που είχαν χαρακτηριστεί κατεπείγοντα και τα οποία καθυστερούν από έλλειψη πιστώσεων, για να δούμε που είναι οι πιστώσεις. 

(Στο σημείο αυτό ο Βουλευτής κ. Χειμάρας καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Κύριε Υπουργέ, για να γίνουν τα έργα, δεν φθάνει στα χαρτιά να έχετε πιστώσεις ούτε να τα εξαγγέλλετε. Πρέπει να δίνετε και τα χρήματα. 

Τελικό συμπέρασμα είναι ότι από τις πρόσφατες πλημμύρες είχαμε ξανά τεράστιες καταστροφές σε καλλιέργειες, σπίτια, βιοτεχνίες, δρόμους και φυσικά διακοπή του συγκοινωνιακού δικτύου, όχι μόνο του επαρχιακού, αλλά και του εθνικού, για πολλές ώρες. 

Και έρχομαι τώρα στη Στυλίδα όπου η καταστροφή ήταν βιβλική. Για να δείτε, κύριε Πρόεδρε, την αδιαφορία και την αναλγησία της Κυβέρνησης, θα καταθέσω έξι από τα δεκάδες επείγοντα SOS έγγραφα που έστειλε ο Δήμαρχος Στυλίδας προς το Υπουργείο ΠΕΧΩΔΕ και το Γενικό Γραμματέα και με τα οποία ζητούσε να εκτελεστούν επειγόντως τα αντιπλημμυρικά έργα για την προστασία της πόλεως. 

(Στο σημείο αυτό ο κ. Χειμάρας καταθέτει για τα Πρακτικά τα προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Δυστυχώς, δεν το λάβατε υπόψη σας, κύριε Υπουργέ, με συνέπεια να έχουμε τα γνωστά καταστροφικά αποτελέσματα τα οποία ζημιώνουν και τους κατοίκους αλλά και την εθνική οικονομία. 

Τελικά, περιμένω, να μου πείτε τι θα κάνετε με τα υπόλοιπα κατεπείγοντα αντιπλημμυρικά έργα στη Φθιώτιδα και ταυτόχρονα ζητώ να στηρίξετε την προσπάθεια του Υφυπουργού κ. Φλωρίδη, με τον οποίο είχαμε χρήσιμη συνάντηση μετά του Δημάρχου Στυλίδος, που παρευρισκόμουν και εγώ, σχετικά με τη Στυλίδα. 

ΠΡΟΕΔΡΕΥΩΝ (Λουκάς Αποστολίδης): Ο Υφυπουργός Περιβάλλοντος, Χωροταξίας και Δημοσίων 'Εργων κ. Βερελής έχει το λόγο. 

 

 

  

Σελίδα 2407 

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοτος, Χωροταξίας και Δημοσίων 'Εργων): Κύριε Πρόεδρε, θα αναφέρω χαρακτηριστικά λίγα από τα έργα τα οποία έχουν ολοληρωθεί. Κατασκευή της γέφυρας στην επαρχιακή οδό Μακρακώμης-Σπερχειάδας, έχει ολοκληρωθεί και έχει παραδοθεί. Η γέφυρα στην επαρχιακή οδό Λιανοκλαδίου, έχει ολοκληρωθεί. Η κατασκευή της γέφυρας στο 48ο χιλιόμετρο της επαρχιακής οδού Λαμίας-Καρπενησίου. Η αποκατάσταση της κοίτης και των αναχωμάτων του Σπερχειού. Τα αντιπλημμυρικά έργα στο χείμαρρο Γοργοποτάμου. 'Εχουμε ακόμα ανακατασκευή των έργων ύδρευσης των κοινοτήτων από τις πηγές Γοργοποτάμου. Αποκατάσταση εξωτερικού δικτύου ύδρευσης του συνδέσμου Καναλίων. Αποκατάσταση εξωτερικών δικτύων. 

ΑΘΑΝΑΣΙΟΣ ΧΕΙΜΑΡΑΣ: Δεν απαντάτε σ' αυτά που σας ρώτησα κύριε Υπουργέ. 

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Θα τα δείτε από εδώ, κύριε Χειμάρα. 

ΠΡΟΕΔΡΕΥΩΝ (Λουκάς Αποστολίδης): Κύριε Χειμάρα, ο κύριος Υπουργός έχει δικαίωμα να εκφράζεται όπως θέλει και να απαντάει όπως νομίζει. 

ΑΘΑΝΑΣΙΟΣ ΧΕΙΜΑΡΑΣ: Μα δεν μου απαντάει. 

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Βγήκε πρόσθετη χρηματοδότηση τριακοσίων πενήντα εκατομμυρίων (350.000.000) δραχμών. 

ΠΡΟΕΔΡΕΥΩΝ (Λουκάς Αποστολίδης): Μπορεί ένα από τα δέκα έργα.... 

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Χειμάρα, αντιλαμβάνομαι το ενδιαφέρον για την περιοχή σας, αντιλαμβάνομαι το άγχος, γιατί μας παρακολουθούν ενδεχομένως οι ψηφοφόροι μας, αλλά αφήστε με να σας ενημερώσω. Αυτό σας ζητώ. 

ΑΘΑΝΑΣΙΟΣ ΧΕΙΜΑΡΑΣ: Κύριε Πρόεδρε, μου επιτρέπετε; 

ΠΡΟΕΔΡΕΥΩΝ (Λουκάς Αποστολίδης): Δεν έχετε το λόγο, κύριε Χειμάρα. 

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Καταθέτω τον πίνακα, μελετήστε τον και είμαι στη διάθεσή σας για οποιοδήποτε σχόλιο. 

(Στο σημείο αυτό ο Υφυπουργός Περιβάλλοντος, Χωροταξίας και Δημοσίων 'Εργων κ. Βερελής καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας, της Διεύθυνσης Στενογραφίας και Πρακτικών της Βουλής) 

ΠΡΟΕΔΡΕΥΩΝ (Λουκάς Αποστολίδης): Ευχαριστώ, κύριε Υπουργέ. 

Κύριοι συνάδελφοι, τρίτη είναι η με αριθμό 349/9.12.98 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Κωστόπουλου, σχετικά με την αποπεράτωση του έργου διαπλάτυνσης της Εθνικής Οδού Αθηνών-Λαμίας (τμήμα Μαρτίνο-Αταλάντης), την καταβολή από την κοινοπραξία των δεδουλευμένων στους εργαζόμενους κλπ. η οποία όμως αναβάλλεται λόγω κωλύματος του κυρίου συναδέλφου. 

Κύριοι συνάδελφοι, ζητώ την άδεια του Σώματος για να προηγηθεί η ερώτηση της κ. Δαμανάκη προς τον Υπουργό Οικονομικών. 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Λουκάς Αποστολίδης): Θα συζητηθεί λοιπόν η τέταρτη με αριθμό 336/7.12.98 επίκαιρη ερώτηση δεύτερου κύκλου της Βουλευτού του Συνασπισμού της Αριστεράς και της Προόδρου κ. Μαρίας Δαμανάκη προς τον Υπουργό Οικονομικών, σχετικά με τις προθέσεις του Υπουργείου να αποδώσει στους Δήμους και τις Κοινότητες του πόρους που τους οφείλονται. 

Να πάρετε κανένα φράγκο, κυρία Δαμανάκη. 

ΜΑΡΙΑ ΔΑΜΑΝΑΚΗ: Καιρός είναι να πάρουμε κάποια φράγκα, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Η επίκαιρη ερώτηση σε περίληψη έχει ως εξής: 

"Πρόσφατα ήρθε και πάλι στην επικαιρότητα το πρόβλημα των πόρων που το κράτος οφείλει, βάσει της νομοθεσίας (ν. 1828/89), να αποδίδει στους ΟΤΑ κάθε χρόνο. Πρόκειται συγκεκριμένα για τμήμα των Κεντρικών Αυτοτελών Πόρων, όπως αυτοί προκύπτουν από την εκτέλεση του προϋπολογισμού 1998, που παρακρατείται από την Κυβέρνηση. Μέρος του ποσού αυτού, που υπολογίζεται σε 24 περίπου δισεκατομμύρια δραχμές, αφορά την αποπληρωμή του οφειλομένου στους δημοτικούς και κοινοτικούς υπαλλήλους επιδόματος των 18.000 δραχμών. 

Το φαινόμενο αυτό πλήττει τόσο την αξιοπιστία των θεσμικών παρεμβάσεων στον τομέα της Αυτοδιοίκησης όσο και την οικονομική αυτοτέλεια των ΟΤΑ, πλήττει και τους πολίτες, καταναλωτές και επαγγελματίες που συχνά επιβαρύνονται με υπέρογκες αυξήσεις των δημοτικών τελών. 

Ερωτάται ο Υπουργός Οικονομικών: 

Αν προτίθεται να αποδώσει στου Δήμους και τις Κοινότητες της χώρας ολόκληρο το ποσόν, που σύμφωνα με το Νόμο και τον κρατικό προϋπολογισμό, τους οφείλεται". 

'Αγιες ημέρες είναι, κύριε Υπουργέ. 

Ορίστε, κύριε Υπουργέ, έχετε το λόγο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Σας ευχαριστώ πολύ κύριε Πρόεδρε. 

Θα ήθελα να θέσω δύο θέματα και να απαντήσω: Το ένα αφορά το τι γίνεται το 1998 και το άλλο είναι το τι γίνεται διαχρονικά, σχετικά με τους Κεντρικούς Αυτοτελείς Πόρους της Τοπικής Αυτοδιοίκησης. 

'Οσον αφορά κατ' αρχήν το 1998, το οποίο υποθέτω ότι αποτελεί το κύριο μέρος του ενδιαφέροντος της κ. Δαμανάκη. Ο κρατικός προϋπολογισμός είχε αναγράψει για το 1998 το ποσό των τριακοσίων ογδόντα εννέα δισεκατομμυρίων (389.000.000.000) δραχμών από τα οποία συνοπτικά σας αναφέρω, ότι θα πήγαιναν, ως Κεντρικοί Αυτοτελείς Πόροι, διακόσια εβδομήντα τέσσερα δισεκατομμύρια (274.000.000.000) και εκατόν δεκαπέντε δισεκατομμύρια (115.000.000.000) θα πήγαιναν από τη ΣΑΤΕ, από το πρόγραμμα δημοσίων επενδύσεων. 

Μέχρι σήμερα έχουμε αποδώσει διακόσια εβδομήντα τέσσερα δισεκατομμύρια (274.000.000.000) ακριβώς, ως ΚΑΠ, από τον τακτικό προϋπολογισμό και 114,3 δισεκατομμύρια από το πρόγραμμα δημοσίων επενδύσεων. 

'Ομως, κυρία Δαμανάκη, έχουμε δώσει τέσσσερα δισεκατομμύρια (4.000.000.000) δραχμές, έτσι ώστε να καλύψουμε τη χορήγηση του επιδόματος των δεκαοκτώ χιλιάδων (18.000) από τους δήμους προς τους υπαλλήλους τους και επιπλέον έχουμε δώσει από τις επιχορηγήσεις του τακτικού προϋπολογισμου ένα δισεκατομμύριο (1.000.000.000) δραχμές, έτσι ώστε να καλυφθεί η υπερωριακή απασχόληση, η οποία υπήρξε κατά τη διεξαγωγή των εκλογών. 

Συνοψίζοντας όλα αυτά, προκύπτει ότι έχουμε διαθέσει γύρω στα τεσσεράμισι δισεκατομμύρια (4.500.000.000) δραχμές περισσότερα σε σχέση με τα αναγραφέντα στον προϋπολογισμό. Βεβαίως, όπως γνωρίζετε η τελική εκκαθάριση γίνεται το επόμενο έτος του κάθε οικονομικού έτους, έτσι ώστε να υπάρξει πλήρης καταλογισμός των εσόδων και ακριβής υπολογισμός των κεντρικών αυτοτελών πόρων. Αυτό όσον αφορά το 1998. 'Εχουμε δώσει περισσότερα απ' αυτά τα οποία είχαμε γράψει στον τακτικό προϋπολογισμό. 

'Οσον αφορά τώρα το διαχρονικό θέμα των ΚΑΠ πρέπει να σας πω ότι η Κυβέρνηση είναι απολύτως εντάξει με τις υποχρεώσεις που έχει απέναντι στους δήμους. Οι δήμοι και γενικά η αυτοδιοίκηση, όπως και η Νομαρχιακή Αυτοδιοίκηση είναι οι μεγάλοι ωφελημένοι του κρατικού προϋπολογισμού. 

Σας αναφέρω χαρακτηριστικά ότι μόνο τα τελευταία τέσσερα-πέντε χρόνια οι επιχορηγήσεις μέσω των κεντρικών αυτοτελώς πόρων που δίδονται στην Τοπική Αυτοδιοίκηση είναι διπλάσιες, όσον αφορά την αύξησή τους σε σχέση με την αύξηση την οποία έχει λάβει ο υπόλοιπος στενότερος κρατικός τομέας. Είναι διπλάσιος ο ρυθμός μόνο τα τελευταία τέσσερα-πέντε χρόνια και αυτό νομίζω δείχνει ότι η Κυβέρνηση μεριμνά για την επαρκή χρηματοδότηση της Τοπικής Αυτοδιοίκησης. 

  


 

  

Σελίδα 2408 

Βεβαίως υπάρχουν ορισμένα προβλήματα ότι ορισμένοι δήμοι μπορεί να μην εξασφαλίζουν προϋπολογισμούς, οι οποίοι να ανταποκρίνονται στην προσδοκία τους για το τι Κεντρικούς Αυτοτελείς Πόρους θα λάβουν. Και σ'αυτές τις περιπτώσεις -σε ορισμένες περιπτώσεις ή σε αρκετές- το κράτος πολύ συχνά μέσω των προκαταβολών των Κεντρικών Αυτοτελών Πόρων βοηθά τους δήμους αυτούς να ανταπεξέρχονται στα προβλήματά τους και συμψηφίζουν αυτές τις προκαταβολές με τους Κεντρικούς Αυτοτελείς Πόρους της επόμενης περιόδου. 

Πιστεύω, λοιπόν, και κλείνω μ' αυτό, ότι η Κυβέρνηση έχει πράξει το καθήκον της στο ακέραιο και με το παραπάνω και ότι δεν υπάρχει κανένας λόγος ανησυχίας για το αν εκπληρώνει τις υποχρεώσεις της η Κυβέρνηση προς τους δήμους. Σας ευχαριστώ πολύ. 

ΠΡΟΕΔΡΕΥΩΝ (Λουκάς Αποστολίδης): Η κ. Δαμανάκη έχει το λόγο. 

ΜΑΡΙΑ ΔΑΜΑΝΑΚΗ: Κύριε Πρόεδρε, η απάντηση του κυρίου Υπουργού στηρίχθηκε σε μεγάλο βαθμό στο γεγονός ότι τα τελευταία χρόνια υπάρχει αύξηση των πόρων που αποδίδονται στην Τοπική Αυτοδιοίκηση. 

Πράγματι, σε σχέση με το παρελθόν υπάρχει αύξηση και μάλιστα σημαντική. Αυτό, όμως, το γεγονόςν δεν τεκμηριώνει κατά τη γνώμη μου το κατά πόσο οι πόροι αυτοί είναι επαρκείς, διότι στο διάστημα αυτό μεταφέρθηκαν και μια σειρά αρμοδιότητες και άρα το κατά πόσον οι πόροι είναι επαρκείς, θα πρέπει να αποτελέσει ένα αντικείμενο σοβαρής συζήτησης και με την Τοπική Αυτοδιοίκηση, για να βρεθεί μια χρυσή τομή στο τι θεωρείται επαρκές, με βάση και τις αρμοδιότητες που μετατίθενται. 

Πάνω, λοιπόν, σ' αυτήν τη συζήτηση και για να μιλήσουμε συγκεκριμένα για το 1998, σας λέω τα εξής: 

Η Κεντρική 'Ενωση Δήμων και Κοινοτήτων ισχυρίζεται ότι πέραν αυτών που έχουν αποδεχθεί οφείλονται και επιπλέον ποσά. Γιατί οφείλονται. Γιατί υπάρχει θεσμοθέτηση των κεντρικών αυτοτελών πόρων, υπάρχει θεσμοθέτηση ότι αποδίδεται το 20% από ορισμένα έσοδα, το 1998 η Κυβέρνηση εισέπραξε από οφειλές παρελθόντων ετών εκατό δισεκατομμύρια (100.000.000.000) επιπλέον και η Τοπική Αυτοδιοίκηση έχει το δικαίωμα να ισχυρισθεί ότι εφόσον υπήρξε μια είσπραξη από τους θεσμοθετημένους πόρους εκατό δισεκατομμύρια (100.000.000.000) δραχμές επιπλέον, δικαιούται το 20%, δηλαδή δικαιούται επιπλέον είκοσι δισεκατομμύρια (20.000.000.000) δραχμές. Δικαιούται επίσης να πει ότι εφόσον το επίδομα στο οποίο ήδη αναφερθήκατε των δεκαοκτώ χιλιάδων (18.000) δραχμών δίδεται στους υπαλλήλους της Τοπικής Αυτοδιοίκησης με κεντρική απόφαση, θα πρέπει η Κυβέρνηση να συνεισφέρει τα τέσσερα δισεκατομμύρια (4.000.000.000) που οφείλονται επιπλέον για την καταβολή του. 

Υπάρχουν δηλαδή και από τη μεριά της αυτοδιοίκησης ορισμένα βάσιμα επιχειρήματα, τα οποία η Κυβέρνηση πρέπει να πάρει υπόψη. Και επαναλαμβάνω, για θεσμοθετημένους πόρους, αν υπάρχουν εισπράξεις από παρελθόντα έτη, πρέπει να αποδοθεί το 20%. Αυτό είναι ολοφάνερο. 

Τώρα, όσον αφορά το γενικότερο θέμα των οικονομικών πόρων της Τοπικής Αυτοδιοίκησης, εγώ πιστεύω ότι η οριστική λύση του προβλήματος που δεν είναι βεβαίως της ώρας, θα δοθεί αν κάποτε θεσμοθετηθούν μέσω φορολογικής μεταρρύθμισης -και εγώ θα έλεγα και συνταγματικής αναθεώρησης- ορισμένοι πόροι στην Τοπική Αυτοδιοίκηση, η οποία να αναλάβει πραγματικά την ευθύνη και της είσπραξής τους, χωρίς βέβαια να φορολογούνται επιπλέον οι πολίτες. Αυτό θα ήταν η λύση. Αν παραδείγματος χάρη, όλος ο φόρος της ακίνητης περιουσίας πήγαινε στην αυτοδιοίκηση με συγκεκριμένες δεσμεύσεις για την οφειλή και την απόδοση, αυτό θα ήταν λύση. Βεβαίως, μέχρι να γίνει αυτό και για να μην είναι επαίτες οι δήμοι και οι κοινότητες, οφείλει και η Κυβέρνηση να είναι εντάξει στις υποχρεώσεις της. Δεν ισχυρίζομαι με όλα αυτά ότι είναι πάντα εντάξει η Τοπική Αυτοδιοίκηση και αντίθετα η εμπειρία μου τα τελευταία χρόνια, με έχει πείσει ότι πάρα πολλοί δήμοι χρησιμοποιούν ιδίως τα ανταποδοτικά τέλη, ως φοροεισπρακτικό μηχανισμό και απομυζούν από τους πολίτες χωρίς να διαθέτουν τις ανάλογες υπηρεσίες. Αλλά δεν σημαίνει αυτό ότι η Κυβέρνηση δεν θα πρέπει να είναι εντάξει στις υποχρεώσεις της. Και για να επανέλθω, υπάρχει θέμα θεσμοθετημένων φόρων και εξ αυτού οφείλετε είκοσι δισεκατομμύρια (20.000.000.000) δραχμές, συν τέσσερα, τα οποία υπάρχουν για το δεκαοκταχίλιαρο. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κατ' αρχήν θα ήθελα να καλοσωρίσω αρκετές από τις σκέψεις, τις οποίες έκανε η κ. Δαμανάκη. Πιστεύω ότι βρίσκονται σε μια σωστή κατεύθυνση συνολικότερης αναδιάρθρωσης του τρόπου χρηματοδότησης. 

ΠΡΟΕΔΡΕΥΩΝ (Λουκάς Αποστολίδης): Ο κύριος Πρόεδρος πάντως γελάει. Δεν ξέρω γιατί. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Καθένας τα θέλει όλα δικά του εδώ. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Αλλά έρχομαι να σχολιάσω ορισμένα επιμέρους θέματα που θίξατε. 

Κατ' αρχήν, είναι το θέμα της επάρκειας των πόρων, που πιστεύω ότι ποτέ κανείς δεν θα θεωρήσει κανένα ποσό επαρκές. 'Ολοι έχουν μια δυνατότητα... 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Επάρκεια εννοείται αν στον προϋπολογισμό ενεγράφει αυτό που έπρεπε να εγγραφεί. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Αυτό που πρέπει να εγγραφεί εγγράφεται και αποδίδεται ακριβώς. Αλλά "επάρκεια" ξέρετε, είναι μια έννοια η οποία δεν καλύπτεται ποτέ, διότι όλοι μπορούν να παρουσιάσουν κάποια ανάγκη επιπλέον. Σας δίνω όμως δυο αριθμούς, τους οποίους θα κρίνετε εσείς. 

Με δείκτη το 100 το 1995, και για την κεντρική διοίκηση και για την αυτοδιοίκηση, οι δαπάνες της κεντρικής διοίκησης έχουν φτάσει το 140 το 1999 και οι δαπάνες για την Τοπική Αυτοδιοίκηση έχουν φτάσει το 180. Αυτό πιστεύω δείχνει την πρόθεση της Κυβέρνησης να επιτρέψει μια επαρκή χρηματοδότηση, διπλάσια επαρκή απ'ό,τι επιτρέπει για τον εαυτό της... 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το λέει ο νόμος. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Το λέει ο νόμος, και τον εφαρμόζει η Κυβέρνηση. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μα, δεν τον εφαρμόζει. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Και νομίζω ότι μπορείτε να βγάλετε πάρα πολλά συμπεράσματα. 

Δεύτερον, όσον αφορά τη διαχρονική κατανομή των πόρων από το 1989, είμαι σε θέση να σας αποδείξω ότι με βάση τις καταβολές, οι οποίες έγιναν από πλευράς κεντρικής διοικήσεως στην Τοπική Αυτοδιοίκηση, έχουν χορηγηθεί αισθητά περισσότερα χρήματα απ'αυτά τα οποία προκύπτουν ως διαχρονικό άθροισμα των κεντρικών αυτοτελών πόρων. 

Εγώ συμφωνώ ότι θα πρέπει ενδεχομένως να δούμε συνολικότερα όταν είναι ώριμα τα πράγματα και όταν έχουν εμπεδωθεί ορισμένες εμπειρίες και ορισμένες αντιλήψεις για το πώς θα υπάρξει μια συνευθύνη στην είσπραξη των φορολογικών εσόδων τα οποία απαρτίζουν τους ΚΑΠ. Αυτό είναι κάτι το οποίο μπορούμε να εξετάσουμε και θα συμφωνήσω μαζί σας ότι υπάρχουν κάμποσα πράγματα που πρέπει να γίνουν. 'Οπως επίσης, φαντάζομαι θα συμφωνήσετε και σεις μαζί μου ότι πρέπει να αλλάξουμε και το όνομα των ΚΑΠ, γιατί δεν μπορεί ένας πόρος να είναι και κεντρικός και αυτοτελής. 'Η κεντρικός θα είναι ή αυτοτελής θα είναι. Και τα δύο μαζί, είναι αντίφαση. 

ΠΡΟΕΔΡΕΥΩΝ (Λουκάς Αποστολίδης): Υπάρχει κάπου μια εννοιολογική αντίφαση. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το Φόρο Ακίνητης Περιουσίας να δώσετε στην Τοπική Αυτοδιοίκηση. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Αυτά είναι θέματα, τα οποία μπορούμε να τα συζητήσουμε. Θα δούμε τις προτάσεις που έχετε και θα δείτε και τις προτάσεις, που θα έχει τότε η Κυβέρνηση. Ευχαριστώ πολύ. 



 

  

Σελίδα 2409 

ΠΡΟΕΔΡΕΥΩΝ (Λουκάς Αποστολίδης): Ευχαριστούμε, κύριε Υπουργέ. 

Κύριοι συνάδελφοι, έχω την τιμή να ανακοινώσω στο Σώμα ότι ο Πρόεδρος της Νέας Δημοκρατίας κ. Κωνσταντίνος Καραμανλής και οι Βουλευτές κύριοι Σταύρος Δήμας, Δημήτριος Σιούφας, 'Αννα Μπενάκη-Ψαρούδα, Γεώργιος Καλός, Μπηρόλ Ακήφογλου, Γεώργιος Αλεξόπουλος, Θεοφάνης Δημοσχάκης, Αθανάσιος Κονταξής, Μαρία Κωνσταντοπούλου, Κωνσταντίνος Σημαιοφορίδης, Παναγιώτης Σκανδαλάκης, 'Αγγελος Μπρατάκος και Απόστολος Ανδρεουλάκος κατέθεσαν πρόταση νόμου: "Εθνικός διάλογος για την παιδεία και συγκρότηση σχετικών επιτροπών". 

Παραπέμπεται στην αρμόδια Διαρκή Επιτροπή. 

Επανερχόμαστε στις επίκαιρες ερωτήσεις πρώτου κύκλου. 

Τέταρτη είναι η με αριθμό 344/9.12.98 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τον Υπουργό Εργασίας και Κοινωνικών Ασφαλίσεων, σχετικά με την οικονομική ενίσχυση των ανέργων με σοβαρά οικογενειακά και οικονομικά προβλήματα του Νομού Λάρισας. 

Η επίκαιρη ερώτηση έχει ως εξής: 

"Η ανεργία δημιουργεί καθημερινά στη χώρα μας καινούρια θύματα, κυρίως στις αποβιομηχανοποιημένες περιοχές της επαρχίας. 

Στο Νομό Λάρισας, η μία μετά την άλλη επιχείρηση παίρνει το δρόμου του κλεισίματος, με πτώχευση, σταμάτημα παραγωγής, υπολειτουργία, με απλήρωτους εργαζόμενους, μαύρη απασχόληση και υπονόμευση της εργατικής νομοθεσίας. 

Το γεγονός αυτό έχει άμεσες συνέπειες στην οικονομική και κοινωνική κατάσταση των εργαζομένων, που βρέθηκαν ξαφνικά στην ανεργία ή στην υποαπασχόληση. 

Με βάση τα παραπάνω, ερωτάται ο κύριος Υπουργός: 

Θα ικανοποιήσει το αίτημα του Εργατοϋπαλληλικού Κέντρου του Νομού Λάρισας για την οικονομική βοήθεια των ανέργων με σοβαρά οικογενειακά και οικονομικά προβλήματα;". 

Ο Υφυπουργός Εργασίας και Κοινωνικών Ασφαλίσεων κ. Πρωτόπαπας έχει το λόγο. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Ευχαριστώ, κύριε Πρόεδρε. 

Κύριε Πρόεδρε, όσον αφορά αυτήν καθ' αυτήν την ερώτηση της κυρίας συναδέλφου, θα μπορούσα να πω ότι θα το εξετάσουμε. 'Εχει διατυπώσει μια σειρά από τέτοιες προτάσεις το Εργατικό Κέντρο της Λάρισας. Είναι γνωστό ότι λόγω των εορτών των Χριστουγέννων χορηγούνται με απόφαση του Υπουργού Εργασίας, ύστερα από εισήγηση του Διοικητικού Συμβουλίου του ΟΑΕΔ, έκτακτες οικονομικές ενισχύσεις σε ανέργους, που δεν έχουν προϋποθέσεις τεχνικής επιδότησης. Προβλέπεται από το νόμο αυτόν. Πρέπει βέβαια να έχει γίνει ένας ορισμένος αριθμός ημερομισθίων, από τα οποία θα προκύπτει η μειωμένη ή η καθόλου απασχόλησή τους και το ύψος του οικογενεικού τους εισοδήματος θα πρέπει να είναι χαμηλό. 

Επομένως, θα εξεταστεί το αίτημα και μάλιστα θα εξεταστεί κατά το δυνατόν θετικά, μια και ούτως ή άλλως συνηθίζεται, με την ευκαιρία των εορτών, να δίνονται κάποια τέτοια επιδόματα. 

Εκείνο που θα ήθελα όμως να πω, είναι ότι δεν μπορούμε να τεκμηριώνουμε αυτά τα θέματα, που έχουν να κάνουν με ιδιαίτερες καταστάσεις ανέργων από επιχειρήσεις που έκλεισαν, δίνοντας μια εντύπωση ότι υπάρχει μια γενική καταστροφή ότι η μία μετά την άλλη οι επιχειρήσεις κλείνουν, ότι δεν υπάρχει τίποτα, ότι δεν λειτουργεί καμία επιχείρηση, ότι παντού υπάρχει μαύρη απασχόληση και υπονόμευση της εργατικής νομοθεσίας. 

Δεν είναι έτσι τα πράγματα. Υπάρχουν αναμφίβολα προβλήματα. Πολλές βιομηχανικές επιχειρήσεις περνούν τη φάση της αναδιάρθρωσής τους αναμφίβολα. Αυτό έχει κόστος. Δημιουργούνται προβλήματα. Τα προβλήματα οπωσδήποτε είναι δυσάρεστα. Αυτό όμως δεν πρέπει να μας παρασύρει, ώστε να δίνουμε μια εικόνα ότι έκλεισαν όλα, ότι δεν υπάρχει βιομηχανική παραγωγή στην Ελλάδα και ότι παντού κυριαρχεί η καταστρατήγηση των νόμων, η υπονόμευση των συμβάσεων και η μαύρη εργασία. 

Δεν είναι έτσι. Υπάρχει άνοδος της βιομηχανικής παραγωγής στην Ελλάδα η οποία θα ανέβει κατά 8%, μέχρι το τέλος του 1998. Υπάρχει μία σοβαρότατη πρωτοφανής άνοδος της βιομηχανικής παραγωγής. Υπάρχει μια αύξηση του Ακαθάριστου Εθνικού Προϊόντος. Η ανεργία δεν έχει αυξηθεί. Δεν σημαίνει αυτό βέβαια ότι υπάρχουν ραγδαίες εξελίξεις και μια σημαντική μείωση της ανεργίας. Δεν έχει όμως αυξηθεί. Δεν υπάρχει αυτή η ζοφερή εικόνα που περιγράφετε. Η μαύρη εργασία έχει χτυπηθεί με την πολιτική που κάναμε για τη λευκή και πράσινη κάρτα. Ιδιαίτερα μετά την εφαρμογή του νόμου που προωθούμε τώρα και σύμφωνα με το χρονοδιάγραμμα που ο ίδιος ο νόμος προβλέπει, θα είναι έτοιμες τον Ιούλιο οι νέες επιθεωρήσεις εργασίας, το Σώμα Επιθεωρητών Εργασίας. Αυτός είναι ένας ρόλος του κράτους, που μπορείτε να επισημάνετε. Τήρηση παντού της εργατικής νομοθεσίας, των προβλεπομένων από το νόμο και τις συμβάσεις. 

Θα ήθελα, λοιπόν, να μας βοηθήσετε σ' αυτήν την κατεύθυνση και όχι να δημιουργούμε με μια απολυτότητα μια ζοφερή εικόνα, για να τεκμηριώσουμε ένα αίτημα, το οποίο κατά τα άλλα έχει υποβληθεί ήδη στο Υπουργείο και το οποίο ως Βουλευτής Λαρίσης, κυρία συνάδελφε, νομίζω ότι νομιμοποιείσθε απολύτως και να τεκμηριώσετε και να ζητήσετε. 

Αυτό καθαυτό το αίτημα θα το εξετάσουμε. Κατά τα άλλα, θα ήθελα να σας παρακαλέσω να μην απολυτοποιούμε καταστάσεις και να βοηθήσουμε μια προσπάθεια που γίνεται πολύ φιλότιμα. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Θα κάνετε ειδική πολιτική για τη Λάρισα; 

ΠΡΟΕΔΡΕΥΩΝ (Λουκάς Αποστολίδης): Γίνατε σαφής, κύριε Υφυπουργέ. 

Η κ. Λουλέ έχει το λόγο. 

ΑΝΔΡΙΑΝΗ ΛΟΥΛΕ: Κύριε Υπουργέ, θα πω κάτι που ίσως είναι βαρύ, αλλά με αναγκάζετε να το πω ότι άλλα λέγατε όταν ήσασταν συνδικαλιστής και άλλα λέτε τώρα που γίνατε Υπουργός. Βεβαίως έτσι είναι τα πράγματα στη Λάρισα και βεβαίως το 60% των κατοίκων εργάζονται αυτήν τη στιγμή μόνο στο δημόσιο, ΔΕΚΟ, ΟΤΑ, Τράπεζες και στον ευρύτερο δημόσιο τομέα. Και βεβαίως οι επιχειρήσεις κλείνουν η μια μετά την άλλη ή πτωχεύουν ή υπολειτουργούν ή εργάζονται με αναπληρωτές εργαζόμενους. Και δεν καταλαβαίνω γιατί σας πείραξαν οι λέξεις "μαύρη απασχόληση" και "υπονόμευση της εργατικής νομοθεσίας", αφού έτσι είναι τα πράγματα. 

Κύριε Πρόεδρε, πρόσφατα έγινε μία δημοσκόπηση που δημοσιεύθηκε στις εφημερίδες όλης της χώρας ότι εκείνο που περισσότερο προβληματίζει τον ελληνικό λαό και που δημιουργεί ζήτημα και απειλή, εάν θέλετε, για την καθημερινή του ζωή, είναι η ανεργία. 

'Οπως δε γνωρίζουμε, η ανεργία δεν πλήττει δυστυχώς ομοιόμορφα. Πλήττει περισσότερο τους εργαζόμενους στη βιομηχανία, τους ανειδίκευτους και εκείνους που μένουν στην επαρχία. Και αυτό το πρόβλημα έχει δημιουργηθεί και στη Λάρισα όπου η ίδια η Κυβέρνηση την έχει εντάξει στις φθίνουσες περιοχές της χωρας. 

Εάν δεν ήταν έτσι θα το είχατε κάνει αυτό κύριε Υπουργέ; Θα είχατε εντάξει εσείς οι ίδιοι τον νομό αυτόν-, έναν νομό που πράγματι ήταν πολύ εύπορος μέχρι προχθές- στις φθίνουσες περιοχές της χώρας; 'Οχι βέβαια. 

Το Εργατικό Κέντρο Λάρισας έχει στείλει εδώ και αρκετό καιρό μία λίστα με χίλιους τετρακόσιους έξι ανέργους, ζητά διακόσιες χιλιάδες (200.000) για να δοθεί ως επίδομα προκειμένου να περάσουν οι άνθρωποι αυτοί τις γιορτές και νομίζω ότι τουλάχιστον από κοινωνική ευθιξία θα πρέπει να το κάνετε και μη μου λέτε ότι πρέπει να έχουν τυπικές προϋποθέσεις. Γιατί τι περισσότερη προϋπόθεση να χρειαστεί από την ανεργία, που είναι η μεγαλύτερη προϋπόθεση για να ζητούν ένα επίδομα οι άνθρωποι. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο. 

  


 

  

Σελίδα 2410 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κυρία Λουλέ, νομίζω ότι θα πρέπει να καταλάβετε ότι η αναζήτηση ψήφων στην περιοχή της Λάρισας δεν πρέπει να σας ωθεί σε τέτοια πράγματα, όπως αυτά που είπατε προηγουμένως. 

Θα παραγνωρίσω την προσωπική επίθεση εναντίον μου, διότι δεν με ενδιαφέρει από εσάς. Αλλά από εκεί και πέρα θα πρέπει να γίνει κατανοητό ότι όπως έχει η Λάρισα προβλήματα έχει και όλη η Ελλάδα. Και ανάλογα αιτήματα έχουμε πάρει από όλες τις περιοχές της χώρας. 

ΑΝΔΡΙΑΝΗ ΛΟΥΛΕ: Τόσο το χειρότερο για σας. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Θα εξετάσουμε αυτά τα αιτήματα κάτω από ορισμένες προϋποθέσεις που έχουν να κάνουν με τα χρήματα που υπάρχουν -γιατί έχουμε έναν περιορισμένο αριθμό χρημάτων- και με τις προτεραιότητες που υπάρχουν. Και εάν η Λάρισα πρέπει να είναι σε αυτές τις προτεραιότητες -όλη η Λάρισα βέβαια δεν γίνεται, αλλά εσείς το κάνετε γενικά για να βγείτε να πείτε ότι "τους τα είπα"- θα είναι. Αλλά αυτή η δεν είναι πολιτική. Το "τους τα είπα" δεν είναι πολιτική. Υπάρχουν πραγματικά προβλήματα στη Λάρισα όπως υπάρχουν και σε άλλες περιοχές. 

ΑΝΔΡΙΑΝΗ ΛΟΥΛΕ: Εγώ θα στείλω τα Πρακτικά για να δούν τι είπατε εσείς. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Και τα χρήματα αυτά που δίνονται τα Χριστούγεννα, είναι περιορισμένα γιατί περιορισμένος είναι ο προϋπολογισμός του ΟΑΕΔ. Εδώ θα νομίζει κανείς ότι μιλάμε για ένα πακτωλό χρημάτων. Τα χρήματα αυτά δίνονται εκεί που υπάρχουν οι περισσότεροι άνεργοι, εκεί που υπάρχει πραγματική ανάγκη, εκεί που δεν διαφαίνονται δυνατότητες επανένταξης, εκεί που έχουν συσσωρευθεί αξεπέρΰστα προβλήματα. Και δίνονται τα χρήματα αυτά βάσει των μαζικών απολύσεων από συγκεκριμένες επιχειρήσεις. Δεν δίνονται γενικά σε νομούς. Δεν είναι κάτι διαφορετικό ο ένας νομός από τους άλλους νομούς της χώρας και θα έπρεπε να το ξέρετε εάν είχατε ενδιαφερθεί πραγματικά γι'αυτά τα προβλήματα. 

Αλλά δυστυχώς έχουμε πάει όλοι στην εύκολη λύση "κάντε εκείνο, κάντε το άλλο και εάν δεν το κάνετε θα βγούμε να ενημερώσουμε". 

Να βγείτε, κυρία Λουλέ, γιατί θα βγούμε και εμείς. Και είναι απολύτως βέβαιο ότι ο κόσμος ξέρει πολύ καλά με ποια κριτήρια δίνονται αυτά τα επιδόματα. Και σας πληροφορώ ότι κάθε Χριστούγεννα και κάθε Πάσχα γίνεται αυτή η ιστορία, αλλά δεν γίνεται σε επίπεδο νομού. Επιλέγουμε περιπτώσεις με βάση τους περιορισμένους πόρους μας, επιλέγουμε περιπτώσεις που έχουν γίνει μαζικές απολύσεις και που διαπιστώνουμε με βάση τα στοιχεία του ΟΑΕΔ ότι οι άνεργοι από αυτές τις περιοχές δεν έχουν ενταχθεί στη παραγωγή. 

Αυτό θα έπρεπε, λοιπόν, να ζητήσετε και να φέρετε συγκεκριμένες περιπτώσεις εδώ να μας τις παρουσιάσετε και να πάρετε μια θετική απάντηση και όχι γενικά στην εικόνα της καταστροφής και "δώσε κάτι, που δεν έχει". 

ΠΡΟΕΔΡΕΥΩΝ (Λουκάς Αποστολίδης): Πάντως, κύριε Υφυπουργέ, φαίνεται ότι η ανεργία ανάβει φωτιές, όπου και εάν υπάρχει. 

Πέμπτη είναι η με αριθμό 353/9.12.98 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Εργασίας και Κοινωνικών Ασφαλίσεων σχετικά με τις απολύσεις των εργαζομένων στις εγκαταστάσεις άντλησης πετρελαίου στη Καβάλα κλπ. 

Η επίκαιρη ερώτηση έχει ως εξής: 

"Εκατοντάδες εργαζόμενοι στις εγκαταστάσεις άντλησης πετρελαίου (ΠΡΙΝΟΣ) στην Καβάλα, βρίσκονται σε απελπιστική κατάσταση λόγω της άμεσης απειλής απόλυσής τους. 

Επειδή τεχνικά ζητήματα, όπως τα περιθώρια άντλησης πετρελαίου και οι πρόσθετες δυνατότητες που υπάρχουν στο ζήτημα αυτό, δεν έχουν ξεκαθαριστεί από τη εταιρεία που έχει αναλάβει την άντληση του κοιτάσματος του πετρελαίου, θα πρέπει να μην οδηγηθούμε σε βιαστικές αποφάσεις, που θα έχουν δυσμενείς επιπτώσεις στην τοπική κοινωνία. 

Ερωτάται ο κύριος Υπουργός: 

1.Θα υπάρξει δέσμευση, ώστε να μην απολυθεί κανένας εργαζόμενος εφόσον υπάρχει η προοπτική απασχόλησής τους στις ίδιες εγκαταστάσεις (λόγω επέκτασης των δραστηριοτήτων της εταιρείας); 

2.Θα υπάρξει δέσμευση ότι έστω και εάν αναγκαστούν να διακόψουν προσωρινά την εργασία τους θα επαναπροσληφθούν αμέσως με απόλυτη προτεραιότητα όταν οι ανάγκες το απαιτήσουν". 

Ο κύριος Υφυπουργός έχει το λόγο. 

Και πάλι, κύριε Υφυπουργέ, η ανεργία είναι μπροστά. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Είναι τα γνωστά προβλήματα της ανεργίας, κύριε Πρόεδρε. 

Εδώ υπάρχει ένα σοβαρό πρόβλημα. 'Εχω ξαναμιλήσει σχετικά με αυτό το θέμα σε ερώτηση με το ίδιο ακριβώς περιεχόμενο που μου είχε υποβληθεί από άλλους συναδέλφους πριν από μερικές μέρες. Ωστόσο δεν έχω πρόβλημα να ξαναπώ και να ενημερώσω και την κυρία συνάδελφο ότι όντως υπάρχουν σοβαρά προβλήματα για την ίδια τη λειτουργία της επιχείρησης, λόγω των ζητημάτων που και εσείς διαπιστώνετε, δηλαδή τα περιθώρια άντλησης πετρελαίου και τις δυνατότητες που υπάρχουν στον τομέα αυτό. 

Αυτό έχει δημιουργήσει προβλήματα. Υπάρχει, δηλαδή, μία πλήρως αντιοικονομική κατάσταση στην εξόρυξη του πετρελαίου. 'Εχουν διαπιστωθεί προβλήματα βιωσιμότητας της επιχείρησης και η μόνη δυνατότητα η οποία διαφαίνεται για να εξασφαλισθεί το μέλλον της επιχείρησης αυτής είναι οι νέες γεωτρήσεις, οι οποίες θα πρέπει να γίνουν περίπου στην περιοχή του 'Αθω και για τις οποίες υπάρχει η εκτίμηση ότι μπορεί να προκύψουν δυνατότητες άντλησης πετρελαίου, με θετικούς όρους και βέβαια, να διασφαλισθεί και η απασχόληση των εργαζομένων. Αυτή είναι αυτήν τη στιγμή η κατάσταση. 

Η εταιρεία, βέβαια, έχει προχωρήσει σε μαζικές απολύσεις, λέγοντας ότι αναστέλλει τις εργασίες της και θα δει τι θα κάνει στην περιοχή του 'Αθω. 

Το Υπουργείο Εργασίας φρόντισε να ενημερώσει την επιχείρηση ότι δεν υπάρχει έγκριση για ομαδικές απολύσεις, ότι δεν συμφωνεί, δηλαδή, με μία τέτοια ενέργεια, η οποία θεωρεί ότι είναι ιδιαίτερα βεβιασμένη και δημιουργεί ιδιαίτερα αρνητικά φαινόμενα και αντιπρότεινε μία πρόταση για την εθελούσια έξοδο ενός αριθμού εργαζομένων, μέχρι του σημείου που θα μπορούσε να καταστεί θετικά οικονομική η λειτουργία της επιχείρησης και κάτω από τους υπάρχοντες όρους. 

Οι εργαζόμενοι ανταποκρίθηκαν στην πρόταση του Υπουργείου και δέχθηκαν οι ίδιοι να συζητήσουν κάποιες σημερινές οικονομικές τους παροχές, οι οποίες εν πάση περιπτώσει είναι πέραν των ορίων της εθνικής γενικής συλλογικής σύμβασης και των κλαδικών συμβάσεων, είναι δηλαδή πολύ παραπάνω. Δέχθηκαν, να το συζητήσουν αυτό το θέμα και να έχουν μείωση. 

Δέχθηκαν επίσης, όπως με ειδοποίησαν και σήμερα σε μία συζήτηση που είχαμε στην περιοχή της Δράμας, την πρόταση του Υπουργείου Εργασίας, να πριμοδοτήσουμε μία εθελούσια έξοδο ενός αριθμού υπαλλήλων με αυξημένα κίνητρα, στα οποία ο Οργανισμός Απασχόλησης Εργατικού Δυναμικού έχει κληθεί και έχει δεχθεί βεβαίως, μετά από παρέμβαση του Υπουργείου Εργασίας, να συμβάλει. Αυτή είναι η κατάσταση. 

'Εχει βρεθεί ένας αριθμός εργαζομένων που αρχίζει και προσεγγίζει το νούμερο που χρειάζεται. Η εργοδοσία μας δημιουργεί προβλήματα δυστυχώς, θέτοντας συνεχώς νέα αιτήματα εκεί που πάει να διαφανεί μία λύση. Την έχουμε ειδοποιήσει ότι θα πρέπει να δεχθεί και αυτήν την πρόταση του Υπουργείου, όπως την έχουμε ειδοποιήσει ότι εμείς δεν πρόκειται να συναινέσουμε σε παράνομες απολύσεις. 

Σε αυτήν την κατάσταση βρισκόμαστε. Την παρακολουθούμε πολύ στενά. Θα πρέπει να περιμένουμε να γίνει, ίσως την Πέμπτη ή την Παρασκευή, μία νέα τριμερής συνάντηση στο 

  

 

  

Σελίδα 2411 

Υπουργείο Εργασίας. Θέλω να πιστεύω ότι θα βρεθεί η λύση στη βάση των προτάσεων του Υπουργείου, που τουλάχιστον εκ πρώτης όψεως, αποδέχονται οι εργαζόμενοι. 

ΠΡΟΕΔΡΕΥΩΝ (Λουκάς Αποστολίδης): Η κ. Καραγιάννη έχει το λόγο. 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Υπουργέ, γνωρίζω ότι έγιναν αλλεπάλληλες συσκέψεις εκπροσώπων του Υπουργείου Εργασίας και της ξένης εταιρείας, όμως δεν έφεραν κάποιο αποτέλεσμα. 

Είναι χαρακτηριστική η ανυποληψία της ξένης εταιρείας απέναντι στους εκπροσώπους του Υπουργείου Εργασίας, γιατί ενώ κατά τη συνάντηση στις 4 Δεκεμβρίου είχε δεσμευθεί ότι δεν θα προχωρήσει σε απολύσεις προτού μελετηθεί διεξοδικά όλο το πακέτο λύσεων- με τη συναίνεση φυσικά των εργαζομένων όπως είπατε και εσείς- η εταιρεία προχώρησε τέσσερις μέρες αργότερα, στις 8 Δεκεμβρίου, σε απολύσεις. Στην πράξη της αυτή διαφαίνονται αποικιοκρατικές αντιλήψεις και χειρισμοί. 

'Ομως, κύριε Υπουργέ, γνωρίζετε ότι οι απολύσεις αυτές -το είπατε και εσείς- δεν είναι μόνο ηθικά, αλλά είναι και τυπικά παράνομες και καταχρηστικές, αφού δεν έχουν την έγκριση του Ανώτατου Συμβουλίου Εργασίας, ούτε του Πρωτοδικείου. Είναι δε κατάφωρη η παραβίαση του άρθρου 15 του ν.1264 που σχετίζεται με την απόλυση συνδικαλιστικών στελεχών. 

'Εχουμε, λοιπόν, μπροστά μας έναν ωμό εκβιασμό, ο οποίος ενθαρρύνθηκε από τον ιδρυτικό νόμο του 1994, περί παραχώρησης και εκμετάλλευσης των κοιτασμάτων του βορείου Αιγαίου. 

Κατ' αρχήν είπατε ότι υπάρχουν νέα κοιτάσματα. Γιατί η εταιρεία πολύ νωρίτερα δεν προγραμμάτισε νέες γεωτρήσεις, έτσι ώστε να εξασφαλιστεί η εργασία σ' αυτούς τους ανθρώπους; 

Προτείνουμε λοιπόν ότι εφόσον γίνουν νέες εξορύξεις οι άνθρωποι αυτοί που τώρα απολύονται να επαναπροσληφθούν και να δεσμευθεί η εταιρεία. Εκτός απ' αυτούς που θέλουν να φύγουν εθελουσίως, για τους άλλους να αξιοποιηθούν τα εξακόσια πενήντα εκατομμύρια (650.000.000) του ΟΑΕΔ για την εξεύρεση άλλων επιδοτούμενων θέσεων εργασίας σε άλλους χώρους. 

Να επιταχυνθούν, λοιπόν, οι εργασίες και επιπλέον να υποχρεωθεί η ξένη εταιρεία με βάση το νόμο του 1974 να γίνει μια καινούρια σύμβαση μεταξύ του ελληνικού δημοσίου και της καναδικής εταιρείας, προκειμένου να καταργηθεί αυτή η αποικιοκρατική σημερινή σύμβαση και επιπλέον να ενισχυθεί και η οικονομία μας. Και πέραν αυτού να προστατεύσουμε και τον εθνικό μας πλούτο. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο Υφυπουργός Εργασίας και Κοινωνικών Ασφαλίσεων κ. Πρωτόπαπας έχει το λόγο. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, θα προσπαθήσουμε να αξιοποιήσουμε τις προτάσεις της κυρίας συναδέλφου. Βλέπω ότι έχει ψάξει το θέμα, προς τιμήν της, έχει κάνει κάποιες θετικές προτάσεις, με προσοχή θα τις δούμε και στα Πρακτικά και θα κοιτάξουμε να τις αξιοποιήσουμε όσο μπορούμε προκειμένου να συμβάλουν και αυτές στην προσπάθεια που κάνουμε για την εξεύρεση λύσης. 

ΠΡΟΕΔΡΕΥΩΝ (Λουκάς Αποστολίδης): Εισερχόμαστε στις επίκαιρες ερωτήσεις δευτέρου κύκλου: Η πρώτη με αριθμό 342/8.12.98 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Παναγιώτη Κουρουμπλή προς τον Υπουργό Τύπου και Μέσων Μαζικής Ενημέρωσης, σχετικά με την συρρίκνωση και κατάργηση προγραμμάτων της ΕΡΑ-1 και ΕΡΑ-2, την εφαρμογή της ψηφιακής τεχνολογίας κλπ. διαγράφεται λόγω κωλύματος του κυρίου Βουλευτή. 

Τρίτη είναι η με αριθμό 348/9.12.98 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη, προς τον Υπουργό Εθνικής 'Αμυνας, σχετικά με τις προθέσεις της Κυβέρνησης για την ιδιωτικοποίηση της "ΠΥΡΚΑΛ Α.Ε.". 

Η επίκαιρη ερώτηση του κυρίου συναδέλφου έχει ως εξής: 

"Σημαντική συρρίκνωση και προώθηση της ιδιωτικοποίησης της "ΠΥΡΚΑΛ Α.Ε." προβλέπει το στρατηγικό-επιχειρησιακό σχέδιο που εκπόνησε η εταιρεία REMACO και ενέκρινε η διοίκηση της ΠΥΡΚΑΛ. Ανάμεσα στα άλλα το σχέδιο προβλέπει τη μείωση του προσωπικού κατά επτακόσια άτομα, το πάγωμα των μισθών των εργαζομένων, για μια τριετία και την περικοπή επιδομάτων, την μετεγκατάσταση της "ΠΥΡΚΑΛ" και πώληση των καταστάσεών της σε Υμηττό-Ελευσίνα-Λαύριο, άμεση πώληση του εμπορικού τομέα, δηλαδή του εργοστασίου του Λαυρίου (του μοναδικού που παράγει εκρηκτικά). 

Από το σχέδιο αυτό απουσιάζει κάθε προοπτική ανάπτυξης της ΠΥΡΚΑΛ, αφού λ.χ. δεν προβλέπεται παραγωγή νέων πυρομαχικών τα οποία έχει ανάγκη η χώρα και τα εισάγει από το εξωτερικό. Η πρόβλεψη για επενδύσεις πέντε δισεκατομμυρίων (5.000.000.000) δραχμών την επόμενη πενταετία δεν βρίσκονται στην παραπάνω κατεύθυνση. 

Ερωτάται ο κύριος Υπουργός εάν η Κυβέρνηση υιοθετεί το σχέδιο που εκπόνησε η REMACO, καθώς και ποια είναι τα μέτρα που πρόκειται να πάρει προκειμένου η "ΠΥΡΚΑΛ" παραμένοντας στο δημόσιο τομέα να αναπτυχθεί παραγωγικά, πράγμα ωφέλιμο για την εθνική άμυνα και την εθνική οικονομία, αλλά και τους εργαζόμενους της εταιρείας". 

Ο Υφυπουργός Εθνικής 'Αμυνας κ. Αποστολάκης έχει το λόγο. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, κυρία και κύριοι συνάδελφοι, θεωρώ εξαιρετικά άδικο να υπάρχει έστω και κάποιος σ' αυτήν την Αίθουσα που να αμφισβητεί τη μεγάλη προσπάθεια που κάνει η παρούσα Κυβέρνηση στον τομέα της εξυγίανσης και του εκσυγχρονισμού των δημοσίων επιχειρήσεων, πολύ δε περισσότερο την προσπάθεια που γίνεται στον ευαίσθητο χώρο των αμυντικών βιομηχανιών. Είναι ευνόητο ότι η ανάπτυξη των αμυντικών βιομηχανιών της χώρας κρατικών και ιδιωτικών μας συμφέρει όλους, γιατί μέσω αυτής θα επέλθει η επιδιωκόμενη ελληνοποίηση των προμηθειών αμυντικού υλικού και η οποία θα ανεξαρτητοποιήσει τη χώρα μας από ξένες πηγές προμηθείας. 

'Οσον αφορά τώρα το ειδικότερο θέμα, την εξυγίανση της ΠΥΡΚΑΛ, πρέπει να σημειωθεί ότι με απόφαση της αρμόδιας κυβερνητικής επιτροπής καταρτίσθηκε πενταετές επιχειρησιακό και στρατηγικό σχέδιο, αφού ελήφθησαν υπόψη όλες εκείνες οι παράμετροι που επηρεάζουν θετικά ή αρνητικά την πορεία της εταιρείας προς την ανάπτυξη. 

Σύμφωνα με το επιχειρησιακό αυτό σχέδιο που εκπόνησε η εταιρεία REMACO, η οποία εταιρεία επελέγη με διαγωνισμό και με τη συνεχή επίβλεψη πενταμελούς επιτροπής στην οποία συμμετέχουν και εκπρόσωποι των εργαζομένων της ΠΥΡΚΑΛ, προβλέπονται συγκεκριμένες προϋποθέσεις για την ανάπτυξη της εταιρείας. Ειδικότερα με το φλέγον θέμα του προσωπικού της, πρέπει να αναφερθεί ότι η αναγκαιότητα μείωσης του αριθμού των εμμέσως εργαζομένων στην επόμενη τριετία με τη διαδικασία των μετατάξεων αλλά και των συνταξιοδοτήσεων, είναι γεγονός αναμφισβήτητο και έχει γίνει αποδεκτό από τους φορείς που δραστηριοποιούνται στην ΠΥΡΚΑΛ. 

Με τη ρύθμιση αυτή εκτός της σημαντικής ελάφρυνσης των δαπανών μισθοδοσίας, θα επέλθει η αναγκαία ορθολογικοποίηση της σχέσης των άμεσα εργαζομένων προς τους εμμέσως εργαζομένους. 

Επίσης, να ενημερώσω τον κύριο συνάδελφο ότι το συγκεκριμένο στρατηγικό, επιχειρησιακό σχέδιο δεν προβλέπει σε καμία περίπτωση πάγωμα μισθών ή περικοπή οποιουδήποτε επιδόματος. Αντιθέτως, προβλέπει τη χορήγηση ετησίων αυξήσεων σύμφωνα με τη εισοδηματική πολιτική της Κυβέρνησης. 

Να σας επισημάνω ότι η ανάγκη επανεξέτασης της χωροταξικής διάρθρωσης των εγκαταστάσεων της ΠΥΡΚΑΛ έχει διαπιστωθεί από προ πολλού και κρίνεται σαν μία σημαντική προϋπόθεση για τη μεσοπρόθεσμη αλλά και την μακροπρόθεσμη ανάπτυξη της εταιρείας. Στη δε αξιολόγηση των μεθόδων χρηματοδότησης των νέων παραγωγικών εγκα-

  


 

  

Σελίδα 2412 

ταστάσεων, εξετάζονται οι δυνατότητες αξιοποίησης της ακίνητης περιουσίας της ΠΥΡΚΑΛ και όχι η πώλησή της για εισπρακτικούς λόγους. Για το θέμα αυτό βέβαια, θα προηγηθεί ειδική μελέτη και διάλογος όλων των εμπλεκομένων. 

Κατά συνέπεια είναι τουλάχιστον ανακριβές να λέμε για πώληση των περιουσιακών στοιχείων ή των εγκαταστάσεων της ΠΥΡΚΑΛ, γιατί καμία τέτοια απόφαση δεν έχει ληφθεί. 

Τέλος, όσον αφορά τον εμπορικό τομέα της ΠΥΡΚΑΛ, δεν νομίζω να διαφωνείτε ότι η αυτονόμησή του θα του επιτρέψει να λειτουργεί με μεγαλύτερη επιχειρησιακή ευελιξία και ότι αυτό θα αποβεί προς όφελος της ίδιας της εταιρείας. Η αυτονόμηση του εμπορικού τομέα δεν είναι υποχρεωτικό να γίνει διά της πωλήσεώς της, την οποία λανθασμένα προδικάζετε, κύριε συνάδελφε. Μπορεί κάλλιστα να γίνει μέσα στους κόλπους της ΠΥΡΚΑΛ χωρίς καμία αλλαγή του ιδιοκτησιακού του καθεστώτος. 

Θα πω τα υπόλοιπα στη δευτερολογία μου. 

ΠΡΟΕΔΡΕΥΩΝ (Λουκάς Αποστολίδης): Ο κ. Αγγουράκης έχει το λόγο. 

ΧΑΡΑΛΑΜΠΟΣ ΑΓΓΟΥΡΑΚΗΣ: Ευχαριστώ, κύριε Πρόεδρε. 

Αν είναι κάποιος που αδικεί κάποιους, θα μου επιτρέψει ο κύριος Υπουργός να του πω ότι η ίδια η Κυβέρνηση αδικεί και τους εργαζόμενους, αλλά αδικεί και μία συζήτηση επερώτησης που είχαμε κάνει εδώ στη Βουλή για το ίδιο περίπου θέμα. 

Εν πάση περιπτώσει, εμείς έχουμε στα χέρια μας μία εισήγηση της εκτελεστικής διοίκησης στις 12 Νοεμβρίου, προς τα μέλη του διοικητικού συμβουλίου για το στρατηγικό και επιχειρησιακό σχέδιο που αφορά την "ΠΥΡΚΑΛ", όπου σε σχέση με τα όσα είπε ο κύριος Υπουργός έχω να πω τα εξής: 

Θα διαβάσω, κύριε Πρόεδρε, αυτούσιο το κείμενο του συγκεκριμένου επίσημου εγγράφου. 'Οσον αφορά τους μισθούς, διαβάζουμε συγκεκριμένα ότι η μείωση του αριθμού του έμμεσου προσωπικού κατά τη διάρκεια της διετίας 1999-2000 θα είναι συνολικά εξακόσια άτομα χωρίς επιβάρυνση, με αποζημιώσεις. Διαβάζουμε επίσης ότι πρέπει να μειωθούν οι παροχές γιατί πρέπει να συρρικνωθεί το κόστος παραγωγής. 

Επίσης, όσον αφορά την ίδια την προοπτική της "ΠΥΡΚΑΛ", γίνεται λόγος για την πιθανότητα συμμετοχής στρατηγικού επενδυτή. Σκοπός είναι η αναζήτηση στρατηγικών συνεργασιών με ευρωπαϊκές αμυντικές βιομηχανίες για την προώθηση των οποίων μπορεί να διατεθεί μειοψηφικό πακέτο μετοχών της εταιρείας. 

Γίνεται λόγος στο συγκεκριμένο κείμενο, για την ανάγκη ύπαρξης παραγγελιών γύρω στα δεκατέσσερα δισεκατομμύρια (14.000.000.000) δραχμές το χρόνο, τη στιγμή που είναι γνωστό ότι ο τζίρος ή, αν θέλετε, τα λειτουργικά έξοδα της ΠΥΡΚΑΛ είναι είκοσι πέντε δισεκατομμύρια (25.000.000.000) δραχμές αυτήν τη στιγμή. 'Αρα και με αυτόν τον τρόπο φαίνεται μία συρρίκνωση των εργαζομένων και μία μείωση τουλάχιστον στο μισό της ΠΥΡΚΑΛ. 

'Οσον αφορά τις ανησυχίες για τα οικόπεδα. Μα, το ίδιο το κείμενο μιλάει για αξιοποίηση διάφορων οικοπέδων συνολικής αξίας σαράντα πέντε δισεκατομμυρίων (45.000.000.000) δραχμών. 

Η συγκεκριμένη μελέτη του οίκου έχει γίνει με σκοπό, όπως το λέει εν πάση περιπτώσει και το ίδιο το κείμενο, να ανταποκριθούμε στους στόχους της ΟΝΕ. Το λέει συγκεκριμένα. Από κει και πέρα, το μοναδικό που ενδιαφέρει τους συγκεκριμένους μελετητές είναι η συμπίεση του κόστους παραγωγής. Γι'αυτό κιόλας οι επτακόσιες απολύσεις είναι αυτή η γνωστή πολιτική που συνεχίζεται και στον τομέα της αμυντικής βιομηχανίας με ολέθριες συνέπειες. Αυτή η πολιτική οδηγεί στη συμπίεση του κόστους παραγωγής μέσω των απολύσεων, κάτι βεβαίως που δεν μπορεί να γίνει δεκτό και είναι εντελώς απαράδεκτο. Γι'αυτό κιόλας πιστεύουμε ότι η Κυβέρνηση πρέπει να αποσύρει αυτό το επιχειρησιακό σχέδιο και να κινηθεί προς άλλες κατευθύνσεις. 

ΠΡΟΕΔΡΕΥΩΝ (Λουκάς Αποστολίδης): Ο κ. Αποστολάκης έχει το λόγο. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, νομίζω ότι είπα προηγουμένως στον κύριο συνάδελφο ότι ερμηνεύει διαφορετικά τα δεδομένα. Η συμπίεση του κόστους παραγωγής οποιασδηποτε εταιρείας, κρατικής ή μη, είναι μέσα στις θεμιτές επιδιώξεις. Είπα ότι θα απομακρυνθούν χωρίς εργαζομένου επιβάρυνση. Εγώ σας είπα για μετατάξεις και συνταξιοδοτήσεις που δεν αποτελούν επιβάρυνση της εταιρείας. Δεν είπε κανείς για απολύσεις. Εσείς είπατε. Εγώ σας είπα ότι δεν υπάρχουν σχέδια για απολύσεις. 'Οτι θα πωληθεί πακέτο μετοχών, αυτό δεν έχει ακόμη ολοκληρωθεί ως απόφαση. Αλλά δεν πιστεύω ότι ένα πακέτο μετοχών που θα χρησιμοποιηθεί για εμπλουτισμό ή για χρηματοδότηση δραστηριοτήτων της εταιρείας, αποτελεί ιδιωτικοποίηση της εταιρείας. Σε καμία περίπτωση δεν προβλέπεται μείωση. 

Πρέπει να σας πω, ότι τα τελευταία χρόνια υπάρχει μία τέτοια ανάπτυξη στην "ΠΥΡΚΑΛ" όση δεν είχαμε δει ποτέ, μέσω του μεσοπρόθεσμου αναπτυξιακού προγράμματος των Ενόπλων Δυνάμεων. Είναι στόχος της Κυβέρνησης να αναβαθμισθεί όλη η αμυντική βιομηχανία. Θέλω να σας πω -και θα σας δώσω ένα διάγραμμα το οποίο παρακαλώ να κατατεθεί στα Πρακτικά- από όπου φαίνεται ότι το 1994 είχαν ανατεθεί για εργασίες δύο δισεκατομμύρια εκατόν ογδόντα εκατομμύρια (2.180.000.000) δραχμές και έκτοτε αυξάνει συνεχώς και το ποσόν για το 1998 είναι είκοσι δισεκατομμύρια εννιακόσια εκατομμύρια (20.900.000.000) δραχμές δηλαδή σχεδόν είκοσι ένα δισεκατομμύρια. 

(Στο σημείο αυτό ο Υφυπουργός Εθνικής 'Αμυνας κ. Δ. Αποστολάκης καταθέτει για τα Πρακτικά το σχετικό διάγραμμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

'Εχει πενταπλασιασθεί μέσα σ' αυτά τα χρόνια. 

ΧΑΡΑΛΑΜΠΟΣ ΑΓΓΟΥΡΑΚΗΣ: Το επιχειρησιακό σχέδιο λέει δεκατέσσερα δισεκατομμύρια (14.000.000.000) για τα επόμενα χρονια. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Δεν σας καταλαβαίνω. 

Επίσης πρέπει να δείτε -και αυτό το έχουν δει όλες οι αμυντικές βιομηχανίες ιδιωτικές και κρατικές- ότι αυτή η Κυβέρνηση κατάφερε απο 3% με 4% που ήταν η συμμετοχή τους στα εξοπλιστικά προγράμματα των Ενόπλων Δυνάμεων, να έχουμε φθάσει πλέον στο 40% για το 1997, σε ένα ύψος που κανείς δεν ονειρευόταν. 

'Υστερα από αυτά που είπαμε θα πρέπει να αντιληφθείτε ότι στόχος της Κυβέρνησης είναι -και θα το κάνει- η ορθολογικοποιημένη, η σωστή, η αναπτυξιακή πορεία αυτών των εταιρειών και όχι απλώς η συντήρηση κάποιων εγκαταστάσεων, οι οποίες μπορεί να μην είναι και χρήσιμες. Η δε πώληση ή όχι εγκαταστάσεων δεν έχει σκοπό να διαθέσει τα περιουσιακά στοιχεία της εταιρείας. Σκοπό έχει να αναπτύξει την εταιρεία με καλύτερη χρηματοδότηση. 

ΠΡΟΕΔΡΕΥΩΝ (Λουκάς Αποστολίδης): Η πέμπτη επίκαιρη ερώτηση με αριθμό 850/9-12-98 του Βουλευτή του Δημοκρατικού Κοινωνικού Κινήματος κ. Ιωάννη Δημαρά προς τον Υπουργό Πολιτισμού, σχετικά με τη δυνατότητα έκθεσης των αρχαιολογικών ευρημάτων που ευρίσκονται στις αποθήκες των Εφορειών Αρχαιοτήτων κλπ. διαγράφεται λόγω κωλύματος του κυρίου Υπουργού. 

Κύριοι συνάδελφοι, ολοκληρώθηκε η συζήτηση των επικαίρων ερωτήσεων. 

 

 

  

Σελίδα 2413 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, εισερχόμαστε στην ημερήσια διάταξη των 

ΕΠΕΡΩΤΗΣΕΩΝ

Θα συζητηθεί η με αριθμό 18/2.12.98 επερώτηση των Βουλευτών κυρίων Ι. Τζωάννου, Δ. Κωστόπουλου, Α. Ρεγκούζα, Θ. Σκρέκα, Γ. Βουλγαράκη, Μ. Κεφαλογιάννη, Ι. Παπαδημόπουλου και Ν. Νικολόπουλου προς τους Υπουργούς Εθνικής Οικονομίας και Οικονομικών, σχετικά με την αποτυχία ιδιωτικοποίησης των Καταστημάτων Αφορολογήτων Ειδών (Κ.Α.Ε.). 

Από την πλευρά της Νέας Δημοκρατίας ορίζεται ως Κοινοβουλευτικός Εκπρόσωπος ο κ. Γεώργιος Αλογοσκούφης, από το Συνασπισμό ο κ. Ευάγγελος Αποστόλου. 

Ο κ. Τζωάννος έχει το λόγο. 

ΙΩΑΝΝΗΣ ΤΖΩΑΝΝΟΣ: Κύριοι συνάδελφοι, κατ' αρχάς θα ήθελα να επισημάνω ότι απουσιάζει ο αρμόδιος Υπουργός, ο Υπουργός Εθνικής Οικονομίας. Επαναλαμβάνεται το φαινόμενο της συστηματικής υποβάθμισης του κοινοβουλευτικού ελέγχου, κάτι το οποίο έχουμε επισημάνει και σε προηγούμενες επερωτήσεις ότι η Κυβέρνηση σταθερά έχει επιλέξει την οδό της μερικής ενημερώσεως του Κοινοβουλίου μέσω Υφυπουργών. Στη συγκεκριμένη περίπτωση, η απουσία του κ. Παπαντωνίου είναι ιδιαίτερα απαράδεκτη, λαμβάνοντας υπόψη τις δηλώσεις που είχε κάνει ο ίδιος στο Κοινοβούλιο στις 2 Νοεμβρίου, όταν είχαμε τη συζήτηση για την ψήφο εμπιστοσύνης στην Κυβέρνηση, αλλά και μετέπειτα στη Διαρκή Επιτροπή οικονομικών ότι τα Κ.Α.Ε. είχαν ιδιωτικοποιηθεί επιτυχώς! Και όχι μόνο αυτό, αλλά ενεγράφη και στην Εισηγητική 'Εκθεση επί του Προϋπολογισμού ως μεγάλη επιτυχία, μία από τις βασικές διαρθρωτικές αλλαγές ιδιωτικοποίησης ΔΕΚΟ με ημερομηνία το Σεπτέμβριο του 1998. 

To κείμενο το έχουμε δει όλοι, εν όψει της συζήτησης του Προϋπολογισμού. 

Αντί, λοιπόν, να έλθει σήμερα ο κύριος Υπουργός, για να δώσει πειστικές εξηγήσεις για την παραπλάνηση του Κοινοβουλίου, διότι περί παραπλανήσεως πρόκειται -εδώ σε άλλες χώρες παραιτούνται Υπουργοί μόνο γι' αυτό το λόγο, σεβόμενοι το θεσμό- σήμερα απουσιάζει και πάλι επιδεικτικά. Βεβαίως, παρόμοιες δηλώσεις είχαμε και από τον κύριο Υφυπουργό και στη Διαρκή Επιτροπή και σε εκδηλώσεις υπογραφής συμφωνητικού για την μεταβίβαση των μετοχών των ΚΑΕ, οι οποίες έλαβαν μεγάλη δημοσιότητα μπροστά στους φακούς των τηλεοπτικών καναλιών και στις εφημερίδες. 'Εγιναν σαφείς δηλώσεις ότι δύο ημέρες αργότερα, δηλαδή τη Δευτέρα 23 Νοεμβρίου θα είχαν τελειώσει όλες οι δουλειές. 

Και πάλι δεν πήραμε πειστικές εξηγήσεις, γιατί είχαμε όλα αυτά τα φαινόμενα. Βεβαίως υπάρχει μία λογική. Είναι η λογική του ότι όλα πρέπει να θυσιάζονται στον πρόσκαιρο καιροσκοπισμό της Κυβέρνησης του κ. Σημίτη, για να δημιουργεί εντυπώσεις ότι προχωρούν οι διαρθρωτικές αλλαγές, έστω και αν εκ των υστέρων τα πράγματα δεν επαληθεύουν αυτές τις διακηρύξεις. 

Σας θυμίζω και πάλι, κάτι για το οποίο πρέπει να δώσετε εξηγήσεις και να απολογηθείτε στη Βουλή, δηλαδή, τις δηλώσεις των Υπουργών ότι κάθε μήνα θα έχουμε μία διαρθρωτική αλλαγή. Μετά την υποτίμηση της δραχμής τον περασμένο Μάρτιο, συγγνώμη, την προσαρμογή της συναλλαγματικής ισοτιμίας, είχαμε δηλώσεις ότι κάθε μήνα θα είχαμε μία αποκρατικοποίηση. Φθάσαμε τώρα να έχουμε φιάσκο μετά το φιάσκο. 

Εδώ όμως έχουμε και κάτι το τραγελαφικό. Σας θυμίζω, τι έλεγε πρόσφατα ο κ. Σημίτης, προσπαθώντας να δικαιολογήσει εσωκομματικά, γιατί γίνονται αυτές οι αποκρατικοποιήσεις και δη των καταστημάτων αφορολογήτων ειδών. Τα παρομοίασε ως ένα περίπτερο που πουλάει τσιγάρα και είπε ότι δεν είναι δουλειά του κράτους να κρατάει αυτό το περίπτερο. 'Ομως, ούτε αυτό το περίπτερο δεν μπορεί να πουλήσει η Κυβέρνηση. Κατάφερε να δυσφημίσει διεθνώς τη χώρα, όσον αφορά την ικανότητά της για απλές δουλειές. 

Κάτω απ' αυτό το άγχος, του να δείξει κάποιο έργο, η Κυβέρνηση ενεπλάκη σε ένα παρασκήνιο διαβουλεύσεων στην περίπτωση των καταστημάτων αφορολογήτων ειδών, προκαλώντας εύλογα ερωτήματα, τα οποία αυτή τη στιγμή τα σκεπάζει με ένα πέπλο σιωπής, παρά τα συνεχή δημοσιεύματα του Τύπου και παρά τις ερωτήσεις που έχουν κατατεθεί. 

Σας θυμίζω σειρά από ερωτήματα, στα οποία δεν έχουν δοθεί πειστικές απαντήσεις. 'Ολα αυτά έχουν σχέση με τη διαφάνεια, στις διαδικασίες αποκρατικοποιήσεων. Κατ' αρχήν γίνεται ένας δεύτερος διαγωνισμός. 'Εχει μειωθεί το ποσοστό του μετοχικού κεφαλαίου που θα ιδιωτικοποιηθεί. Αργότερα θα έλθω στην προϊστορία για το πώς ξεκίνησε η ιστορία των ΚΑΕ καθ' οδόν προς το Χρηματιστήριο. Μειώνεται, λοιπόν, το ποσοστό, γίνεται ο διαγωνισμός και εμφανίζονται οι δύο υποψήφιοι αγοραστές. Ενώπιον της επιτροπής, πάντοτε σύμφωνα με τα δημοσιεύματα του Τύπου -ποτέ δεν είχαμε σαφείς εξηγήσεις- εμφανίζεται αντίγραφο εγγυητικής επιστολής. Αυτό είναι πρωτάκουστο. Σε κάθε δημόσιο διαγωνισμό κατατίθεται το πρωτότυπο της εγγυητικής επιστολής. Μάλιστα, για μεγάλα ποσά υπογράφεται πρακτικό παραλαβής και παράδοσης, δηλαδή ποιος παραλαμβάνει την εγγυητική επιστολή. 

Πέρασαν κάποιες ώρες διαβουλεύσεων, σύμφωνα με δηλώσεις κυβερνητικών αρμοδίων, για να καταλήξουν μετά στην επίσημη κατακύρωση, αφού εμφανίστηκε το πρωτότυπο της εγγυητικής επιστολής. 

Και τίθεται το ερώτημα, γιατί όλο αυτό το παρασκήνιο; Δεν προκαλεί αυτό εύλογες υποψίες ότι γίνεται αλισβερίσι στο παρασκήνιο; Γιατί δεν δώσατε απάντηση στα ερωτήματα του Τύπου περί μη υπάρξεως του ποσού για την καταβολή του τιμήματος; 

Περνάει ο καιρός και αρχίζουν δηλώσεις αρμοδίων ότι όλα πάνε καλά και από την άλλη πλευρά οι εκπρόσωποι της "SARESCO", που είναι ο μεγαλύτερος εταίρος στην κοινοπραξία εξαγοράς των ΚΑΕ, δηλώνουν "έχουμε προθέσεις όταν εξαγοράσουμε τα ΚΑΕ, τα ΚΑΕ μετά αντιστρόφως να εξαγοράσουν τη SAR ESCO". Αυτά δημοσιεύονται στον Τύπο. Δηλαδή, ουσιαστικά, θα είχαμε συγχώνευση. 

Εδώ υπάρχουν ερωτήματα για το συγκριτικό μέγεθος της κερδοφορίας της μίας εταιρείας έναντι της άλλης, αλλά υπάρχουν και ερωτήματα για το εάν αυτό συμβαδίζει και με τη σωστή πληροφόρηση της χρηματιστηριακής αγοράς. Οι προθέσεις εξαγορών από ή για εταιρείες που είναι εισηγμένες σε χρηματιστήρια ακολουθούν κάποιες διαδικασίες πληροφόρησης της χρηματιστηριακής αγοράς και δη των μετόχων αυτών των εταιρειών. Αυτό παραμένει ασχολίαστο από την Κυβέρνηση. Δεν γίνεται καμία δήλωση απο τους κυβερνητικούς παράγοντες. 

Αντίθετα, έχουμε προκήρυξη γενικής συνέλευσης, ενώ οργιάζουν πλέον οι φημολογίες ότι δεν υπάρχουν τα χρήματα και την παραμονή, στις 19.11.98, ο κύριος Υφυπουργός καλεί τους ενδιαφερόμενους και υπογράφουν ένα συμφωνητικό μεταβίβασης των μετοχών. Σύμφωνα πάλι με τα δημοσιεύματα του Τύπου δηλώνεται ότι "τη Δευτέρα 23 του μηνός θα κλείσει η όλη διαδικασία με την καταβολή του τιμήματος, αφού εξασφαλίστηκε προχθές η ενδιάμεση χρηματοδότηση της κοινοπραξίας από κονσόρτσιουμ ελληνικών τραπεζών". 

Σημειώνω ότι και οι εκπρόσωποι των εταιρειών είχαν πει ότι θα πάρουν βραχυπρόθεσμο δάνειο, bridge loan, το λεγόμενο δάνειο γέφυρα, για να καλύψουν ένα τρίμηνο και να μπορέσουν μετά να πάρουν το μακροπρόθεσμο δάνειο από κονσόρτσιουμ ξένων τραπεζών, που θα χρηματοδοτήσει την καταβολή του τιμήματος. 

'Ολα αυτά ήταν γνωστά όταν έγινε ο διαγωνισμός; Ελέγχθηκε από την αρμόδια επιτροπή και από την Κυβέρνηση κατά πόσο υπήρχαν τα χρήματα για την καταβολή του τιμήματος από το Σεπτέμβριο; 

Αφού υπήρξαν αυτές οι δηλώσεις περί προσπαθειών εξευρέσεως χρηματοδότησης δημιουργείται το ερώτημα, πρώτον, η Κυβέρνηση τι έκανε για να διασφαλίσει το δημόσιο συμφέρον; Δεύτερον, τι έκανε για να πληροφορήσει τους μετόχους των ΚΑΕ -τη μειοψηφία των μετόχων- γι'αυτές τις 

 

 

  

Σελίδα 2414 

καταστάσεις; 

Παρ' όλα αυτά, προχωρεί κι έχουμε τις δηλώσεις σαν αυτές που σας ανέφερα των αρμοδίων Υπουργών. Μας δηλώνετε και στη Διαρκή Επιτροπή Οικονομικών ότι όλα πάνε καλά και στις 23 Νοεμβρίου αναβάλλεται η γενική συνέλευση, η οποία θα γινόταν για να αλλάξει και το διοικητικό συμβούλιο, να αλλάξει το καταστατικό, εφόσον βέβαια θα άλλαζε η κυριότητα της πλειοψηφίας των μετοχών. 

Πέραν τούτου είχαμε και ένα άλλο φαινόμενο, το οποίο σας θυμίζω. Στη Διαρκή Επιτροπή ενεφανίσθη η Κυβέρνηση την τελευταία στιγμή με τροπολογία, η οποία έλεγε ότι αλλάζει ο χαρακτήρας των ΚΑΕ και αλλάζει το διοικητικό συμβούλιο των ΚΑΕ- η τροπολογία έχει κατατεθεί και έχει κυκλοφορήσει- ενώ όλα αυτά ήταν γνωστά. 

Προς τι η σπουδή της Κυβέρνησης να ικανοποιήσει προφανή αιτήματα της πλευράς των αγοραστών, χωρίς να εξασφαλίζει πάντοτε το δημόσιο συμφέρον; Αλλά εδώ έχουμε και κάτι πιο τραβηγμένο. Αφού δεν κατεβλήθη το τίμημα, όταν έληγε η προθεσμία στις 23 Νοεμβρίου, δίνεται παράταση. Με ποιο δικαίωμα δόθηκε παράταση; Ποιος νομιμοποιεί την Κυβέρνηση να δίνει παρατάσεις σε τέτοιους δημόσιους διαγωνισμούς; Με ποιο νόμο, με ποιες διατάξεις και με ποιους όρους; Πώς διασφαλίζονται τα συμφέροντα του δημοσίου και με ποια πληροφόρηση -το τονίζω αυτό- γιατί μιλάμε για εταιρεία εισηγμένη στο χρηματιστήριο; Ποια είναι ακόμη η προστασία των συμφερόντων των μικρομετόχων; 

Απ' ό,τι μας είπε ο αρμόδιος Υφυπουργός, στη Διαρκή Επιτροπή με ευκαιρία άλλης συζήτησης, δόθηκε παράταση και για την εγγυητική επιστολή. Γι' αυτό θα θέλαμε μία διευκρίνιση. Με ποιο δικαίωμα δόθηκε η παράταση; Ποιος νομιμοποιεί την Κυβέρνηση να δίνει παρατάσεις; Το κάνει αυτό ομοιόμορφα σε όλες τις περιπτώσεις, δηλαδή εφαρμόζει τα ίδια μέτρα και σταθμά σε όλες τις περιπτώσεις των δημοσίων διαγωνισμών; 

Είχα πει και τότε στη Διαρκή Επιτροπή ότι αν κάποιος χρωστάει στο δημόσιο, παραδείγματος χάρη βιοτέχνης ή εργολάβος, που έχει αναλάβει ένα έργο και έχει καταθέσει εγγυητική επιστολή και δεν τηρήσει τους όρους του διαγωνισμού, καταπίπτει αυτή αμέσως. Γιατί εδώ έχουμε ειδικές ρυθμίσεις; Είναι ή δεν είναι αυτό συμπεριφορά -και λυπάμαι που το λέω-Υπουργών κυβέρνησης μπανανίας προς ξένους που έρχονται να αγοράσουν όσο-όσο κάποιο περιουσιακό στοιχείο, το οποίο υποβαθμίζει η Κυβέρνηση με τις παραλείψεις της; Μιλάω για τις παραλείψεις της, γιατί υπάρχει και ένα άλλο θέμα -και έρχομαι στο παρελθόν- αφού είναι γνωστό χρόνια τώρα ότι σε επίπεδο Ευρωπαϊκής 'Ενωσης πρόκειται να καταργηθούν την 1η Ιουλίου 1999 οι πράξεις αφορολογήτων αγοραπωλησιών σε ταξίδια ενδοκοινοτικά. Δεν καταργούνται τα καταστήματα πλήρως, αλλά οι πράξεις που είναι το μεγαλύτερο κομμάτι των δραστηριοτήτων τους. 

Είχαμε επισημάνει εδώ και δύο χρόνια ότι πρέπει η Κυβέρνηση, λαμβάνοντας υπόψη τις επιπτώσεις και στον τουρισμό από αυτήν την κατάργηση, να αναλάβει πρωτοβουλία σε ευρωπαϊκό επίπεδο, για να μην ισχύσει αυτή η ρύθμιση, γιατί θα στραφεί ο τουρισμός σε άλλες κατευθύνσεις, εκτός Ευρώπης και εκτός Ελλάδος. Θα αυξηθούν τα ναύλα των αεροπορικών εταιρειών, κυρίως των τσάρτερς, και των πλοίων που εκτελούν δρομολόγια μεταξύ Ελλάδας και Ιταλίας, με μεγάλη ζημιά στον ελληνικό τουρισμό. Αν αυτό το είχε κάνει εγκαίρως η Κκυβέρνηση, η αξία των αφορολογήτων καταστημάτων θα ήταν πολύ μεγαλύτερη. 

Πέραν τούτου, επειδή η Κυβέρνηση δεν έχει πρόγραμμα, δεν έχει μπούσουλα δράσης για τις αποκρατικοποιήσεις, επέμενε στο να διατηρεί το μονοπώλιο. Μετοχοποίησε ένα μονοπώλιο και μετά έλεγε ότι θα διατηρήσει το κράτος την πλειοψηφία και ένα μικρό ποσοστό της τάξης των είκοσι δισεκατομμυρίων (20.000.000.000) δραχμών και θα διαθέσει μετοχές στο χρηματιστήριο για να καλύψει αυτό το ποσό που πλήρωσε το μονοπώλιο αυτό στο δημόσιο. 

Δεν είχε κανένα σκοπό η Κυβέρνηση να μεγιστοποιήσει την αξία αξιοποιώντας την περιουσία των χώρων στα αεροδρόμια και όπου αλλού κινείται ο τουρισμός. Σκοπός ήταν να εισπράξει κάποια χρήματα. Και μετά την υποτίμηση έτρεχε για να δείξει ότι κάνει κάποια αποκρατικοποίηση. Μέσα σε αυτό το άγχος άρχισε να συμπεριφέρεται με τον τρόπο που σας περιέγραψα. Κάτω από το άγχος να δείξει ότι, τέλος πάντων, κάτι αποκρατικοποιείται, άρχισε να υποχωρεί σε οποιεσδήποτε πιέσεις του παρασκηνίου από τους υποψήφιους αγοραστές, όπως το βλέπαμε στις εφημερίδες. Ποτέ δεν δόθηκαν πειστικές εξηγήσεις για το παρασκήνιο. 

Την ημερομηνία που σας ανέφερα, που ενεφανίστηκε ως μέρα σταθμός για την πορεία των αποκρατικοποιήσεων, η 19 Δεκεμβρίου 1998, υπήρχαν δηλώσεις ότι τα χρήματα υπάρχουν. Στη Βουλή ο κ. Χριστοδουλάκης είχε πει ότι έχουν προσκομισθεί οι δεσμεύσεις των τραπεζών. Είναι στα πρακτικά της Διαρκούς Επιτροπής Οικονομικών. Πού είναι και ποιες αυτές οι δεσμεύσεις των τραπεζών ότι τη Δευτέρα 30 Νοεμβρίου -πότε ήταν- θα είχαν καταβληθεί τα χρήματα; 

Παρεμπιπτόντως, αφού δόθηκαν όλες αυτές οι παρατάσεις, τελικά μπορείτε να πληροφορήσετε επισήμως τη Βουλή, αν κατεβλήθη το τίμημα της εγγυητικής επιστολής των δύο δισεκατομμυρίων (2.000.000.000) δραχμών, σε ποια τράπεζα, ποιος το εισέπραξε από το δημόσιο και ποια ημερομηνία; 

'Ερχομαι τώρα στο τι κάνουμε από εδώ και πέρα. Διότι, δυστυχώς, η Κυβέρνηση δεν μαθαίνει από τα παθήματά της. 

Εμείς έχουμε καταθέσει εγκαίρως ένα σχέδιο νόμου, που σας δίνει το σωστό πλαίσιο για να κινηθείτε για τις αποκρατικοποιήσεις. Επαναλαμβάνω ότι οι αποκρατικοποιήσεις δεν πρέπει να αφορούν τη διατήρηση μονοπωλίων. Υπάρχει μια εσκεμμένη σύγχυση, αυτό που λέει η Κυβέρνηση μετοχοποιήσεις, ότι κρατάω το μονοπώλιο, τον Ο.Τ.Ε. ή τα ΚΑΕ και δίνω τη μειοψηφία των μετοχών σε κάποιους, για να λέω ότι έκανα ιδιωτικοποίηση. Βρίσκω δηλαδή συνεταίρους αλλά υπό άνισους όρους και μετά υπό καθεστώς ανάγκης, όπως συμβαίνει τώρα με τα ΚΑΕ, τα πουλάω ως μονοπώλιο. Εμείς πιστεύουμε ότι πρέπει να αξιοποιούνται οι χώροι από πολλές εταιρείες. 

Αν πάτε στα γνωστά αεροδρόμια, το Χίθροου, της Φραγκφούρτης, του 'Αμστερνταμ, θα δείτε πληθώρα καταστημάτων που ανταγωνίζονται μεταξύ τους και δημιουργούν και θέσεις εργασίας. Αλλά πέραν τούτου, θα έπρεπε να έχετε ένα διεθνή σύμβουλο, που διαθέτει ανάλογη εμπειρία που έχει διεθνείς επαφές, ώστε έγκαιρα να ελεγχθεί και η αξιοπιστία των υποψηφίων αγοραστών. 

Τρίτον και σπουδαιότερο, σας έχουμε πει ότι για όλες αυτές τις δουλειές χρειάζεται ανεξάρτητη αρχή, η οποία θα εποπτεύει όλες αυτές τις εργασίες των αποκρατικοποιήσεων, όπως και των προμηθειών του δημοσίου, των δημοσίων οργανισμών, ώστε να μην εμπλέκονται υπηρεσιακοί παράγοντες σε τέτοιου είδους διαδικασίες και να δημιουργούνται παρατράγουδα. 

Πέραν τούτου, επειδή έστω και στο παραπέντε η Ελλάδα έχει συνταχθεί μαζί με άλλες κυβερνήσεις, της Μεγάλης Βρετανίας, της Γερμανίας κλπ., σε επίπεδο πλέον Αρχηγών κρατών και γίνεται μία προσπάθεια για την κατάργηση της κατάργησης των αφορολογήτων πράξεων, αυτό θα πρέπει να ληφθεί υπόψη από εδώ και πέρα στην αξία του τιμήματος, διότι αλλάζει η αξία. 'Αλλο μηδέν πιθανότητα και άλλο αξιόλογη πιθανότητα να αυξηθεί η αξία των καταστημάτων. 'Οπως γνωρίζουμε όλοι και μέσω της αγοράς, ακόμα και αυτή η πιθανότητα έχει αξία. Συνεπώς περιμένουμε πειστικές απαντήσεις για όλα αυτά τα θέματα. 

Θέλω να προσθέσω και κάτι άλλο, το οποίο για μας είναι σημαντικό: 

Δεν δώσατε ποτέ εξηγήσεις για το μέρισμα της χρήσεως του 1998. Είχα κάνει μια ερώτηση, διότι υπάρχει υπόσχεση από την αρχή του έτους, όταν τα ΚΑΕ εισήχθησαν στο χρηματιστήριο, ότι θα υπάρξει προμέρισμα μέσα στο έτος και θα δοθεί μέρισμα το 85% των κερδών. Αυτό το μέρισμα ποιος θα το έπαιρνε; Οι νέοι αγοραστές των ΚΑΕ ή το κράτος; Δηλαδή για ένα μήνα θα δίνατε δώδεκα δισεκατομμύρια (12.000.000.000) δραχμές; 'Αρα, το πραγματικό τίμημα δεν θα ήταν ογδόντα δισεκατομμύρια (80.000.000.000) δραχμές. Εν 

  


 

  

Σελίδα 2415 

πάση περιπτώσει, τι θα κάνετε για το προμέρισμα, που έχετε υποσχεθεί ότι θα καταβληθεί μέσα στο 1998; Το 1998 τελειώνει. Δηλαδή στις επόμενες δύο εβδομάδες θα καταβάλετε το προμέρισμα; Πότε; Δεν ανακοινώθηκε τίποτε. 'Αρα αυτήν τη διάσταση θα πρέπει να την ενσωματώσετε σε οποιαδήποτε ενέργεια κάνετε από εδώ και πέρα για την ιδιωτικοποίηση των ΚΑΕ, ξεκαθαρίζοντας τους κανόνες του παιχνιδιού, ώστε να μην πάθει η οικονομία μας τα ίδια που έπαθε με όλες αυτές τις κωμικοτραγικές κινήσεις σας. 

Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά γενικά θεωρεία εξήντα επτά φοιτητές και πέντε συνοδοί -καθηγητές από το Πάντειο Πανεπιστήμιο, αφού προηγουμένως ξεναγήθησαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ". 

Τους καλωσορίζουμε στο Κοινοβούλιο. 

(Χειροκροτήματα απ'όλες τις πτέρυγες) 

Εκ μέρους του Δημοκρατικού Κοινωνικού Κινήματος ορίζεται ως Κοινοβουλευτικός Εκπρόσωπος ο συνάδελφος κ. Αναστάσιος Ιντζές. 

Ο κ. Κωστόπουλος έχει το λόγο. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Καταγγέλλουμε την Κυβέρνηση για προχειρότητα και ερασιτεχνισμό στο θέμα των αποκρατικοποιήσεων. Είναι γνωστό ότι η Κυβέρνηση δεν πίστεψε ποτέ στις αποκρατικοποιήσεις και δεν τις ξέρει και πιθανόν δεν τις θέλει. Υπό την πίεση όμως της εξέλιξης των οικονομικών μεγεθών και της πίεσης της Ευρωπαϊκής 'Ενωσης υποχρεώθηκε να κάνει κάποιες αποκρατικοποιήσεις. 

Συγκεκριμένα για τα ΚΑΕ, της επιστήσαμε την προσοχή τον Ιούνιο ότι θα πρέπει να πάρει κάποιον έγκριτο διεθνή χρηματοπιστωτικό σύμβουλο, και για να κάνει την αποτίμηση των ΚΑΕ, αλλά και να της πει και τη μεθόδευση. Τότε και έγγραφα στείλαμε και δελτία Τύπου, δεν μας άκουσε. Αφού λοιπόν απέτυχε την πρώτη φορά, επανήλθε τη δεύτερη, πάλι με ερασιτεχνισμό, και αυτήν τη φορά πήρε σαν σύμβουλο, για να είναι λίγο στα μέτρα, την Εθνική Τράπεζα. Και, βεβαίως, επειδή δεν μπορεί να μας πει ο κύριος Υπουργός τι ικανότητες και τι δυνατότητες έχει η Εθνική Τράπεζα, γι'αυτό εμείς καλέσαμε απόψε, μέσω αιτήσεως την οποία υποβάλαμε στον Πρόεδρο της Βουλής μερικοί συνάδελφοι και εγώ, να έρθει ο κ. Καρατζάς στην επιτροπή του άρθρου 49Α, να μας πει τι ακριβώς συνέβη με τα ΚΑΕ και βέβαια να μας πει για τη λειτουργία της Τράπεζας και για άλλους πολλούς λόγους. Θα καταθέσω το έγγραφο στα Πρακτικά της Βουλής. Να έρθει να μας τα πει λοιπόν ο κ. Καρατζάς. 

Δεύτερον, πιστεύουμε ότι πρέπει να ακολουθήσει η Κυβέρνηση, αφού δεν έχει προτάσεις, τις προτάσεις της Νέας Δημοκρατίας, οι οποίες είναι κατατεθειμένες υπό μορφήν προτάσεως νόμου στη Βουλή. Τουλάχιστον, αφού δεν τις συζητήσαμε ακόμη, να τις διαβάσει, για να τις ακολουθήσει. 

Καταγγείλαμε επίσης την Κυβέρνηση στο δεύτερο διαγωνισμό, ότι έκανε λάθος και άκυρο διαγωνισμό, διότι δεν υπήρχε εγγυητική επιστολή, η οποία προσεκομίσθη λίγες μέρες αργότερα. Και πιθανόν και αυτό να είναι και η ακυρότητα. Διότι όταν έληξε η εγγυητική επιστολή και ήταν υποχρεωμένη η Κυβέρνηση να την εκπέσει για να εισπράξει τα δύο δισεκατομμύρια δραχμές (2.000.000.000), την ανανέωσε. Γι'αυτό, την καταγγείλαμε και τότε, την καταγγέλλουμε και τώρα ότι έκανε άκυρο διαγωνισμό. 

Ας έρθουμε τώρα στα θέματα της αξιοπιστίας της Κυβερνήσεως και του προϋπολογισμού. Βγήκε ο Υπουργός και ο παρών Υφυπουργός -γι'αυτό την καταγγέλλουμε- και είπαν ότι εγένετο, ότι τελείωσε η πώληση των ΚΑΕ. Και ήταν τέτοια η διαβεβαίωση, που έβαλε και στον προϋπολογισμό σαν έσοδο τα ογδόντα έξι δισεκατομμύρια (86.000.000.000) δραχμές. Αποτέλεσμα: Και ο προϋπολογισμός κατέστη αναξιόπιστος και η Κυβέρνηση κατέστη αναξιόπιστη. Αλλά πέρα απ' όλα, εκείνο το οποίο στοίχισε είναι η ζημιά την οποία υπέστησαν οι μικροεπενδυτές και, δυστυχώς, η μη αξιοπιστία του χρηματιστηρίου. Γι'αυτό είχαμε καλέσει και τότε και την Κεφαλαιαγορά και τον πρόεδρο του Χρηματιστηρίου, να αναλάβουν τις ευθύνες τους και να μεριμνήσουν και για την εγκυρότητα της πώλησης των ΚΑΕ. 

Τέλος, έρχομαι στο θέμα της διαφάνειας. Κύριε Υφυπουργέ, καταγγέλλουμε την Κυβέρνηση, γιατί μέχρι σήμερα ό,τι ξέρουμε για την πώληση των ΚΑΕ, το ξέρουμε μέσω εφημερίδων ή μέσω δικών σας δηλώσεων, τις οποίες, ή τις κάνατε για να πείτε ότι τελείωσε η πώληση -και είπατε ότι ήταν η μεγαλύτερη μέρα των αποκρατικοποιήσεων- ή κατόπιν δικών μας πιέσεων. Πού είναι, κύριε Υφυπουργέ, η σύμβαση; Ποιος γνωρίζει για τη σύμβαση; Σας έχω καταθέσει μια αίτηση κατάθεσης εγγράφων, γιατί πρέπει να σας πω εδώ ότι ο γραμματεύς σας, ο οποίος με διαβεβαίωσε ότι θα μου παρέδιδε αντίγραφο της συμβάσεως, με δούλευε, κύριε Υφυπουργέ. Και λυπάμαι που το λέω. 'Εστειλα ένα συνεργάτη μου και περίμενε μία μέρα ολόκληρη, ενώ με είχε διαβεβαιώσει ότι θα μου τη δώσει. Θέλω να μας πείτε απόψε τι υποκρύπτεται, κύριε Υφυπουργέ, πίσω από τη σύμβαση, γιατί εγώ θα την πάρω ούτως ή άλλως. 

Κανένας δεν γνωρίζει αν ήταν ένας μήνας αυτός που είχατε δικαίωμα να δώσετε. Κανένας δεν γνωρίζει γιατί κάνατε ανανέωση της εγγυητικής. Κανένας δεν γνωρίζει ποιες ήταν οι υποχρεώσεις της πλειοδότριας κοινοπραξίας. Επιπλέον, κανένας δεν γνωρίζει ποια ήταν η "SARESCO", κύριε Υφυπουργέ. Γιατί διαπιστώθηκε εκ των υστέρων ότι ο ιδιοκτήτης της "SAR ESCO" είπε ότι θα διαλύσει την εταιρεία. Αν ήταν μία διεθνής εταιρεία, όπως λέγατε, δεν διαλύονται αυτές οι εταιρείες. Αλλά κάποια προσωπική επ' ευκαιρία εταιρεία συστάθηκε για να αγοράσει τις μετοχές και εν συνεχεία -και εδώ υπεισέρχεται και το σκάνδαλο- να αγοράσουν τα ΚΑΕ την "SARESCO", ώστε να έχουμε μία χρηματοδότηση εκ των κεφαλαίων της αγορασθησομένης εταιρείας εκ των κεφαλαίων της ίδιας της εταιρείας. 

Θα έχουμε μία επανάληψη της Τράπεζας Κρήτης, κύριε Υπουργέ, πέραν του γεγονότος ότι είχαμε χρηματοδότηση της αγοράστριας κοινοπραξίας με υποχρέωση των κρατικών τραπεζών να δώσουν δάνεια. Και οι μεν ελληνικές τράπεζες ενέκριναν τα δάνεια, η γαλλική, όμως, τράπεζα δεν ενέκρινε το δάνειο προς τη "SARESCO". 

Αποτέλεσμα όλων αυτών ποιο είναι; 'Οτι δεν υπήρξε διαφάνεια, ότι υπήρξε ένα υποκρυπτόμενο σκάνδαλο, το οποίο θα βγει, κύριε Υφυπουργέ, και πέραν τούτου υπήρξε ένας κόλαφος για την Ελλάδα και το κύρος της, διότι απεδείχθη για άλλη μία φορά ότι είσαστε ανίκανοι να κάνετε αποκρατικοποιήσεις, δεν είσαστε σοβαροί. 

Κύριε Υφυπουργέ, υπό το άγχος των πιέσεων, των προβλημάτων, που δημιούργησε η Κυβέρνησή σας, της ανεργίας, της φτώχειας, των κοινωνικών αναταράξεων, προσέξτε μην κάνετε εθνικά λάθη, διότι θα είστε επικίνδυνοι για τον τόπο. 

(Στο σημείο αυτό ο Βουλευτής κ. Δημήτριος Ν. Κωστόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

ΠΡΟΕΔΡΕΥΩΝ (Λουκάς Αποστολίδης): Ο κ. Ρεγκούζας έχει το λόγο. 

ΑΔΑΜ ΡΕΓΚΟΥΖΑΣ: Κύριε Πρόεδρε, κύριοι συνάδελφοι, η Κυβέρνηση στην προσπάθειά της να δείξει ότι ακολουθεί μία σωστή πολιτική στο δρόμο προς τη Οικονομική και Νομισματική 'Ενωση, με τις πράξεις της τουλάχιστον, έχει μετατρέψει την ΟΝΕ σε ένα πολιτικό σύνθημα, παραγνωρίζοντας και παραμερίζοντας το ουσιαστικό περιεχόμενο μιας τέτοιας πολιτικής, ενός τέτοιου εθνικού στόχου, που πρέπει να τον υπηρετούμε με συνέπεια. 

Ο λόγος που γίνεται σήμερα η επερώτησή μας φανερώνει καθαρά ότι αυτή η πολιτική, αυτή η αναζήτηση των άλλοθι μέσω της ΟΝΕ, είναι μία προσπάθεια να κρύψει η Κυβέρνηση την ανικανότητά της, την έλλειψη της πίστης μιας πολιτικής, που οδηγεί στην εκπλήρωση αυτού του εθνικού στόχου και τέλος να θεραπεύσει, φευ, την αδιαφάνεια, την οποία συντηρεί 

 

 

  

Σελίδα 2416 

με δική της ευθύνη η Κυβέρνηση σε όλον το δημόσιο βίο. 

Η προσπάθεια που έγινε με τα ΚΑΕ, αλλά και άλλες παρόμοιες ενέργειες της Κυβέρνησης μας δίνουν το δικαίωμα να κατηγορήσουμε ασφαλώς την Κυβέρνηση ότι οδηγεί συστηματικά επιχειρήσεις του ευρύτερου δημόσιου τομέα ή επιχειρήσεις όπως είναι αυτή των ΚΑΕ, που ελέγχονται από την Κυβέρνηση, από το κράτος, σε οικονομική απαξίωση και επομένως τις καθιστά ευκολότερη λεία στο ιδιωτικό κεφάλαιο, εν όψει ακριβώς των απαιτούμενων αποκρατικοποιήσεων που ζητά σήμερα η εθνική μας οικονομία. 

Το φιάσκο αυτό που επαναλαμβάνετε συνεχώς -επαναλήφθηκε δύο φορές με την περίπτωση των ΚΑΕ- το είδαμε και σε προηγούμενες περιπτώσεις, το είδαμε με την Ιονική, μας θέτει πραγματικά ορισμένα ερωτηματικά και νομίζω ότι είναι ερωτηματικά και του κάθε πολίτη. Επιτέλους, δεν υπάρχει πολιτική ευαισθησία σε αυτόν τον τόπο; 

Ζημιώνεται η εθνική οικονομία. Ζημιώνονται οι μικροεπενδυτές. Υπάρχουν κάποιοι που έχουν ευθύνες. Δεν θα τις αναζητήσουν ή δεν θα τις αναλάβουν ποτέ αυτές τις ευθύνες; Υπάρχει έλλειψη πλέον πολιτικής ευαισθησίας σε αυτόν τον τόπο; Και πού οδηγείται αυτός ο τόπος από την έλλειψη αυτής της ευαισθησίας; 

Επίσης, η καλλιέργεια αυτής της ανηθικότητας που υπάρχει στο δημόσιο βίο έχει γίνει πλέον καθημερινή πρακτική και η Κυβέρνηση κωφεύει. Δεσμεύεται και αποδεσμεύεται και εδώ στη Βουλή και απέναντι στον ελληνικό λαό. 

Ειπώθηκαν από τον εισηγητή μας στη συζητούμενη επερώτηση ότι οι δεσμεύσεις, που είχε αναλάβει η Κυβέρνηση μέσω των Υπουργών- αλλά και του ίδιου του Πρωθυπουργού και χωρίς να λογοδοτεί σε κανέναν κανένας-παίρνονται πίσω. 

Θα έλεγα και κάτι ακόμα: Στην Επιτροπή Οικονομικών ο παριστάμενος κύριος Υφυπουργός θέλησε να ωραιοποιήσει την κατάσταση και να διαχωρίσει και ευθύνες της κοινοπραξίας, που δεν κατέβαλε τελικά το τίμημα. Ξεχώρισε δύο από τους κοινοπρακτούντες και δημιουργήθηκαν εύλογα ερωτηματικά: Γιατί αυτός ο διαχωρισμός; Τι υποκρύπτει αυτός ο διαχωρισμός; Πραγματικά, αν σκεφθεί κανείς λίγο πονηρά, η επανάληψη του εγχειρήματος ενδεχομένως να φέρει στο προσκήνιο αυτές τις δύο εταιρείες. 

Εγώ ερωτώ: το τίμημα θα παραμείνει το ίδιο; Εάν είναι λιγότερο, ποιος θα πληρώσει, ποιος θα έχει ευθύνες για το τίμημα αυτής της νέας απόπειρας που μπορεί να επιχειρηθεί; 

Ποιος θα λογοδοτήσει απέναντι στον ελληνικό λαό; 

Εμείς πραγματικά, κύριοι συνάδελφοι, δεν μπορούμε να κατανοήσουμε αυτήν την πολιτική. Και φυσικά τέτοια άλλοθι στην Κυβέρνηση δεν δίνει ούτε ο ίδιος ο ελληνικός λαός. Και φαίνεται καθαρά. Αυτή η δυσπιστία που δημιουργούμε στον ελληνικό λαό, ουσιαστικά είναι και η βασική αιτία της δυσπιστίας στο πολιτικό σύστημα. Και η δυσπιστία στο πολιτικό σύστημα σημαίνει κρίση στη δημοκρατία. 

Και είναι πολύ μεγάλη η ευθύνη της Κυβέρνησης, με τέτοιες πολιτικές που ακολουθεί όλο αυτό το τελευταίο διάστημα, με το να θέλει να ωραιοποιήσει την κατάσταση, με το να λέει ότι προχωρούν οι ιδιωτικοποιήσεις αριθμητικά, με ποσοτικό τρόπο, θα έλεγε κανείς, όχι με ποιοτικό τρόπο, με το να λέει ότι βρισκόμαστε σε επίπεδο τάσεων προς τη σωστή κατεύθυνση, αλλά όχι στη σωστή κατεύθυνση από άποψη αποτελεσμάτων, προσπαθώντας να παραπλανήσει τον ελληνικό λαό σε μια προσπάθεια, ουσιαστικά, διατήρησης της διαχείρισης της εξουσίας και μάλιστα με αδιαφανή τρόπο. 

Επιτέλους, θα πρέπει να γίνει αντιληπτό από την Κυβέρνηση ότι αυτή η πολιτική, αυτή η στρατηγική, αυτή η τακτική της Κυβέρνησης δεν μπορεί άλλο να συνεχιστεί. Καταγγέλλουμε την Κυβέρνηση στην Εθνική Αντιπροσωπεία και είμαι βέβαιος ότι αυτή η καταγγελία βρίσκει αποδέκτες στον ελληνικό λαό. 

ΠΡΟΕΔΡΕΥΩΝ (Λουκάς Αποστολίδης): Ο κ. Σκρέκας έχει το λόγο. 

ΘΕΟΔΩΡΟΣ ΣΚΡΕΚΑΣ: Ευχαριστώ, κύριε Πρόεδρε. 

Καλούμε σήμερα την Κυβέρνηση και τον Υπουργό να απαντήσει στο πολύ σοβαρό ζήτημα, που προέκυψε από την αποτυχημένη προσπάθεια πώλησης των ΚΑΕ σε ιδιώτη. Η αποτυχία είχε ως αποτέλεσμα το διασυρμό της χώρας μας στις διεθνείς κεφαλαιαγορές, αλλά και τη γενικότερη στρέβλωση της λειτουργίας του χρηματιστηρίου μας. 

Η διαδικασία που ακολουθήσατε, κύριε Υπουργέ, δημιουργεί πολλά ερωτηματικά, στα οποία πρέπει να δώσετε πειστικές απαντήσεις: 

Πρώτον, βάσει ποίων όρων έγινε η πρόσκληση των υποψηφίων αγοραστών των ΚΑΕ; 

Δεύτερον, σε ποιους αναθέσατε ένα τόσο σοβαρό θέμα, τη διενέργεια του διαγωνισμού για την πώληση των ΚΑΕ; 

Τρίτον, οι υπεύθυνοι του διαγωνισμού έκαναν έλεγχο της οικονομικής κατάστασης των υποψηφίων αγοραστών και της γενικότερης συμπεριφοράς τους στην αγορά κατά το προηγούμενο διάστημα; 

Τέταρτον, πώς εξηγείται το φαινόμενο να γίνεται δεκτό από την επιτροπή αξιολόγησης των προσφορών αντίγραφο, ούτε καν επικυρωμένο, εγγυητικής επιστολής τραπέζης; Αυτό, κύριοι συνάδελφοι, είναι μοναδικό φαινόμενο στα οικονομικά χρονικά του τόπου μας. 

Πέμπτον, η νεοσυσταθείσα ΔΕΚΑ, κύριε Υπουργέ, έχει στελεχωθεί με το απαιτούμενο έμπειρο και ικανό προσωπικό, για να αναλαμβάνει τόσο σοβαρές υποθέσεις, όπως είναι η συζητούμενη επερώτησή μας για την πώληση των ΚΑΕ; 

Ζητάμε επίσης, κύριε Υπουργέ, να μας πείτε αν έγινε αποτίμηση των περιουσιακών στοιχείων της εταιρείας, των ΚΑΕ δηλαδή, αν έχουν ληφθεί μέτρα προστασίας του προσωπικού, για τη φήμη και πελατεία των ΚΑΕ και μια σειρά άλλα θέματα, που προσδιορίζουν τη βάση ενός διαγωνισμού πώλησης μιας επιχείρησης. 

Παρακαλούμε, κύριε Υπουργέ, για καλύτερη ενημέρωσή μας αλλά και για την τάξη να μας επιδώσετε αντίγραφο της σύμβασης πώλησης των ΚΑΕ, γιατί μέσα απ' αυτή θα προκύψει αυτό που υποψιαζόμαστε και εξαιτίας του οποίου με αδιαφάνεια προχώρησε μια διαδικασία, η οποία δημιούργησε ένα τόσο σοβαρό θέμα. 

Κλείνοντας θέλω να σας ρωτήσω, κύριε Υπουργέ, αν πάρθηκαν μέτρα από την Κυβέρνηση για την τιμωρία των υπευθύνων αυτού του φιάσκου, της αποτυχίας πώλησης των ΚΑΕ, που και μας εξέθεσε και δημιουργεί σοβαρά προβλήματα στην οικονομία. 

Ελπίζω η απάντησή σας να είναι και πειστική, αλλά επίσης να μην περιοριστείτε στο να μας μαλώσετε, όπως συνήθως γίνεται από πολλούς συναδέλφους σας, όταν γίνονται τέτοιες ερωτήσεις ή επερωτήσεις για τόσο σοβαρά θέματα. 

Ευχαριστώ. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Θα σας απαντήσω. 

ΠΡΟΕΔΡΕΥΩΝ (Λουκάς Αποστολίδης): Ο κ. Βουλγαράκης έχει το λόγο. 

ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε, το γεγονός ότι σήμερα στην Αίθουσα αυτή συζητάμε, επερωτώντας την Κυβέρνηση για την αποτυχία της αποκρατικοποίησης των ΚΑΕ, είναι σε θέση να αναδείξει σε όλο του το μεγαλείο το φιάσκο του συνόλου της οικονομικής πολιτικής της Κυβέρνησης. Και όχι μόνο αυτό, αλλά αποτελεί και την κορυφή του παγόβουνου, που εξηγεί σε επίσης σημαντικό βαθμό την καχυποψία με την οποία αντιμετωπίζουν τη χώρα μας οι διεθνείς χρηματαγορές και το γεγονός ότι όλοι έχουν στρέψει το βλέμμα τους με ερωτηματικό, στο πώς θα πορευθεί η πραγματική οικονομία μας το επόμενο διάστημα. 

Η περίπτωση των ΚΑΕ, όπως εξηγήθηκε προηγουμένως, είναι αρκετά σαφής. Η Κυβέρνηση αρνήθηκε μία προσφορά ενενήντα τόσων δισεκατομμυρίων δραχμών, για να αποδεχθεί μετά από κάποιους μήνες την προσφορά ογδόντα τόσων δισεκατομμυρίων δραχμών από την ίδια εταιρεία και αυτή η προσφορά τελικά κατέληξε άγονη. 

'Ηταν όμως μόνο αυτό; 'Οχι δεν ήταν, διότι η Κυβέρνηση έχει σημειώσει μία σειρά από φιάσκα ή αποτυχίες σε μία σειρά από αποκρατικοποιήσεις, τις οποίες έχει εξαγγείλει, για τις οποίες έχει υπερηφανευθεί, για τις οποίες ο Πρωθυπουργός αλλά και οι αρμόδιοι Υπουργοί έχουν δεσμευθεί από την 

  


 

  

Σελίδα 2417 

Αίθουσα την Εθνικής Αντιπροσωπείας και τις οποίες τελικά δεν κατάφεραν να κάνουν. 

- Τράπεζα Κρήτης: Μετ' εμποδίων μία και δύο φορές για να καταλήξει σε αποκρατικοποίηση. 

- Περίπτωση Μακεδονίας-Θράκης: Ανακοινώνει τέσσερα δισεκατομμύρια (4.000.000.000) δραχμές κέρδη, μοιράζει μέρισμα την προηγούμενη χρονιά, αποκρατικοποιείται και τελικά αποδεικνύεται τέσσερα δισεκατομμύρια (4.000.000.000) δραχμές ζημία. Το κράτος αποδεικνύεται έτσι αφερέγγυος συνομιλητής. 

- Περίπτωση των Ελληνικών Πετρελαίων: Επιχειρείται αποκρατικοποίηση, διαπραγματεύονται οι μετοχές, άλλοι τις έχουν στα χέρια τους και άλλοι δεν τις έχουν, με αποτέλεσμα να σημειωθούν τεράστιες ζημίες στα χέρια των αφελών πολιτών, οι οποίοι εκλήθησαν να συμμετέχουν σ' αυτήν την αποκρατικοποίηση βοηθώντας με τις μικρές τους δυνατότητες στην υπόθεση αυτή. 

- Περίπτωση της Ιονικής: Δεν χρειάζεται να σας πω, σημάδεψε τον κατήφορο του ελληνικού χρηματιστηρίου και ουσιαστικά αποδείχθηκε ότι η ελληνική πολιτεία δεν είναι σε θέση να φέρει σε πέρας μία αποκρατικοποίηση μίας μεσαίας ή και μικράς για τα ευρωπαϊκά δεδομένα Τράπεζας. 

- Περίπτωση και πάλι των ΕΛ.ΠΕ. (των Ελληνικών Πετρελαίων): Εμφανίζεται κατά την κατάθεση του προϋπολογισμού του κράτους το μισό Υπουργικό Συμβούλιο να λέει ότι πρέπει ένα κομμάτι των ΕΛ.ΠΕ. να δοθεί προς μετοχοποίηση, ενώ ένα άλλο μέρος του Υπουργικού Συμβουλίου να λέει ότι δεν είναι δυνατόν να μετοχοποιηθεί ένα κομμάτι των ΕΛ.ΠΕ., γιατί πρέπει να εκσυγχρονιστούν κλπ., με αποτέλεσμα να μην καταλαβαίνει ο κόσμος, αν τελικά πρόκειται ή δεν πρόκειται ένα κομμάτι να αποκρατικοποιηθεί. 

- Και έρχεται τέλος η περίπτωση των ΚΑΕ ως επιστέγασμα αυτής της πολιτικής. 

Τι υποκρύπτουν, κυρίες και κύριοι, όλα αυτά; 

Σημειώστε: Σύμφωνα με επίσημα στοιχεία του ΟΟΣΑ, κάθε εβδομάδα διαπραγματεύονται παγκοσμίως στις ανεπτυγμένες οικονομίες διακόσιες με διακόσιες πενήντα περιπτώσεις αποκρατικοποιήσεων, συγχωνεύσεων και λοιπών άλλων συνενώσεων. Εξ αυτών είναι ζήτημα αν 5% με 10% βρίσκει τελικά το στόχο του, για να αποκρατικοποιηθεί ή να συγχωνεθεί. 

Μέσα σε ένα τέτοιο περιβάλλον, κύριε Υπουργέ, δεν έχει κανένας το δικαίωμα να παίζει, διότι τα όρια της ελληνικής οικονομίας είναι πεπερασμένα, οι κανόνες του παιχνιδιού πρέπει να είναι σαφής, ούτως ώστε κάθε διαδικασία αποκρατικοποίησης να μην καταλήγει σε φιάσκο ή σε σκάνδαλο. 

Από την άλλη μεριά, ποιος σας είπε ότι όλες οι επιχειρήσεις πρέπει να αποκρατικοποιηθούν με τον ίδιο τρόπο; Ποιος σας είπε ότι για όλες πρέπει να κόψουμε ένα κουστούμι και όλες να πάνε έτσι; Δεν είναι δυνατόν. Πρέπει για άλλες να επιλεγεί η διαδικασία του στρατηγικού επενδυτή με διεθνή διαγωνισμό, για άλλες η μετοχοποίηση και η εισαγωγή μετοχών στο χρηματιστήριο και για άλλες, επίσης, η διαδικασία της απευθείας πώλησης μέσω μεταβίβασης πακέτου μετοχών στο χρηματιστήριο. Αυτό εξηγεί σε μεγάλο βαθμό και το γεγονός ότι δεν είστε σε θέση να αποκωδικοποιήσετε το σύνολο των διαρθρωτικών αλλαγών, που ως ΣΕΠ πρέπει να προσφέρετε στη διεθνή αγορά. 

Αν όμως αποτύχετε στις αποκρατικοποιήσεις, αν αποτύχετε στις διαρθρωτικές αλλαγές, αν αποτύχετε στις συγχωνεύσεις, αν αποτύχετε σε όλη αυτήν την προσπάθεια εξορθολογισμού του κράτους, σε μια κατεύθυνση η οποία να βοηθάει την ανάπτυξη της ελληνικής οικονομίας, τότε πού θα στηριχθείτε, για να μπορέσει η χώρα με την πραγματική της οικονομία να έχει ένα καλύτερο αύριο; 

Κύριε Πρόεδρε, φοβούμαι ότι η Κυβέρνηση μαθαίνει "στου κασίδη το κεφάλι". Αυτό όμως που επίσης μας φοβίζει -και μας φοβίζει περισσότερο από την πρώτη παρατήρησή μας- είναι ότι δεν υπάρχουν πλέον άλλα περιθώρια ούτε για τον ελληνικό λαό ούτε για την ελληνική οικονομία ούτε φυσικά για την Κυβέρνησή σας. 

ΠΡΟΕΔΡΕΥΩΝ (Λουκάς Αποστολίδης): Ο Υφυπουργός Οικονομικών κ. Χριστοδουλάκης έχει το λόγο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κυρίες και κύριοι Βουλευτές, θα απαντήσω σήμερα στην επερώτηση των Βουλευτών της Νέας Δημοκρατίας με την ιδιότητά μου ως πολιτικού εποπτεύοντος της "ΔΕΚΑ Α.Ε.", η οποία είχε την ευθύνη της ανταλλαγής του 67% των μετοχών των Καταστημάτων Αφορολογήτων Ειδών, με την εταιρεία η οποία επεκράτησε στην προηγούμενη προκήρυξη για την πώληση του 67% και που με δική της ευθύνη ο όμιλος αυτός εταιρειών δεν κατέστη τελικά δυνατόν να λάβει το μερίδιο των μετοχών αυτών. 

Είμαι βέβαιος, κυρίες και κύριοι, ότι θα αποδείξω ότι η Κυβέρνηση και η "ΔΕΚΑ Α.Ε." υπεράσπισαν με απόλυτη συνέπεια και επιτυχία το δημόσιο συμφέρον σε όλες τις φάσεις του διαγωνισμού και όταν αυτός ο διαγωνισμός φαινόταν ότι δεν θα πήγαινε καλά και όταν -για λόγους με τους οποίους καμία απολύτως σχέση δεν έχει το δημόσιο- ο διαγωνισμός αυτός κατέληξε άγονος. 

Πριν από αυτό όμως, κυρίες και κύριοι, θα ήθελα να πω κάτι σχετικά με την ερώτηση την οποία κατέθεσε η Νέα Δημοκρατία. Ενδεχομένως μπορεί να υπάρχει αρκετό έδαφος για να επιχειρηματολογήσει κανείς, για το γιατί δεν έγινε αυτή η αποκρατικοποίηση. Θα πρέπει όμως τα επιχειρήματά του να τα βασίζει σε πραγματικά περιστατικά και να μην επικαλείται και γραπτώς και προφορικώς ψευδή γεγονότα. 

Καταγγέλλω, κυρίες και κύριοι, ως ψευδή την επίκληση την οποία έχει η επερώτηση της Νέας Δημοκρατίας ότι "ο Υφυπουργός κ. Χριστοδουλάκης διαβεβαίωσε τον ελληνικό λαό μπροστά στις τηλεοπτικές κάμερες στις 19 Νοεμβρίου, κατά την υπογραφή της σύμβασης, μεταβίβασης των ΚΑΕ στην κοινοπραξία "SARESCO-ΣΑΡΑΝΤΗΣ ΠΑΠΑΕΛΛΗΝΑΣ" ότι τη Δευτέρα 23 Νοεμβρίου ο κύκλος της ιδιωτικοποίησης θα είχε κλείσει με την καταβολή του τιμήματος, παρά τη φημολογία στις εφημερίδες ότι η "SARESCO" δεν διαθέτει όλα τα χρήματα". 

Εγώ ουδέποτε έκανα δηλώσεις στις 19 Νοεμβρίου, ούτε στον Τύπο ούτε στις κάμερες ούτε κανείς άλλος εκτός από εμένα έκανε δηλώσεις την ημέρα εκείνη. 

Αν θέλετε, κυρίες και κύριοι, μπορείτε να το πληροφορηθείτε από τα δημοσιεύματα των ημερών εκείνων, όχι μόνο των εφημερίδων αλλά και από οποιεσδήποτε άλλες ανακοινώσεις. 

ΓΕΩΡΓΙΟΣ ΒΟΥΛΓΑΡΑΚΗΣ: Λάθος μέρα, κύριε Υπουργέ. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Το επανέλαβε δυστυχώς ο κ. Τζωάννος και εδώ. Η πρώτη φορά που έκανα δηλώσεις για τα ΚΑΕ ήταν όταν έθεσε θέμα ο κ. Βουλγαράκης στην Κοινοβουλευτική Επιτροπή που συζητούσε τον προϋπολογισμός και φυσικά απήντησα -και θα αποδείξω γιατί απήντησα με τον τρόπο αυτό- και είπα ότι η διαδικασία, σύμφωνα με όλες τις πληροφορίες τις οποίες έχει η Κυβέρνηση, βαίνει προς περαίωση έπειτα από μερικές ημέρες. 

Θα ήθελα λοιπόν να σας συμβουλεύσω, τα επιχειρήματά σας να τα στηρίζετε σε πραγματικά περιστατικά και όχι σε επινόηση περιστατικών. Θα σας δώσω όλες τις ανακοινώσεις, να τις έχετε. Μπορώ μάλιστα να σας εφοδιάσω και με τις ανακοινώσεις που έβγαλε το Υπουργείο εκείνη την ημέρα και τις δημοσίευσαν οι εφημερίδες. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Ο κ. Παπαντωνίου τα ίδια λέει; Ο προϋπολογισμός τα ίδια λέει; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών):Μη βιάζεστε. Θα πάρετε απαντήσεις σε όλα τα θέματα, τα οποία θέσατε και σε πολύ περισσότερα από αυτά. 

Ετέθη κατ' αρχήν το γενικότερο θέμα, για το πόσο αποφασιστικά η Κυβέρνηση προχωρεί στις ιδιωτικοποιήσεις και τις αποκρατικοποιήσεις. 

Πρέπει να σας πω ότι από τα μέτρα που εξήγγειλε η Κυβέρνηση μετά την υποτίμηση της δραχμής και την ένταξή της στο μηχανισμό συναλλαγματικών ισοτιμιών, τα περισσότερα, η μεγάλη πλειοψηφία αυτών των μέτρων έχουν ήδη εφαρμοσθεί. 'Εχει γίνει ο μεγαλύτερος αριθμός και θα συνεχίσουν τα μέτρα αυτά να εφαρμόζονται και το επόμενο 

  


 

  

Σελίδα 2418 

χρονικό διάστημα. 

Σας αναφέρω χαρακτηριστικά τις αποκρατικοποιήσεις της Τράπεζας Κρήτης, Μακεδονίας -Θράκης, Κεντρικής Ελλάδος, όπως επίσης τις επιτυχείς μετοχοποιήσεις των Ελληνικών Πετρελαίων, του ΟΤΕ -και το Μάιο και τον Οκτώβριο. 'Οπως επίσης και μια σειρά από άλλες διαρθρωτικές μεταβολές που έγιναν σε επιχειρήσεις του ευρύτερου δημόσιου τομέα που περιλαμβάνουν τα σχέδια εξυγίανσης του ΟΑΣΑ, του ΟΣΕ, των Ελληνικών Ταχυδρομείων, το ασφαλιστικό νομοσχέδιο, το οποίο συζητείται στην Ολομέλεια και μια σειρά από άλλα μετρα, τα οποία έλαβε η Κυβέρνηση. 

Σας αναφέρω χαρακτηριστικά ότι οι περισσότερες από τις ενέργειες, τις οποίες εξήγγειλε η Κυβέρνηση, έχουν ήδη πραγματοποιηθεί και αποτελούν αυτήν τη στιγμή μία δεδομένη πραγματικότητα για την ελληνική οικονομία. 

Ας έρθω τώρα στα πιο συγκεκριμένα θέματα της πώλησης των ΚΑΕ. Θα αναφέρω εν συντομία τη χρονολογική διαδρομή των ενεργειών και μετά θα μπω στην ουσία των πραγμάτων. 

Υπενθυμίζω ότι στις 2 Σεπτεμβρίου δημοσιεύτηκε η πρόσκληση για την υποβολή προσφορών και η ευθύνη της αξιολόγησης των προσφορών και των υποψηφίων είχε ανατεθεί στην Εθνική Τράπεζα International, η οποία είναι ένας χρηματοπιστωτικός οργανισμός με όλα τα δεδομένα, με όλα τα προσόντα, τα οποία θα πρέπει να έχει ένας σύμβουλος αξιολόγησης σε μια τέτοια περίπτωση. 'Εχει άλλωστε φέρει σε πέρας πολύ πιο πολύπλοκες περιπτώσεις αποκρατικοποιήσεων και μετοχοποιήσεων, με πολύ μεγαλύτερη διεθνή συμμετοχή. 

Επέδειξαν ενδιαφέρον γι'αυτήν την προκήρυξη τρεις όμιλοι. Ο όμιλος εταιρειών "SARESCO-ΣΑΡΑΝΤΗΣ-ΠΑΠΑΕΛΛΗΝΑΣ", δεύτερον η εταιρεία ΚΑΠΕ της Ολλανδίας και τρίτον η εταιρεία "Μ-ΘΗΤΑ-GROUP". Υπεβλήθησαν προσφορές από τις οποίες, όμως, έγκυρη προσφορά ήταν μόνο του πρώτου ομίλου, ενώ οι άλλες ήταν απλές επιστολές. 'Οταν υπεβλήθη η προσφορά της "SARESCO" η εγγυητική επιστολή ήταν σε αντίγραφο και βλέπω ότι αυτό έχει προκαλέσει πολύ μεγάλη ανησυχία και πολλά επιχειρήματα από την πλευρά της Αντιπολίτευσης. Υπεβλήθη αντίγραφο της εγγυητικής επιστολής, το οποίο νομικώς εκρίθη ότι υπέχει θέση εγγράφου αποδείξεως. Ζητήθηκε, όμως, για την τυπική πληρότητα του φακέλου να κατατεθεί εντός ολίγων ωρών η ακριβής εγγυητική επιστολή σε πρωτότυπο, πράγμα το οποίο έγινε εντός της ταχθείσης προθεσμίας. Η μεγαλύτερη, όμως, απόδειξη για την εγκυρότητα της εγγυητικής επιστολής είναι όταν αυτή η εγγυητική επιστολή χρειάστηκε να καταπέσει. Εισεπράχθη στο ακέραιο και λυπάμαι που θέτετε σε αμφισβήτηση την είσπραξή της, όταν γνωρίζετε ότι την προπερασμένη Παρασκευή ομιλώντας από το Βήμα της Βουλής κατέθεσα στη γραμματεία, το αντίγραφο της απόδειξης για την κατάθεση της εγγυητικής επιστολής. Αλλά για να μην έχετε την παραμικρή αμφιβολία, θα το επανακαταθέσω, για να διαπιστώσετε και το ποσό και την ημερομηνία κατάθεσης και την προέλευση και τα πάντα. 

ΒΑΣΙΛΗΣ ΚΕΔΙΚΟΓΛΟΥ: Πόσο ήταν το ποσό; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Ηταν δύο δισεκατομμύρια (2.000.000.000) δραχμές, ένα ποσό το οποίο, όπως αντιλαμβάνεσθε, είναι αρκετά υψηλό για τα δεδομένα όλων των επιχειρήσεων του ομίλου. 'Αρα πιστεύω ότι καταρρέει αυτομάτως η οποιαδήποτε αμφισβήτηση, να θεωρηθεί μη έγκυρη η διαδικασία κατάθεσης και παραλαβής της εγγυητικής επιστολής. Διότι αυτό σημαίνει εγκυρότητα: όταν σου χρειαστεί να καταπέσει το ποσό. 

ΑΔΑΜ ΡΕΓΚΟΥΖΑΣ: Θα δούμε και το επόμενο τίμημα. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Θα τα δείτε όλα. Υπομονή να έχετε και ψυχραιμία, τίποτε άλλο. Θα τα δείτε όλα λεπτομερώς. Είμαι έτοιμος να απαντήσω σε όλα ανεξαιρέτως τα επιχειρήματα, τα οποία θέτετε, και σε πολύ περισσότερα. Σιγά-σιγά. 

Μετά από την κατακύρωση στον πρώτο όμιλο της "SARESCO-ΠΑΠΑΕΛΛΗΝΑΣ-ΣΑΡΑΝΤΗΣ", γνωρίζετε ότι υπήρξε μία προσφυγή στα δικαστήρια και από τις δύο άλλες εταιρείες, οι οποίες ζήτησαν την ακύρωση του διαγωνισμού. Οι προσφυγές αυτές οδήγησαν σε δίκες, η τελευταία από τις οποίες πραγματοποιήθηκε στις 9 Νοεμβρίου ενεστώτος έτους. 

(Στο σημείο αυτό ο Υφυπουργός Οικονομικών κ. Νικόλαος Χριστοδουλάκης καταθέτει για τα Πρακτικά το προααφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Η τελική απόφαση με την οποία απερρίφθησαν οι αιτήσεις των προσφυγών αυτών δημοσιεύτηκε στις 13 Νοεμβρίου, μία εβδομάδα μόλις πριν από την ημερομηνία υπογραφής της σύμβασης. Μέχρι τότε ήταν εκκρεμής η τύχη της αγοραπωλησίας και δεν ήταν δυνατόν να αρχίσουν οι διαδικασίες για την πλήρη και οριστική ολοκλήρωσή της. 

Βεβαίως, κατά τη διάρκεια της εκκρεμοδικίας υπήρχαν επαφές μεταξύ των δύο πλευρών για όλες τις λεπτομέρειες της υπογραφής της σύμβασης. Κατόπιν προσκλήσεως της "ΔΕΚΑ Α.Ε.", μετά φυσικά την οριστική απόφαση την οποία έλαβε το δικαστήριο, προσήλθε ο όμιλος για να υπογράψει τη σύμβαση μεταβίβασης μετοχών. Εκεί ήμουν παρών και εγώ και αυτό συνηθίζεται, δεν είναι καμία αδιαφανής διαδικασία. Συνηθίζεται η παρουσία εκπροσώπων του δημοσίου όταν γίνονται υπογραφές για μεταβίβαση μετοχών, όπως γίνεται σε όλες τις άλλες περιπτώσεις. Υπεγράφη λοιπόν μεταξύ της "ΔΕΚΑ Α.Ε." και του ομίλου η σύμβαση για τη μεταβίβαση των μετοχών, η οποία φυσικά θα ελάμβανε χώρα μετά την καταβολή τιμήματος. 

Πρέπει να σας πω ότι εκκρεμούσε ακόμα η απόφαση της Επιτροπής Ανταγωνισμού. Εκκρεμούσε βέβαια με υπαιτιότητα του ομίλου, ο οποίος θεώρησε ότι θα έπρεπε να προσφύγει μετά την περάτωση της εκκρεμοδικίας, με αποτέλεσμα η απόφαση της Επιτροπής Ανταγωνισμού να βγει και να επιδοθεί στις 27 Νοεμβρίου. Σημειώστε, παρακαλώ, τις ημερομηνίες, γιατί θα είναι χρήσιμες. 

Την ημέρα υπογραφής της σύμβασης όλες οι εταιρείες του ομίλου μας βεβαίωσαν εγγράφως -και θα καταθέσω αυτήν την έγγραφη διαβεβαίωση- ότι έχουν εξασφαλίσει τη χρηματοδότηση και ότι απλώς περιμένουν την απόφαση της Επιτροπής Ανταγωνισμού, για να προχωρήσουν στην καταβολή του τιμήματος. 

Το διαβάζω αγγλικά και επιτρέψτε μου αυτό το πράγμα, έτσι ώστε να είναι ακριβής η απόδοση: 

"We have secured the financing of the transaction as will be evi denced by a letter by our banks to be addressed to you". 

To καταθέτω αυτό, είναι στα αγγλικά, μπορεί να ζητηθεί φυσικά και επίσημη μετάφραση αν επιθυμείτε. 

(Στο σημείο αυτό ο Υφυπουργός Οικονομικών, κ. Χριστοδουλάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

ΓΕΩΡΓΙΟΣ ΑΛΟΓΟΣΚΟΥΦΗΣ: Μεταφράστε το, για να καταλάβουμε και εμείς που δεν είμαστε αγγλομαθείς. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Είσθε, και μάλιστα πάρα πολύ καλοί, απ'ό,τι γνωρίζω. 

Με βάση αυτό φυσικά θεωρήθηκε ότι είναι απολύτως εντός των προθέσεων του ομίλου αγοραστών να προχωρήσει κανονικά η σύμβαση. Πρέπει δε να σας πω ότι επεδείχθησαν οι δεσμεύσεις των τραπεζών, ότι είχε εξασφαλισθεί η χρηματοδότηση. 

Οι δεσμεύσεις αυτές των αγοραστών έγιναν από πλευράς ελληνικών τραπεζών, όσον αφορά τη χρηματοδότηση των ελληνικών εταιρειών και έγιναν επίσης και με επίδειξη επιστολής αμερικανικών τραπεζών, όσον αφορά την παροχή μακροχρονίου χρηματοδοτήσεως πενήντα πέντε δισεκατομμυρίων (55.000.000.000) δραχμών, σχετικά με τη χρηματοδότηση της "SARESCO". 

Οι δεσμεύσεις των ελληνικών τραπεζών έφθαναν το ποσό των τριάντα δισεκατομμυρίων (30.000.000.000) δραχμών. 

Βλέπετε λοιπόν ότι είχαν επιδειχθεί οι δεσμεύσεις χρηματοδότησης σε ένα ποσό, το οποίο είναι μάλιστα μεγαλύτερο 

  


 

  

Σελίδα 2419 

του απαιτούμενου τιμήματος, είναι ογδόντα πέντε δισεκατομμύρια (85.000.000.000) δραχμές και αυτό το οποίο έλειπε ήταν ένα ποσόν βραχυχρόνιας χρηματοδότησης, το οποίο αναζητούσε η γαλλική εταιρεία του ομίλου μέσω γαλλικών και όχι μέσω ελληνικών τραπεζών. 

Κατά συνέπεια πιστεύω ότι η εταιρεία "ΔΕΚΑ" είχε όλες εκείνες τις διαβεβαιώσεις οι οποίες χρειάζονταν, ώστε να θεωρήσει ότι ο όμιλος αγοραστών θέλει, έχει τη βούληση, έχει τη δυνατότητα να προχωρήσει στην τελική καταβολή του τιμήματος και στην ανταλλαγή των μετοχών. 

Μα, μπορεί να πει κανείς εδώ ότι δεν βλέπατε, δεν διαβάζατε τις εφημερίδες, οι οποίες άφηναν να αιωρούνται διάφορα πράγματα; Δεν το είχατε δει από τη μη κατάθεση απευθείας του πρωτοτύπου, αλλά χρειάστηκε να περάσουν ορισμένες ώρες; 

Θα πρέπει εδώ να πω κάτι. 'Οταν το δημόσιο έχει να κάνει με διεθνείς επενδυτές, φυσικά και με 'Ελληνες επενδυτές, αλλά πολύ περισσότερο με διεθνείς επενδυτές και μάλιστα με διεθνείς επενδυτές που έχουν και παρουσία και πολύ καλά επιχειρηματικά αποτελέσματα, δεν θα πρέπει να φέρεται ούτε με βάση τη διαίσθησή του ούτε με βάση το ένστικτό του ούτε με βάση το θυμικό στο οποίο βρίσκεται μία δεδομένη χρονική στιγμή, αλλά θα πρέπει να φέρεται με κανόνες οι οποίοι είναι απολύτως τυπικοί, έτσι ώστε να μπορέσει, όταν χρειαστεί, να υπεραπιστεί τα συμφέροντα του ελληνικού δημοσίου. 

Το ελληνικό δημόσιο και συγκεκριμένα η εταιρεία "ΔΕΚΑ Α.Ε." δεν είχε τη δυνατότητα να πει ότι, επειδή άργησε λίγο ορισμένες ώρες, κηρύσσω περατωμένη τη διαδικασία και απαιτώ εδώ και τώρα το άλφα και το βήτα, όταν ήταν ενδεχόμενο να αντληθούν κάποια νομικά επιχειρήματα, έτσι ώστε να εμποδίσουν την είσπραξη της εγγυητικής επιστολής. 

Το ελληνικό δημόσιο έπρεπε να φέρεται με το νόμο και τον τύπο πλήρως, έτσι ώστε όταν χρειαστεί, να διεκδικήσει τα δικά του δίκαια να μπορέσει να το κάνει πολύ αποτελεσματικά, όπως και έγινε στην πράξη. 

Πρέπει εδώ να σας πω ακόμα ότι μέχρι τελευταίας ημέρας ακομα και την παραμονή της 30ης Νοεμβρίου υπήρχε γραπτή διαβεβαίωση από όλες τις εταιρείες του ομίλου ότι είναι έτοιμες να προχωρήσουν. 

Επίσης θα αναφέρω εδώ ότι ορισμένες ημέρες καθυστέρησης στην καταβολή του τιμήματος δεν είναι ασυνήθης διαδικασία, ιδίως όταν εμπλέκονται σε αυτήν τη διαδικασία διεθνείς επενδυτές. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Η μη καταβολή και όχι η καθυστέρηση έχει σημασία. 

ΠΡΟΕΔΡΕΥΩΝ (Λουκάς Αποστολίδης): Κύριε Κωστόπουλε, πολύ ανήσυχος είστε σήμερα. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Κωστόπουλε, μην ανησυχείτε τόσο πολύ, διότι μετά θα απαντήσω λεπτομερώς, ένα προς ένα, στα πολύ συγκεκριμένα σημεία που θέσατε. 

Και σε άλλες περιπτώσεις αποκρατικοποιήσεων υπάρχουν ορισμένες ημέρες, λίγες, που μεσολαβούν μεταξύ της υπογραφής της συμβάσεως και της καταβολής του τιμήματος, διότι χρειάζεται να γίνει ένας νομικός έλεγχος, χρειάζεται να μεταφραστούν ορισμένα έγγραφα, να ληφθεί μία διαβεβαίωση κλπ. 

Εδώ σας λέγω ότι υπήρχαν ορισμένα ζητήματα, τα οποία κατά την άποψη των αγοραστών ήθελαν κάποια διασάφηση ορισμένων ημερών. 

Εμείς έχοντας να κάνουμε με εταιρείες, οι οποίες έχουν μία αξιόλογη επιχειρηματική παρουσία, δεν είχαμε κανένα λόγο να αμφισβητήσουμε την πρόθεσή τους, αν δεν είχαμε ατράνταχτες προς τούτο αποδείξεις. 

Πρέπει όμως να πω ότι ενώ δόθηκε μία απολύτως φυσιολογική παράταση ολίγων ημερών -ολίγων ημερών για την τελική καταβολή του τιμήματος- δύο, τρεις μέρες πριν και συγκεκριμένα από τις 27 Νοεμβρίου άρχισε μία πυκνή αλληλογραφία μεταξύ της γαλλικής εταιρείας του ομίλου και της "ΔΕΚΑ Α.Ε." σχετικά με το πώς θα κλείσει αυτή η ανταλλαγή μετοχών με την καταβολή του τιμήματος. 

Πρέπει δε εδώ να πω και να ξαναπώ ότι την ίδια στιγμή οι ελληνικές εταιρείες του ομίλου γραπτώς μας είχαν δηλώσει ότι είναι έτοιμες και για την καταβολή του τιμήματος και ότι δεν έθεταν κανένα άλλο θέμα, σχετικά με την ολοκλήρωση της διαδικασίας. 

Η γαλλική, λοιπόν, εταιρεία του ομίλου μας έστειλε την Παρασκευή 27 του μηνός μία επιστολή, με την οποία μας έλεγε ότι θέλει να προχωρήσει και να ολοκληρωθεί η διαδικασία εντός της ταχθείσης τελικής προθεσμίας της 30ης Νοεμβρίου, εάν όμως προχωρούσαμε ταυτόχρονα σε μια σειρά άλλες ρυθμίσεις. 

ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Τι ακριβώς; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργος Οικονομικών): 'Οπως είναι, για παράδειγμα, η απόφαση της Επιτροπής Ανταγωνισμού και η δυνατότητα για να πάρει το 67% και ακόμη η έγκριση από τη Βουλή της τυπικής εξόδου των ΚΑΕ από το δημόσιο τομέα. 

Η μεν Επιτροπή Ανταγωνισμού είχε ήδη αποφασίσει στις 27 του μηνός, η δε τυπική έξοδος των ΚΑΕ από το δημόσιο τομέα ήταν ένα θέμα, το οποίο δεν προβλέπεται από τη σύμβαση. Είχε ήδη άλλωστε προχωρήσει η ψήφισή της από την Κοινοβουλευτική Επιτροπή -και δεν αποτελούσε καθ' οιονδήποτε τρόπο συμβατικό όρο, για να ολοκληρωθεί η διαδικασία. Απαντήσαμε ακριβώς έτσι, λοιπόν, την Παρασκευή στις 27 του μηνός. 

Επανήλθε την Κυριακή το βράδυ με μία νέα μακρά επιστολή, όπου και πάλι διαβεβαίωνε ότι είναι έτοιμη να προχωρήσει στην αγορά των ΚΑΕ, αλλά έθετε μία σειρά από άλλα αιτήματα, τα οποία ήταν πέραν πάσης συμβατικής υποχρεώσεως και φυσικά τους είπαμε ότι δεν μεταβάλλεται η προθεσμία και ή θα έρθετε τη Δευτέρα ή θα καταπέσει η εγγυητική επιστολή και θα λυθεί η διαδικασία, που έχουμε ξεκινήσει. 

'Ηρθαν οι εκπρόσωποι της "SΑRΕSCΟ" αυτοπροσώπως τη Δευτέρα, που έληγε η προθεσμία, μας διαβεβαίωσαν και πάλι τα ίδια, και όταν τους είπαμε γιατί θέτετε όλα αυτά τα θέματα, μας είπαν ότι έτσι τα θέτουμε, διότι αυτό το οποίο πραγματικά θέλουμε είναι μία μικρή παράταση. Εμείς αρνηθήκαμε να δώσουμε παράταση. Είπαμε ότι μέχρι την επόμενη το πρωί στις 10.00' ή θα πρέπει να έχει καταβληθεί το τίμημα ή θα λήξει η διαδικασία. 'Εληξε η διαδικασία, διότι δεν προσήλθαν και φυσικά κατέπεσε η εγγυητική επιστολή. 

Ακούστηκαν πάρα πολλά σχετικά με την τύχη και τα συμφέροντα των μικρομετόχων. 

Θέλω να σας πω ότι η μετοχή των ΚΑΕ επέδειξε όλη αυτήν την περίοδο μία αξιοθαύμαστη σταθερότητα τιμών και νομίζω ότι ένας από τους λόγους, που επέδειξε σταθερότητα τιμών -θα σας αναφέρω τους αριθμούς, για να τους έχετε υπόψη σας- ήταν ακριβώς και η γνώση που έχουν οι αγορές, ότι η Κυβέρνηση προχωρεί με πολύ μεγάλη προσοχή στις αποκρατικοποιήσεις και δεν θα αφήσει ποτέ οι αποκρατικοποιήσεις να γίνουν με έναν τρόπο ανεύθυνο, με έναν τρόπο βιαστικό, με έναν τρόπο που δεν κατοχυρώνει απολύτως τα συμφέροντα του δημοσίου. 

Ακούστε, κυρίες και κύριοι, την πορεία της τιμής των μετοχών. Στις 26 Νοεμβρίου, δηλαδή προ της εκπνοής της προθεσμίας της 30ης Νοεμβρίου, ήταν 4.345 δραχμές. Στις 30 Νοεμβρίου ήταν 4.590 δραχμές, που εξέπνεε η προθεσμία. Την επόμενη μέρα, την 1η Δεκεμβρίου, έπεσε, αφού δεν κατέβαλε και δεν πραγματοποιήθηκε η συναλλαγή, στις 4.180 δραχμές. Και την προηγούμενη Παρασκευή ήταν 4.480 δραχμές, δηλαδή γύρω στο 1% χαμηλότερα από την τιμή που είχε στις 26 Νοεμβρίου. 

ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μας λέτε πόσο αγόρασαν τα ασφαλιστικά ταμεία; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Μάλιστα, θα καταθέσω και στην Ολομέλεια, αν θέλετε, ένα διάγραμμα, που δείχνει την πορεία της τιμής των μετοχών όλον το μήνα Νοέμβριο, έτσι ώστε να αντιληφθείτε ιδίοις όμμασι τη μεγάλη σταθερότητα τιμής που επέδειξε, αλλά και το γεγονός ότι ο όγκος των συναλλαγών, που γινόταν στις μετοχές των ΚΑΕ, ήταν εντός τους συνήθους επιπέδου 

  
Σελίδα 2420 
Η σελίδα σε PDF 




 

  

Σελίδα 2421 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Αυτή είναι, κυρίες και κύριοι, η αναλυτική εξιστόρηση όλων των φάσεων και των ενεργειών σχετικά με την αποκρατικοποίηση των ΚΑΕ. 

'Ερχομαι τώρα να απαντήσω σε ορισμένα συγκεκριμένα ερωτήματα ταχύτατα, τα οποία ετέθησαν. Νομίζω απήντησα άπαξ σχετικά με το θέμα της εγγυητικής επιστολής. 

ΓΕΩΡΓΙΟΣ ΑΛΟΓΟΣΚΟΥΦΗΣ: Ο χρόνος δεν θα τηρηθεί; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Θα τηρηθεί, αλλά θέλω να απαντήσω και σε μερικά συγκεκριμένα ερωτήματα. 

ΠΡΟΕΔΡΕΥΩΝ (Λουκάς Αποστολίδης): Θα τηρηθεί, κύριε συνάδελφε, αλλά γνωρίζετε πολύ καλά ότι είναι τριάντα λεπτά για τον Υπουργό και όχι είκοσι. Ανοίξτε τον Κανονισμό και θα το δείτε. Απλώς έχει έναν άσο στο μανίκι. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Απήντησα σχετικά με τις δήθεν ζημιές, τις οποίες υπέστησαν οι μικροεπενδυτές. Απήντησα νομίζω σχετικά με την αποτελεσματικότητα, την εγκυρότητα, αλλά πάνω απ'όλα, την προσοχή με την οποία χειρίζεται η Κυβέρνηση το θέμα των αποκρατικοποιήσεων. 

Θέλω εδώ, κυρίες και κύριοι, να είμαι απόλυτα σαφής. Η Κυβέρνηση ξεκίνησε ένα πρόγραμμα αποκρατικοποιήσεων και μετοχοποιήσεων μ'έναν τέτοιον τρόπο, έτσι ώστε να απολήξει αυτό το πρόγραμμα να αποτελέσει μοχλό ανάπτυξης, να αποτελέσει ωφέλεια και για τις ίδιες τις επιχειρήσεις και για τους εργαζόμενους στις επιχειρήσεις, αλλά και για το σύνολο της ελληνικής οικονομίας. Και όλες ανεξαιρέτως οι αποκρατικοποιήσεις και οι μετοχοποιήσεις, που έχει κάνει, χαρακτηρίζονται από το τριπλό αυτό όφελος, το οποίο επέρχεται. Και στα "Ελληνικά Πετρέλαια" και στον ΟΤΕ και σε οποιαδήποτε άλλη περίπτωση και στις τράπεζες, τις οποίες αποκρατικοποίησε και στα ναυπηγεία, τα οποία αποκρατικοποίησε, τα δεδομένα είναι ότι και η απασχόληση αυξήθηκε και η κερδοφορία αυξήθηκε και οι επενδύσεις έγιναν, οι οποίες δεν θα γινόταν διαφορετικά. 

Εάν αυτό το τριπλό όφελος σε κάθε ενέργεια αποκρατικοποίησης δεν εξασφαλίζεται, η Κυβέρνηση έχει τη δυνατότητα να ακυρώνει αυτήν την προσπάθεια και να προσπαθήσει να την επαναλάβει με μεγαλύτερη πιθανότητα επιτυχίας. 

ΑΔΑΜ ΡΕΓΚΟΥΖΑΣ: Αλλά με μικρότερο τίμημα. 

ΧΡΗΣΤΟΣ ΡΟΚΟΦΥΛΛΟΣ: Πώς το ξέρετε; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Μη βιάζεστε. Η Κυβέρνηση θα συνεχίσει αυτήν την τακτική, ακριβώς γιατί θέλει οι αποκρατικοποιήσεις να ενταχθούν σε μια συνολικότερη αναπτυξιακή διαδικασία. Διότι τις βλέπει σαν μοχλό ανάπτυξης και όπως έχω πει και άλλες φορές, δεν τις βλέπει σαν μια ευκαιρία βιαστικού εκπλειστηριασμού, διαδικασία η οποία θα έπληττε, τόσο τα συμφέροντα των εργαζομένων σ'αυτές, αλλά και τη συνολική πορεία της ελληνικής οικονομίας. 

Ακούστηκαν ορισμένα επιχειρήματα, τα οποία απορεί κανείς σε ποια οικονομία αναφέρονται. 

Μίλησε ένας ομιλητής της Νέας Δημοκρατίας για την καχυποψία των ξένων επενδυτών για την ελληνική οικονομία, για τον κατήφορο του ελληνικού χρηματιστηρίου. Δεν ξέρω για ποια χώρα μιλάτε. Αυτό το οποίο ξέρω πάντως είναι ότι το ελληνικό χρηματιστήριο από την αρχή του έτους έχει αύξηση, η οποία υπερβαίνει το 70%. Είναι το δεύτερο σ'όλον τον κόσμο με μικρή απόσταση από το πρώτο και με μεγάλη απόσταση από το τρίτο χρηματιστήριο. Αν αυτό λέγεται κατήφορος, τότε μάλλον θα πρέπει να αλλάξουμε τη γλώσσα με την οποία συνεννοούμαστε. 

Μιλήσατε για καχυποψία των ξένων επενδυτών για την ελληνική οικονομία. Μα, υπάρχει μέρα που να μη δημοσιευθεί μια θετική έκθεση από ξένες τράπεζες, από ξένους χρηματοπιστωτικούς οίκους, για την εξόχως θετική πορεία της ελληνικής οικονομίας; Και αναφέρω βέβαια τις ξένες τράπεζες και τους ξένους χρηματοπιστωτικούς οίκους, γιατί αυτοί είναι οι πιο ανελέητοι κριτές της πορείας της κάθε οικονομίας και δεν χαρίζουν σε κανέναν και για τίποτα. Και δεν θα αναφερθώ, γιατί θα έχουμε την ευκαιρία να τα συζητήσουμε στη διαδικασία συζήτησης του προϋπολογισμού, τη θετική πορεία και πώς αυτή αποτυπώνεται στα δεδομένα της ελληνικής οικονομίας και πώς τα αισθάνεται αυτά ο ελληνικός λαός. 

Θα ήθελα, κυρίες και κύριοι, κλείνοντας να πω ότι η Κυβέρνηση θα εμμείνει σ'αυτό το πρόγραμμα. Θα εμμείνει στο πρόγραμμα της πολύ προσεκτικής αποκρατικοποίησης, όταν και εφόσον αυτή διασφαλίζει τα συμφέροντα των επιχειρήσεων, τα συμφέροντα των εργαζομένων σ'αυτές, τα συμφέροντα ολόκληρης της ελληνικής οικονομίας. 

Θα ήθελα να προκαλέσω την Αντιπολίτευση, η οποία έκανε την επερώτηση, να μας πει πού διαφωνεί. Διαφωνεί στο ότι δεν έγινε η αποκρατικοποίηση των ΚΑΕ; Μα με αυτούς τους όρους εσείς θα κάνατε την αποκρατικοποίηση; Διαφωνεί μήπως στο ότι επιχειρήθηκε να γίνει η αποκρατικοποίηση ενός τομέα, ο οποίος -πιστεύω και εγώ- δεν είναι στρατηγικής σημασίας; Και για το λόγο αυτό νομίζω ότι ενδείκνυται να προχωρήσει σε μία αποκρατικοποίηση, έτσι ώστε να ενισχυθεί από τη συμμετοχή του ιδιωτικού κεφαλαίου και να μπορέσει να αναπτύξει μία σειρά από άλλες δραστηριότητες, τις οποίες σήμερα λόγω των περιορισμένων οικονομικών δεδομένων δεν μπορεί να το κάνει. 

Κλείνω, κύριε Πρόεδρε, κυρίες και κύριοι συνάδελφοι, απαντώντας σε ένα ερώτημα, το οποίο έφερε εδώ ο πρώτος ομιλητής της Νέας Δημοκρατίας. "Γιατί" -είπε- "αντί να πουλήσετε τα ΚΑΕ δεν φροντίσατε να εξασφαλίσετε τη διατήρησή τους σε ευρωπαϊκό επίπεδο, έτσι ώστε να μπορέσει να ανέβει η αξία τους;" Αυτό είναι ένα ερώτημα. 

ΙΩΑΝΝΗΣ ΤΖΩΑΝΝΟΣ: Δεν είπα ακριβώς αυτό. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Περίπου. 

ΓΕΩΡΓΙΟΣ ΑΛΟΓΟΣΚΟΥΦΗΣ: Να τα λέτε ακριβώς. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Ετσι το άκουσα. 

Θα ήθελα να θυμίσω στο Σώμα ότι η δυνατότητα πώλησης αφορολογήτων ειδών σε επιβάτες που μετακινούνται εντός Ευρωπαϊκής 'Ενωσης έπαψε να ισχύει το 1991, όταν κυβέρνηση ήταν η Νέα Δημοκρατία, η οποία τίποτε δεν έκανε τότε για να εμποδίσει τη λήψη αυτής της απόφασης. Αντιθέτως η σημερινή Κυβέρνηση, έχοντας υπόψη ακριβώς την αξία η οποία θα προσεδίδετο στο τίμημα των ΚΑΕ, συμβάλλει ήδη και καλλιεργεί μια πολιτική συνεννόηση, μια συνεννόηση μεταξύ των άλλων κρατών-μελών -διότι απαιτείται ομοφωνία για να αλλάξει αυτή η απόφαση- έτσι ώστε, αν εκδηλωθεί ενδιαφέρον και ομόθυμη συγκατάνευση και από τις άλλες χώρες, να προχωρήσει η παράταση της δυνατότητας πώλησης αφορολογήτων ειδών. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Τότε γιατί πουλήσατε; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Αυτός είναι ένας τρόπος με τον οποίο θα προασπίσει όποτε μπορεί και όταν μπορεί, αλλά με τον καλύτερο δυνατό πάντα τρόπο, την περιουσία του ελληνικού δημοσίου και θα διασφαλίσει καλύτερους όρους για την πώλησή του. 

Τέλος, επειδή αναφερθήκατε στο εάν κατεβλήθη το προμέρισμα, σας πληροφορώ ότι κατεβλήθη και η αξία του είναι ύψους 2,6 δισεκατομμυρίων δραχμών. 

Κατά συνέπεια να μην έχετε καμία απολύτως ανησυχία για τον τρόπο με τον οποίο η Κυβέρνηση χειρίζεται -και θα εξακολουθήσει να χειρίζεται -τα συμφέροντα του ελληνικού δημοσίου. 

Ευχαριστώ πάρα πολύ. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΕΥΩΝ (Λουκάς Αποστολίδης): Ο Κοινοβουλευτικός Εκπρόσωπος της Νέας Δημοκρατίας κ. Γεώργιος Αλογοσκούφης έχει το λόγο. 

Ο κύριος Υπουργός, κύριε Αλογοσκούφη, εξήντλησε το χρόνο του των τριάντα λεπτών. Εσείς έχετε είκοσι λεπτά συν ένα ακόμη λεπτό. Θα σας δώσω, λοιπόν, είκοσι ένα λεπτά. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Το ένα λεπτό γιατί; 

ΠΡΟΕΔΡΕΥΩΝ (Λουκάς Αποστολίδης): Το ένα γιατί έχει ήδη "φάει" δεκαεπτά δευτερόλεπτα και δυο, τρία που "φάγατε" 

 

 

  

Σελίδα 2422 

εσείς τώρα. 

ΓΕΩΡΓΙΟΣ ΑΛΟΓΟΣΚΟΥΦΗΣ: Περπατάω αργά, κύριε συνάδελφε. 

Κύριοι συνάδελφοι, κατ' αρχάς θέλω να ξεκινήσω καταγγέλλοντας για μια ακόμη φορά ότι ο κύριος υπεύθυνος και αυτού του φιάσκου της αποκρατικοποίησης, ο Υπουργός Εθνικής Οικονομίας, πάλι δεν βρίσκεται στη Βουλή. Θα μπορούσε κανείς να το ερμηνεύσει πολιτικά και να πει ότι αποφεύγει τις κακοτοπιές. Δεν έχει έρθει, όμως, ούτε σε μια επερώτηση της Αξιωματικής Αντιπολίτευσης, δεν έχει έρθει ούτε μια φορά εδώ. Το έχουμε καταγγείλει επανειλημμένα, το καταγγέλλουμε και πάλι. Ο δυστυχής Υφυπουργός, που καλείται κάθε φορά να υποστηρίξει τις κυβερνητικές επιλογές και τις αδυναμίες του προϊσταμένου του, δέχεται βεβαίως τα πυρά. 

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) 

Δεν πρέπει να ξεχνάμε, όμως, ότι ο υπεύθυνος είναι ο Υπουργός και ο ίδιος του ο προϊστάμενος, ο Πρωθυπουργός, που τον διατηρεί σε αυτήν τη θέση παρά τις επανειλημμένες αποτυχίες, παρά τα επανειλημμένα φιάσκα όχι μόνο στην αποκρατικοποίηση. Θα θυμίσω ότι είναι ο Υπουργός ο οποίος μας άφησε έξω από την πρώτη ταχύτητα της Οικονομικής και Νομισματικής 'Ενωσης -επί τέσσερα χρόνια Υπουργός δεν τα κατάφερε- ο Υπουργός ο οποίος όταν είχε στα χέρια του το θέμα της μετοχοποίησης του ΟΤΕ, μετά τις αναβολές που έφερε στη διαδικασία που είχαμε ξεκινήσει εμείς σε πρώτη φάση, απέτυχε και έπρεπε να φύγει από τα χέρια του, για να προχωρήσει μια απλή μετοχοποίηση, ο Υπουργός που απέτυχε να αποκρατικοποιήσει μια σειρά από τράπεζες, με χειρότερο παράδειγμα την Ιονική και ο Υπουργός ο οποίος ενώ ήταν έτοιμος να πανηγυρίσει -και μάλιστα πανηγύριζε στη Βουλή- ότι πουλήθηκαν τα Καταστήματα Αφορολογήτων Ειδών. Και εδώ θέλω να σας παρακαλέσω, κύριε Υφυπουργέ, να είστε πολύ προσεκτικός στις εκφράσεις σας. 

Mη διαψεύδετε πράγματα τα οποία είναι γραμμένα στον Τύπο, εάν δεν τα διαψεύσατε εκείνη την εποχή. Εσείς ανακοινώσατε την πώληση. Εσείς υπογράψατε τη σύμβαση. Και τώρα έρχεσθε να τη διαψεύσετε από εδώ; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Δεν έκανα καμία τηλεοπτική δήλωση... 

ΓΕΩΡΓΙΟΣ ΑΛΟΓΟΣΚΟΥΦΗΣ: Και θα σας διαβάσω τις δηλώσεις... 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ( Υφυπουργός Οικονομικών): Να διαβάσετε την επερώτηση του κόμματός σας. 

ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Υπουργέ, να μη με διακόπτετε. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Πώς εσείς με διακόπτατε; 

ΓΕΩΡΓΙΟΣ ΑΛΟΓΟΣΚΟΥΦΗΣ: Θα σας διαβάσω, λοιπόν, τις δηλώσεις του κ. Παπαντωνίου, ο οποίος τι έλεγε στις 24.11.1998 κατά τη συζήτηση στη Διαρκή Επιτροπή Οικονομικών Υποθέσεων; Εκεί έκανε το μονόλογό του και έφυγε. Εδώ, που θα γίνει διάλογος, δεν έρχεται. 'Ελεγε, λοιπόν, ότι τα Καταστήματα Αφορολογήτων Ειδών ιδιωτικοποιήθηκαν με μεγάλη επιτυχία έναντι ογδόντα έξι δισεκατομμυρίων (86.000.000.000) δραχμών για το 67% των μετοχών, το Σεπτέμβρη του 1998. "Μετά Χριστόν πας... προφήτης." 

Και ο Υφυπουργός κ. Χριστοδουλάκης, για να μην τον ξεχάσουμε, στις 26.11.1998 είπε ότι "είναι επιτυχής η ιδιωτικοποίηση των Καταστημάτων Αφορολογήτων Ειδών", αφού είχε υπογράψει τη σύμβαση της μεταβίβασης και ενώ ήξερε -γιατί συζητήσεις είχαν γίνει και τα φίδια πρέπει να τον είχαν ζώσει- ότι η "SARESCO" είχε πρόβλημα να πληρώσει. 

Εδώ δημιουργούνται πάρα πολλά ερωτήματα, κυρίες και κύριοι συνάδελφοι. Και τα έθεσαν όλοι οι επερωτώντες συνάδελφοι από την πλευρά της Αξιωματικής Αντιπολίτευσης. 

Το πρώτο ερώτημα είναι: Γιατί απέτυχε ο διαγωνισμός; Ποιος έχει την ευθύνη; Ποιες είναι οι παρενέργειες; Γιατί ο διαγωνισμός αυτός δεν είναι χωρίς παρενέργειες. Αλλά το θέμα της ευθύνης είναι σημαντικό. 

Το δεύτερο είναι το εξής: Στο τέλος ο κύριος Υφυπουργός μας προκάλεσε να του πούμε εάν πιστεύουμε σε αυτήν την πολιτική που ακολουθεί η Κυβέρνηση. Στη συγκεκριμένη διαδικασία, που ακολουθείτε, κύριε Υφυπουργέ, δεν πιστεύουμε. Εμείς δεν πιστεύουμε ότι πρέπει να ιδιωτικοποιούνται μονοπώλια, που δεν έχουν λόγο ύπαρξης. Πρέπει η αποκρατικοποίηση να προχωρεί βήμα-βήμα με την ενίσχυση του ανταγωνισμού. Σε καμία άλλη πολιτισμένη χώρα του κόσμου δεν νοείται στα αφορολόγητα είδη να υπάρχουν μονοπώλια. Και δεν υπάρχει κανένας λόγος και στο καινούριο αεροδρόμιο των Σπάτων και γενικά σε όλα τα αεροδρόμια της χώρας να έχουμε μονοπώλιο στα αφορολόγητα είδη. Για ποιο λόγο; Τι είναι; Φυσικό μονοπώλιο είναι αυτό; Ποιος ο λόγος να μην υπάρξει και εκεί ανταγωνισμός προς όφελος των καταναλωτών, προς όφελος όλων εκείνων των δυστυχισμένων επιβατών, που δεν έχουν τι να κάνουν τις ώρες που καθυστερούν τα αεροπλάνα στα αεροδρόμια και γυρίζουν από κατάστημα σε κατάστημα; Γιατί τους ρίχνετε στην αγκαλιά ενός μονοπωλίου; 

Το τρίτο ερώτημα είναι: Τι πρέπει να γίνει από εδώ και πέρα; 

Και θα πιάσω ένα-ένα αυτά τα ερωτήματα. 

Το πρώτο που θέλω να ρωτήσω είναι ότι ο κύριος Υφυπουργός έκανε στην αρχή μια προσπάθεια αποστασιοποίησης. Στην ομιλία του προσπάθησε να μας παρουσιάσει ότι η "ΔΕΚΑ" έκανε τις ενέργειες και ότι ο Υπουργός παρέστη ως παρατηρητής. Τώρα, στους παροικούντες την Ιερουσαλήμ είναι γνωστό το πόσο μεγάλη και ενεργή συμμετοχή είχε η Κυβέρνηση σε όλη αυτήν τη διαδικασία. Η "ΔΕΚΑ" -επιτρέψτε μου το λογοπαίγνιο- δεν είναι παρά ένα ΔΕΚΑνίκι της Κυβέρνησης. Δεν είναι καμία ανεξάρτητη εταιρεία. 'Ημαστε εδώ στη Βουλή, όταν συζητήθηκε το νομοσχέδιο για την ίδρυσή της και ξέρουμε τι στόχους εξυπηρετεί. Προς Θεού! 'Αλλο η "ΔΕΚΑ" και άλλο η Κυβέρνηση; Μας δουλεύετε; Εκ του αποτελέσματος κρινόμεθα. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών):'Εκανε πολύ καλά τη δουλειά της. 

ΓΕΩΡΓΙΟΣ ΑΛΟΓΟΣΚΟΥΦΗΣ: Δεν έκανε καθόλου καλά τη δουλειά της. Και δεν έκανε καθόλου καλά τη δουλειά του ούτε και ο σύμβουλος που προσλάβατε. 

Γιατί απέτυχε ο διαγωνισμός; Γιατί δεν τηρήθηκαν οι όροι. Η Κυβέρνηση υπό το βάρος της αποτυχίας της αποκρατικοποίησης της Ιονικής Τράπεζας δεν άντεχε πολιτικά τόσο σύντομα μία δεύτερη αποτυχία. Αυτό ήταν ξεκάθαρο νομίζω. 

Κατατέθηκαν λοιπόν οι προσφορές, οι οποίες δεν ήταν σύμφωνα με την προκήρυξη, γιατί δεν υπήρχε πρωτότυπο εγγυητικής επιστολής. Και έχω μεγάλες αμφιβολίες, εάν το αντίγραφο που κατατέθηκε είναι το ίδιο με το πρωτότυπο. Και θα θέλαμε, κύριε Υφυπουργέ, να μας καταθέσετε εδώ φωτοτυπία του αντιγράφου, που πήρατε την πρώτη ημέρα, μαζί με την εγγυητική επιστολή, την οποία δεν έχετε καταθέσει, για να ελέγξουμε. Δηλαδή θέλουμε την τελική εγγυητική επιστολή και φωτοτυπία του αντιγράφου. 

Οι πληροφορίες που είχαμε ήταν ότι άλλη τράπεζα έδινε το αντίγραφο της αρχικής εγγυητικής επιστολής και άλλη της οριστικής, αφού έγιναν διαπραγματεύσεις. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Να κάνετε αίτηση κατάθεσης εγγράφων. 

ΓΕΩΡΓΙΟΣ ΑΛΟΓΟΣΚΟΥΦΗΣ: Μη μας λέτε να κάνουμε αίτηση κατάθεσης εγγράφων, διότι έχω πρόσφατο παράδειγμα δέκα αιτήσεων κατάθεσης εγγράφων, που έχω υποβάλει εν όψει του προϋπολογισμού, και σε όλα υπεκφεύγετε και δεν έχετε καταθέσει κανένα πρωτότυπο και κανένα έγγραφο. 

Να μην υποτιμάτε το Κοινοβούλιο. Ο ένας Υφυπουργός παραπέμπει στον άλλον. 'Εχω απαντήσεις από τον κ. Πάχτα, που λέει αρμόδιος είναι ο κ. Χριστοδουλάκης γι' αυτά τα έγγραφα -για να κερδίσουν προφανώς χρόνο- και απαντήσεις από τον κ. Χριστοδουλάκη, που λέει, αρμόδιος είναι ο κ. Γιάννος Παπαντωνίου και απαντήσεις από τον κ. Παπαντωνίου ότι αρμόδιος είναι ο κ. Χριστοδουλάκης. Αυτές είναι οι απαντήσεις στις αιτήσεις κατάθεσης εγγράφων. 



 

  

Σελίδα 2423 

Εδώ τη Βουλή την υποτιμάτε συστηματικά και απόδειξη είναι η διαρκής απουσία του κυρίου Υπουργού από τις ερωτήσεις και τις επερωτήσεις. Σταματήστε αυτήν την προκλητική συμπεριφορά και αυτή την υποβάθμιση του Κοινοβουλίου. 

Ζητώ, κύριε Υπουργέ, να καταθέσετε τώρα τα έγγραφα. Είναι επερώτηση, είναι διαδικασία κοινοβουλευτικού ελέγχου και έχετε υποχρέωση να καταθέσετε όλα τα έγγραφα, για να αποδείξετε του λόγου το αληθές. Αφήστε τις ανοησίες! 

Τι έγινε λοιπόν; Κατατέθηκε ένα αντίγραφο εγγυητικής επιστολής, το οποίο δεν ήταν βεβαίως σύμφωνο με την προκήρυξη, διότι η προκήρυξη ζητάει εγγυητική επιστολή. Για να καταλάβουμε τι σημαίνει εγγυητική επιστολή: η εγγυητική επιστολή είναι ένα έγγραφο, που από τη στιγμή που το παίρνεις, μπορείς να πας στην τράπεζα να εισπράξεις τα λεφτά. 'Οταν όμως καταθέσουν αντίγραφο, δεν μπορείς να παρεις το αντίγραφο και να πας στην τράπεζα να εισπράξεις τα λεφτά. Είναι σαν να σου δώσουν αντίγραφο επιταγής. Ποιος μπορεί να εισπράξει χρήματα με αντίγραφο επιταγής; 'Εχει εισπράξει κανείς από σας ποτέ χρήματα με αντίγραφο επιταγής; 

Δεσμεύθηκε όταν κατέθεσε αντίγραφο εγγυητικής επιστολής κανένας; 'Οχι. Τι έγινε μετά; Ακολούθησαν διαπραγματεύσεις. Σε μία απεγνωσμένη προσπάθεια η Κυβέρνηση έλεγε στην κοινοπραξία που επελέγη "να σας διευκολύνουμε, να σας δώσουμε λίγο χρόνο, τι θέλετε". Η κοινοπραξία έβαζε όρους, η "SARESCΟ" δηλαδή, γιατί δεν έχουμε κανένα πρόβλημα με τις δύο ελληνικές εταιρείες, οι οποίες από ό,τι φαίνεται και τα χρήματα κατέθεσαν και καλή τη πίστει ενήργησαν σε όλη αυτήν τη διαδικασία. 

Δεν μπήκαν ψύλλοι στα αυτιά της Κυβέρνησης, όταν έβλεπε μία γαλλική εταιρεία να μη θέλει να δεσμευθεί ότι θα δώσει χρήματα; Δεν ήταν αυτό επαρκής λόγος για να σταματήσει εκείνη τη στιγμή η διαδικασία και να κριθεί άγονος ο διαγωνισμός; Προς Θεού! Πού ζούμε; 

Τι έγινε όμως; Η Κυβέρνηση υπό το κράτος αυτής της πίεσης, υπό το κράτος της ανάγκης να αποφύγει το πολιτικό κόστος από την κήρυξη του διαγωνισμού ως άγονου, προσπάθησε να τα μπαλώσει. Και προσπαθώντας να τα μπαλώσει, επιτρέψτε μου τη λαϊκή έκφραση, "πιάστηκε Κώτσος", με όλον το σεβασμό σε όλους τους Κωνσταντίνους που βρίσκονται σ' αυτήν την Αίθουσα και σε όλη την επικράτεια, αλλά αυτή είναι η λαϊκή έκφραση. Προσπαθώντας να τα μπαλώσει, παρέσυρε και τους 'Ελληνες επενδυτές, οι οποίοι πλήρωσαν διακόσια σαράντα εκατομμύρια (240.000.000) στην εγγυητική επιστολή που είχαν καταθέσει, αλλά παρέσυρε και τη Δωρική Τράπεζα, εάν είναι η Δωρική Τράπεζα που έχασε τα χρήματα και όχι κάποια άλλη τράπεζα που τις είχε δώσει εγγυήσεις. Και ξέρετε ποια εννοώ, κύριε Υφυπουργέ. 

ΑΔΑΜ ΡΕΓΚΟΥΖΑΣ: Να μας πει. 

ΓΕΩΡΓΙΟΣ ΑΛΟΓΟΣΚΟΥΦΗΣ: Να το διερευνίσει ο κύριος Υφυπουργός και να μας πει, αν και το ξέρει και θα υποκριθεί ότι δεν το γνωρίζει. 

'Εχασε, λοιπόν, και η Δωρική Τράπεζα το υπόλοιπο της εγγυητικής επιστολής, το υπόλοιπο των χρημάτων. Ποιοι, λοιπόν, έχασαν από αυτήν τη διαδικασία; 'Εχασε μία τράπεζα, η οποία πιέστηκε από την Κυβέρνηση, πιθανόν, για να δώσει την εγγυητική επιστολή, διότι οι ξένες τράπεζες, από τις οποίες ζητήθηκε να δώσουν εγγυητικές επιστολές, δεν έδιναν γι' αυτήν την πράξη. Και ξέρουμε τις εναγώνιες διαπραγματεύσεις που έκανε η Κυβέρνηση, για να βρεθεί κάλυψη αυτής της εγγυητικής επιστολής. Δεν ζήτησε η Δωρική Τράπεζα κάλυψη από τη "SARESCO". Η Δωρική Τράπεζα δεν έχει αυτήν τη στιγμή τη δυνατότητα να κρατάει στα χέρια της κάποια ρευστοποιήσιμα στοιχεία της "SARAESCO", τα οποία θα ρευστοποιήσει, για να πάρει πίσω το ποσόν της εγγυητικής επιστολής. 

Ποιοι έχασαν, λοιπόν; Οι 'Ελληνες. Και μας κοροϊδεύουν οι κύριοι της "SARESCO", οι οποίοι διέσυραν επί εβδομάδες το ελληνικό δημόσιο. Μας λένε ότι αυτές είναι καθαρές και διαφανείς διαδικασίες. 

Εγώ δεν χρειάζομαι άλλους μάρτυρες. Θα αναφερθώ σε ένα άρθρο στον "ΕΠΕΝΔΥΤΗ", του κ. Τσουπαρόπουλου, ο οποίος είναι έγκριτος δημοσιογράφος και δεν έχει κανένα λόγο να υποστηρίζει τη Νέα Δημοκρατία, γιατί πολιτικά ο άνθρωπος είναι σε άλλη παράταξη. Ξέρετε ποιος είναι ο τίτλος του άρθρου; "Στριπτίζ για ένα περίπτερο". Δηλαδή η Κυβέρνηση έκανε "στριπτίζ", για να κατορθώσει να πουλήσει τα Καταστήματα Αφορολογήτων Ειδών, για να μη φανεί η αποτυχία της. 

'Ενα από τα τυπικά έγγραφα, τα οποία κατέθεσε ο κύριος Υφυπουργός, που μας διάβασε στα αγγλικά, λέει, "εμείς θα αγοράσουμε τα Καταστήματα Αφορολογήτων Ειδών και θα σας δώσουμε εγγυήσεις των τραπεζών μας, ότι έχουμε τα χρήματα". Θεώρησε ότι αυτή ήταν επαρκής δέσμευση, για να πάει να υπογράψει τη σύμβαση, γι' αυτό δεν το διάβασε στα ελληνικά. Δηλαδή, είναι σαν να πάω εγώ κάπου και να πω "δώστε μου την εταιρεία και θα σας φέρω εγώ χαρτιά από την τράπεζά μου ότι έχω τα λεφτά". 

Τι ήθελαν να κάνουν; 'Ηθελαν να κάνουν -για να χρησιμοποιήσω κι εγώ μία αγγλική έκφραση, παρ' ότι μη αγγλομαθής- assets striping, δηλαδή απογύμνωση της εταιρείας από τα περιουσιακά της στοιχεία. 'Ηθελαν να πάρουν στα χέρια τους τα Καταστήματα Αφορολογήτων Ειδών και να χρησιμοποιήσουν τα ρευστά διαθέσιμα της ίδιας της εταιρείας, για να πληρώσουν το ελληνικό δημόσιο. Αυτό πήγαν να κάνουν οι κύριοι της "SARESCO". 

Βεβαίως, αυτό το προφανές παιχνίδι που πήγε να γίνει, αν το έκανε και αυτό η Κυβέρνηση, θα ήταν εντελώς κατάπτυστη. Είχε φτάσει πλέον η διαδικασία στο μη περαιτέρω. Δεν μπορούσε πλέον να κατακυρωθεί η διαδικασία, δεν υπήρχε κανένας τρόπος να γίνει αυτό. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Συμφωνείτε στη μη κατακύρωση ή διαφωνείτε; 

ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, μη διακόπτετε, γιατί θα σας διακόπτουν μετά και θα διαμαρτύρεσθε. 

ΓΕΩΡΓΙΟΣ ΑΛΟΓΟΣΚΟΥΦΗΣ: Εμένα ρωτάτε, κύριε Υφυπουργέ; Αν ήξερα όλες τις συζητήσεις που είχατε κάνει εν κρυπτώ και παραβίστω με τους τραπεζίτες, με τη "SARESCO" και με τους άλλους ενδιαφερόμενους, θα μπορούσα να σας απαντήσω σ' αυτό το ερώτημα. Δεν ξέρω, όμως. 

Η εντύπωσή μου πάντως, ως παρατηρητού απέξω, ήταν ότι από την αρχή "το ψάρι βρωμούσε". Από την αρχή έπρεπε να είχατε το θάρρος να πείτε ότι η διαδικασία είναι άκυρη και να μην παρασύρετε τόσους μικροεπενδυτές, στο να αγοράζουν τις μετοχές, με τις συνεχείς δηλώσεις που κάνατε ότι επωλήθησαν τα καταστήματα, προχωρά η αποκρατικοποίηση, ολοκληρώθηκε η αποκρατικοποίηση και άλλα κουραφέξαλα. Δεν παρασύρατε μόνο τη "ΔΩΡΙΚΗ" και τις εταιρείες "ΣΑΡΑΝΤΗΣ" και "ΠΑΠΑΕΛΛΗΝΑΣ" με αυτές τις διαδικασίες, αλλά παρασύρατε και πολλούς μικρούς επενδυτές, οι οποίοι με τη δίψα τους να βγάλουν κάποιο κέρδος από το χρηματιστήριο, εμπιστεύτηκαν τις δηλώσεις των Υπουργών, των Υφυπουργών, των διοικητών τραπεζών και άλλων παρατρεχαμένων. 

Με ρωτάτε αν συμφωνώ με τη μη κατακύρωση. Πώς να συμφωνήσω; Μήπως ξέρω όλα τα δεδομένα; Εκεί που είχε φτάσει το πράγμα, δεν νομίζω ότι είχατε άλλη διέξοδο. Εάν μπορούσατε να το παρατείνετε λίγο ακόμα, μήπως και έβρισκε τα λεφτά η "SARESCO", θα το παρατείνατε. Δεν έχω καμία αμφιβολία περί αυτού. 

Για να απαντηθεί το ερώτημα, τι πρέπει να γίνει από δω και μπρος, πρέπει να δούμε, αν ήταν σωστή η διαδικασία που ακολουθήθηκε και ποιο ήταν το λάθος στη διαδικασία. 'Οπως είπα στην αρχή το λάθος είναι να συνδέεις την αποκρατικοποίηση με την πώληση της πλειοψηφίας των μετοχών ενός μονοπωλίου. Αυτό είναι λάθος και στο επίπεδο των ιδεών και στο επίπεδο της πρακτικής. Δεν υπάρχει κανένας λόγος δημόσια μονοπώλια, που δεν έχουν λόγο ύπαρξης ως μονοπώλια, να τα διατηρείς και να προσπαθείς να τα μετατρέψεις σε ιδιωτικά μονοπώλια. 

Τι έπρεπε να γίνει και τι πρέπει να γίνει από δω και μπρος; 



 

  

Σελίδα 2424 

Πρέπει να αλλάξει η διαδικασία άρδην. Αυτό δεν το λέω πρώτη φορά. Το έχω πει στη Βουλή και στον κ. Παπαντωνίου επανειλημμένως, το έχω πει και δημοσίως πολλές φορές, ότι θα πρέπει να μπει ανταγωνισμός και σ' αυτήν την αγορά. Δεν υπάρχει κανένας λόγος να έχουμε ένα Κατάστημα Αφορολογήτων Ειδών. 

Είναι γνωστά τα μειονεκτήματα των μονοπωλίων. Θα τα επαναλάβω -παρ'ότι ο κύριος Υφυπουργός τα ξέρει- προς χάρη του Κοινοβουλίου. 

Το μονοπώλιο κρατάει ψηλά τις τιμές. Το μονοπώλιο με τον τρόπο αυτόν περιορίζει την αγορά, περιορίζει τις πωλήσεις. Το μόνο που κάνει το μονοπώλιο είναι να μεγιστοποιεί τα κέρδη της επιχείρησης. Το μονοπώλιο δεν εξυπηρετεί τους καταναλωτές και δεν εξυπηρετεί τους πολίτες. 

Τι πρέπει να υπάρχει λοιπόν; Ανταγωνισμός. Τι θα έχουμε με τον ανταγωνισμό; Καλύτερες τιμές, καλύτερη ποιότητα, μεγαλύτερη ποικιλία, μεγαλύτερη απασχόληση, καλύτερη εξυπηρέτηση των πολιτών. 

Τα αεροδρόμιά μας, όταν μπεις στην Αίθουσα αναμονής, είναι αεροδρόμια τριτοκοσμικής χώρας. Διότι δεν υπάρχει πολιτισμένη χώρα στον κόσμο, στην Ευρωπαϊκή 'Ενωση, που να έχει ένα κατάστημα από το οποίο να μπορείς να αγοράσεις τα διάφορα είδη. 'Ολοι μας έχουμε πάει σε αεροδρόμια και ξέρουμε ότι οι καθυστερήσεις είναι συχνές και συνεπώς υπάρχει αρκετός ελεύθερος χρόνος, είσαι δέσμιος της αίθουσας αναμονής. Πολλοί από εμάς βρίσκουν την ευκαιρία να κάνουν ψώνια. Λοιπόν, εάν δεν έχεις τη δυνατότητα επιλογής εκεί, προς τι να έχεις τα καταστήματα. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν ψωνίζεις. 

ΓΕΩΡΓΙΟΣ ΑΛΟΓΟΣΚΟΥΦΗΣ: Ψωνίζεις, αλλά ακριβά και δεν βρίσκεις αυτά που θέλεις. 

Ξέρουμε όλοι μας ότι όταν πηγαίνουμε στο εξωτερικό, προτιμάμε να ψωνίσουμε από τα καταστήματα εκεί, παραδείγματος χάρη από το Λονδίνο, από το 'Αμστερνταμ, γιατί στο δικό μας αεροδρόμιο η κατάσταση είναι δραματική. Οι μόνοι που αγοράζουν τελικά είναι οι ξένοι τουρίστες, οι οποίοι γυρίζοντας στην πατρίδα τους, τους έχει μείνει λίγο συνάλλαγμα και αγοράζουν ό,τι βρουν στο αεροδρόμιο. 

Αλλά γιατί να μην έχουμε τη δυνατότητα να πουλάμε στους ξένους; 'Εχουμε τον τουρισμό σαν μια από τις σημαντικότερες βιομηχανίες μας. Γιατί να μην έχουμε τη δυνατότητα να αναπτύξουμε και αυτόν τον τομέα των πωλήσεων αφορολογήτων ειδών, των πωλήσεων ειδών στα αεροδρόμια; 

Μην έχετε καμία αμφιβολία, κυρίες και κύριοι συνάδελφοι, ότι όταν καταργηθούν τα αφορολόγητα -όποτε καταργηθούν- πωλήσεις στα αεροδρόμια θα γίνονται και μάλιστα μεγάλες. 

Λοιπόν, τι πρέπει να γίνει από εδώ και πέρα: Εμείς καλούμε την Κυβέρνηση να φέρει άμεσα προς συζήτηση το θεσμικό πλαίσιο που έχουμε καταθέσει για τις αποκρατικοποιήσεις. Είναι ένα θεσμικό πλαίσιο που εξασφαλίζει ότι αυτά τα φιάσκα, που είδαμε τους τελευταίους μήνες, δεν πρόκειται να επαναληφθούν. 

Τι προβλέπει αυτό το νομοσχέδιο: Κάνει το διαχωρισμό πρώτα απ'όλα μεταξύ των διαφόρων μορφών αποκρατικοποίησης και θεσπίζει διαδικασίες για την κάθε μορφή αποκρατικοποίησης -αποκρατικοποίηση σημαίνει πώληση της πλειοψηφίας των μετοχών με στρατηγικό επενδυτή, με προηγούμενη εξυγίανση- ποιος θα κάνει την εξυγίανση και όλα αυτά. 

Προβλέπει, επίσης, αυτά που πρέπει να γίνουν αναφορικά με τη διαδικασία πριν την αποκρατικοποίηση: Δημοσίευση υποχρεωτική ισολογισμών, που να είναι πιστοποιημένοι από αξιόπιστους ελεγκτικούς φορείς, ώστε να ξέρει ο επενδυτής τι αγοράζει. 

Στην περίπτωση των Καταστημάτων Αφορολογήτων Ειδών οι επενδυτές δεν γνώριζαν τι αγοράζουν, διότι δεν είχαν λυθεί κατά τη διάρκεια του διαγωνισμού βασικά θέματα, που αφορούσαν τα δικαιώματα της εταιρείας στο καινούριο αεροδρόμιο των Σπάτων. Και ούτε ισολογισμός των ΚΑΕ είχε πιστοποιηθεί από διεθνείς ελεγκτές. 

Κατάρτιση γενικών κανονισμών προσωπικού, που να είναι συμβατή με το τι γίνεται στην υπόλοιπη Ευρώπη, αλλά και στους φορείς του ιδιωτικού τομέα, εκεί όπου υπάρχουν ομοειδείς επιχειρήσεις. 

Παροχή μετοχών στους εργαζομένους με προνομιακούς όρους, προκειμένου να δοθούν κίνητρα στους εργαζομένους και να προχωρήσει ευκολότερα η διαδικασία. 

Κατάργηση μονοπωλιακών προνομίων και άνοιγμα στον ανταγωνισμό. 

Το κράτος πρέπει να είναι διαιτητής σε αυτές τις διαδικασίες. Αυτό πρέπει να το καταλάβουμε. Πρέπει να ελέγχει εάν τηρούνται οι κανόνες. Εκεί εξαντλείται ο ρόλος του σε αυτές τις περιπτώσεις, όπως η περίπτωση της πώλησης αφορολογήτων ειδών. Δεν υπάρχει κανένας λόγος το κράτος να είναι περιπτεράς, το κράτος να πουλάει τσιγάρα, να πουλάει αρώματα ή οινοπνευματώδη ποτά. 

Πάρτε τα μαθήματα πριν είναι αργά, κυρίες και κύριοι της Κυβέρνησης, διότι πολύ φοβάμαι ότι θα έχουμε και άλλα φιάσκα, σαν και αυτό που είδαμε την τελευταία φορά. 

Ευχαριστώ πολύ. 

(Χειροκροτήματα από την πτέρυγα της Νέας Δημοκρατίας) 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, μία διευκρίνιση θέλω να κάνω. 

ΠΡΟΕΔΡΕΥΩΝ (Νικόλαος Κατσαρός): Ορίστε, έχετε το λόγο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Να κάνω μία διευκρίνιση, διότι οι προτάσεις της Αξιωματικής Αντιπολίτευσης είναι σαν να ανοίγει κανείς ήδη ανοικτές θύρες. 

Κατ'αρχήν να σας πω για την αποκρατικοποίηση των Καταστημάτων Αφορολογήτων Ειδών, ότι δεν είχε προηγηθεί μόνο ανάθεση για την αξιολόγηση των υποψηφίων στην Εθνική Τράπεζα Ιντερνάσιοναλ, η οποία έχει όλες τις ικανότητες, όπως είπα, για να φέρει σε πέρας αυτό το έργο. 

Επίσης είχε ανατεθεί και η δουλειά του οικονομικού συμβούλου στην (Coopers and Librant), η οποία είχε ελέγξει όλους τους ισολογισμούς, όπως ακριβώς ζήτησε τώρα, η Αντιπολίτευση. 

Ακόμη υπήρχαν και οι όροι για την προνομιακή διάθεση μετοχών προς τους εργαζόμενους, πράγμα το οποίο συνήντησε και μία μεγάλη ζήτηση απ'αυτούς, ακριβώς γιατί πίστευαν και πιστεύουν ακόμη στο μέλλον της επιχείρησης και στις δυνατότητές της. 

Θα ήθελα να προσθέσω ότι σε όλη τη διάρκεια των διαδικασιών η εταιρεία "ΔΕΚΑ Α.Ε." υπεστήριξε με απόλυτη επιτυχία τα συμφέροντα του ελληνικού δημοσίου και γι' αυτό, ακριβώς, όταν χρειάστηκε να πάρει την απόφαση να μη γίνει μεταβίβαση, την πήρε, και όταν χρειάστηκε να καταπέσει η εγγυητική επιστολή, κατέπεσε υπέρ του ελληνικού δημοσίου. 

ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, για ένα λεπτό το λόγο. 

ΠΡΟΕΔΡΕΥΩΝ (Νικόλαος Κατσαρός): Σας παρακαλώ, επ' αυτού μισό λεπτό για απάντηση. 

ΓΕΩΡΓΙΟΣ ΑΛΟΓΟΣΚΟΥΦΗΣ: Ξέρετε τι μου θυμίζει η απάντηση του κυρίου Υφυπουργού; Προσπαθείς να φτιάξεις ένα φαγητό και χρησιμοποιείς ορισμένα μόνο από τα στοιχεία της συνταγής και όχι ολόκληρα. 

ΠΡΟΕΔΡΕΥΩΝ (Νικόλαος Κατσαρός): Ο κ. Γεωργακόπουλος έχει το λόγο. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, δεν κατάλαβα ακριβώς, γιατί επερωτάται σήμερα η Κυβέρνηση, γιατί δεν τα πώλησε ή γιατί, αν τα πωλούσε, δεν θα τα πωλουσε κανονικά; Γιατί αν επερωτάται ότι δεν έπρεπε να τα πωλήσει, η Νέα Δημοκρατία αντιφάσκει. Είναι ένα κατ'εξοχήν κόμμα το οποίο παρουσιάζεται εδώ εναντίον των κρατικών επιχειρήσεων και θα έπρεπε να υποστηρίζει την αποκρατικοποίηση. 

Αν επερωτάται γιατί η Κυβέρνηση δεν προχώρησε στην αποκρατικοποίηση παράτυπα, τότε κάνει λάθος, γιατί η Κυβέρνηση προστάτευσε τα συμφέροντα του δημοσίου και τα διασφάλισε ακολουθώντας μέχρι κεραίας τη νομιμότητα. Γιατί επερωτάται λοιπόν η Κυβέρνηση; Τι δεν έκανε σωστό; 'Οτι δεν μπόρεσε να τα πωλήσει γρήγορα; Εφόσον δεν ήταν 

  

 

  

Σελίδα 2425 

σωστά, βεβαίως δεν θα τα πωλούσε. 

Τα πούλησε φθηνά; Τα πούλησε ακριβά; Γιατί; Δεν κατάλαβα ποιος είναι ο λόγος για τον οποίο έρχεται σήμερα η Αξιωματική Αντιπολίτευση και επερωτά την Κυβέρνηση. Θα πείτε "βάλατε ένα στόχο, ένα χρονοδιάγραμμα, ότι μέσα στο 1998 έπρεπε να είχατε πουλήσει και την Ιονική και τα ΚΑΕ και δεν τα πουλήσατε;" Καλώς, δεν τα πουλήσαμε. Τι θέλατε δηλαδή; Εφόσον δεν προσήλθαν οι κατάλληλοι αγοραστές, δεν προσέφεραν το ποσό στη μία περίπτωση που χρειαζόταν, και στην άλλη περίπτωση δεν ήταν νομότυπα εντάξει, πώς θέλατε να τα πουλήσουμε; Πώς να τα πουλήσουμε; 

Γι'αυτό δεχόμαστε την κριτική σας ότι δεν κατορθώσαμε να τα πουλήσουμε, γιατί εμείς δεν κάνουμε ξεπούλημα. Και να θυμίσω τις δικές σας αποκρατικοποιήσεις, την ΑΓΕΤ Ηρακλής και ακόμη εκείνη την 

αποκρατικοποίηση των ΣΕΠ, που έγιναν με μεγάλη, με τεράστια επιτυχία, τόσο πολύ που δεν χρειάζεται κανείς να επανέρχεται στο παρελθόν. 

ΓΕΩΡΓΙΟΣ ΒΟΥΛΓΑΡΑΚΗΣ: Με την ΑΓΕΤ τι πρόβλημα υπάρχει; 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αφήστε τα, μην ανοίγουμε θέματα ΑΓΕΤ. Αφήστε το. 

Μιλήσατε εσείς συγκεκριμένα και είπατε ότι αυτό αποδεικνύει το φιάσκο της οικονομικής πολιτικής. Τι λέτε; Επειδή δεν πουλήθηκαν τα ΚΑΕ είναι το φιάσκο της οικονομικής πολιτικής και δεν είναι επιτυχία της οικονομικής πολιτικής, η πτώση του πληθωρισμού, η πτώση των επιτοκίων, η πτώση του ελλείμματος, το ότι πιάνουμε τους όρους για το Μάαστριχτ και την ΟΝΕ; Αυτό δεν είναι τίποτε, είναι φιάσκο η οικονομική πολιτική, επειδή δεν πουλήσαμε τα ΚΑΕ. Μεγάλη ζημία! Θα τα πουλήσουμε μεθαύριο, τι έγινε; Χάθηκε ο κόσμος; Είναι ένα περιουσιακό στοιχείο, το οποίο δεν το ξεπουλήσαμε. Το έχουμε στη διάθεσή μας και θα το πουλήσουμε όπως, όποτε κρίνουμε εμείς ότι πρέπει να πουληθεί. 

Είπατε ακόμη ότι ο Υπουργός έπρεπε να είχε παραιτηθεί, γιατί δεν κατόρθωσε να βάλει τη χώρα μας στην πρώτη φάση της ΟΝΕ. Ξέρετε πότε ξεκίνησε η διαδικασία εισόδου της χώρας στην ΟΝΕ; Αν δεν το ξέρετε, να σας το υπενθυμίσω. Το 1991. 1991, 1992, 1993 τα τρία πρώτα κρίσιμα χρόνια ήσασταν εσείς Κυβέρνηση. Καταθέσατε δύο αλλεπάλληλα προγράμματα σύγκλισης, από τα οποία το ένα απερρίφθη και το άλλο απέτυχε παταγωδώς και αναγκαστήκαμε εκ των υστέρων να υποβάλουμε ένα πρόγραμμα και ένα δεύτερο πρόγραμμα. Αλλά και το πρώτο πρόγραμμα το δικό μας και το δεύτερο το δικό μας ήταν προς την κατεύθυνση της σύγκλισης και γι'αυτό φθάνουμε να μιλάμε γι'αυτό πραγματικά. 

Και δεν πιστεύω να τα αμφισβητείτε όλα αυτά, γιατί μέχρι πριν από λίγους μήνες τα αμφισβητούσατε και μας λέγατε ότι δεν πρόκειται να πιάσουμε τους όρους για να μπούμε στην ΟΝΕ. Τώρα, τα έχετε γυρίσει αλλιώς. Λέτε, εντάξει θα μπείτε στην ΟΝΕ, και τι έγινε; 'Ηταν προδιαγεγραμμένο να μπείτε. 

'Οχι, δεν ήταν προδιαγεγραμμένο. Η Κυβέρνηση ακολουθώντας μια σωστή οικονομική πολιτική -όχι φιάσκο, όπως είπατε- κατόρθωσε πολλές φορές ερχόμενη σε σύγκρουση με τα κοινωνικά στρώματα που τη στηρίζουν παραδοσιακά, να προχωρήσει, για να πετύχουμε αυτόν τον στόχο που είναι εθνικός. 

'Ακουσα από τον Κοινοβουλευτικό σας Εκπρόσωπο να λέει ότι πρέπει να καταργηθεί το μονοπώλιο και ότι πρέπει να ανοίξουμε τον ανταγωνισμό μέσα στα αφορολόγητα. Αν το κάνουμε αυτό, τι θα πουλήσουμε; 

ΓΕΩΡΓΙΟΣ ΑΛΟΓΟΣΚΟΥΦΗΣ: Τις άδειες. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Οι άδειες δεν έχουν μια τέτοια αξία. Τα αφορολόγητα είναι μια προνομιακή επιχείρηση και δεν είναι περίπτερο, όπως τα ονομάσατε. 

ΙΩΑΝΝΗΣ ΤΖΩΑΝΝΟΣ: Ο Πρωθυπουργός το είπε. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ο Πρωθυπουργός είπε ότι δεν είναι ανάγκη το κράτος να πουλά αρώματα και τσιγάρα. Οι εφημερίδες έγραψαν για περίπτερο. 

ΙΩΑΝΝΗΣ ΤΖΩΑΝΝΟΣ: Αναφερόμενος στα ΚΑΕ. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ασφαλώς στα ΚΑΕ και εσείς τα ονομάσατε περίπτερο. 

Τα ΚΑΕ είναι η μεγαλύτερη επιχείρηση της χώρας. 'Εχουν περίπου πενήντα δισεκατομμύρια (50.000.000.000) δραχμές τζίρο και είκοσι δισεκατομμύρια (20.000.000.000) δραχμές κέρδη. Δεν είναι καμιά επιχειρησούλα που μπορούμε να την πουλήσουμε στα γρήγορα και να τελειώσουμε. Μάλιστα, με νομοθετικό πλαίσιο που εμείς έχουμε περάσει, έχουν τεράστια δυνατότητα ανάπτυξης των εργασιών τους σε όλα τα αεροδρόμια της χώρας και στα λιμάνια. Μπορούν ακόμη να ανοίξουν κοινές εταιρείες σε παραμεθόριες περιοχές με άλλες χώρες. 

Είπατε δε ότι στους δύο διαγωνισμούς που έγιναν για τα ΚΑΕ, τη μια φορά προσφέρθηκαν πάνω από ενενήντα δισεκατομμύρια (90.000.000.000) δραχμές, ενώ τη δεύτερη φορά ογδόντα δισεκατομμύρια (80.000.000.000) δραχμές και ότι εξ αυτού του λόγου επειδή είχαμε μείωση του τιμήματος είχαμε και μείωση της αξίας των ΚΑΕ. Αυτό είναι λάθος, γιατί την πρώτη φορά πουλούσαμε το 80% ενώ τη δεύτερη φορά το 67%. Είναι διαφορετικό να πουλάς ένα μεγάλο κομμάτι και διαφορετικό να πουλάς ένα μικρότερο, γιατί έμενε και ένα τμήμα 13% σαν περιουσιακό στοιχείο στο δημόσιο. Δηλαδή, αυτό επειδή έμενε στο δημόσιο, δεν είχε αξία, ώστε να μπορέσουν να πιάσουν τα ενενήντα δισεκατομμύρια (90.000.000.000) δραχμές, που ήταν η προσφορά του πρώτου διαγωνισμού που και αυτός απεδείχθη άγονος; 

'Εγινε πολύς λόγος για την εγγυητική επιστολή. Σας πληροφορώ ότι καλύτερη απόδειξη για το ότι η εγγυητική επιστολή ήταν έγκυρη από την είσπραξη δεν υπάρχει. Αν βάζετε ως προαπαιτούμενο το αν ήταν εγγυητική επιστολή συμμετοχής, τότε εφόσον την ώρα που ξεκινάει ο διαγωνισμός δεν έχουμε την εγγυητική επιστολή, έχει καλώς. Αν όμως, είναι εγγυητική επιστολή εκτέλεσης, τότε το κουβεντιάζουμε. Κάποιοι δε είπαν ότι κάποια τράπεζα θα πληρώσει την εγγυητική επιστολή, γιατί δέχθηκε τις διαβεβαιώσεις της "SARESCO". Αν υπάρχει τραπεζίτης ο οποίος έδωσε εγγυητική επιστολή χωρίς να έχει διασφαλίσει το ποσόν το οποίο εγγυάτο ή τουλάχιστον το 80% αυτού, τότε η Κυβέρνηση δεν έχει καμιά δουλειά. Είναι δουλειά του τραπεζίτη, γιατί ο τραπεζίτης δίνει την εγγυητική επιστολή με τραπεζικά κριτήρια. Δεν τα δίνει, γιατί η εταιρεία που ζητά την εγγυητική επιστολή, θα αγοράσει μια κρατική επιχείρηση. Δεν τον ενδιαφέρει τον τραπεζίτη τι θα αγοράσει. Τον ενδιαφέρει, αν έχει εκείνα τα εχέγγυα που θα επιτρέψουν αν θα καταπέσει η εγγυητική επιστολή και την πληρώσει, να μπορεί στη συνέχεια να πάρει τα χρήματά του. Επομένως, γιατί εσείς κόπτεσθε αν την έδωσε η "ΔΩΡΙΚΗ", αν την έδωσε η "ΑΣΠΙΣ", η "ΕΘΝΙΚΗ", ή η "ΕΜΠΟΡΙΚΗ"; 

ΑΔΑΜ ΡΕΓΚΟΥΖΑΣ: Και δεν μας ενδιαφέρει αν την έδωσε η ΕΘΝΙΚΗ; 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Θα μας ενδιέφερε, κύριε Ρεγκούζα, εάν η Εθνική Τράπεζα δεν είχε πάρει τις εγγυήσεις για να δώσει την εγγυητική. Αυτό μας ενδιαφέρει. Τα υπόλοιπα δεν ενδιαφέρουν, είναι τραπεζικά κριτήρια. Το λέω γιατί έχω περάσει μερικά χρόνια από τράπεζες, έχω δουλέψει σε τράπεζες και ξέρω πώς λειτουργούν. Σας πληροφορώ ότι καμία τράπεζα δεν θα έδινε εγγυητική επιστολή. Θα έδινε εάν είχε πίσω της τον ΟΤΕ. Αν είχε τον ΟΤΕ μπορεί να έδινε μία εγγυητική επιστολή. 'Ομως, έχει μία εταιρεία την οποία δεν ξέρει, δεν έχει εξετάσει τα οικονομικά της και από εκεί και πέρα, όχι μόνο η Εθνική, αλλά καμία τράπεζα δεν θα έδινε τέτοια εγγυητική επιστολή. 

Τελειώνοντας, κύριε Πρόεδρε, θέλω να επισημάνω ότι η σημερινή επερώτηση δεν έχει νόημα. Το λέω γιατί η Νέα Δημοκρατία ενδιαφέρεται να προχωρήσουν γρήγορα οι αποκρατικοποιήσεις και από την άλλη και σωστά ενδιαφέρεται να προχωρήσουν και νόμιμα. Αυτά τα δύο πράγματα κάνει η Κυβέρνηση. Δεν θυσιάζει, όμως, στα πλαίσια της ταχύτητας της αποκρατικοποίησης τη νομιμότητα. Αυτό ενδιαφέρει και μας και δεν έχουμε κανένα λόγο στα πλαίσια της ταχύτητας να θυσιάσουμε όσο μπορούμε πιο γρήγορα τη νομιμότητα. 

Η Κυβέρνηση, λοιπόν, νομίμως ενήργησε, νομίμως δεν 

  


 

  

Σελίδα 2426 

κατακύρωσε αυτόν το διαγωνισμό και δεν προχώρησε στην πώληση των ΚΑΕ. Και βεβαίως με τη νέα διαδικασία που θα γίνει, ελπίζω και πιστεύω να παρουσιαστούν καλύτεροι αγοραστές έτσι ώστε να προχωρήσει η αποκρατικοποίηση των ΚΑΕ. 

ΠΡΟΕΔΡΕΥΩΝ (Νικόλαος Κατσαρός): Ο κ. Κόρακας έχει το λόγο. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, γίνεται πια μονότονο αυτό που ζήσαμε και σήμερα στη Βουλή. Μια παράσταση αντιπαράθεσης των δύο κομμάτων, τα οποία συμφωνούν στην ουσία, αλλά ο καυγάς γίνεται για τις διαδικασίες κλπ. 'Ετσι για άλλη μία φορά θα πω, ότι η ουσία είναι αυτό που λέει ο ελληνικός λαός "δυο γάιδαροι μαλώνανε σε ξένο αχυρώνα". 

Αυτή η περιουσία, τα ΚΑΕ, όπως και οι άλλες δημόσιες επιχειρήσεις, είναι μια περιουσία που δημιούργησε ο ελληνικός λαός με αίμα στην πορεία της σύγχρονης ιστορίας του. Και έρχονται τώρα οι διάφορες κυβερνήσεις και ξεσπάν επάνω της να την ξεπουλήσουν όσο-όσο, γιατί κατά τη Νέα Δημοκρατία "δεν μπορεί να είναι περιπτεράς η Κυβέρνηση, το κράτος", κατά το ΠΑ.ΣΟ.Κ. "δεν μπορεί να είναι επιχειρηματίας το κράτος" και μπορούν να είναι επιχειρηματίες οι αετονύχηδες. Είναι αυτοί που μέχρι σήμερα λυμαίνονται το δημόσιο πλούτο με τις διάφορες μεθοδεύσεις των εκάστοτε κυβερνήσεων, χωρίς ουσιαστικά να δίνουν δεκάρα. Σκεφθείτε τι έγινε με τα ναυπηγεία και με μια σειρά άλλες δημόσιες επιχειρήσεις. 'Αρπαξαν αυτές τις επιχειρήσεις, που συχνά οι ίδιοι είχαν χρεωκοπήσει, τις είχε ξαναστήσει το δημόσιο στα πόδια με λεφτά του ελληνικού λαού και ουσιαστικά τις ξαναπήραν τζάμπα. 

Κύριε Πρόεδρε, πολλοί από αυτούς πλήρωσαν ελάχιστα, το όποιο ποσό που έπρεπε να δώσουν για τα μάτια στο δημόσιο, από τα κέρδη που εισέπραξαν από τις επιχειρήσεις που αγόρασαν. Συχνά-πυκνά το τίμημα αυτό, δεν ανταποκρινόταν, ούτε καν στην αξία του οικοπέδου. Θυμάμαι την "Πειραϊκή Πατραϊκή" για παράδειγμα, που μόνο το εμπόρευμα που παρέλαβαν, ήταν μεγαλύτερο από το τίμημα που έδωσαν, για την αγορά του εργοστασίου. Από το εμπόρευμα το έτοιμο που διέθεσαν στην αγορά, εισέπραξαν περισσότερα από αυτά που έδωσαν. 

Κύριε Υφυπουργέ, κάποιο παρόμοιο κόλπο πήγε να γίνει και εδώ με τα ΚΑΕ. Η γενική κατακραυγή ανάγκασε την Κυβέρνηση την τελευταία στιγμή να αναδιπλωθεί, γιατί τότε πλέον θα σηκώνονταν και οι πέτρες. Είναι γεγονός ότι η "SARESCO" δεν είχε διάθεση να δώσει ούτε φράγκο, είναι γαλλική εταιρεία και έψαχνε τα πενήντα δισεκατομμύρια που της είχε υποσχεθεί η Εθνική Τράπεζα ως δάνειο και για τα υπόλοιπα, από τον Παπαέλληνα ή το Σαράντη, να βάλουν ένα μέρος και από εδώ και από εκεί, καμιά δεκαπενταριά δισεκατομμύρια, να βγει και μια σύμβαση, ώστε να πληρωθούν τα υπόλοιπα, με τα κέρδη που θα είχαν τα ΚΑΕ, κατά τα αμέσως επόμενα χρόνια. Αυτή είναι η ουσία. 

Η Νέα Δημοκρατία βεβαίως έρχεται εδώ και κάνει κριτική στην Κυβέρνηση όχι γιατί προχωρεί σε αυτό το έγκλημα που λέγεται εκποίηση, ξεπούλημα της δημόσιας περιουσίας -και είναι να διερωτάται κανείς, κύριε Υφυπουργέ, όταν θα τα πουλήσετε όλα τι θα απομείνει σε αυτόν τον τόπο- αλλά γιατί δεν προχωράει αρκετά γρήγορα και όπως-όπως, χωρίς αυτό φυσικά να ελαφρύνει καθόλου τη θέση της Κυβέρνησης. 

Είπε ο κύριος Υφυπουργός, ότι οι ιδιωτικοποιήσεις προωθούνται από την Κυβέρνηση με στόχο την ανάπτυξη. Πρόκειται για έναν απαράδεκτο ισχυρισμό. 

Δεν καταλαβαίνω, τι είδους ανάπτυξη θα έχουμε, κύριε Υφυπουργέ, όταν θα δώσουμε μία επιχείρηση όπως είναι τα ΚΑΕ που αποφέρει πάνω από είκοσι δισεκατομμύρια (20.000.000.000) δραχμές το χρόνο, ζεστό, καθαρό κέρδος στο δημόσιο, όταν θα τα ξεπουλήσουμε, έστω εγώ σας λέω για ογδόντα δισεκατομμύρια (80.000.000.000) δραχμές, έστω και αν θα δοθούν μετρητοίς αυτά τα λεφτά και μάλιστα σε επιχειρήσεις οι οποίες έχουν πολύ λιγότερα κέρδη απ' αυτά που βγάζουν τα ΚΑΕ! Μετοχοποιείτε όπως λέτε και ιδιωτικοποιείτε τον ΟΤΕ, ο οποίος αποφέρει πάνω από τριακόσια δισεκατομμύρια (300.000.000.000) δραχμές κέρδη το χρόνο στο δημόσιο. Αν θέλατε πραγματικά την ανάπτυξη της οικονομίας της χώρας θα αξιοποιούσατε αυτόν το δημόσιο τομέα ως μοχλό προς αυτήν την κατεύθυνση. Αυτό θα πει αναπτυξιακή πολιτική. Εσείς, όμως, αυτό που θέλετε να αναπτύξετε είναι τα κέρδη του μεγάλου κεφαλαίου, ξένου και ντόπιου, με μία ιδιαίτερη προτίμηση -ομολογώ- τα τελευταία χρόνια προς το ξένο κεφάλαιο. 

Επίσης, νοιάστηκε η Νέα Δημοκρατία γιατί όλη αυτή η ιστορία ήταν ένα φιάσκο. Εξέθεσε την Ελλάδα διεθνώς. Διάβασα και τα Πρακτικά από την ερώτηση που έκανε ο Πρόεδρος του Συνασπισμού. Και αυτός ανησυχεί, γιατί εκτέθηκε η Ελλάδα διεθνώς. 

Δεν καταλαβαίνω, πώς εκτέθηκε δηλαδή; Γιατί δεν είναι ικανή η Κυβέρνηση να ξεπουλά όσο γίνεται πιο γρήγορα και πιο "αξιοπρεπώς" τη δημόσια περιουσία; Εγώ πιστεύω ότι εκτίθεται η εκάστοτε Κυβέρνηση μιας χώρας όταν πουλά τη δημόσια περιουσία στους ξένους αλλά και στους ντόπιους, ακόμα περισσότερο φυσικά στους ξένους. 

Εδώ μιλάμε για τα Καταστήματα Αφορολογήτων Ειδών. Ποια είναι αυτά τα καταστήματα: Απασχολούν οκτακόσιους και πάνω εργαζόμενους με απόδοση κατά εργαζόμενο πάνω από εξήντα εκατομμύρια (60.000.000) δραχμές σε τζίρο. Είναι μία καταπληκτική απόδοση! Είναι η πρώτη κερδοφόρος επιχείρηση στην Ελλάδα και για το 1998 προβλέπεται ότι θα ξεπεράσει τα είκοσι δισεκατομμύρια (20.000.000.000) δραχμές καθαρά κέρδη. 

Τα ΚΑΕ ως δημόσια επιχείρηση προβάλλουν τα ελληνικά προϊόντα διεθνώς και φυσικά αν ιδιωτικοποιηθεί, αυτοί που θα την αγοράσουν, έχοντας ως κύριο στόχο το κέρδος, πολύ λίγο θα νοιαστούν τι προϊόντα θα προβάλουν! 

Η όλη συζήτηση γύρω από την ιδιωτικοποίηση είναι γεγονός ότι ζημίωσε την επιχείρηση, προκάλεσε ανησυχία, αναταραχή, ανασφάλεια στους εργαζόμενους, δυσφήμισε την εταιρεία. Ακόμα κάτι, η Κυβέρνηση έκανε φύλλο και φτερό την επιχείρηση, άνοιξε όλα τα χαρτιά της μπροστά στους διάφορους ξένους που ήλθαν, τους μνηστήρες για την αγορά. 'Οτι επιχειρηματικό μυστικό είχαν τα ΚΑΕ, το παρέδωσαν σε αυτούς οι οποίοι τώρα μας "έφτυσαν" τελικά. Και είναι γεγονός ότι η "SARESCO" ασχολείται και αυτή με αφορολόγητα στη Γαλλία κλπ. Προσφέραμε, λοιπόν, άλλη μια τέτοια υπηρεσία στο κεφάλαιο. 

Είναι γεγονός επίσης ότι ιδιαίτερα τους τελευταίους μήνες υπήρξε και λειτουργική αναταραχή, αφού σύμφωνα με τις απανωτές διαβεβαιώσεις της Κυβέρνησης και εδώ μέσα στη Βουλή -κακά τα ψέματα, κύριε Χριστοδουλάκη-η πώληση στην κοινοπραξία "SARESCO Παπαέλληνας-Σαράντης" είναι γεγονός. 

Επίσης να σημειωθεί ότι η "SARESCO", που ήταν και ο κύριος μέτοχος των ΚΑΕ, έχει κέρδη, όπως είπαμε ήδη, έξι δισεκατομμύρια (6.000.000.000) δραχμές με διπλάσιο τζίρο, με πολύ μικρότερη κερδοφορία και θα αγόραζε μια επιχείρηση με είκοσι δισεκατομμύρια (20.000.000.000) δραχμές κέρδη. 

Το Κομμουνιστικό Κόμμα Ελλάδος, κύριε Πρόεδρε, έφερε επανειλημμένως στη Βουλή το ζήτημα αυτό και πρόσφατα στις αρχές του Οκτώβρη με επίκαιρη ερώτησή μας. 

Σ' αυτήν την ερώτηση καταγγείλαμε ότι όλη αυτή η ιστορία μυρίζει σήψη, διαφθορά και σε τελευταία ανάλυση αποτελεί έγκλημα σε βάρος των συμφερόντων του ελληνικού δημοσίου, του ελληνικού λαού. Είναι μία υπόθεση με αλυσιδωτά σκάνδαλα και ανάμεσα σ' αυτά καταγγείλαμε ότι η τιμή που δόθηκαν οι μετοχές στη "SΑRESCΟ", στην κοινοπραξία ήταν σημαντικά μικρότερη απ' αυτήν του Χρηματιστηρίου. Μας έκανε τότε και ένα λογοπαίγνιο ο κύριος Υφυπουργός λέγοντας ότι αναγνωρίζουμε το Χρηματιστήριο ως ρυθμιστή της οικονομίας. Κάνετε λάθος. Εμείς πιστεύουμε ότι το Χρηματιστήριο είναι το κέντρο της κερδοσκοπίας, του τζόγου, όπου παίζονται φοβερά και βρώμικα παιχνίδια σε βάρος των λαών, όπως το ζουν καθημερινά και με αυτήν την υπόθεση αυτή που συζητάμε εδώ πέρα. 

Επίσης, καταγγείλαμε ότι για την εκποίηση ως διαμεσολα-

 

 

  

Σελίδα 2427 

βητής και σύμβουλος του κράτους είχε ορισθεί η Εθνική Τράπεζα, της οποίας διοικητής είναι ο κ. Καρατζάς και το δικηγορικό γραφείο του κ. Καρατζά "κατά σύμπτωση" είναι ο νομικός σύμβουλος της γαλλικής "SARESCO". Μας απάντησε μετά ο κύριος Υφυπουργός ότι δήλωσε ο κ. Καρατζάς πως δεν συμμετέχει πλέον σ' αυτό το γραφείο. Δεν συμμετέχει, κύριε Πρόεδρε -δικηγόρος είσθε και εσείς- είναι όμως το γραφείο της συζύγου και της θυγατρός αυτήν τη στιγμή. Αρα "δεν είναι Γιάννης, είναι Γιαννάκης". 

Επίσης, καταγγείλαμε ότι η "SARESCO" δεν διέθετε δραχμή, ότι κατέθεσε αντίγραφο της εγγυητικής επιστολής και όχι το πρωτότυπο, εμείς είπαμε φωτοτυπία. Ο κύριος Υπουργός είπε πιστό αντίγραφο. Δεν ξέρω αν η φωτοτυπία είναι "άπιστο" αντίγραφο. Αλλά εν πάση περιπτώσει δεν ξέρω τι σημαίνει αυτή η διευκρίνιση και βεβαίως όλα αυτά τα ζητήματα που τέθηκαν, ισχύουν. 

(Στο σημείο αυτό, κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή) 

Τελειώνω, κύριε Πρόεδρε, με μια κουβέντα. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Δεν ήταν φωτοτυπία πάντως. 'Ηταν αντίγραφο. 

ΣΤΡΑΤΗΣ ΚΟΡΑΚΑΣ: Κύριε Χριστοδουλάκη, εγώ σας λέω ότι μια φωτοτυπία είναι πιο πιστό αντίγραφο από το αντίγραφο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Πάντως, το τίμημα το οποίο εισεπράχθη δεν ήταν αντίγραφο, ήταν κανονικό. Το τίμημα της εγγυητικής επιστολής ήταν κανονικό και νομίζω ότι αυτό αποτελεί την καλύτερη απόδειξη για την εγκυρότητα της εγγυητικής επιστολής. 

ΣΤΡΑΤΗΣ ΚΟΡΑΚΑΣ: Αυτό δεν σας απαλλάσσει από την ευθύνη και σας είπα γιατί τελικά αναγκαστήκατε να πάτε εκεί. 

Και επειδή με προκαλείτε, τα δικηγορικά γραφεία -παρακαλώ, κύριε Πρόεδρε, να με βοηθήσετε- σε τέτοιες υποθέσεις συναλλαγών, σε τέτοιο ύψος, εισπράττουν μερικές εκατοντάδες εκατομμυρίων δραχμών. Αφήστε τα, κύριε Χριστοδουλάκη, γιατί μυρίζουν άσχημα. 

Θα ήθελα τελειώνοντας, κύριε Πρόεδρε, να πω ότι ενώ πήγαινε η Κυβέρνηση για ξεπούλημα δημιουργούσε τέσσερα, πέντε καινούρια καταστήματα και ανακαίνιζε άλλα μέσα από ένα πρόγραμμα δύο δισεκατομμυρίων (2.000.000.000) δραχμών μέσα στο 1998, προφανώς για να τα παραδώσει στους ξένους ακόμη πιο καλά, ακόμη πιο προσοδοφόρα. 

'Ενα ερώτημα επίσης είναι το τι γίνεται με το προσωπικό και βεβαίως το τελευταίο είναι το γιατί επιμένετε ντε και καλά να πουλήσετε μια τόσο κερδοφόρα επιχείρηση. Γιατί δεν θέλετε να αξιοποιήσετε αυτήν την επιχείρηση, μ' αυτόν τον τεράστιο κοινωνικό ρόλο που παίζει και υπέρ της οικονομίας της χώρας μας και γενικότερα, για να κρατήσετε και έσοδα αλλά και προβολή των ελληνικών προϊόντων; 

(Στο σημείο αυτό, κτυπάει το κουδούνι λήξεως του χρόνου ομιλίας του κυρίου Βουλευτή) 

ΠΡΟΕΔΡΕΥΩΝ (Νικόλαος Κατσαρός): Παρακαλώ τελειώνετε, κύριε Κόρακα. 

ΣΤΡΑΤΗΣ ΚΟΡΑΚΑΣ: Και να αναφερθώ για την ιστορία, για τους συναδέλφους της Νέας Δημοκρατίας: Τα καταστήματα αφορολογήτων ειδών της Ελλάδος είναι από τα φθηνότερα στην Ευρώπη, αν όχι τα φθηνότερα. 'Αρα, τα περί ανταγωνισμού που λέτε είναι "προφάσεις εν αμαρτίαις", γιατί ξέρετε ότι οι κεφαλαιοκράτες συνεννοούνται και κανονίζουν την πορεία τους και τα συμφέροντά τους. 

Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Κύριε Κόρακα, δεν κατάλαβα κάτι στην αρχή και παρακαλώ να μου δώσετε μια εξήγηση. 

ΣΤΡΑΤΗΣ ΚΟΡΑΚΑΣ: Μάλιστα, κύριε Πρόεδρε. 

ΠΡΟΕΔΡΕΥΩΝ (Νικόλαος Κατσαρός): Είπατε ότι η Νέα Δημοκρατία θέλει να πουληθούν τα ΚΑΕ διότι λέγει ότι δεν μπορεί να είναι το κράτος περιπτεράς, ενώ η Κυβέρνηση δεν μπορεί να είναι επιχειρηματίας. 'Εχετε αλλάξει γραμμή; Δηλαδή ήθελα να ρωτήσω αν τώρα ταυτίζετε τη ΝΔ με τους περιπτεράδες και το ΠΑΣΟΚ με τους επιχειρηματίες; (!!) 

ΣΤΡΑΤΗΣ ΚΟΡΑΚΑΣ: Πράγματι, ο ένας μιλάει για περιπτερά, ο άλλος για επιχειρηματία. Είναι μια ουσιαστική διαφορά. 

ΠΡΟΕΔΡΕΥΩΝ (Νικόλαος Κατσαρός): Ευχαριστούμε, κύριε Κόρακα. 

Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Υπουργέ, το κυνήγι των λογιστικών σας στόχων, σας οδηγεί σε βιαστικές κινήσεις και παρ' ότι είχατε αποτυχίες σε προηγούμενες αποκρατικοποιήσεις, Ολυμπιακή, Ιονική, ΚΑΕ, εν τούτοις πάλι κάνετε βιαστικές κινήσεις των οποίων το τελικό αποτέλεσμα δεν είναι τόσο η αρνητική εικόνα της Κυβέρνησης -αυτό είναι δεδομένο πλέον- αλλά κυρίως είναι η βλάβη των εταιρειών αυτών και συνεπώς είναι η βλάβη του δημοσίου. 

Στην περίπτωση όμως των ΚΑΕ υπήρξε και χειρισμός έξω από το υφιστάμενο θεσμικό πλαίσιο, έξω από τις εγγυήσεις νομιμότητας, δημιουργώντας την εντύπωση ότι τα πάντα είναι διαπραγματεύσιμα, εν κρυπτώ και παραβύστω. 

Είναι δεδομένο ότι δεν τηρήθηκαν οι όροι της διακήρυξης, αφού υπογράψατε τη σύμβαση μεταβίβασης πριν την καταβολή του τιμήματος, φθάνοντας μάλιστα σε σημείο να δώσετε δύο φορές παράταση. Εάν αυτή είναι η τακτική σας, τότε ποιο νόημα έχουν οι συγκεκριμένοι όροι της διακήρυξης; Δεν γνωρίζετε ότι αυτή η πρακτική μας εκθέτει σε διεθνείς διαγωνισμούς; Αν μη τι άλλο, δεν δείχνει έλλειψη σοβαρότητας; Αν δεν σας προβλημάτισε η κατάθεση του αντιγράφου αντί της εγγυητικής, εκεί αφήστε μας να αμφιβάλλουμε, μήπως η κατάθεση του αντιγράφου έχει σχέση με την κύρωση του διαγωνισμού που θα ακολουθούσε. Και σ'αυτό πρέπει να απαντήσετε. 

Δεν σας προβλημάτισε το γεγονός ότι η "SΑRΕSCΟ" δεν είχε τα χρήματα και επεδίωκε να τα βρει πρώτα βραχυπρόθεσμα μέσω των ελληνικών τραπεζών και δη κρατικών τραπεζών; Παρ' όλα αυτά, υπογράψατε τη σύμβαση και ξέρετε τι έγινε στο επίμαχο διάστημα. Μόνο τη μία μέρα που αναφέρατε την 1.12.1998, οκτακόσιες εννιά χιλιάδες μετοχές εκείνη την ημέρα παίχθηκαν με συν πλην 12%, δηλαδή 3,5 δισεκατομμύρια και από αυτήν την ιστορία, κύριε Υπουργέ, κάποιοι κέρδισαν, κάποιοι έχασαν. Μήπως έχασαν οι μικροεπενδυτές; Μήπως έχασε το δημόσιο και κέρδισαν κάποιοι άλλοι; Είναι ερωτήματα στα οποία πρέπει να απαντήσετε. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Αποστόλου, δεν θέλω να σας διακόψω, αλλά συν πλην 12% δεν μπορεί να υπάρξει, γιατί υπάρχουν όρια συν πλην 8% 

ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, υπάρχει και Προεδρείο και υπάρχει κάποια υποχρέωσή σας. 

ΕΥΑΓΓΕΛΟΣ ΑΠΟΣΤΟΛΟΥ: Παίχτηκε εκείνες τις μέρες. Θα συμφωνήσω εκείνες τις μέρες. Πέραν του 8% παίχτηκε εκείνες τις μέρες. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Τι άλλο θα ακούσουμε; 

ΕΥΑΓΓΕΛΟΣ ΑΠΟΣΤΟΛΟΥ: Να τελειώσουμε, κύριε Υπουργέ, και μετά τα λέτε. 

Με ποια βάση και με ποια στοιχεία και με ποια τεκμηρίωση εσείς, κύριε Υπουργέ, στη Διαρκή Επιτροπή Οικονομικών Υποθέσεων, όταν συζητούσαμε τον προϋπολογισμό στις 26.11.1998, είπατε ότι τη Δευτέρα 30.11.1998 θα δοθεί εντολή στην Εθνική Χρηματιστηριακή για την καταβολή του τιμήματος των ΚΑΕ; Το είπατε στην επιτροπή. 

Βέβαια υπάρχει και ένα άλλο σοβαρό πρόβλημα που έχει σχέση με την αξιοπιστία των οικονομικών στοιχείων που δίνετε. Σας το λέω αυτό, γιατί πρόσφατα στην Επιτροπή Οικονομικών Υποθέσεων αντιδράσατε υποτιμητικά για το Κοινοβούλιο, όταν σας τόνιζε αυτά τα πράγματα. 

Το ερώτημα σήμερα είναι συγκεκριμένο. Στον απολογισμό, κύριε Υπουργέ, του 1998 αναφέρεται ως έσοδο ογδόντα δύο δισεκατομμύρια (82.000.000.000) από την πώληση των ΚΑΕ, μειώνοντας έτσι τα ελλείμματα και το δημόσιο χρέος. Τα χρήματα αυτά δεν εισπράχθηκαν. Πώς θα καλύψετε τη συγκεκριμένη απόκλιση; Και γιατί, λοιπόν, να μην πούμε εμείς, ότι αυτά τα στοιχεία που δώσατε για το δημόσιο χρέος και τα ελλείμματα είναι ψεύτικα, αφού δεν ανταποκρίνονται στην 

 

 

  

Σελίδα 2428 

πραγματικότητα; 

'Ομως εν όψει της τρίτης επιχείρησης ιδιωτικοποίησης, εμείς θα σας επισημάνουμε ορισμένα σημεία τα οποία θα παρακαλούσα να τα λάβετε υπόψη σας. 'Ενα χρόνο μετά την αποτίμηση της αξίας της εταιρείας, με στόχο την είσοδό της στο χρηματιστήριο το Δεκέμβριο του 1997, τα δεδομένα του δευτέρου εξαμήνου του 1997, που είχαμε τότε, σήμερα έχουν αλλάξει τόσο, ώστε για μας να επιβάλουν μία νέα αποτίμηση της αξίας που απέκτησε η επιχείρηση. Από το Γενάρη του 1998 μέχρι σήμερα άνοιξαν νέα καταστήματα της εταιρείας με νέα σημεία πώλησης λιμάνι Μυτιλήνης, Κρυσταλλοπηγή, 'Αραξος, ενώ για το 1999 προγραμματίζονται καινούρια καταστήματα, όπως ξέρετε, στο 'Ακτιο, στη Σαντορίνη, στο λιμάνι της Ρόδου, στο Ηράκλειο της Κρήτης και έπεται συνέχεια. 

Αυτός είναι ο πρώτος παράγοντας που πρέπει να λάβετε υπόψη για την αποτίμηση της νέας αξίας. 

Ο δεύτερος παράγοντας είναι ότι τα δεδομένα αλλάζουν μετά την απόφαση του Ευρωπαϊκου Συμβουλίου των Υπουργών Οικονομικών, του ΕΚΟΦΙΝ πρόσφατα, όπου αποφασίστηκε η παράταση για μια πενταετία τουλάχιστον του μονοπωλιακού δικαιώματος οργάνωσης των αφορολογήτων καταστημάτων. Διασφαλίζεται, δηλαδή, άλλη μία πενταετία για μεγάλα κέρδη για τα καταστήματα αφορολογήτων ειδών. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Δεν υπάρχει καμία τέτοια απόφαση. Υπάρχει απλώς σκέψη. Δεν υπάρχει καμια απόφαση. Να είσθε καλύτερα πληροφορημένος. 

ΕΥΑΓΓΕΛΟΣ ΑΠΟΣΤΟΛΟΥ: Να δεχθώ ότι υπάρχει σκέψη. Η σκέψη, κύριε Υπουργέ, φαίνεται ότι οδηγείται προς απόφαση. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Δεν υπάρχουν αυτά τα οποία λέτε... 

ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, σας παρακαλώ πάρα πολύ! 

ΕΥΑΓΓΕΛΟΣ ΑΠΟΣΤΟΛΟΥ: Θα σας παρακαλέσω να μη με αναγκάσετε να χρησιμοποιήσω σκληρή γλώσσα. Αφήστε με να τελειώσω και πείτε ό,τι θέλετε μετά. Επιτέλους, η ευπρέπεια θα πρέπει να μας χαρακτηρίζει όλους εδώ μέσα. 

Τρίτος παράγοντας, αγαπητοί συνάδελφοι, είναι η ανάπτυξη των καταστημάτων αφορολογήτων ειδών στις Βαλκανικές χώρες, στην Ανατολική Ευρώπη και γενικώς η δυνατότητα επέκτασης. 

Και τέταρτος παράγοντας είναι η εξυγίανση της εταιρείας με βάση τον ισολογισμό που θα σας καταθέσω, όπου έχουμε τα αποτελέσματα και τα συγκρίνουμε με αυτά που υπήρχαν την προηγούμενη χρονιά, πριν δηλαδή την είσοδο της επιχείρησης στο χρηματιστήριο. 

Το 1998 η εταιρεία αύξησε τα διάθεσιμά της κατά 110% και από 10,3 δισεκατομμύρια που ήταν το 1997, έφθασαν στα 21,3 δισεκατομμύρια, ενώ τα κέρδη παραμένουν σταθερά στα δεκατέσσερα δισεκατομμύρια (14.000.000.000) δραχμές το εννιάμηνο, που σημαίνει ότι σε ετήσια βάση θα φθάσουν στα δεκαεπτά δισεκατομμύρια (17.000.000.000) δραχμές. 

Εμείς, εν όψει της τρίτης μετοχοποίησης, θέτουμε τα παρακάτω ερωτήματα: 

Πρώτον, αφού η εταιρεία δεν είναι ζημιογόνος και είναι πράγματι η πρώτη σε κερδοφορία εμπορική εταιρεία της χώρας, που έχει και στο ταμείο της ποσά που στο τέλος του 1998 θα ξεπερνούν τα είκοσι πέντε δισεκατομμύρια (25.000.000.000), τότε γιατί πωλείται; 

Δεύτερον, αφού η Κυβέρνηση έχει αποφασίσει την πώληση, πώς είναι δυνατόν να αποδέχεται μια τιμή, να πούμε τέσσερις χιλιάδες διακόσιες πενήντα (4.250) δραχμές; Πρόσφατα βέβαια μοίρασε και προμέρισμα, όπως είπατε, εκατό (100) δραχμές. 

Για μας δεν είναι δυνατόν να δεχθούμε μια τιμή η οποία να είναι τουλάχιστον κάτω από τεσσερισήμισι χιλιάδες (4.500) δραχμές. 

Το γεγονός ότι η εταιρεία δεν έχει τραπεζικό δανεισμό, έχει είκοσι πέντε δισεκατομμύρια (25.000.000.000) διαθέσιμα και δεκαεπτά δισεκατομμύρια (17.000.000.000) κέρδη, καθιστά για μας επιτακτική την ανάγκη να γίνει νέα αποτίμηση της αξίας, εν όψει της τρίτης επιχείρησης της μετοχοποίησης. 

Σε κάθε περίπτωση η εταιρεία το 1999 και ως το 2003, θα έχει εξασφαλισμένη μία τέτοια επιτυχή κερδοφόρα πορεία που μάλιστα και εν όψει του ανοίγματος του αεροδρομίου των Σπάτων, καταλαβαίνετε τι καλύτερες προϋποθέσεις δημιουργεί. 

Τελειώνοντας, κύριε Υπουργέ, θέλω να πω ότι -επειδή αναφέρατε ότι το πρόγραμμα των ιδιωτικοποιήσεων για σας αποτελεί εργαλείο ανάπτυξης και προώθησης των επενδύσεων- την ίδια στιγμή βλέπουμε ότι η εκποίηση της δημόσιας περιουσίας γίνεται μόνο και μόνο για ένα στόχο, για την κάλυψη των ελλειμμάτων, για την κάλυψη του δημόσιου χρέους. Αυτό είναι το μεγάλο πρόβλημα για το οποίο δεν μπορείτε να ζητάτε τη συναίνεση της αριστεράς. 

(Στο σημείο αυτό ο Βουλευτής κ. Ε. Αποστόλου καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, παρακαλώ το λόγο. 

ΠΡΟΕΔΡΕΥΩΝ (Νικόλαος Κατσαρός): Σας παρακαλώ, κύριε Υπουργέ, δεν σας δίνω το λόγο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Μισό λεπτό, κύριε Πρόεδρε. 

ΠΡΟΕΔΡΕΥΩΝ (Νικόλαος Κατσαρός): 'Οχι, κύριε Υφυπουργέ. 

Ο κ. Ιντζές έχει το λόγο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, είναι προσωπικό. Αναφέρθηκε σε μένα και θέλω να απαντήσω για ένα λεπτό. 

ΠΡΟΕΔΡΕΥΩΝ (Νικόλαος Κατσαρός): Ακούστε σας παρακαλώ. 'Εχετε δευτερολογία. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Νομίζω ότι έχω το δικαίωμα να απαντήσω. 

ΠΡΟΕΔΡΕΥΩΝ (Νικόλαος Κατσαρός):'Οχι, δεν έχετε δικαίωμα. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Δεν μπορεί να λέει ο κ. Αποστόλου... 

ΠΡΟΕΔΡΕΥΩΝ (Νικόλαος Κατσαρός): Κύριε Υφυπουργέ, δεν έχετε δικαίωμα να απαντήσετε. Παραβίασα μία φορά τον Κανονισμό και δεν εννοώ να συνεχίσω. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Εχω το δικαίωμα να απαντήσω επί προσωπικού; 

ΠΡΟΕΔΡΕΥΩΝ (Νικόλαος Κατσαρός): 'Οχι. 'Οταν έρθει η ώρα σας. 'Αλλωστε δεν υπάρχει προσωπικό ζήτημα. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Γιατί δεν το επιτρέπετε; 

ΠΡΟΕΔΡΕΥΩΝ (Νικόλαος Κατσαρός): Διότι η διαδικασία της επερωτήσεως... 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Δεν αναφέρθηκε σε μένα ότι απευθύνθηκα υποτιμητικώς; 

ΠΡΟΕΔΡΕΥΩΝ (Νικόλαος Κατσαρός): Σας παρακαλώ! Και να σας πω γιατί αντιδρώ. Αντιδρώ, διότι δεν ησυχάζετε. Θα εφαρμόσω τον Κανονισμό, διότι δεν ησυχάζετε. Σε όλη τη διάρκεια που μιλούν οι ομιλητές, μιλάτε συνεχώς και δεν λαμβάνετε το λόγο από το Προεδρείο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Δε σας ζήτησα το λόγο και μου είπατε μετά; 

ΠΡΟΕΔΡΕΥΩΝ (Νικόλαος Κατσαρός): Σας παρακαλώ, θα πάρετε το λόγο, όταν έρθει η σειρά σας. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Λυπάμαι. 

ΠΡΟΕΔΡΕΥΩΝ (Νικόλαος Κατσαρός): Ο κ. Ιντζές έχει το λόγο. 

ΑΝΑΣΤΑΣΙΟΣ ΙΝΤΖΕΣ: Κυρίες και κύριοι συνάδελφοι, ετέθη ένα ερώτημα: Γιατί έκανε η Νέα Δημοκρατία την επερώτηση; Βεβαίως αν το εξετάσουμε από τη δική μας σκοπιά, είναι περιττή, γιατί είμαστε εναντίον των ιδιωτικοποιήσεων. Αν όμως το εξετάσουμε από τη δική της σκοπιά, γιατί έγινε με τον τρόπο που έγινε και πώς εξελίχθηκε η πώληση των ΚΑΕ 

  


 

  

Σελίδα 2429 

καλώς έγινε. 

Πρώτον, λοιπόν, θα αναπτύξω το γιατί είμαστε εναντίον των ιδιωτικοποιήσεων και των μετοχοποιήσεων δημοσίων επιχειρήσεων, οι οποίες επιπλέον είναι και κερδοφόρες. Και έχουν και μεγάλη κερδοφορία. 

Το πρώτο που έχω να πω, είναι ότι η Κυβέρνηση δεν λέγει την αλήθεια. Είναι η πιο επιεικής έκφραση, όταν προβαίνει σε ιδιωτικοποιήσεις ή μετοχοποιήσεις, γιατί δήθεν θέλει να απαλλάξει τον κρατικό προϋπολογισμό από περιττά βάρη, από ζημιογόνες επιχειρήσεις. Επομένως το πρώτο επιχείρημα, ότι οι δημόσεις επιχειρήσεις είναι βάρη για το δημόσιο προϋπολογισμό, δεν στέκεται. 

Δεύτερον, είναι -λέει- διαρθρωτικές αλλαγές στη δομή της οικονομίας. Ποια διαρθρωτική αλλαγή επέρχεται, αν τα καταστήματα αφορολογήτων ειδών γίνουν ιδιωτικά ή παραμείνουν δημόσια; Ουδεμία. Απεναντίας, το δημόσιο έχει βέβαια και καθαρά και με τάση αυξητική κάθε χρόνο έσοδα. 

Υπάρχει το άλλο επιχείρημα, ότι για να αυξηθεί η παραγωγικότητα, προβαίνουμε στις ιδιωτικοποιήσεις των δημοσίων επιχειρήσεων, διότι έχει αποδειχθεί ότι ο δημόσιος τομέας κυρίως είναι μη παραγωγικός. Αν συγκρίνουμε τα στοιχεία εργαζομένων και κερδών, φαίνεται ότι υπάρχει μεγάλη παραγωγικότητα, άρα και μεγάλη κερδοφορία στη σχέση εργαζομένων, κεφαλαίου και κερδών. 

Επομένως, πού καταλήγουμε; 'Οτι και η επιχείρηση ιδιωτικοποίησης των καταστημάτων αφορολογήτων ειδών εντάσσεται στην ιδεολογία και την πολιτική του ΠΑ.ΣΟ.Κ., που δεν είναι διαφορετική από εκείνη της Νέας Δημοκρατίας, αλλά επειδή θέλει να φαίνεται στο λαό ότι άλλα κάνει, που τη στηρίζει και την εκλέγει, βρίσκει διάφορες δικαιολογίες, ώστε αυτά που κάνει και είναι καθαρά νεοφιλελεύθερα και εκφράζουν και ιδεολογικά τη Νέα Δημοκρατία, να τα παραποιεί, να τα "μπουρδουκλώνει", όπως λέμε, για να φαίνεται ότι είναι σοσιαλιστική στα λόγια, αλλά στην πράξη τουλάχιστον ίσα νεοφιλελεύθερη, όσο είναι και η Νέα Δημοκρατία. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κακέκτυπο είναι. 

ΑΝΑΣΤΑΣΙΟΣ ΙΝΤΖΕΣ: Αυτό λέμε εμείς. 

Ας αναφερθούμε τώρα στον τρόπο διεξαγωγής της δημοπρασίας της ιδιωτικοποίησης. Πράγματι, δημιουργεί πολλά ερωτήματα ηθικής τάξεως. 

Το πρώτο ερώτημα είναι αν η εγγυητική επιστολή ήταν προϋπόθεση στη διακήρυξη για να συμμετέχουν στην εξαγορά. Αν δεν υπήρχε εγγυητική επιστολή και υπήρχε σε πιστό αντίγραφο, να απορριφθεί, όπως απερρίφθησαν και οι δύο άλλες κοινοπραξίες κατά το διαγωνισμό. 

Θα ήθελα να μας πει ο κύριος Υπουργός τι επιστολή ήταν. 'Ηταν επιστολή συμμετοχής ή εκτέλεσης, πλήρους εκτέλεσης της σύμβασης; Αν ήταν επιστολή πλήρους εκτέλεσης, γιατί υπογράψατε τη σύμβαση πριν την καταβολή του τιμήματος και ταυτόχρονα υπάρχει και το θέμα της προσκόμισης της εγγυητικής επιστολής βεβαίως σε πρωτότυπο; 

Τρίτον, πού ακούστηκε να διαπραγματεύεται η ΔΕΚΑ ή το ελληνικό δημόσιο με μία κοινοπραξία που επελέγη ως πλειοδοτούσα και αφού επελέγη να διαπραγματεύεται πώς θα υπογράψει τη σύμβαση; Αυτό είναι απαράδεκτο. Γιατί; Διότι αλλάζει η διακήρυξη. Δηλαδή, εάν αυτά που έθετε στο τραπέζι των διαπραγματεύσεων η "SARESCO" εγίνοντο δεκτά είτε από τη ΔΕΚΑ είτε από την Κυβέρνηση -δεν με ενδιαφέρει ποιος διαπραγματεύετο- δεν θα είχαμε ακυρότητα; Οι αποκλεισθέντες -οι άλλοι που αποκλειστήκαμε- δεν θα λέγανε ότι άλλαξε η διακήρυξη στην πορεία εξέλιξης αυτής της διακήρυξης; Και γιατί αυτή η προτίμηση; Τι υποκρύπτει; Τι σας επέβαλε να κάνετε αυτήν τη διακριτική συμπεριφορά σ' αυτήν την κοινοπραξία που επελέγη; Είχατε τόση ανησυχία μήπως αποτύχει η προσπάθεια πώλησης; 'Η θέλατε, σώνει και καλά, να ικανοποιηθεί η "SARESCO"; 

Επίσης, ένα άλλο ερώτημα. 'Οταν επελέγη αυτή η κοινοπραξία, δεν έγινε έλεγχος των κοινοπρακτουσών εταιρειών; Συμμετέχω σε αυτήν την κοινοπραξία και πρέπει να ελέγξω ποια είναι η οικονομική θέση, ποια είναι η ιστορία της, ποια είναι η έδρα της, πού δρα κλπ. Πώς ξαφνικά η "SARESCO" θέλει να καταβάλει όλο το τίμημα με δάνεια με δανεικά; 

Και κάτι άλλο. Από ό,τι φαίνεται η "SARESCO" δεν ήθελε να καταβάλει μετά ούτε μία δραχμή. 'Ηθελε όλα να τα εξεύρει από δάνεια, από τράπεζες. 

Μετά από λίγο -και εδώ είναι το δεύτερο ύποπτο- η Κυβέρνηση έφερε, κύριοι συνάδελφοι, μία τροπολογία για αλλαγή του διοικητικού συμβουλίου. Γιατί; Θα δώσω εγώ μία υποθετική εξήγηση. Διότι με την αλλαγή του διοικητικού συμβουλίου θα μπορούσε να υποθηκεύσει ή να δώσει ενέχυρο τα Καταστήματα Αφορολογήτων Ειδών σε μία άλλη τράπεζα για να εξεύρει και το υπόλοιπο που της έλειπε από τις πρώτες τράπεζες που θα τη δανειοδοτούσαν. 

Και εδώ είναι το σκάνδαλο. Γιατί τόση ταχεία αλλαγή του διοικητικού συμβουλίου, προτού καν μεταβιβασθούν οι μετοχές; 'Ηθελε ταυτόχρονα με την καταβολή να υπάρξει και αλλαγή του διοικητικού συμβουλίου, για να μπορέσει να εξεύρει δανεικά για να ξοφλήσει το υπόλοιπο τίμημα με κάποιες πράξεις, τις οποίες θα έκανε η ίδια, αφού θα ήταν πλέον διαχειριστής της περιουσίας των Καταστημάτων Αφορολογήτων Ειδών. 

Και εδώ οφείλει ο κύριος Υπουργός να δώσει μία απάντηση. Διότι το να αλλάξει το διοικητικό συμβούλιο μετά από δέκα ή είκοσι ημέρες, δεν χάλασε ο κόσμος. Κάνατε ρύθμιση για να αλλάξει τόσο γρήγορα. Γιατί; Αυτό είναι το άλλο ερώτημα, που πρέπει να απαντήσετε. 

'Ερχομαι σε ένα άλλο ερώτημα. Κυρίες και κύριοι συνάδελφοι, πράγματι -το είπαν και άλλοι συνάδελφοι- έχει αναληφθεί μία πρωτοβουλία από τη Μεγάλη Βρετανία, τη Γερμανία, τη Γαλλία, την Ιρλανδία στην οποία μετέχει και η Ελλάδα, για να δοθεί μία παράταση για να λειτουργούν και στις ενδοευρωπαϊκές μετακινήσεις τα Καταστήματα Αφορολογήτων Ειδών. Χρειάζεται να δοθεί παράταση. 

Εάν λήξει -όπως έχει ληφθεί η πρώτη απόφαση- η λειτουργία τους τον Ιούνιο του 1999, τότε στις μετακινήσεις εντός των χωρών της Ευρωπαϊκής 'Ενωσης δεν θα υπάρχουν Καταστήματα Αφορολογήτων Ειδών εάν όχι εν όψει αυτού του γεγονότος, αυτομάτως η περουσιακή αξία των Καταστημάτων Αφορολογήτων Ειδών αυξάνεται κατακόρυφα. 

Ποια μελέτη έκανε η Κυβέρνηση και ποια επίπτωση έχει και στον τουρισμό και στις μεταφορές και στην απασχόληση; Καμία. Εδώ είναι η προχειρότης. 'Αλλες χώρες, όπως η Γαλλία, η Αγγλία έχουν κάνει μελέτες γι' αυτό. Η μεν Γαλλία λέει ότι αν δεν δοθεί παράταση, εκατόν πενήντα χιλιάδες θέσεις εργασίας καταργούνται και στη δε Βρετανία διακόσιες πενήντα χιλιάδες θέσεις καταργούνται. Γι' αυτό και προσπαθούν να παρατείνουν την λειτουργία των αντιστοίχων ΠΑΕ επί μία πενταετία. 

Αυτά είναι σοβαρά κράτη. Μπορεί να διαφωνούμε με την πολιτική, που εφαρμόζει η Μεγάλη Βρετανία και η Γαλλία για τις ιδιωτικοποιήσεις, αλλά κάνουν σοβαρή πολιτική. Εδώ υπάρχει επιπολαιότητα, υπάρχει μια λαχτάρα να προλάβουν να ξεπουλήσουν, για να καλύψουν ταμειακές ανάγκες του τρέχοντος προϋπολογισμού, για να πετύχουν έμμεσα τους στόχους για την είσοδό μας στην ΟΝΕ και στη ζώνη EURO. 

Για όλους αυτούς τους λόγους, κυρίες και κύριοι συνάδελφοι, καλώς έγινε η επερώτηση από την πλευρά που εξήγησα, αν και εμείς ως Δημοκρατικό Κοινωνικό Κίνημα είμαστε αντίθετοι στο ξεπούλημα κρατικών κερδοφόρων εταιρειών. 

ΠΡΟΕΔΡΕΥΩΝ (Νικόλαος Κατσαρός): Ο κ. Τζωάννος έχει το λόγο για να δευτερολογήσει. 

ΙΩΑΝΝΗΣ ΤΖΩΑΝΝΟΣ: Κύριε Πρόεδρε, κατ' αρχάς η επιστολή που κατέθεσε ο κύριος Υφυπουργός προς τη "ΔΕΚΑ" στις 19 Νοεμβρίου, η οποία είναι γραμμένη στα αγγλικά και την οποία έχουν υπογράψει η "SARESCO- ΣΑΡΑΝΤΗΣ-ΠΑΠΑΕΛΛΗΝΑΣ" λέει μεταξύ άλλων -προσπαθώ να μεταφράσω κι εγώ όσο το δυνατόν καλύτερα τα αγγλικά- τα εξής: "'Εχουμε εξασφαλίσει τη χρηματοδότηση της συναλλαγής, όπως αυτό θα πιστοποιηθεί από μια επιστολή των τραπεζών μας, που θα απευθυνθεί σε σας". 

Στις 26 Νοεμβρίου ο κ. Χριστοδουλάκης στη Διαρκή Επιτροπή Οικονομικών -έχω τα Πρακτικά- λέει: "Επιτυχής είναι 

 

 

  

Σελίδα 2430 

και η ιδιωτικοποίηση των Καταστημάτων των Αφορολογήτων Ειδών. Θα ήθελα να σας αναφέρω ορισμένα στοιχεία για το πού βρίσκεται η διαδικασία, η οποία βαίνει προς το τέλος της και θα ήθελα να καθησυχάσω την οποιαδήποτε ανησυχία. Η σύμβαση με τον όμιλο αγοραστών υπεγράφη στις 19 Νοεμβρίου, αφού προσεκομίσθησαν οι δεσμεύσεις των τραπεζών για την καταβολή του τιμήματος". 

Πού είναι οι δεσμεύσεις, κύριε Χριστοδουλάκη; 

ΑΔΑΜ ΡΕΓΚΟΥΖΑΣ: Η εγγυητική επιστολή είναι. 

ΙΩΑΝΝΗΣ ΤΖΩΑΝΝΟΣ: Η εγγυητική επιστολή είναι; 

ΠΡΟΕΔΡΕΥΩΝ (Νικόλαος Κατσαρός): Κύριε Ρεγκούζα, τα λέει πολύ καλά ο κ. Τζωάννος και δεν χρειάζεται υπεράσπιση. 

ΙΩΑΝΝΗΣ ΤΖΩΑΝΝΟΣ: Πού είναι η επιστολή των τραπεζών που τα λέει αυτά; Και αν είναι δεσμεύσεις, τότε γιατί δεν ζητήσατε από τις τράπεζες την καταβολή του τιμήματος; Να μας φέρετε αυτές τις δεσμεύσεις, να τις καταθέσετε στη Βουλή και να μη λέτε ότι εμείς ψευδόμεθα. 

Στις 19, την ίδια μέρα σας απηύθυναν αυτήν την επιστολή. Δεν ξέρω αν ήρθε στα χέρια σας πριν ή μετά το πανηγύρι. Διότι περί πανηγύρεως επρόκειτο, το να υπογράψετε αυτό το συμφωνητικό και να έχετε φωνάξει τις τηλεοράσεις και τις εφημερίδες. 

Γιατί τις φωνάξατε τις τηλεοράσεις, αν όχι για να κάνετε προπαγάνδα; Γιατί τότε δεν διαψεύσατε αυτό που γράφει η ΚΑΘΗΜΕΡΙΝΗ και άλλες εφημερίδες; 

Λένε τα εξής: "'Αλλαξαν χέρια τα ΚΑΕ. 'Ενα βάρος έφυγε χθες από τον αρμόδιο Υφυπουργό Οικονομικών κ. Νίκο Χριστοδουλάκη, μετά την υπογραφή της σύμβασης μεταβίβασης των μετοχών των ΚΑΕ στην κοινοπραξία "SARESCO- ΣΑΡΑΝΤΗΣ-ΠΑΠΑΕΛΛΗΝΑΣ". Η σύμβαση υπεγράφη από τον Υφυπουργό για λογαριασμό της ΔΕΚΑ, τον πρόεδρο της "SARESCΟ" κ. Ζοέλ Βατούρη, τον κ. Μιχάλη Παπαέλληλα και τον κ. Κυριάκο Σαράντη. Ο κύκλος θα κλείσει με την καταβολή του τιμήματος τη Δευτέρα, αφού εξασφαλίστηκε προχθές η ενδιάμεση χρηματοδότηση της κοινοπραξίας από κονσόρτσιουμ ελληνικών τραπεζών. Υπενθυμίζεται ότι το τίμημα ανέρχεται σε ογδόντα τρία δισεκατομμύρια (83.000.000.000) για το 67,67% των μετοχών". 

Αν ήταν αναληθή αυτά, γιατί δεν τα διαψεύσατε; Και εν πάση περιπτώσει, τι έχετε να πείτε στη Βουλή, που διαβεβαιώνατε ότι θα γίνει η μεταβίβαση; Και αντί να έρχεσθε να ζητάτε συγγνώμη, μας κάνετε και κριτική για την επερώτηση. Αν είναι δυνατόν! 

Εν πάση περιπτώσει, υπάρχει και ένα άλλο θέμα, στο οποίο δεν απαντήσατε. Γιατί αφήσατε ασχολίαστες, ενώ υπήρχαν δημοσιεύματα του Τύπου και για τη στάση της ΔΕΚΑ, τις δηλώσεις των εκπροσώπων της κοινοπραξίας για αντίστροφη εξαγορά των μετοχών, η οποία θα χρηματοδοτούσε αντίστροφα τη "SARESCO"; 

Αυτά ήταν στις εφημερίδες. Μπορεί να είσθε λαλίστατος για οποιοδήποτε θέμα, αλλά για τα σοβαρά αυτά θέματα δεν ενημερώσατε την κοινή γνώμη. 

Επιπλέον θα σας πω και κάτι άλλο, που είναι πολύ σοβαρό. Νομίσατε ότι ξεφύγατε, επειδή κινήθηκε, λέτε, η μετοχή πάνω-κάτω λίγο. Και 8% να κινήθηκε η μετοχή σε μια μέρα, επηρεασμένη από δηλώσεις που δεν επαληθεύονται από γεγονότα, αυτό είναι αποτέλεσμα παραπληροφόρησης της χρηματιστηριακής αγοράς. 

Ξέρετε πολύ καλά, τι εστί πληροφόρηση και παραπληροφόρηση της χρηματιστηριακής αγοράς. Υπάρχει βιβλιογραφία, υπάρχουν δεδικασμένα. Ακόμα και η στάση των υπευθύνων και η σιωπή οδηγεί σε λανθασμένη πολλές φορές πληροφόρηση έναντι των γεγονότων. Το ξέρετε πολύ καλά. 

Υπάρχει και κάποιο άλλο θέμα. Είχατε υποσχεθεί -και δεν απαντήσατε- για προμέρισμα και για μέρισμα. Μου λέτε ότι το προμέρισμα καταβλήθηκε. Πότε καταβλήθηκε, πριν ή μετά την ακύρωση του διαγωνισμού; Ποιος θα έπαιρνε το προμέρισμα; Οι καινούριοι αγοραστές που θα κατείχαν τις μετοχές εκείνη τη μέρα; Και εν πάση περιπτώσει, το μέρισμα που είναι το μεγάλο ποσό που θα καταβληθεί εντός του '99 για τη χρήση του '98, δεν απαντάτε ποιος θα το πάρει. Το δημόσιο; Τόσο καιρό, γιατί δεν απαντάτε; Σας έχω κάνει και ερώτηση. Απαντήστε γραπτώς. Ποιος θα το έπαιρνε το μέρισμα, που τελικά θα μείωνε το τίμημα; Γιατί δεν μας τα λέτε όλα αυτά; 

Υπάρχει επίσης και μια σοφιστεία κατ'εμέ, γύρω από τη εγγυητική επιστολή. 'Οπως είπαν και οι συνάδελφοί μου, η εγγυητική επιστολή είναι αξιόγραφο. Η χρήση του ασκείται μόνο όταν υπάρχει το πρωτότυπο και ενσωματώνει όλα αυτά τα δικαιώματα, τα οποία μπορεί να μεταβιβαστούν. Δεν μπορείτε να λέτε, ότι, επειδή πληρώθηκε εν τέλει η εγγυητική επιστολή, όλα ήταν καλά στην αρχή. Δεν ήταν καλά στην αρχή, διότι δεν χρησιμοποιήθηκε το σώμα αυτούσιο της εγγυητικής επιστολής. Κάνατε μια εξυπηρέτηση και το ερώτημα είναι, γιατί κάνατε την εξυπηρέτηση; Γιατί κάνατε τις διαβουλεύσεις όλες αυτές τις ώρες; Είναι αυτό ισότιμη αντιμετώπιση όλων των υποψηφίων αγοραστών σε οποιονδήποτε διαγωνισμό; Και λέτε ότι αυτό είναι συνηθισμένη διεθνής πρακτική και δη, όταν εμπλέκεται το δημόσιο; 

Είπατε ότι υπήρξαν -και δεν το κατάλαβα αυτό- επιστολές από την Coopers and Lybrand και από την Εθνική Τράπεζα, ως ειδικός σύμβουλος κλπ. Μπορείτε να μας πείτε στη Βουλή τι έλεγαν για την αξιοπιστία των αγοραστών; 'Εκαναν due diligence; Είπατε ότι έγινε έλεγχος του ισολογισμού των υποψηφίων αγοραστών. Κατετέθησαν αυτά στη Βουλή ποτέ; Εμείς ζητάμε πληροφόρηση και διαφάνεια. 

Εδώ στην επιστολή αυτή της 19ης Νοεμβρίου, γίνεται αναφορά στην Επιτροπή Ανταγωνισμού. Αυτό νομίζω ότι είναι κάποιο διαδικαστικό εφεύρημα εκείνης της ώρας, διότι ξέρουμε ότι η Επιτροπή Ανταγωνισμού στην Ελλάδα υπολειτουργεί, για να μην πούμε ότι δεν λειτουργεί. Εν πάση περιπτώσει, γιατί δεν το πήγατε το θέμα στην Επιτροπή Ανταγωνισμού από νωρίς; Να μια "πατάτα", όπως λέμε. Γιατί δημιουργούσατε τότε θέματα και δεν το πήγατε από νωρίς, από πέρισυ τέτοιον καιρό, εφ'όσον προχωρούσατε με πρόγραμμα βάσει των εξαγγελιών σας, για την ιδιωτικοποίηση των ΚΑΕ; Εάν θέλετε να είστε τόσο καταπληκτικοί, να τα κάνετε σωστά εγκαίρως. Απλώς επαναλαμβάνω, ότι συρθήκατε μετά την υποτίμηση της δραχμής στο να κάνετε κάποιες αποκρατικοποιήσεις εσπευσμένα, δηλώνοντας, ότι θα κάνετε κάθε μήνα και μια αποκρατικοποίηση. Ούτε σ'αυτό απαντήσατε. Ούτε ζητήσατε συγγνώμη για το ότι άλλα λέτε και άλλα κάνετε. Εγώ τουλάχιστον θα ντρεπόμουν ν'αναλάβω τέτοιο βάρος. Και συρόμενοι πίσω από τα γεγονότα, φτάσατε στο σημείο να υποκύπτετε σε απαιτήσεις των υποψηφίων αγοραστών. Αλλιώς δεν εξηγείται το πράγμα. Και αυτά γράφουν όλες οι εφημερίδες. Ποτέ δεν απαντήσατε ευθέως. 

Επανέρχομαι τελικά στο θέμα των δηλώσεων των υποψηφίων αγοραστών, διότι ο υποψήφιος αγοραστής μιας εταιρείας εισηγμένης στο Χρηματιστήριο και ο νυν κάτοχος των μετοχών έχουν ευθύνες για την πληροφόρηση των μετόχων, βάσει των κανόνων περί χρηματιστηριακής αγοράς. Εσείς, λοιπόν, ως κύριος μέτοχος, τι δηλώσεις κάνατε εκείνες τις μέρες, ενώ έγραφαν οι εφημερίδες, ότι υπάρχει πιθανότητα και πρόθεση εξαγοράς της "SARESCO" από τα ΚΑΕ, και ότι θα βρεθεί δάνειο τριών μηνών για να καλυφθεί το κενό. 'Αρα, δεν υπήρχαν τα χρήματα όταν εγένοντο αυτές οι δηλώσεις. Εσείς τι κάνατε τότε; 

Και εν πάση περιπτώσει, επιτέλους απαντήστε μας: Εκείνη την κρίσιμη νύχτα σας είπαν, έχουμε τα χρήματα και θα σας τα δώσουμε ή σας είπαν, ψάχνουμε να βρούμε δάνειο; Απαντήστε μας τουλάχιστον σ'αυτό ευθέως. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Νικόλαος Κατσαρός): Ο κ. Κωστόπουλος έχει το λόγο. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, επερωτάμε την Κυβέρνηση και την καταγγέλουμε και απαντώ στον κύριο Υφυπουργό και στον κύριο Κοινοβουλευτικό Εκπρόσωπο του ΠΑ.ΣΟ.Κ. διότι είναι ανίκανη να πουλήσει τα ΚΑΕ που είναι το καλύτερο κομμάτι της ελληνικής περιουσίας, πεντακάθαρο, χωρίς οφειλές με ρευστό πολλών δισεκατομμυρίων, χωρίς να είναι βιομηχανία που έχει προβλήματα και χωρίς να υπόκειται και στο διεθνή ανταγωνισμό. Ανίκανοι να πουλήσουν 

  


 

  

Σελίδα 2431 

τα ΚΑΕ σημαίνει ότι είναι ανίκανοι να πουλήσουν οποιοδήποτε άλλο περιουσιακό στοιχείο. 

'Οσον αφορά το θέμα της διαφάνειας, κύριε Υπουργέ. 'Οταν θα πάρουμε στα χέρια μας τη σύμβαση και τα άλλα έγγραφα θα ξανάρθουμε εδώ και εύχομαι να έρθουμε μόνο εδώ, να μην πάμε και πουθενά αλλού. 

'Οσον αφορά την εγκυρότητα του διαγωνισμού. Η εγκυρότητα μπορεί να καλύφθηκε με την προσκόμιση του πρωτοτύπου της εγγυητικής επιστολής, μπορεί να καλύφθηκε με την υπογραφή της συμβάσεως, μπορεί να καλύφθηκε με την ανανέωση της εγγυητικής επιστολής για την αντισυμβαλλόμενη κοινοπραξία, για τους τρίτους όμως, κύριε Υπουργέ, είναι άκυρη η σύμβαση. Και σας το λέω ως νομικός και θα προκύψει όταν θα έρθουν εδώ η σύμβαση και τα έγγραφα. 

Πέραν αυτού πουλάτε ένα κατάστημα υπό αίρεση. Δεν είχατε την ικανότητα σαν Κυβέρνηση να κλείσετε ποιο ήταν το μίσθωμα στο νέο αεροδρόμιο. Και νομίζω ότι εξακολουθεί να είναι αόριστον και να αιωρείται. Πουλάτε την ώρα κατά την οποία πιστεύετε και πιστεύουμε και εμείς ότι θα υπάρξει παράταση του δικαιώματος αφορολογήτων ειδών των Ευρωπαϊκών χωρών, άρα εκεί υπεισέρχεται, κύριε Υπουργέ, και αδίκημα. Διότι αν πράγματι συμβεί αυτό και είχατε πουλήσει -να δείτε πόσο τα έχετε μπερδέψει- θα είχατε και ευθύνη απιστίας. Διότι η αξία των αφορολογήτων θα ήταν πολύ μεγαλύτερη απ' αυτή χωρίς το δικαίωμα αφορολογήτων για την Ευρώπη. 

Και τέλος, κύριε Υπουργέ, θέλω να πω κάτι. Είπατε ότι αναθέσατε στην εθνική international η οποία είχε εμπειρίες. Ποιες εμπειρίες; Είχε πουλήσει καμία άλλη κρατική επιχείρηση; 'Εκανε σωστά τη δουλειά της; Διεπίστωσε ποια ήταν η "SARESCO"; 'Ολα αυτά, κύριε Υπουργέ, πιθανόν να μην είστε εις θέση να μας απαντήσετε, θα μας απαντήσει ο κ. Καρατζάς. Αλλά είναι βέβαιο ότι εδώ υπεισήλθε ο παράγων Γιάννης κερνάει και Γιάννης πίνει. 

ΠΡΟΕΔΡΕΥΩΝ (Νικόλαος Κατσαρός): Ο κ. Ρεγκούζας έχει το λόγο. 

ΑΔΑΜ ΡΕΓΚΟΥΖΑΣ: Κύριε Πρόεδρε, θα περίμενε κανένας από την όλη συζήτηση που έγινε απόψε από την πλευρά της Κυβέρνησης, τη λεβεντιά να αναγνωρίσει κάποια πράγματα που με δική της ευθύνη εξελίχθηκαν. Αντί όμως αυτής της αποδοχής, αυτής της ομολογίας, ο κύριος Υπουργός προσπάθησε να μας πείσει ότι δεν είμαστε ελέφαντες, ξεκινώντας από την αρχική σύμβαση με την εγγυητική επιστολή. Και ο πρωτοετής φοιτητής της Νομικής ξέρει ότι όταν δεν υπάρχει μια εγγύηση ο διαγωνισμός αυτομάτως κρίνεται άκυρος και επαναλαμβάνεται. 

Ο κύριος Υφυπουργός με όλες τις ανοχές και με την τυπική παραβίαση, γιατί εμείς δεν είμαστε τυπολάτρες, αλλά με την τυπική παραβίαση της αποδοχής μιας φωτοτυπίας μιας εγγυητικής επιστολής προχώρησε στο διαγωνισμό. Απεδείχθη όμως στο τέλος ότι με διαβεβαιώσεις ξένων και ντόπιων τραπεζών η Κυβέρνηση προχωρούσε στις καταληκτικές ημερομηνίες. 'Ερχεται η ημερομηνία που είχε τεθεί και λήγει ο χρόνος. Η Κυβέρνηση παράτυπα και χωρίς καμία νομιμοποίηση παρατείνει αυτές τις προθεσμίες. Τέτοιες παραβιάσεις φυσικά έκαναν ακόμη και στη σύγκλιση της γενικής συνέλευσης των ΚΑΕ. Δεν τις τήρησε και παρ' ότι δεν τις τήρησε δεν κάνουμε λόγο γι' αυτήν την ασυνέπεια που είχε. Ωστόσο όμως δεν μπορούμε να δεχόμαστε να λέει η Κυβέρνηση ότι τις αποκρατικοποιήσεις και τις διαδικασίες τις κάνει, όπως είπε ο κύριος Υφυπουργός, με υπεύθυνο, λογικό και σταθερό τρόπο. 

Μα, είναι πράγματα αυτά να ακούγονται εδώ στη Βουλή, κύριε Υπουργέ, όταν ελέγχεστε ουσιαστικά για μη τήρηση προθεσμιών και να μας λέτε μετά ότι γίνονται με σταθερό τρόπο; 

Ποιες αποκρατικοποιήσεις κάνετε με σταθερό τρόπο; 

Επίσης, κύριε Υπουργέ, δεν μας είπατε και κάτι ακόμη, που εγώ περιμένω να το ακούσω. Δηλαδή, αν πράγματι η αρχική εγγυητική επιστολή σε φωτοτυπία με την τελική, που εσείς λέτε ότι έγινε κατάπτωση, είναι ίδιες και κυρίως αν προέρχονται από τις ίδιες τράπεζες. 

Αν η δεύτερη είναι από ελληνική τράπεζα, τότε γεννάται τεράστιο πολιτικό και ηθικό ζήτημα για την Κυβέρνηση και αντιλαμβάνεστε τι εννοώ. 

Περιμένω πραγματικά, κύριε Υπουργέ, αυτήν την απάντηση. 

Επίσης, δεν έγινε λόγος ότι ακόμα και οι μετοχές των ΚΑΕ, με αυτήν την ψεύτικη κερδοσκοπία, αγοράστηκαν από τα ασφαλιστικά ταμεία, με πρωτοβουλία φυσικά της Κυβέρνησης. 

Ποιος ζημιώθηκε από αυτήν την ιστορία και ποιος θα πληρώσει αυτήν τη ζημιά; 

Τελειώνοντας, επαναλαμβάνω, το εξής: Τι έχετε να πείτε, κύριε Υφυπουργέ, αν το τίμημα μετά την απαξίωση ουσιαστικά όλης αυτής της ιστορίας, στην τυχόν επανάληψη του διαγωνισμού είναι μικρότερο, ποιος θα πληρώσει αυτήν τη ζημιά και ποιος θα αποζημιώσει τους επενδυτές; 

ΠΡΟΕΔΡΕΥΩΝ (Νικόλαος Κατσαρός): Ο κ. Σκρέκας έχει το λόγο. 

ΘΕΟΔΩΡΟΣ ΣΚΡΕΚΑΣ: Ο κύριος Υπουργός, όπως και ο κ. Γεωργακόπουλος ανάλωσαν περίπου σαράντα λεπτά αθροιστικά επικαλούμενοι επιχειρήματα για να μας πείσουν ότι η αποτυχία της Κυβέρνησης είναι επιτυχία, ότι η ανικανότητα είναι ικανότητα και ότι η αδιαφάνεια είναι αυτό που διασφαλίζει και προστατεύει τα συμφέροντα του τόπου. 

Αναλώσατε, κύριε Υπουργέ, πολύ χρόνο θεωρητικολογώντας, χωρίς όμως να δώσετε πειστικές απαντήσεις. 

Αυτά που μας είπατε δεν απαντούν σε ένα πραγματικό γεγονός, στην αποτυχία του διαγωνισμού. Η πράξη και η πιάτσα, κύριε Υπουργέ, λειτουργούν με πιο πρακτικό τρόπο και αυτός είναι ο σαφής προσδιορισμός των συμβατικών υποχρεώσεων των εμπλεκομένων μελών σε κάθε διαγωνισμό. 

Η ΔΕΚΑ Α.Ε. εκτός από τις επιστολές οι οποίες μπορεί να είναι καλές σε μία τέτοια διαδικασία, δεν διασφαλίζουν το αποτέλεσμα. 

Εκείνο που διασφαλίζει το αποτέλεσμα είναι ο αυστηρός έλεγχος της καθαρής θέσης των εταιρειών του ομίλου, των υποψηφίων δηλαδή αγοραστών, αλλά και η ρευστότητα που διαθέτει η καθεμία από αυτές. 

Δυστυχώς, κύριε Υπουργέ, ούτε μας απαντήσατε ούτε ενημέρωση έχουμε πάνω σε αυτό. 

Ακόμα θέλουμε να σας πούμε, κύριε Υπουργέ, ότι είναι ανάγκη να καταθέσετε τη σύμβαση υπογραφής ανάθεσης, πώλησης, δηλαδή, των ΚΑΕ στους συγκεκριμένους αγοραστάς. 

Διότι μέσα από εκεί είναι βέβαιο το ότι θα φανεί η αλήθεια, η αποτυχία και το φιάσκο το οποίο επιχειρήσατε μέσα από μία πρόχειρη και επικίνδυνη διαδικασία πώλησης μιας επιχείρησης κερδοφόρας, μιας επιχείρησης που πραγματικά δημιουργεί ερωτήματα πώς κερδοφόρες κρατικές εταιρείες δεν μπορούν να πουληθούν και τι θα κάνετε γι'αυτές που είναι προβληματικές. 

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο δεκαπέντε λεπτά για να δευτερολογήσει. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Σας ευχαριστώ, κύριε Πρόεδρε. 

Κύριε Πρόεδρε, θέλω να πω ότι είχα την εντύπωση πως θα μπορούσα να διασαφηνίζω ορισμένα θέματα σε όλη τη διάρκεια της διαδικασίας. 

ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, θα μου επιτρέψετε να σας διακόψω για ένα λεπτό. Δεν θα χάσετε χρόνο, γιατί διέκοψα και το χρόνο. 

Στις επερωτήσεις δεν τηρείται η διαδικασία της νομοθετικής εργασίας που έχει δικαίωμα ο Υπουργός μετά απο κάθε ομιλητή να μιλάει πέντε λεπτά. Αντίθετα εδώ υπάρχει ένας περιορισμός από το άρθρο 135... 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Συνολικού χρόνου. 

ΠΡΟΕΔΡΕΥΩΝ (Νικόλαος Κατσαρός): ... που λέει ότι το σύνολο του χρόνου του Υπουργού δεν μπορεί να υπερβεί το χρόνο των επερωτώντων. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Μάλιστα. 

ΠΡΟΕΔΡΕΥΩΝ (Νικόλαος Κατσαρός): Καταλαβαίνετε ότι 

  

 

  

Σελίδα 2432 

υπάρχει μία δέσμευση από τον Κανονισμό. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Το γνωρίζω αυτό, κύριε Πρόεδρε, και έχω την εντύπωση ότι ο συνολικός χρόνος τον οποίο χρησιμοποίησα, ήταν τριάντα λεπτά. Οι επερωτώντες έχουν ήδη ξεπεράσει τα εξήντα λεπτά και είναι προφανές ότι δεν θα αξιοποιήσω όλο το χρόνο μου. Είχα, λοιπόν, την αίσθηση, όταν σας ζήτησα το λόγο, ότι είμαι πάρα πολύ εντός των χρονικών περιθωρίων. Γι'αυτό σας ζήτησα το λόγο. Και θα το δείτε και αυτό και στο χρόνο που... 

ΠΡΟΕΔΡΕΥΩΝ (Νικόλαος Κατσαρός): 'Εχετε άλλα είκοσι πέντε λεπτά στη διάθεσή σας. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Εγώ είχα ζητήσει για ένα λεπτό το λόγο ώστε να απαντήσω στον κ. Αποστόλου. Θα του απαντήσω βέβαια τώρα. 

ΠΡΟΕΔΡΕΥΩΝ (Νικόλαος Κατσαρός): Γι'αυτό ακριβώς είναι η δευτερολογία. Για να απαντάτε σε όλους. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Θα ξεκινήσω από τα θέματα τα οποία έθεσαν εκ νέου οι ομιλητές της Νέας Δημοκρατίας. 

Κατ'αρχήν, για το θέμα των δεσμεύσεων έχω πει και όταν είχα ομιλήσει στην Κοινοβουλευτική Επιτροπή για τον προϋπολογισμό, την 1η Δεκεμβρίου, αλλά και σήμερα, ότι είχαν επιδειχθεί οι δεσμεύσεις έτσι ώστε να δικαιολογεί την για ορισμένες μέρες αναβολή όπως συνηθίζεται άλλωστε -και το επαναλαμβάνω- για την καταβολή του τιμήματος. 

Αναρωτήθηκαν πολλοί πώς είναι δυνατόν να υπογράφεται η σύμβαση πριν γίνει η καταβολή του τιμήματος. Είναι γνωστό, όμως, ότι όταν υπάρχει καταβολή του τιμήματος μέσω Χρηματιστηρίου, όπως είναι η περίπτωση των ΚΑΕ, πάντα υπογράφεται πρώτΰ η σύμβαση και μετά από ορισμένες μέρες γίνεται η καταβολή του τιμήματος αφού προηγουμένως έχει δοθεί η εντολή στη Χρηματιστηριακή για να πράξει αυτό το πράγμα. 

Το θέμα του προμερίσματος νομίζω ότι το απήντησα πάρα πολύ αναλυτικά. 

ΙΩΑΝΝΗΣ ΤΖΩΑΝΝΟΣ: Πότε; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Το προμέρισμα έχει ήδη εισπραχθεί από τη "ΔΕΚΑ" και είχε ήδη εισπραχθεί όταν συνέβαιναν τα γεγονότα αυτά σχετικά με την καταβολή του τιμήματος. 

ΓΕΩΡΓΙΟΣ ΑΛΟΓΟΣΚΟΥΦΗΣ: Πείτε μας ακριβείς ημερομηνίες. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Για το λόγο αυτό άλλωστε, είχε προσαρμοστεί και το προς καταβολή τίμημα έτσι ώστε να λάβει υπόψη του την ήδη γενομένη καταβολή του προμερίσματος. Είχε γίνει με πληρότητα η διαδικασία στην οποία αναφερθήκατε, κύριε Ιντζέ. 

'Οσον αφορά το θέμα της Επιτροπής Ανταγωνισμού και γιατί δεν φρόντισε η Κυβέρνηση να πάει νωρίτερα, πρέπει να σας πω -και είναι λάθος που το λέτε αυτό, διότι έτσι δίνετε επιχειρήματα στον όμιλο των αγοραστών- ότι αυτό είναι υποχρέωση του αγοραστού και όχι του πωλητού, που ήταν η ΔΕΚΑ ΑΕ. Ο αγοραστής το έπραξε αυτό όταν οριστικοποιήθηκε το θέμα της εκκρεμοδικείας πράγμα το οποίο έγινε, όπως σας είπα και προηγουμένως, στις 13 Νοεμβρίου. 'Αρα, δεν ήταν υποχρέωση του δημοσίου να προστρέξει στην Επιτροπή Ανταγωνισμού, αλλά ήταν υποχρέωση του αγοραστή. 

Γι'αυτόν ακριβώς το λόγο δεν δεχθήκαμε το αίτημα για την παράταση της προθεσμίας καταβολής. Επειδή ακριβώς ο όμιλος αγοραστών μας είπε ότι δεν είχε πάρει εγκαίρως την απόφαση από την Επιτροπή Ανταγωνισμού. 

Καλό θα είναι, λοιπόν, αυτό να μην αναφέρεται. 

Τώρα, όσον αφορά το θέμα του τιμήματος και εάν αυτό έχει αυξηθεί, εδώ θα πρέπει να υπάρξει πρώτα μία μεταξύ σας συνεννόηση. Ο κ. Ρεγκούζας είπε ότι έχει απαξιωθεί η εταιρεία, ο κ. Κωστόπουλος μόλις προηγουμένως είπε ότι έχει ανέβει η αξία της εταιρείας διότι γίνεται συζήτηση αυτήν τη στιγμή στην Ευρωπαϊκή 'Ενωση για παράταση. 

Σχετικά με το εάν έχει γίνει ή όχι απαξίωση, σας λέγω ότι δεν έχει γίνει, όπως φαίνεται και από την πορεία των μετοχών. 

Το ενδεχόμενο, όπως σας είπα, να παραταθεί η λειτουργία των αφορολογήτων στην Ευρωπαϊκή 'Ενωση, είναι ένα ενδεχόμενο. Δεν έχει ληφθεί καμιά απόφαση και δεν είχε κανένα απολύτως δίκιο και καμία απολύτως βάση, η αναφορά του Βουλευτού του Συνασπισμού σ' αυτό το ενδεχόμενο, λέγοντας στο Κοινοβούλιο ότι έχει ληφθεί απόφαση από το ΕΚΟΦΙΝ. Δεν έχει ληφθεί τέτοια απόφαση. Και σας είπα προηγουμένως ότι εάν τεθεί αυτό το θέμα, τότε η Κυβέρνηση προφανώς δεν έχει λόγο να μη συμφωνήσει μ' αυτό. 'Ισα-ίσα θα το επιδιώξει, εάν γίνει αυτό το πράγμα. 

Ανέφερε ο κ. Σκρέκας ότι απέτυχε ο διαγωνισμός. Προφανώς απέτυχε ο διαγωνισμός. Αυτό είναι γνωστό και η Κυβέρνηση πήρε την απόφαση να μην ολοκληρωθεί και κατακυρωθεί ακριβώς λόγω των γεγονότων, τα οποία προηγήθηκαν. Αυτός δεν είναι λόγος να εγκαλείται η Κυβέρνηση. Ας πάρει κάποιος άλλος το θάρρος να προτείνει -κανείς δεν το είπε σήμερα εδώ- ότι θα έπρεπε να ολοκληρωθεί η διαδικασία κάτω απ' αυτούς τους όρους. Πιστεύω ότι κανείς δεν θα προέτεινε αυτό το πράγμα. Και απεδείχθη η επιτυχής διασφάλιση των συμφερόντων του δημοσίου ακριβώς από την κατάπτωση της εγγυητικής επιστολής. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

'Ερχομαι τώρα σε ορισμένα άλλα θέματα, τα οποία έθεσαν οι ομιλητές των άλλων κομμάτων της Αντιπολίτευσης. Τόσο ο Συνασπισμός όσο και το Κ.Κ.Ε. αναρωτήθηκαν πώς είναι δυνατόν κερδοφόρες επιχειρήσεις να αποκρατικοποιούνται. Μα, κύριοι, οι κερδοφόρες επιχειρήσεις είναι αυτές που πρέπει να αποκρατικοποιούνται, διότι μόνο όταν μία επιχείρηση είναι κερδοφόρα, υπάρχει η δυνατότητα μέσω του συστήματος των αγορών να αποτιμάται με ακρίβεια, με συνέπεια και αξιοπιστία το τίμημα και να γίνεται έτσι η πώληση των μετοχών με όρους συμφέροντες και για το ελληνικό δημόσιο και για την ελληνική οικονομία. Διότι το τίμημα δεν είναι τίποτε άλλο, παρά η παρούσα αξία των μελλοντικών κερδών. Και τα νούμερα τα οποία αναφέρατε ότι είναι γύρω στα εικοσι δισεκατομμύρια (20.000.000.000) περίπου τα κέρδη, εάν υπολογίσετε τα μετά τη φορολόγηση κέρδη, θα δείτε ότι προεξοφλούμενα αυτά διαχρονικά, δεν απέχουν πολύ από το τίμημα, το οποίο είχε επιτευχθεί με τη διαδικασία που ανέφερα. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Δηλαδή θα υπάρξει απόσβεση σε τρία χρόνια; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Για όνομα του Θεού! Αυτό σας λένε οι υπολογισμοί σας; 

Η αξία του 67% των μετά φόρων κερδών, νομίζω ότι μπορεί να σας δώσει ένα νούμερο, το οποίο θα δείτε ότι είναι πάρα πολύ κοντά στο τίμημα το οποίο είχε προσφερθεί. 

Εδώ φθάσαμε, απλώς και μόνο για να κάνουμε κριτική στην Κυβέρνηση, να επινοούμε και φανταστικά περιστατικά, να λέμε ότι οι μετοχές ανεβοκατέβηκαν συν -πλην 12%, όταν είναι σε όλους γνωστό ότι αυτό δεν μπορεί να ξεπεράσει το συν- πλην 8%. Και σε όλες τις περιστάσεις. 

ΕΥΑΓΓΕΛΟΣ ΑΠΟΣΤΟΛΟΥ: Τρεις ημέρες. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Σε μια ημέρα. Αλλά σας ανέφερα ότι δεν έγινε αυτό, κύριε Αποστόλου, και μην επιμένετε. Σας ανέφερα τα πολύ συγκεκριμένα περιστατικά. Την περασμένη Παρασκευή η μετοχή των Κ.Α.Ε. ήταν μόλις 1% χαμηλότερα απ' αυτήν που ήταν στις 26 του μηνός. Δείτε τα διαγράμματα που κατέθεσα. Και δείτε εκεί ότι η σταθερότητα των τιμών, τηρουμένων των αναλογιών της διακύμανσης και στο γενικό δείκτη και σε άλλες μετοχές, ήταν αξιοθαύμαστη. Πάρτε και μελετήστε τα στοιχεία που κατέθεσα για δεύτερη φορά σήμερα. 

Πιστεύω επίσης ότι απήντησα στον κ. Ιντζέ, γιατί έγινε πρώτα η υπογραφή και μετά αναμένετο η καταβολή. Διότι η ανταλλαγή θα εγίνετο μέσω Χρηματιστηρίου και έτσι γίνεται σε όλες τις διαδικασίες. 

'Οσον δε αφορά το θέμα της αλλαγής του Διοικητικού Συμβουλίου, σας πληροφορώ ότι έγινε ακριβώς έτσι όπως το 

  


 

  

Σελίδα 2433 

είπατε. Είχε κανονισθεί Γενική Συνέλευση στις 23 του μηνός για την αλλαγή του Διοικητικού Συμβουλίου και ακριβώς, επειδή δεν είχε καταβληθεί το τίμημα, ανεβλήθη, ακριβώς για να μη γίνει. 

ΑΝΑΣΤΑΣΙΟΣ ΙΝΤΖΕΣ: Αφού ήταν άκυρη. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Ερχομαι τώρα στην παρατήρησή σας, η οποία ομολογώ με εξέπληξε, ότι η Βρετανία κάνει σοβαρές ιδιωτικοποιήσεις, παρά το γεγονός ότι, όπως είπατε και εσείς, είχε απολύσει διακόσιες πενήντα χιλιάδες κόσμο στο παρελθόν -γιατί τώρα έχει αλλάξει η Κυβέρνηση- ενώ εμείς δεν κάνουμε. 

Εγώ θα πρέπει να σας πω, κύριε Ιντζέ, ότι εμείς ιδιωτικοποιήσεις, όπως αυτές που έγιναν στη Βρετανία την περασμένη δεκαετία, δεν θα κάνουμε, διότι θα δώσουμε πολύ μεγάλη σημασία, πολύ μεγάλη έμφαση και στη διασφάλιση της απασχόλησης και στη διασφάλιση των επενδύσεων από τις επιχειρήσεις και στη διασφάλιση του συνολικού συμφέροντος της ελληνικής οικονομίας. 

Δεν θα εκπλειστηριάσουμε. Θα αποκρατικοποιήσουμε, όταν είναι αυτό να αποτελέσει μοχλό για την ανάπτυξη. Το επαναλαμβάνω και θα περίμενα ότι και άλλα κόμματα, τα οποία κατά τα άλλα υπερασπίζονται ή ισχυρίζονται ότι υπερασπίζονται την απασχόληση, θα συνέτρεχαν στην επιδίωξη αυτού του στόχου. Και ελπίζω ότι αυτό θα κάνετε κι εσείς. 

Θα ήθελα να κλείσω, λοιπόν, σε ένα χρόνο πολύ λιγότερο απ' αυτόν τον οποίο μου δώσατε, κύριε Πρόεδρε, να πω και πάλι ότι το πρόγραμμα των αποκρατικοποιήσεων αποτελεί για την Κυβέρνηση στρατηγική επιλογή. Στρατηγική επιλογή, αλλά με όρους. Με όρους οι οποίοι λένε ότι εμείς θα εφαρμόζουμε τις διαδικασίες των αγορών, όταν αυτές υπηρετούν την ανάπτυξη της οικονομίας. Με όρους οι οποίοι λένε ότι εμείς δεν θα δεχόμεθα οποιουσδήποτε όρους και οποιεσδήποτε διαδικασίες, αλλά θα εφαρμόζουμε το νόμο και θα υπερασπιζόμαστε έτσι τα συμφέροντα του ελληνικού δημοσίου. Με αυτά τα κριτήρια θα γίνουν οι ιδιωτικοποιήσεις. 'Οταν αυτές διασφαλίζουν τη μακροχρόνια θετική πορεία της ελληνικής οικονομίας, την οποία με τόσο μεγάλη προσπάθεια του ελληνικού λαού κατοχυρώσαμε, την κάναμε να είναι αξιόπιστη διεθνώς και με βάση αυτήν την αξιοπιστία και την επιτυχία θα ολοκληρώσουμε την πορεία προς την ΟΝΕ, έτσι ώστε όχι μόνο να μπει στην ΟΝΕ, αλλά κυρίως να παραμείνει ανταγωνιστική και να έχει υποστεί τις κατάλληλες διαρθρωτικές μεταβολές, που θα της επιτρέψουν να διεκδικήσει και ένα ισότιμο ρόλο μέσα στην ΟΝΕ. 

Σας ευχαριστώ πολύ, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Χριστοδουλάκη. 

Ορίστε, κύριε Αλογοσκούφη, έχετε το λόγο δέκα λεπτά, να δευτερολογήσετε. 

ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, αντιλαμβάνομαι τον εκνευρισμό του κυρίου Υφυπουργού στα στοιχεία τα οποία είδαν τη δημοσιότητα εδώ, σ' αυτήν την επερώτηση και πιστεύω στην πολύ σαφή κατάδειξη των κυβερνητικών ευθυνών σ'αυτό το φιάσκο. 

Ο κύριος Υπουργός έκανε το λάθος να μας δώσει αυτό το γράμμα, βάσει του οποίου υπογράφτηκε η σύμβαση στις 19 Νοεμβρίου. Είχε δηλώσει στο Κοινοβούλιο στις 26 Νοεμβρίου και επαναλαμβάνω, γιατί παραπλάνησε το Κοινοβούλιο -εδώ δύο ενδεχόμενα υπάρχουν- ή δεν κατάλαβε τι υπέγραφε στις 19 Νοεμβρίου ή συνειδητά προσπάθησε να παραπληροφορήσει και το Κοινοβούλιο και τον ελληνικό λαό. Και βλέπω ότι αυτήν την τακτική τη συνεχίζει και στη δευτερολογία του. 

Λένε, κύριε Υφυπουργέ, ότι η καλύτερη άμυνα είναι η επίθεση. 'Ομως, όταν η άμυνά σου είναι τρύπια, όπως είναι η άμυνά σας σήμερα το να κάνετε επίθεση στους υπόλοιπους, νομίζω ότι είναι μία τακτική που ούτε στο ποδόσφαιρο μπορεί να εφαρμοστεί ούτε στην πολιτική. 

Λοιπόν δείτε τι είπατε στο Κοινοβούλιο. Μας είπατε ότι η σύμβαση με τον όμιλο των αγοραστών υπεγράφη στις 19 Νοεμβρίου, αφού προσεκομίσθησαν οι δεσμεύσεις των τραπεζών για την καταβολή του τιμήματος. Τι καταλάβαμε εμείς και τι λένε αυτά τα λόγια; 'Οτι υπήρχαν τράπεζες οι οποίες δεσμεύθηκαν ότι θα πληρωθεί το τίμημα των ογδόντα τριών δισεκατομμυρίων (83.000.000.000). Τι καταθέσατε στη Βουλή και τι είχατε στα χέρια σας; 'Ενα γράμμα από τον όμιλο, της "SARESCO - Παπαέλληνας - Σαράντης" υπογεγραμμένο με οκτώ σημεία. Το τρίτο εκ των οποίων μας διαβάσατε στα αγγλικά, τι λέει; 'Εχουμε εξασφαλίσει, λέει, τη χρηματοδότηση της συναλλαγής, όπως θα διαπιστωθεί από ένα γράμμα των τραπεζιτών μας, το οποίο θα σας απευθυνθεί. Ζήσε Μάη μου, να φας τριφύλλι. Δηλαδή, θα σας απευθύνουν γράμμα, με το οποίο θα εγγυώνται τη χρηματοδότηση της συναλλαγής. Και βάσει αυτής της αόριστης υπόσχεσης, είτε από ερασιτεχνισμό είτε από αβλεψία είτε από το να μην πω τι, πήγατε και υπογράψατε τη σύμβαση. Διότι, δεν έχει αυτό το γράμμα καμία δεσμευτική ισχύ, πέραν της υπογραφής του ομίλου, με τον οποίο κάνατε τη διαπραγμάτευση και υπογράψατε τη σύμβαση. 

Λοιπόν, ένα είναι το λάθος που κάνατε, να υπογράψετε τη σύμβαση βάσει αυτών των μη δεσμεύσεων, γιατί για μη δεσμεύσεις πρόκειται. Δεύτερο λάθος: Παραπλανήσατε και το Κοινοβούλιο, αλλά κυρίως το επενδυτικό κοινό, λέγοντας ότι έχει εξασφαλιστεί η χρηματοδότηση και ότι θα προχωρήσει η αποκρατικοποίηση αυτή. 

Τίποτε από τα δύο δεν έγινε. Ούτε η χρηματοδότηση είχε εξασφαλισθεί ούτε η αποκρατικοποίηση προχώρησε. 

Αυτές είναι οι μεγάλες σας ευθύνες. Αυτή είναι η τρύπια σας άμυνα. Και κρατήστε την επίθεση για εποχές και για περιπτώσεις που έχετε εξασφαλίσει την άμυνά σας. 

Εδώ στο Κοινοβούλιο έχουμε περιπτώσεις -εγώ δεν είμαι ιδιαίτερα έμπειρος για να σας κάνω μαθήματα, έχουμε την ίδια εμπειρία- που ο κ. Παπαντωνίου σε άλλες ανάλογες δυσκολίες -ποτέ βέβαια δεν έρχεται εδώ για συζήτηση επερωτήσεων- στέλνει άλλους συναδέλφους σας Υφυπουργούς, οι οποίοι όταν περιέρχονται σε δύσκολη θέση, αντί να κάνουν επίθεση, και έτσι, με έπαρση να προσπαθούν να μας δώσουν και μαθήματα, υιοθετούν ένα μειλίχιο ύφος απολογητικό, λένε και καμιά "συγγνώμη" και έχουν ένα στιλ συμβιβαστικό. 

Και εσείς έρχεσθε εδώ και θα μας ζητήσετε και τα ρέστα από πάνω! Τα κάνατε μούσκεμα και θα ζητήσετε και τα ρέστα. Μα είναι δυνατόν! 

Αναφερθήκατε, αμέσως μετά την ομιλία μου στο ότι ορισμένα από τα πράγματα, τα οποία πρέπει να γίνουν σε μια αποκρατικοποίηση, εσείς τα έχετε κάνει σε αυτήν τη συγκεκριμένη περίπτωση, ίσως και σε άλλες. Θέλω να σας πω και να το επαναλάβω ότι για να πετύχει μια στρατηγική πρέπει να εμπεριέχει όλα τα στοιχεία στη σωστή δοσολογία. Εάν δεν ακολουθήσεις τη συνταγή, το να έρθεις και να πεις "έβαλα αλάτι" δεν σημαίνει τίποτε, εάν ξέχασες να βάλεις το ψητό στο φούρνο. Τι να το κάνεις που έβαλες αλάτι, άψητο θα είναι. 

Εδώ, λοιπόν, δεν ακολουθήσατε στοιχειώδεις κανόνες που εξασφαλίζουν τη διαφάνεια. Γιατί δεν τους ακολουθήσατε; Το αναφέραμε. Δεν τους ακολουθήσατε, γιατί σας είχε πιάσει το άγχος να προχωρήσει η δεύτερη αυτή προσπάθεια αποκρατικοποίησης, μετά το φιάσκο της Ιονικής. Και λόγω αυτού του άγχους, κάνατε παραχωρήσεις στον πλειοψηφούντα όμιλο και κάνατε τα στραβά μάτια από την αρχή της διαδικασίας, όταν δεν σας κατατέθηκε πρωτότυπη εγγυητική επιστολή. Και θέλω να επαναλάβω εδώ -γιατί με την επανάληψη, ίσως το καταλάβετε- ότι το να πάρω μια φωτοτυπία εγγυητικής επιστολής, δεν με εξασφαλίζει, δεν είναι το ίδιο πράγμα, ακόμη και αν είναι ακριβές αντίγραφο. Είναι όπως με την επιταγή. Και αυτό το καταλαβαίνουμε όλοι μας. Τι να το κάνω εγώ όταν κάποιος που πρέπει να μου δώσει μια επιταγή και μάλιστα τραπεζική επιταγή -γιατί αυτό είναι η εγγυητική- μου δώσει μια φωτοτυπία; Μπορώ εγώ με τη φωτοτυπία ή με ακριβές αντίγραφο, επικυρωμένο από δικηγόρο, να πάω να εισπράξω χρήματα; Ποια τράπεζα θα μου δώσει χρήματα με τη φωτοτυπία; Εσείς, λοιπόν, δεχθήκατε φωτοτυπία εγγυητικής επιστολής, δηλαδή δεχθήκατε φωτοτυπία επιταγής. 

Και μετά, μπήκατε σε μια απεγνωσμένη διαπραγμάτευση 

  


 

  

Σελίδα 2434 

εκείνη τη νύχτα και την επόμενη ημέρα το πρωί για να πείσετε τη "SARESCO" να σας φέρει πρωτότυπη εγγυητική. Και επαναλαμβάνω ότι δεν μας την καταθέσατε εδώ για να μας πείσετε. Γιατί εγώ δεν έχω πεισθεί ότι η εγγυητική επιστολή που κατατέθηκε σε αντίγραφο ήταν η ίδια με την εγγυητική επιστολή που κατατέθηκε τελικά. Οι πληροφορίες που έχουμε είναι ότι άλλη τράπεζα είχε εκδώσει εκείνο το αντίγραφο και άλλη τράπεζα ήταν αυτή που κατέθεσε την τελική εγγυητική, και ότι έγιναν μεγάλες διαπραγματεύσεις και με τις κρατικές τράπεζες. Και φαντάζομαι ότι οι μέτοχοι της Δωρικής Τράπεζας και η διοίκηση της Δωρικής Τράπεζας θα έχουν μετανιώσει τώρα που υπέκυψαν στις κυβερνητικές πιέσεις ή στις κυβερνητικές παραινέσεις για να δώσουν εγγυητική επιστολή χωρίς να έχουν πλήρη διασφάλιση. Γιατί έχουν χάσει σχεδόν δύο δισεκατομμύρια (2.000.000.000) δραχμές ένα δισεκατομμύριο οκτακόσια εκατομμύρια (1.800.000.000) δραχμές για την ακρίβεια. Γιατί απ' ό,τι φαίνεται -και θέλω να μου το διαψεύσετε αυτό αν δεν είναι αλήθεια- δεν πήραν, μετά ίσως από κυβερνητικές πιέσεις, επαρκή διασφάλιση, όπως θα έπρεπε να είχαν κάνει. 

Δεν είναι αυτά εγκληματικά λάθη σε αυτήν τη διαδικασία; Αυτά τα καμπανάκια που χτυπούσαν συνεχώς από την ημέρα που έγινε η υποβολή της προσφοράς δεν τα αγνοήσατε; 

Δεν ήταν λάθος που τα αγνοήσατε; Και θέλετε να σας πούμε μπράβο επειδή μετά από εβδομάδες και αφού είχατε κάνει του κόσμου τις παραπλανητικές δηλώσεις -είχατε εγγράψει στον προϋπολογισμό τα χρήματα, είχατε κοροϊδέψει εμάς, είχατε κοροϊδέψει τους επενδυτές- φθάσατε στο σημείο να δεχθείτε την πραγματικότητα, που ήταν ότι η "SARESCO" δεν ήταν φερέγγυος αγοραστής, δεν είχε τα χρήματα για να πληρώσει για την αποκρατικοποίηση αυτή, ότι ήθελε να χρησιμοποιήσει τα χρήματα των Καταστημάτων Αφορολογήτων Ειδών για να χρηματοδοτήσει την εξαγορά τους, κάτι που θα μπορούσατε να το είχατε κάνει και εσείς και εγώ, χωρίς να βάλουμε μια δραχμή; Αυτό ήθελε να κάνει. 

Δεν είναι λάθος του συμβούλου σας, της Εθνικής Τράπεζας και της ΔΕΚΑ που δεν είχε γίνει προεπιλογή των ενδιαφερομένων ομίλων, που δεν είχε γίνει ένας στοιχειώδης έλεγχος, ότι πρόκειται για αξιόπιστη εταιρεία, για τη "SARESCO"; 

Είπα και πάλι ότι οι εταιρείες "Σαράντης, Παπαέλληνας", είναι αξιόπιστες εταιρείες που τις γνωρίζουμε στην Ελλάδα. Αλλά ο κύριος ενδιαφερόμενος, αυτός που είχε τη μερίδα του λέοντος σ'αυτό το πακέτο ήταν η "SARESCO". Την έλεγξε κανένας; Πώς επιτρέπετε σε οποιονδήποτε απατεώνα να έρχεται εδώ στην Ελλάδα, να μας κοροϊδεύει και να θέλει να μας πάρει τις επιχειρήσεις μας δωρεάν χωρίς να βάλει μια δραχμή; Το ίδιο είχατε κάνει και με την Ιονική, όπου είχαμε προσφορές από δύο καουμπόυδες. Ο ένας ήταν από τις Φιλιππίνες και ο άλλος δεν ξέρω από πού ήταν. 

Είναι δυνατόν να εξαθλιώνουμε αυτήν τη διαδικασία; Πείτε ένα συγγνώμη. 'Αμα πείτε ένα συγγνώμη, εγώ δεν θα πω άλλη κουβέντα. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υφυπουργέ, έχετε το λόγο για πέντε λεπτά να τριτολογήσετε. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Ευχαριστώ, κύριε Πρόεδρε. 

Με βάση τα λεγόμενα του τελευταίου ομιλητή της Νέας Δημοκρατίας, θα συνεπέρανε λογικά κανείς ότι θα έπρεπε να συναινέσει και να συμφωνήσει μ'αυτό που έκανε η Κυβέρνηση. Εμείς δεν ζητήσαμε να πείτε μπράβο. Η Κυβέρνηση αρνήθηκε να προχωρήσει σ'αυτήν τη διαδικασία επειδή ζητούσε μια από τις εταιρείες του ομίλου να αλλάξουν οι όροι. Η Κυβέρνηση δεν συμφώνησε σ'αυτό. Αυτό ζητάμε να καταλάβετε. Και πιστεύω ότι κατά βάθος συμφωνείτε με αυτήν την πρακτική και την τακτική που τήρησε η Κυβέρνηση. 

Ξέρετε και εσείς, όπως ξέρει και ο ελληνικός λαός, ότι η Κυβέρνηση υπερασπίζεται το δημόσιο συμφέρον και δεν είναι έτοιμη να δώσει τις δημόσιες επιχειρήσεις όπου-όπου και όπως-όπως. Το γνωρίζετε πάρα πολύ καλά αυτό. 

'Ερχομαι τώρα σε ορισμένα συγκεκριμένα θέματα: 

Η εξασφάλιση της χρηματοδότησης -πρέπει να είναι απολύτως σαφές- δεν ήταν υποχρέωση της Κυβέρνησης. Δεν έπρεπε εμείς να εξασφαλίσουμε τη χρηματοδότηση. Και φαντάζομαι ότι δεν το εννοούσατε αυτό, παρά το γεγονός ότι το είπατε. Είναι θέμα του ομίλου. 

Ανέφερα, λοιπόν, ότι αφότου υπεγράφη η σύμβαση υπήρξε μια σειρά γραπτών δηλώσεων των εταιρειών ότι έχουν εξασφαλίσει τα προς τούτο σχετικά και μάλιστα, είπα ότι επεδείχθησαν και οι δεσμεύσεις, πράγμα το οποίο έγινε. 

ΙΩΑΝΝΗΣ ΤΖΩΑΝΝΟΣ: Τις έχετε τις δεσμεύσεις, τις κρατάτε στα χέρια σας; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Σας είπα ότι επεδείχθησαν οι δεσμεύσεις και των ελληνικών τραπεζών και των χρηματοδοτών. 

ΙΩΑΝΝΗΣ ΤΖΩΑΝΝΟΣ: Τι αξία έχει αυτό; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κατά συνέπεια, θεωρήθηκε εύλογο το να δοθεί ολίγων ημερών παράταση, πράγμα το οποίο ούτως ή άλλως είναι μια διαδικασία συνήθης σε τέτοιες περιπτώσεις. 

'Ερχομαι ξανά, όπως έρχεσθε και εσείς ξανά και ξανά, στο θέμα της εγγυητικής επιστολής. 

Για να σας φύγουν όλες οι αμφιβολίες, σας λέω ότι όταν κατέπεσε η εγγυητική επιστολή, η "ΔΕΚΑ" απέστειλε επιστολή στη Δωρική Τράπεζα, αναφερόμενη στην εγγυητική επιστολή την οποία είχε εκδώσει η Δωρική Τράπεζα. Καταθέτω αυτήν την επιστολή. 

(Στο σημείο αυτό ο Υφυπουργός Οικονομικών κ. Νικόλαος Χριστοδουλάκης καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Η απόδειξη εισπράξεως της καταπεσούσης εγγυητικής επιστολής έγινε από τη Δωρική Τράπεζα για λογαριασμό της ΔΕΚΑ. Δεν αποδεικνύει αυτό την απόλυτη εγκυρότητα της εγγυητικής επιστολής; Τι σημαίνει εγκυρότητα; Εγκυρότητα σημαίνει, όταν χρειαστεί κάποτε να καταπέσει, να καταπέσει. Αυτό έγινε. 

ΙΩΑΝΝΗΣ ΤΖΩΑΝΝΟΣ: Εκ των υστέρων. Δεν είναι το ίδιο πράγμα. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Τέλος, επειδή αναφερθήκατε στο ότι δεν είχε καταλάβει η Κυβέρνηση το άλφα και το βήτα για την εταιρεία κλπ. και αποδώσατε κάποιες αιτιάσεις στο ρόλο που έπαιξε ο σύμβουλος αξιολόγησης, πρέπει να σας πω ότι όλοι έκαναν πολύ καλά τη δουλειά τους. 'Ολες οι πληροφορίες και τα δεδομένα που έχουμε -θα τα θέσω υπόψη σας- είναι ότι όλες οι εταιρείες έχουν μία παρουσία σε παρόμοια αντικείμενα, έχουν σημαντικό κύκλο εργασιών, έχουν αυξητική τάση αυτού του κύκλου εργασιών και εν πάση περιπτώσει θεωρήθηκαν αξιόλογες και αξιόπιστες. Και αν έτυχε μία δυσκολία χρηματοδότησης σε μία εξ αυτών, το δημόσιο έπρεπε να φερθεί και φέρθηκε με τη μέγιστη δυνατή επιφύλαξη για όλες αυτές τις διαδικασίες και όταν έπρεπε να θέσει προ των ευθυνών τους τους επίδοξους αγοραστές το έκανε υπερασπίζοντας τα συμφέροντά του. Είναι στη διάθεσή σας όλα τα στοιχεία που θέλετε. 

'Εγινε θέμα μετά για τη σύμβαση. Σας λέω ότι η σύμβαση είναι ίδια με τη σύμβαση που είχε δοθεί κατά την προκήρυξη. 'Ολα τα στοιχεία είναι στη διάθεσή σας και μπορείτε να τα ελέγξετε. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Τα ζητάμε και δεν τα δίνετε. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Θα κλείσω, κύριε Πρόεδρε, επαναλαμβάνοντας την άποψη που έχω και που έχει η Κυβέρνηση, ότι οι ιδιωτικοποιήσεις θα πρέπει να γίνονται με μία ευρύτερη συναίνεση, θα πρέπει να γίνονται με αυστηρούς όρους, οι οποίοι υπερασπίζονται τα συμφέροντα του ελληνικού δημοσίου. 

Πιστεύω, κύριοι συνάδελφοι, ότι αυτό ακριβώς έπραξε η Κυβέρνηση και αυτό ακριβώς θα συνεχίσει να πράττει. Θυμόμαστε, βέβαια, και εμείς πολλά παραδείγματα βιαστικών αποφάσεων, βιαστικών ενεργειών που πριν από λίγα χρόνια 

 

 

  

Σελίδα 2435 

συνέβαιναν στη χώρα μας, τα οποία παρήλθαν βέβαια, όταν βιαζόμασταν να δώσουμε το άλφα ή το βήτα περιουσιακό στοιχείο. 

Η Κυβέρνηση αυτή, ακριβώς επειδή έχει σημειώσει πολύ μεγάλη επιτυχία σε όλα τα μέτωπα της οικονομικής πολιτικής έχει την ευχέρεια να υπερασπίζεται από πολύ καλύτερες θέσεις τα συμφέροντα του ελληνικού δημοσίου. Δεν βιάζεται. Φροντίζει. Δεν επισπεύδει, αλλά προσέχει. Ακριβώς επειδή κάνει αυτά, επιτυγχάνει και είναι διατεθειμένη να προχωρήσει με την ίδια βούληση και την ίδια αποτελεσματικότητα και στο μέλλον, παρά τις ορισμένες ατυχείς στιγμές και εκβάσεις που έχουν ορισμένες προσπάθειες αποκρατικοποίησης. 

Ευχαριστώ πολύ. 

ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, παρακαλώ το λόγο. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Αλογοσκούφης έχει το λόγο. 

ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, δεν την άκουσα τη συγγνώμη. Αντί γι'αυτό άκουσα μία προσπάθεια του Υπουργού να μας πει ότι όλοι έκαναν καλά τη δουλειά τους, αλλά τελικά η δουλειά δεν έγινε. Πώς είναι δυνατόν όλοι να έκαναν καλά τη δουλειά τους και η δουλειά να μη γίνει στο τέλος; Δηλαδή, αν όλοι δεν έκαναν καλά τη δουλειά τους τι θα γινόταν; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Δείτε την άλλη πλευρά. 

ΓΕΩΡΓΙΟΣ ΑΛΟΓΟΣΚΟΥΦΗΣ: Το θέμα μας είναι το εξής: Από την αρχή φαινόταν ότι αυτή η δουλειά είχε κάτι που βρώμαγε. 'Οταν ο αγοραστής δεν είναι σε θέση να φέρει πρωτότυπο εγγυητικής επιστολής, κάποιο πρόβλημα υπάρχει. Τη στιγμή που αυτό παραβαίνει τους όρους του διαγωνισμού δεν υπάρχει κανένας λόγος να συνεχίσεις. Γιατί συνεχίσατε; 

Η εξήγηση είναι πολύ απλή. Θέλατε πάση θυσία εκείνη την εποχή να αποφύγετε ένα καινούριο φιάσκο. 'Ετσι μπήκατε σε μια διαδικασία, συνεννοήσεων, διαπραγματεύσεων με αυτούς που όπως αποδείχθηκε ήταν εντελώς αφερέγγυοι. Εγγυητική επιστολή δεν σας κατέθεσαν -εννοώ τους Γάλλους και όχι τους 'Ελληνες και θέλω να το επαναλάβω- η τράπεζά τους που τους είχε δώσει αρχική εγγυητική επιστολή δεν ήταν διατεθειμένη να τους δώσει τελική. Πιέσατε τη Δωρική Τράπεζα να δώσει εγγυητική επιστολή χωρίς επαρκείς διασφαλίσεις και γι'αυτό κλαίνε σήμερα οι μέτοχοι και η διοίκηση αυτής της τράπεζας, που έπεσαν θύματα της διαδικασίας αυτής και της κυβερνητικής πίεσης και των κυβερνητικών παραινέσεων και δεν ξέρω ποιος θα τους καλύψει. 

Ο σύμβουλός σας, η Εθνική Τράπεζα έπαιξε έναν πολλαπλό ρόλο. 'Ηταν σύμβουλος της Κυβέρνησης. Η Εθνική Χρηματιστηριακή θα αναλάμβανε να κάνει τη μεταβίβαση των μετοχών. 

Γιάννης κερνάει, Γιάννης πίνει, και σύμβουλος και χρηματιστής. 

Η διαδικασία θα γινόταν με λογαριασμό μέσω της Εθνικής Τράπεζας. Εκτός αυτών έχει καταγγελθεί εδώ στη Βουλή το νομικό γραφείο του διοικητή της Εθνικής Τράπεζας, ο οποίος ήταν και νομικός σύμβουλος των υποψηφίων αγοραστών. Και λέτε εσείς ότι δεν φταίει κανείς, όλοι έκαναν καλά τη δουλειά τους και η Εθνική Τράπεζα και η "ΔΕΚΑ" και εσείς και ο κ. Παπαντωνίου. 'Ολοι κάνουν καλά τη δουλειά τους. Το κακό όμως είναι ότι οι αποκρατικοποιήσεις αποτυγχάνουν. Δεν σας εγκαλούμε όταν στο τέλος διαπιστώσατε ότι χρήματα δεν υπάρχουν και δεν είχατε άλλη επιλογή παρά να πείτε ότι δεν θα προχωρήσει η δουλειά. Χωρίς χρήματα πώς θα προχωρούσε η δουλειά; Αφού δεν είχαν τα χρήματα να πληρώσουν ήταν δυνατόν να προχωρήσει η δουλειά; 

Σας εγκαλούμε για το ότι δημιουργήσατε αυτήν τη φαρσοκωμωδία, αυτό το φιάσκο που εσάς εκθέτει κυρίως αλλά και την Ελλάδα διεθνώς. Από εδώ και μπρος νομίζετε ότι θα έλθει σοβαρός επενδυτής στην Ελλάδα εύκολα; Τι κάνετε τώρα για τη διαδικασία αποκρατικοποίησης των ΚΑΕ; Βάλατε έναν τραπεζίτη του ιδιωτικού τομέα, αλλά με γνωστές διασυνδέσεις με το κυβερνητικό κόμμα από το παρελθόν, να φτιάξει έναν όμιλο για να γίνει μία προσφορά για τα ΚΑΕ. Αυτό κάνετε. Αυτή είναι η διαδικασία διεθνούς διαγωνισμού; Προσπαθεί εναγωνίως ο κ. Σάλας -ο οποίος δεν έχει αρνηθεί την παραίνεση του Υπουργού Εθνικής Οικονομίας που τον πήρε εκείνο το βράδυ που φαινόταν ότι η διαδικασία θα πήγαινε για φιάσκο- να φτιάξει έναν όμιλο για να γίνει η προσφορά για τα ΚΑΕ. Αυτές είναι οι ανοιχτές διαδικασίες; 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο για να κλείσετε. Είναι ο τελευταίος γύρος και έχετε το λόγο για να κλείσει η συζήτηση. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Θα ήθελα, κύριε Πρόεδρε, απλώς και μόνο να επαναλάβω ότι όλες τις διαδικασίες τις οποίες όφειλε να τηρήσει το ελληνικό δημόσιο, τις τήρησε μέχρι κεραίας. 'Εκανε όλους τους απαραίτητους ελέγχους. Απόδειξη αποτελεί ότι στις ενέργειες που προέβη είχε το αποτέλεσμα το οποίο επεδίωκε όσον αφορά την επιβολή συνεπειών. 

Για να πάει όμως καλά μία διαδικασία αποκρατικοποίησης δεν πρέπει μόνο η μία πλευρά να κάνει αυτό που πρέπει, δεν πρέπει μόνο η μία πλευρά να κάνει καλά τη δουλειά της. Πρέπει και η άλλη πλευρά, η πλευρά των αγοραστών ή των ενδιαφερομένων αγοραστών, να κάνει στο σύνολό της καλά τη δουλειά της. Αυτό δεν έγινε. Αυτή είναι η ερμηνεία που εξηγεί το εξής: Η Κυβέρνηση είχε μεριμνήσει σε όλα τα στάδια να είναι απολύτως εντάξει με τις προδιαγραφές της προκήρυξης, να είναι απολύτως εντάξει με όλες τις διαδικασίες, που είτε αφορούσαν την αποτίμηση των ΚΑΕ είτε αφορούσαν τον έλεγχο των εταιρειών που ενδιαφέροντο να την αγοράσουν είτε οτιδήποτε άλλο. Η Κυβέρνηση υπήρξε σ' αυτά απόλυτα συνεπής. Παρόλα αυτά όμως η διαδικασία αποκρατικοποίησης δεν είχε αίσιο τέλος διότι ενώ πλησίαζε προς το τέλος η διαδικασία, ενώ είχαν ληφθεί όλες οι διαβεβαιώσεις από την άλλη πλευρά ότι θα πάνε ομαλώς τα πράγματα, υπήρξε μία υπαναχώρηση, υπήρξε μία προβολή νέων αιτημάτων εξωσυμβατικού χαρακτήρα, τα οποία φυσικά η Κυβέρνηση σε καμία περίπτωση -το επαναλαμβάνω και πάλι- δεν ήταν διατεθειμένη να δεχθεί. Γι' αυτό ακριβώς ακυρώθηκε όλη η διαδικασία. 

Αυτή είναι η ερμηνεία, κύριε Αλογοσκούφη. Και η Κυβέρνηση και οι σύμβουλοί της έκαναν καλά τη δουλειά τους, αλλά δεν συνέτρεξαν όλες οι προβλεπόμενες προϋποθέσεις από την άλλη πλευρά. 

Σας ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχουν διανεμηθεί τα Πρακτικά της Τρίτης 1 Δεκεμβρίου 1998 και ερωτάται το Σώμα εάν επικυρούνται. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τρίτης 1 Δεκεμβρίου 1998 επικυρώθηκαν. 

Κηρύσσεται περαιωμένη η συζήτηση επί της υπ'αριθμόν 18/2.12.98 επερώτησης των Βουλευτών της Νέας Δημοκρατίας προς τον Υπουργό Εθνικής Οικονομίας και Οικονομικών, σχετικά με την αποτυχία ιδιωτικοποίησης των Καταστημάτων Αφορολογήτων Ειδών-ΚΑΕ. 

Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 22.35', λύεται η συνεδρίαση για αύριο ημέρα Τρίτη 15 Δεκεμβρίου 1998 και ώρα 10.00', με αντικείμενο εργασιών του Σώματος: νομοθετική εργασία, μόνη συζήτηση επί της αρχής των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: "Οικονομικοί πόροι της Νομαρχιακής Αυτοδιοίκησης και άλλες διατάξεις". 

Ο ΠΡΟΕΔΡΟΣ                                                                                        ΟΙ ΓΡΑΜΜΑΤΕΙΣ

