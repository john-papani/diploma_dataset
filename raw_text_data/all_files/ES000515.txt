ΣΥΝΕΔΡΙΑΣΗ I'
Δευτέρα 15 Μαϊου 2000
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ  
Α. ΕΙΔΙΚΑ ΘΕΜΑΤΑ  
1. Ανακοινώνεται: α) απόφαση του Προέδρου της Βουλής με την οποία συγκροτήθηκε Επιτροπή Δημοσίων Επιχειρήσεων, Τραπεζών και Οργανισμών Κοινής Ωφέλειας για την Ι' Περίοδο,  β) ότι τη συνεδρίαση παρακολουθούν φοιτητές του Εθνικού Μετσόβειο Πολυτεχνείου και μαθητές, από το 1ο Δημοτικό Σχολείο Μαγούλας Αττικής,  2. 'Αδεια απουσίας της Βουλευτού Ε. Τσουρή,  
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ  1) Κατάθεση αναφορών,  2) Συζήτηση επικαίρων ερωτήσεων:  α) Προς τον Υπουργό Δημόσιας Τάξης: i) σχετικά με τη λήψη αναγκαίων μέτρων για τη μείωση των τροχαίων ατυχημάτων, ii) σχετικά με την επέμβαση της Ελληνικής Αστυνομίας κατά της εκδηλώσεως στη Γρίτσα Λιτοχωρίου Πιερίας κλπ.,  β) Προς τον Υπουργό Πολιτισμού, σχετικά με τις χρηματοδοτήσεις του Υπουργείου κλπ.,  γ) Προς τον Υπουργό Υγείας και Πρόνοιας, σχετικά με τη λήψη των αναγκαίων μέτρων για την καλύτερη διαχείρηση των πόρων του Υπουργείου,  
ΟΜΙΛΗΤΕΣ  
Επί των επικαίρων ερωτήσεων:  
ΒΛΑΣΣΟΠΟΥΛΟΣ Ε.,  
ΘΑΝΟΣ Δ.,  
ΚΑΚΛΑΜΑΝΗΣ Ν.,  
ΚΕΦΑΛΟΓΙΑΝΝΗΣ Ε.,  
ΛΕΒΕΝΤΗΣ Α.,  
ΠΑΓΚΑΛΟΣ Θ.,  
ΣΚΥΛΛΑΚΟΣ Α.,  
ΧΡΥΣΟΧΟΙΔΗΣ Μ.

Π Ρ Α Κ Τ Ι Κ Α  Β Ο Υ Λ Η Σ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
Ζ' ΑΝΑΘΕΩΡΗΤΙΚΗ ΒΟΥΛΗ
Σ Υ Ν Ο Δ Ο Σ  Α'
ΣΥΝΕΔΡΙΑΣΗ Ι'
Δευτέρα 15 Μαϊου 2000
----------
Αθήνα, σήμερα στις 15 Μαίου 2000, ημέρα Δευτέρα και ώρα 18.14' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
 Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από την κ. Σοφία Σακοράφα, Βουλευτή Β'Αθηνών, τα ακόλουθα:   ΚΑΤΑΘΕΣΗ ΑΝΑΦΟΡΩΝ  1) Ο Γ' Αντιπρόεδρος της Βουλής και Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Δήμος Γλυκών Νερών Αττικής ζητεί τη λήψη μέτρων προστασίας των δασικών εκτάσεων της ανατολικής πλευράς του Υμηττού.  2) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Νομάρχης Πέλλας ζητεί να ενταχθεί η παραγωγή ροδακίνων της περιοχής του στα προγράμματα δωρεάν επισιτιστικής βοήθειας.
 3) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΙΩΑΝΝΗΣ ΠΑΤΑΚΗΣ κατέθεσαν αναφορά με την οποία ο Δήμαρχος Αφετών Μαγνησίας ζητεί έκτακτη οικονομική ενίσχυση για την κάλυψη μέρους χρεών του Δήμου του.
4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Αγίου Νικολάου Λασιθίου ζητεί τη λήψη μέτρων προστασίας του εκτροφείου αιγάγρων στις νησίδες των Αγίων Πάντων στον 'Αγιο Νικόλαο. 5) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία Επαγγελματικοί και Κοινωνικοί Φορείς της νήσου Μήλου ζητούν τον επαναπροσδιορισμό των αντικειμενικών αξιών στα εκτός σχεδίου ακίνητα της νήσου Μήλου.
 6) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο 'Επαρχος Θήρας ζητεί τη δρομολόγηση σε καθημερινή βάση ενός BOING από Αθήνα προς Σαντορίνη.
 7) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο 'Επαρχος Μήλου ζητεί να υπάρξει νέα προθεσμία αίτησης - δήλωσης για τις εξετάσεις εκπαιδευτικών της Δημόσιας Εκπαίδευσης.
 8) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Δημοτικό Διαμέρισμα Βάρης του Δήμου Ποσειδωνίας Κυκλάδων  ζητεί την άμεση απομάκρυνση του πεδίου βολής από την κατοικημένη περιοχή της Βάρης.  9) Οι Βουλευτές κύριοι ΓΕΩΡΓΙΟΣ ΧΟΥΡΜΟΥΖΙΑΔΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία η Ομοσπονδία Βιοτεχνικών Σωματείων Θεσ/νίκης ζητεί τη λήψη μέτρων στήριξης των ΜΜΕ.
 10) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία η Εταιρεία Ιδιοκτητών ΤΑΧΙ "Ραδιοταξί Φλώρινας ο ΑΓ. ΑΥΓΟΥΣΤΙΝΟΣ" και το Σωματείο Ιδιοκτητών ΤΑΖΙ "ο ΑΓ.  ΧΡΙΣΤΟΦΟΡΟΣ" Φλώρινας ζητούν την ελεύθερη μετακίνηση των ταξί στο χώρο του Τελωνείου Κρυσταλλοπηγής.
 11) Οι Βουλευτές κύριοι ΓΕΩΡΓΙΟΣ ΧΟΥΡΜΟΥΖΙΑΔΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία ο Δήμαρχος Μυγδονίας Θεσ/νίκης εκφράζει αντιρρήσεις για τη νομιμότητα και σκοπιμότητα της απόφασης παραχώρησης δασικής έκτασης για εγκαταστάσεις μεταφόρτωσης απορριμάτων και διαλογής αυτών προς ανακύκλωση εντός των διοικητικών ορίων του Δήμου Μυγδονίας.
 12) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΙΩΑΝΝΗΣ ΠΑΤΑΚΗΣ κατέθεσαν αναφορά με την οποία ο Δήμαρχος Αρτέμιδας Μαγνησίας ζητεί να εξαιρεθεί η περιοχή του από την υποχρέωση κατασκευής πλακοσκεπούς στέγης.
 13) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε αναφορά με την οποία Κάτοικοι του Δήμου Ασωπού Λακωνίας, μετανάστες Αυστραλίας, ζητούν να εξομοιωθούν με τους συνταξιούχους του ΟΓΑ.
14) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Δήμος Γλυκών Νερών Αττικής ζητεί την επισκευή και σήμανση της Λεωφ.  Λαυρίου.
 15) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Δήμος Γλυκών Νερών Αττικής ζητεί τη λήψη μέτρων για την προστασία   των δασικών εκτάσεων της ανατολικής πλευράς του Υμηττού.
ΠΡΟΕΔΡΟΣ (Απόστολος Κακλαμάνης): 'Εχω την τιμή να ανακοινώσω στο Σώμα ότι με την υπ' αριθμόν 2222/1667 της 15 Μαίου 2000 απόφαση του Προέδρου της Βουλής συγκροτήθηκε η προβλεπόμενη από το άρθρο 49Α' του Κανονισμού της Βουλής Επιτροπή Δημοσιών Επιχειρήσεων, Τραπεζών και Οργανισμών Κοινής Ωφελείας για την Ι' Βουλευτική Περίοδο.
 Το Σώμα εγκρίνει;  
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Το Σώμα ενέκρινε.
Η σχετική απόφαση θα καταχωρισθεί στα Πρακτικά της σημερινής συνεδρίασης και θα κοινοποιηθεί στους ενδιαφερόμενους κυρίους Βουλευτές. Στο σημείο αυτό καταχωρίζεται η σχετική απόφαση στα Πρακτικά και έχει ως εξής: "ΒΟΥΛΗ ΤΩΝ ΕΛΛΗΝΩΝ ΔΙΕΥΘΥΝΣΗ ΚΟΙΝΟΒΟΥΛΕΥΤΙΚΩΝ ΕΠΙΤΡΟΠΩΝ         Aθήνα, 15 Μαϊου 2000         Πρωτ:2222        Αριθμ.
        Διεκπ:1667 ΑΠΟΦΑΣΗ   ΘΕΜΑ:  Συγκρότηση  της  Επιτροπής Δημοσίων Επιχειρήσεων,     Τραπεζών  και  Οργανισμών Κοινής Ωφέλειας (ΔΕΚΟ).
     Ο ΠΡΟΕΔΡΟΣ     ΤΗΣ ΒΟΥΛΗΣ ΤΩΝ ΕΛΛΗΝΩΝ   'Εχοντας υπόψη:  1. Τις διατάξεις του άρθρου 68 του Συντάγματος και του άρθρου 49 Α', σε συνδυασμό με τα άρθρα 25 παρ. 9 και 31 παρ. 5 και 6 του Κανονισμού της Βουλής (Μέρος Κοινοβουλευτικό), 2. τα υπ'αριθμ. πρωτ.  1075, 1076, 1077 και 1078 έγγραφα από 26 Απριλίου 2000, 3. την εκλογή των Αντιπροέδρων της Βουλής στη συνεδρίαση της Ολομέλειας της Βουλής της 21.4.2000,  4. τις έγγραφες υποδείξεις των Κοινοβουλευτικών Ομάδων, α π ο φ α σ ί ζ ο υ μ ε,  συγκροτούμε την προβλεπόμενη από το άρθρο 49 Α' του Κανονισμού της Βουλής Επιτροπή  Δημοσίων Επιχειρήσεων, Τραπεζών και Οργανισμών Κοινής Ωφέλειας για την Ι' Βουλευτική Περίοδο ως ακολούθως:  Κακλαμάνης Απόστολος  Γείτονας Κωνσταντίνος  Σγουρίδης Παναγιώτης  Βρεττός Κωνσταντίνος  Iωαννίδης Φοίβος  Λεβογιάννης Νικόλαος  Σπυρόπουλος Ροβέρτος  Τσερτικίδης Παντελής  Μπενάκη - Ψαρούδα 'Αννα  Kωστόπουλος Δημήτριος  Μεϊμαράκης Ευάγγελος  Παπαληγούρας Αναστάσιος  Χειμάρας Αθανάσιος  Κοσιώνης Παναγιώτης  Λαφαζάνης Παναγιώτης      Ο ΠΡΟΕΔΡΟΣ ΤΗΣ ΒΟΥΛΗΣ     ΑΠΟΣΤΟΛΟΣ ΧΡ. ΚΑΚΛΑΜΑΝΗΣ"  
ΠΡΟΕΔΡΟΣ (Απόστολος Κακλαμάνης):  Η Βουλευτής Χίου κ.
Τσουρή Ελπίδα ζητά την άδεια του Σώματος για ολιγοήμερη απουσία στο εξωτερικό.
 Το Σώμα εγκρίνει;  
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
 ΠΡΟΕΔΡΟΣ (Απόστολος Κακλαμάνης):  Το Σώμα ενέκρινε.
ΠΡΟΕΔΡΟΣ (Απόστολος Κακλαμάνης) Κύριοι συνάδελφοι, εισερχόμαστε στη συζήτηση των ΕΠΙΚΑΙΡΩΝ ΕΡΩΤΗΣΕΩΝ  Επίκαιρες ερωτήσεις πρώτου κύκλου:  Πρώτη είναι η με αριθμό 14/8.5.2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευάγγελου Βλασσόπουλου προς τους Υπουργούς Δημόσιας Τάξης, Περιβάλλοντος, Χωροταξίας και Δημοσίων 'Εργων, Μεταφορών και Επικοινωνιών, σχετικά με τη λήψη των αναγκαίων μέτρων για τη μείωση των τροχαίων ατυχημάτων.
 Η επίκαιρη ερώτηση του κ. Βλασσόπουλου έχει ως εξής: "Οι ανθρωποθυσίες στην άσφαλτο συνεχίστηκαν και σε αυτήν τη μεγάλη πασχαλινή έξοδο και επιστροφή.
Η εικόνα του αστυνομικού δελτίου είναι πράγματι φρικιαστική.
Σε τριακόσια πενήντα οχτώ (358) τροχαία από τη Μ.  Πέμπτη μέχρι και την Τρίτη του Πάσχα πενήντα ένας (51) συνάνθρωποί μας έχασαν τη ζωή τους, πεντακόσιοι (500) τραυματίστηκαν, από τους οποίους εκατόν εξήντα (160) βαριά και ολόκληρες οικογένειες ξεκληρίστηκαν.
Από τη νέα σφαγή στους ελληνικούς δρόμους δεν έχουν τίποτε να ζηλέψουν ο πόλεμος της Βοσνίας και η ανθρώπινη κρεατομηχανή του Κοσόβου. 'Αξιον προσοχής είναι πως παρά τα αυξημένα μέτρα που ελήφθησαν και την αυστηροποίηση και επικαιροποίηση της νομοθεσίας με την ψήφιση του νέου Κ.Ο.Κ. (ν. 2696/23.3.1999) τα τροχαία ατυχήματα αυξήθηκαν σε σύγκριση με το 1999. (Πέρυσι την ίδια περίοδο σημειώθηκαν τριακόσια σαράντα ένα (341) τροχαία ατυχήματα με σαράντα τέσσερις (44) νεκρούς και τετρακόσιους ογδόντα τέσσερις (484) τραυματίες).
 'Αξιον επίσης παρατηρήσεως είναι πως ενώ στις χώρες της Ε.Ε.  παρατηρείται μείωση των τροχαίων ατυχημάτων, στην πατρίδα μας έχουμε προϊούσα αύξηση.
Μετά τα παραπάνω ερωτώνται οι αρμόδιοι Υπουργοί Δημόσιας Τάξης, ΠΕ.ΧΩ.Δ.Ε. και Μεταφορών και Επικοινωνιών:  Ποια επιπρόσθετα μέτρα προτίθενται να λάβουν, ώστε να ελαττωθεί ο εθνικός μας αυτοχειρισμός, κυρίως στις ημέρες της μεγάλης φυγής, που μετατρέπεται σε μεγάλη και ανεπίτρεπτη σφαγή";  Σχετική με την ερώτηση του κ. Βλασσόπουλου είναι και η τέταρτη επίκαιρη ερώτηση με αριθμό 18/10.5.2000 του Βουλευτή του Συνασπισμού της Αριστεράς και της Προόδου κ. Αθανάσιου Λεβέντη προς τους Υπουργούς Δημόσιας Τάξης, Περιβάλλοντος, Χωροταξίας και Δημοσίων 'Εργων, σχετικά με τη λήψη των αναγκαίων μέτρων για τη μείωση των τροχαίων ατυχημάτων.
  Οι δύο επίκαιρες ερωτήσεις θα συζητηθούν από κοινού.
 Η επίκαιρη ερώτηση του κ. Λεβέντη έχει ως εξής:  "Η εθνική "σπονδή" σε θύματα τροχαίων ατυχημάτων κατά τις εξόδους των μεγάλων εορτών ξεπέρασε το φετινό Πάσχα κάθε προηγούμενο φτάνοντας τους πενήντα νεκρούς.
 Κύριες αιτίες: Η υπερβολική ταχύτητα υπό την επίδραση ή όχι οινοπνεύματος.
 Η ανεπαρκής αστυνόμευση.
Η κακή κατάσταση του οδικού δικτύου, ιδιαίτερα σε ορισμένα τμήματά του.
Οι καθυστερήσεις στη μεταφορά και την αντιμετώπιση των τραυματιών.
 Ερωτώνται ως εκ τούτου οι κύριοι Υπουργοί:  Α. Δημόσιας Τάξης.
 Τι μέτρα προτίθεται να λάβει για: Αποτελεσματικότερη αστυνόμευση και έλεγχο της υπερβολικής ταχύτητας. 'Ελεγχο για αλκοτέστ, ζώνη και κράνος οδηγών-επιβατών που έχουν εξαιρετικά χαλαρώσει το τελευταίο διάστημα;  Β. Υπουργείο Περιβάλλοντος, Χωροταξίας και Δημοσίων 'Εργων.
Τι μέτρα προτίθεται να λάβει για τη βελτίωση του οδικού δικτύου σε κύρια τμήματά του, που χαρακτηρίζονται σαν "εθνικές καρμανιόλες" και έχουν επανειλημμένα επισημανθεί στις εκθέσεις της τροχαίας και στα ΜΜΕ;"  Ο Υπουργός Δημόσιας Τάξης έχει το λόγο, για να απαντήσει και στις δύο ερωτήσεις με το χρόνο που δικαιούται εκ του Κανονισμού και για τις δύο. 
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Οι συνάδελφοι με τις ερωτήσεις τους θέτουν ένα πολύ σημαντικό πρόβλημα  που απασχολεί την ελληνική κοινωνία. Είναι το θέμα των τροχαίων ατυχημάτων.
 Κατ' αρχήν θέλω να κάνω μία διόρθωση στα στοιχεία τα οποία κατέθεσε ο κ. Βλασσόπουλος, διευκρινίζοντας ότι αποδέχομαι το μέγεθος του προβλήματος και τις ανησυχίες γι' αυτό το μεγάλο πρόβλημα. Πέρσι, για πρώτη φορά μετά το 1985, που ήταν έτος οδικής ασφάλειας, παρατηρήθηκε μία ανεπαίσθητη μείωση των τροχαίων ατυχημάτων κατά 4% περίπου. Φέτος το πρώτο τετράμηνο του 2000 παρατηρείται μία μείωση σε σχέση με το αντίστοιχο τετράμηνο του 1999 κατά 11% περίπου. Ας ελπίσουμε ότι αυτό θα εξελιχθεί θετικά μέσα στο χρόνο, γιατί και πέρσι υπήρχε αυτό το μέγεθος μέχρι τα τέλη της χρονιάς, αλλά στο τέλος του χρόνου είχαμε πάρα πολλά ατυχήματα.
 Πιστεύω ότι αυτή η μικρή μείωση οφείλεται σε μια προσπάθεια που καταβάλλουμε με τους ελέγχους από την πλευρά της τροχαίας, με μια σειρά μέτρα που έχουν ληφθεί, μέτρα που έχουν αρχίσει να αποδίδουν. Εκτός από τα περιπολικά και τα αστυνομικά δίκυκλα χρησιμοποιούνται και υπηρεσιακά αυτοκίνητα με συμβατικές πινακίδες και συμβατικό χρωματισμό προκειμένου να είναι πιο αποτελεσματική η αστυνόμευση. Επίσης έχει καθιερωθεί πρόγραμμα ελέγχου της οδικής κυκλοφορίας με ελικόπτερο, σε συνεργασία με τις υπηρεσίες της τροχαίας για το Νομό Αττικής αλλά και για τις υπόλοιπες περιοχές, κυρίως στο εθνικό οδικό δίκτυο.
Η μεγάλη μας αγωνία και η προτεραιότητά μας είναι να ελεγχθούν εκείνες οι παραβάσεις, οι οποίες κατ' εξοχήν δημιουργούν τα οδικά ατυχήματα. Το πρώτο πρόβλημα που αντιμετωπίζουν οι ελληνικοί δρόμοι είναι η επιθετική οδήγηση. Φέτος γίνεται μια προσπάθεια για τον έλεγχο του φαινομένου της επιθετικής οδήγησης, γιατί με βάση τα στατιστικά στοιχεία αυτός είναι κυρίως ο λόγος που δημιουργεί τα ατυχήματα. Γενικότερα θέλω να πω ότι ο ανθρώπινος παράγοντας είναι αυτός που προξενεί το μεγαλύτερο μέρος των οδικών ατυχημάτων στη χώρα μας.
 Μία δεύτερη προτεραιότητα είναι ο έλεγχος του αλκοόλ. Το 1999 πολλαπλασιάστηκαν σε σχέση με πρόπερσι οι έλεγχοι αλκοτέστ. 'Εχει δοθεί μια έμφαση στην ποιοτική αστυνόμευση και όχι τόσο στην ποσοτική.
 Αγαπητοί συνάδελφοι, όταν υποβάλλουμε τις ερωτήσεις και όταν συζητάμε για τα μεγάλα θέματα μέσα στο Κοινοβούλιο,πρέπει να έχουμε υπόψη μας ότι αυτήν  τη στιγμή στα αστικά κέντρα η Τροχαία και οι τροχονόμοι ασχολούνται κατά 80% με έργο ρύθμισης της κυκλοφορίας, που δεν είναι δικό τους έργο και κατά 20% με τροχονομικό έλεγχο. Ιδιαίτερα τις γιορτές, μέσα στα αστικά κέντρα προξενούνται πάρα πολλά ατυχήματα.
 'Οπως είπα, έχουμε και το πανευρωπαϊκό ρεκόρ με περισσότερους από δύο χιλιάδες νεκρούς και πάνω από τριάντα χιλιάδες τραυματίες σοβαρά ή ελαφρά κάθε χρόνο. Νομίζω ότι πρέπει να συμφωνήσουμε όλοι στη μηδενική ανοχή απέναντι στο φαινόμενο της επιθετικής οδήγησης, απέναντι στους οδηγούς που κυκλοφορούν χωρίς να υπολογίζουν τη ζωή των άλλων και τη θέτουν σε κίνδυνο και απέναντι σε εκείνους οι οποίοι δεν έχουν παιδεία και κυκλοφοριακή αγωγή.
 Πρέπει να σας πω ότι το Υπουργείο Δημόσιας Τάξης καταθέτει σύντομα στη Βουλή νομοσχέδιο -για να μπορέσουμε να το ψηφίσουμε μέσα στον Ιούνιοπου περιέχει διάταξη με την οποία θα εκλείψει το απαράδεκτο φαινόμενο του σβησίματος των κλήσεων που γίνεται από τους διοικητές της Τροχαίας και επειδή στόχος μας είναι κυρίως η πρόληψη και δευτερευόντως η καταστολή, ιδιαίτερη βαρύτητα δίνεται και θα δοθεί με έμφαση από δω και πέρα στο θέμα της ενημέρωσης και ευαισθητοποίησης των πολιτών, με κύριους άξονες τη σωστή κυκλοφοριακή αγωγή, το σεβασμό στην ανθρώπινη ζωή και την εμπέδωσης της κυκλοφοριακής συνείδησης μέσα από διάφορα σεμινάρια, διαλέξεις, εκπομπές στην τηλεόραση κλπ.
 Κλείνοντας, κύριοι συνάδελφοι, θέλω να σας πω ότι η προσπάθειά μας αυτή θα ολοκληρωθεί την προσεχή εβδομάδα με μια δέσμη μέτρων τα οποία θα εξαγγείλει η Κυβέρνηση και θα είναι πρακτικά μέτρα, που θα απαντούν στο πρόβλημα πολύ γρήγορα, άμεσα, έτσι ώστε πραγματικά με αυτήν την κοινή προσπάθεια των συναρμόδιων Υπουργείων να μειωθεί και να εκλείψει το φαινόμενο αυτό στη χώρα μας.
ΠΡΟΕΔΡΟΣ (Απόστολος Κακλαμάνης): Ο κ. Βλασσόπουλος έχει το λόγο.
 ΕΥΑΓΓΕΛΟΣ ΒΛΑΣΣΟΠΟΥΛΟΣ: Ευχαριστώ τον κύριο Υπουργό για την απάντησή του στην ερώτησή μου. Δεν αμφισβητώ ούτε τις καλές του προθέσεις ούτε βεβαίως τις μεγάλες προσπάθειες που έχει κάνει και αυτός και το Υπουργείο του, που ελπίζω να αποδώσουν στο μέλλον.
 'Ομως, όσο το πρόβλημα των τροχαίων και της οδικής ασφάλειας θα εξακολουθήσει να είναι πρόβλημα συναρμοδιότητας πολλών Υπουργείων και υπηρεσιών, θα ζούμε το εθνικό "οδικό ολοκαύτωμα". 'Οσο δεν θα υπάρχει κοινός φορέας, θα εξακολουθήσουμε να θρηνούμε εκατόμβες θυμάτων. 'Οσο θα αναζητείται κοινός φορέας, η κοινωνία δικαιούται να πληροφορηθεί για την τύχη του ομόφωνου πορίσματος της διακομματικής επιτροπής του 1996, για τα αποτελέσματα λειτουργίας του ν. 2696, με τον οποίον κυρώθηκε ο νέος Κ.Ο.Κ.  στον ένα χρόνο λειτουργίας του, τι έγινε με το Εθνικό Συμβούλιο Οδικής Ασφάλειας, με την Ειδική Γραμματεία Οδικής Ασφάλειας στον Πρωθυπουργό, με τη Γενική Γραμματεία Οδικής Ασφάλειας στο ΠΕΧΩΔΕ που υπολειτουργεί, με το Ινστιτούτο Οδικής Ασφάλειας. Δικαιούται επίσης να πληροφορηθεί τι έγινε με τα Πάρκα Κυκλοφοριακής Αγωγής, με το σχολικό τροχονόμο, τι γίνεται με τα αλκοτέστς, τα ναρκωτέστς, το "point system", τις τροχαίες παραβάσεις, το είδος και τη βαρύτητά τους. Πόσοι οδηγοί έχασαν τα διπλώματά τους, αν έγιναν παρεμβάσεις και σε ποιό βαθμό από Βουλευτές, Υπουργούς, Γενικούς Γραμματείς και άλλους πολιτικούς και πολιτειακούς παράγοντες. Αν θα μπει η κυκλοφοριακή αγωγή στα σχολεία, αν θα υπάρξουν ενημερωτικές εκπομπές σε εβδομαδιαία βάση στην κρατική τηλέοραση. 'Ολα αυτά τα θέματα ζητούν άμεσες απαντήσεις. Κατ' εξοχήν όμως, κατά την άποψή μου απάντηση ζητάει η δημιουργία και η λειτουργία ενιαίου φορέα για την οδική ασφάλεια ενός αναγκαίου συντονιστικού οργάνου. Αλλιώς θα εξακολουθήσουμε να πειραματιζόμαστε και να θρηνούμε θύματα.
ΠΡΟΕΔΡΟΣ (Απόστολος Κακλαμάνης): Ο κ. Λεβέντης έχει το λόγο.
 ΑΘΑΝΑΣΙΟΣ ΛΕΒΕΝΤΗΣ: Τύχη αγαθή ο κ. Βλασσόπουλος είπε σχεδόν όλα όσα θα ήθελα και εγώ να πω. Οι διαπιστώσεις είναι κοινές. Πρόκειται για μια εθνική τραγωδία, την οποία πρέπει άμεσα να αντιμετωπίσουμε. Σαν γιατρός έχω  άμεση αντίληψη του τι γίνεται κάθε φορά στα νοσοκομεία.
 'Ηθελα εδώ να μεταφέρω τις παρατηρήσεις που είχαμε κάνει όταν εφαρμόστηκε τις πρώτες εβδομάδες το αλκοτέστ και το "point system", κύριε Υπουργέ. Τότε τις πρώτες εβδομάδες υποδιπλασιάστηκαν οι διακομιδές τραυματιών στα νοσοκομεία. Δυστυχώς το θέμα χαλάρωσε. Το αλκοτέστ δεν ξέρω πόσο συχνά εφαρμόζεται. Μακάρι να είναι έτσι όπως τα είπατε, αλλά τα αποτελέσματα δείχνουν άλλα. Το να φεύγει ένα αυτοκίνητο πάνω από το κιγκλίδωμα, να περνάει από την άλλη πλευρά του δρόμου, να ξυρίζει την οροφή και να αποκεφαλίζει τους ανθρώπους από ένα άλλο αυτοκίνητο στην άλλη πλευρά του δρόμου, αυτό σημαίνει ότι αυτός έτρεχε με διακόσια χιλιόμετρα και απογειώθηκε κυριολεκτικά. Αυτό δεν πρέπει να επιτρέπεται!  Κάθε βράδυ στη λεωφόρο Ποσειδώνος και στη λεωφόρο Καβάλας μετατρέπονται οι δρόμοι σε πίστες της "Formula 1".  Αυτά είναι θέματα που θα πρέπει και μπορούν άμεσα να αντιμετωπισθούν. Ασφαλώς είναι πολλά. Τα έθεσε ο κ. Βλασσόπουλος. Μέσα στα ελάχιστα δευτερόλεπτα δεν προλαβαίνει κανείς να τα πει. Εγώ θα ήθελα, όμως, να κάνω έκκληση προς όλες τις πλευρές να πάρουν άμεσα τα αναγκαία μέτρα. Και ασφαλώς δεν είναι και ο Υπουργός ΠΕ.ΧΩ.Δ.Ε. εδώ, προς τον οποίον επίσης απευθύνονται τα καίρια σημεία των δρόμων όπου είναι καρμανιόλες, όπου έχουν επισημανθεί από την Τροχαία, από τα Μέσα Μαζικής Επικοινωνίας και από πολλές πλευρές. Οι εφημερίδες τα έχουν πολλές φορές δημοσιεύσει!   Νομίζω ότι αξίζει να διαθέσουμε μερικά εκατομμύρια για να τα διορθώσουμε αυτά, τη στιγμή που διαθέτουμε τρισεκατομμύρια για μεγάλα έργα. Νομίζω ότι πρέπει πρώτα εκεί να ρίξουμε το βάρος.
 Ευχαριστώ.
 ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά γενικά θεωρεία είκοσι δύο φοιτητές του Εθνικού Μετσόβιου Πολυτεχνείου, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", με θέμα "Πεντακόσια χρόνια έντυπης παράδοσης του Νέοελληνισμού".
 Ο κύριος Υπουργός έχει το λόγο.
 ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Κύριε Πρόεδρε, επαναλαμβάνω και πάλι συμμεριζόμενος την αγωνία των συναδέλφων, που κατέθεσαν τις ερωτήσεις, αλλά και όλων των συναδέλφων του Ελληνικού Κοινοβουλίου, ότι πρέπει να λάβουμε ορισμένα πολύ πρακτικά μέτρα για να αντιμετωπίσουμε το πρόβλημα. Νομίζω ότι η παραπομπή σε φορείς, σε επιτροπές και μια σειρά άλλες διαδικασίες, που κατά καιρούς έχουμε επιχειρήσει να κάνουμε, δεν έχουν αποδώσει. Πιστεύω ότι το μήνυμα το οποίο πρέπει να στείλουμε στην ελληνική κοινωνία, είναι ότι πρέπει να υπάρξει αυστηρή εφαρμογή της νομοθεσίας για να αντιμετωπίσουμε αυτό το τεράστιο πρόβλημα.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) Επίσης θέλω να σας πω, κύριε Λεβέντη, επειδή θέσατε το ζήτημα, ότι έχουν αυξηθεί κατά πολύ οι έλεγχοι για το αλκοτέστ, τουλάχιστον 26% για το 1998-1999 με βάση τα ολοκληρωμένα στοιχεία που διαθέτουμε και γενικότερα αυξήθηκαν πάνω από 30% οι έλεγχοι και οι παραβάσεις που βεβαίωσε η Τροχαία τον προηγούμενο χρόνο. Υπάρχει δηλαδή μια προσπάθεια από την πλευρά των υπηρεσιών.
 Επίσης θέλω να σας τονίσω, ότι έχουν δοθεί -και στο τρίτο Κοινοτικό Πλαίσιο Στήριξης θα δοθούν ακόμα περισσότερα- πολλά δισεκατομμύρια δραχμές για την υλικοτεχνική υποδομή, για να κάνουν καλύτερα τη δουλειά τους οι τροχονόμοι. 'Εχουν γίνει καλύτερα σεμινάρια για την άρτια εκπαίδευσή τους. Πιστεύω, όμως, ότι το μήνυμα που πρέπει να στείλουμε είναι η μηδενική ανοχή, η αυστηρή εφαρμογή της νομοθεσίας και ο σωστός τροχονομικός έλεγχος, γι'αυτό έχουμε καθιερώσει και την "παράβαση της εβδομάδος" από τις υπηρεσίες Τροχαίας, δηλαδή κάθε βδομάδα η Τροχαία δίνει έμφαση σε μια παράβαση.
 Επίσης πρέπει να σας πω, ότι με απόφαση του Πρωθυπουργού έχει συγκροτηθεί η Επιτροπή Οδικών Ατυχημάτων, στην οποία προεδρεύει ο Υπουργός Δημόσιας Τάξης και συμμετέχουν οι Υφυπουργοί από τα συναρμόδια Υπουργεία Mεταφορών, ΠΕ.ΧΩ.Δ.Ε., Υγείας κ.λπ.
 Τέλος, στο Υπουργείο Δημόσιας Τάξης έχει ετοιμαστεί και θα λειτουργήσει σε λίγες μέρες μια διεύθυνση δίπλα στη Διεύθυνση Τροχαίας, η οποία θα ασχολείται με τη μελέτη και επεξεργασία των στοιχείων που αφορούν τα οδικά ατυχήματα, έτσι ώστε να δημιουργήσουμε μια βάση δεδομένων, να έχουμε μια εικόνα απολογιστική, για να βγάζουμε χρήσιμα συμπεράσματα για τον τρόπο με τον οποίο προκαλούνται τα οδικά ατυχήματα  στη χώρα μας. Ευχαριστώ.  
ΕΥΑΓΓΕΛΟΣ ΒΛΑΣΣΟΠΟΥΛΟΣ: Κύριε Πρόεδρε, παρακαλώ το λόγο εκτός του Κανονισμού, αν είναι δυνατόν, για να δώσω μία άλλη διάσταση.
 ΠΡΟΕΔΡΕΥΩΝ (Κωνσταντίνος Γείτονας): Δεν είναι δυνατόν, με τον Κανονισμό όπως ξέρετε, να συνεχισθεί η συζήτηση σ' αυτήν την ερώτηση.  
ΕΥΑΓΓΕΛΟΣ ΒΛΑΣΣΟΠΟΥΛΟΣ: Μόνο είκοσι δευτερόλεπτα.
ΠΡΟΕΔΡΕΥΩΝ (Κωνσταντίνος Γείτονας): Σας κατανοώ, κύριε συνάδελφε, αλλά γνωρίζετε πολύ καλά ότι δεν είναι δυνατόν να γίνει.
 ΕΥΑΓΓΕΛΟΣ ΒΛΑΣΣΟΠΟΥΛΟΣ: 'Ο,τι πει ο Πρόεδρος!  
ΠΡΟΕΔΡΕΥΩΝ (Κωνσταντίνος Γείτονας): Υπάρχει παράκληση του Υπουργού Πολιτισμού και εφόσον το δέχονται οι κύριοι συνάδελφοι, να προηγηθεί η πρώτη επίκαιρη ερώτηση του δεύτερου κύκλου του συναδέλφου της Νέας Δημοκρατίας, κυρίου Κεφαλογιάννη.
Συμφωνείτε, κύριοι συνάδελφοι, να προηγηθεί η συζήτηση αυτής της επίκαιρης ερώτησης;  
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
 ΠΡΟΕΔΡΕΥΩΝ (Κωνσταντίνος Γείτονας): Συνεπώς, θα συζητηθεί η πρώτη επίκαιρη ερώτηση του δεύτερου κύκλου με αριθμό 24/10.5.2000 του Βουλευτή της Νέας Δημοκρατίας κ. Εμμανουήλ Κεφαλογιάννη προς τον Υπουργό Πολιτισμού σχετικά με τις χρηματοδοτήσεις του Υπουργείου κλπ.
  Η επίκαιρη ερώτηση του κυρίου συναδέλφου έχει ως εξής:  "Πρόσφατα και αμέσως μετά την ανάληψη των καθηκόντων σας, καταγγείλατε ευθέως μέσω δηλώσεων και εμμέσως μέσω παραπολιτικών διαρροών, ότι οι προηγούμενοι δύο προκάτοχοί σας υπουργοί είχαν υπογράψει αποφάσεις χορηγήσεως πολλών δισεκατομμυρίων σε τρίτους και ιδίως στις εκλογικές τους περιφέρειες, χωρίς να υπάρχουν όλες οι αντίστοιχες πιστώσεις στον προϋπολογισμό του υπουργείου σας.
Την 2.5.2000 δηλώσατε ότι του λοιπού "το ΥΠΠΟ θα χρηματοδοτεί αυτό που κάποιος κάνει και όχι αυτό που είναι".
Ερωτάσθε: Εάν έχετε ήδη ανακαλέσει με απόφασή σας τις ανωτέρω αποφάσεις των προκατόχων σας, εφόσον αυτές εκδόθηκαν κατά παράβαση των διατάξεων  του άρθρου 27 του ν.201/1992 (ΦΕΚ 154Α) όπως τροποποιήθηκαν και ισχύουν με τις διατάξεις της παραγράφου 2 του άρθρου 1 του ν.2469/1997 (ΦΕΚ 38Α) και εάν δεν τις έχετε ανακαλέσει πότε θα προχωρήσετε στην εκταμίευση των ποσών που εγκρίθηκαν με αυτές και απο ποιους κωδικούς αριθμούς.
 Ποια έργα, προμήθειες κ.λπ., αρμοδιότητος του Υπουργείου σας έχουν διακοπεί λόγω ελλείψεως πιστώσεων και τι προτίθεσθε να κάνετε γι' αυτά τα έργα;  Ποιοι συγκεκριμένα έχουν χρηματοδοτηθεί μέχρι σήμερα από το ΥΠΠΟ, πότε, από ποιους υπουργούς και με ποια ποσά "γι' αυτό που ήταν και όχι γι' αυτό που έκαναν" και τι προτίθεσθε να κάνετε για την αναζήτηση αυτών των ποσών και την προάσπιση των συμφερόντων του Δημοσίου;  Τι έχει συμβεί με την αγορά από το ΥΠΠΟ του ξενοδοχείου ΑΚΡΟΠΟΛ και εάν επρόκειτο για αγορά κάλυψης πραγματικών αναγκών του ΥΠΠΟ ή για αγορά σκοπιμότητος".
Ο Υπουργός Πολιτισμού, κ. Θεόδωρος Πάγκαλος έχει το λόγο για τρία λεπτά.
 ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Κύριε Πρόεδρε, με συγχωρείτε που ζήτησα αυτήν την προτίμηση, αλλά πρέπει να εγκαινιάσω την 'Εκθεση Βιβλίου μαζί με τον Πρωθυπουργό στις οκτώ και θα ήθελα να είμαι εκεί λίγο νωρίτερα.
 Μένω λίγο έκπληκτος από το περιεχόμενο της ερωτήσεως του κυρίου συναδέλφου, τον οποίο ιδιαιτέρως τιμώ και κυρίως από την εισαγωγή.  Διότι εκεί ο κ. Κεφαλογιάννης λέει ότι διέπραξα "παραπολιτικές διαρροές" -δεν ξέρω που το έχει πληροφορηθεί αυτό και πώς μπορεί να το περιλαμβάνει σε μία ερώτηση κοινοβουλευτικού χαρακτήρα- και επιπλέον λέει ότι κατήγγειλα πως οι δύο προκάτοχοί μου είχαν υπογράψει αποφάσεις χορηγήσεως πολλων δισεκατομμυρίων σε τρίτους στις εκλογικές περιφέρειες κ.λπ.
 Αυτά αποδίδουν δημοσιεύματα. Νομίζω ότι η μεταφορά των δημοσιευμάτων σε ένα κείμενο κοινοβουλευτικού ελέγχου ταυτόσημο έτσι όπως το περιλαμβάνουν οι τίτλοι των εφημερίδων, είναι πολύ κακή πρακτική. Βεβαίως ο καθένας έχει το επίπεδο στο οποίο κινείται και την ποιότητά του. Δεν είμαι εγώ που θα καθορίσω την ποιότητα της κοινοβουλευτικής κριτικής του κυρίου συναδέλφου, αλλά δεν μπορώ και να μην εκφράσω τη δυσαρέσκειά μου και τη λύπη μου για το επίπεδο που επέλεξε.
Τι είπα; Είπα ότι υπεγράφησαν αποφάσεις οι οποίες τελικά δεν εκαλύπτοντο από τα έσοδα τα οποία προβλέπονται γι' αυτού του είδους τις χορηγήσεις.
 Αυτού του είδους οι χορηγήσεις, κύριε Κεφαλογιάννη, δεν έχουν καμία σχέση με τους νόμους που αναφέρετε στην παράγραφο 1 της ερωτήσεώς σας, δηλαδή το ν. 201/92 και το ν. 2469/97 που αφορούν την ομαλή λειτουργία του κρατικού προϋπολογισμού και την εκταμίευση των κρατικών δαπανών από τους τακτικούς προϋπολογισμούς των υπουργείων. 'Επρεπε και εδώ να υπάρξει κάποια καλύτερη προετοιμασία της ερώτησής σας. Προδίδει η ερώτησή σας πλήρη σύγχυση γύρω από το θέμα.
 Οι επιχορηγήσεις προέρχονται βάσει νόμων που έχουμε ψηφίσει και βάσει κανονιστικών διατάξεων που στηρίζονται σε αυτούς τους νόμους από τα έσοδα των λεγομένων αριθμολαχείων, τα οποία ελευθέρως διατίθενται από τον Υπουργό Πολιτισμού προς ορισμένες κατευθύνσεις.
 Ανάμεσα σε αυτές είναι και έργα του Υπουργείου. Μπορώ να σας απαντήσω μέσα στα πλαίσια του χρόνου που διαθέτω ότι δεν έχει διακοπεί κανένα έργο, διότι βρήκαμε τον τρόπο να εξοικονομίσουμε δαπάνες. 'Εχω εδώ και θα δώσω στη Γραμματεία τις αποφάσεις τις οποίες ανακάλεσα. Τις ανακάλεσα, όχι διότι ήταν παράνομες όπως λέτε, αλλά απλώς διότι αφορούν το '98 και το πρώτο εξάμηνο του '99 και οι δικαιούχοι έδειξαν μέχρι τώρα αδιαφορία και δεν προσεκόμισαν τα δικαικολογητικά για να απολαύσουν τις επιχορηγήσεις τους.
 Τέλος, η άποψή μου για το ότι ...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)  Κύριε Πρόεδρε, ο κύριος συνάδελφος καταθέτει μία "επερώτηση" και εγώ πρέπει να απαντήσω σε δύο λεπτά! ΠΡΟΕΔΡΕΥΩΝ (Κωνσταντίνος Γείτονας): Τελειώνετε, γιατί έχετε και δευτερολογία.
 ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Ναι, αλλά δεν είναι τρόπος άσκησης κοινοβουλευτικής κριτικής αυτός. Πρέπει κάποτε και η Βουλή να δει σοβαρά τον τρόπο με τον οποίον ασκείται η κοινοβουλευτική κριτική. 'Οταν μου γίνονται τέσσερις συγκεκριμένες ερωτήσεις και η απάντηση σε καθεμία από αυτές προϋποθέτει χρόνο...
 ΠΡΟΕΔΡΕΥΩΝ (Κωνσταντίνος Γείτονας): Χάνετε χρόνο! 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Θέλω μία ώρα για να απαντήσω, κύριε Πρόεδρε!  Τέλος πάντων, σε ό,τι αφορά αυτό που είπα ότι θα χρηματοδοτώ αυτούς που θα κάνουν κάτι και όχι αυτούς που είναι κάτι και με ρωτάτε ποιοι το έκαναν αυτό, θέλω να σας πω ότι όλοι το έκαναν, κύριε Κεφαλογιάννη, μέχρι τώρα. Δηλαδή χρηματοδοτούσαν συλλόγους για έξοδα λειτουργίας τους. Ε, δεν θα γίνεται πλέον αυτό. Θα χρηματοδοτούνται μόνο συγκεκριμένες εκδηλώσεις  με βάση τα δικαιολογητικά τα οποία θα προσκομίζονται εκ των προτέρων. Βέβαια, θα μου πείτε που θα βρουν τα λεφτά αυτοί; Θα τα δανείζονται. Χάρη  στην πολιτική της Κυβέρνησης ο δανεισμός πλέον είναι δυνατός. Παλιά δεν ήταν.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, τελειώνετε.
 ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Τώρα μπορείς να δανειστείς. Το επιτόκιο είναι πάρα πολύ χαμηλό. Μετά θα έρθεις να πάρεις τα λεφτά σου προσκομίζοντας τα δικαιολογητικά.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, τα υπόλοιπα στη δευτερολογία σας.
 ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Για το ΑΚΡΟΠΟΛ δεν μπορώ να πω τίποτε.
 ΠΡΟΕΔΡΕΥΩΝ (Κωνσταντίνος Γείτονας): Στη δευτερολογία σας.
 ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Ούτε στη δευτερολογία μπορώ, κύριε Πρόεδρε.
 ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά γενικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "Πεντακόσια χρόνια έντυπης παράδοσης του Νεοελληνισμού" τριάντα επτά μαθητές και δύο συνοδοί δάσκαλοι από το 1ο Δημοτικό Σχολείο Μαγούλας Αττικής.
  (Χειροκροτήματα από όλες τις πτέρυγες)   Το λόγο έχει ο κ. Κεφαλογιάννης για δύο λεπτά.
 ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, δεν μπορώ να καταλάβω γιατί ενίσταται ο κύριος Υπουργός. Εγώ χρησιμοποιώ σε εισαγωγικά αυτά που είπε ο ίδιος και ανεγράφησαν στον Τύπο ...
  ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Δεν υπάρχουν στο κείμενό μου εισαγωγικά, κύριε συνάδελφε.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: ... κάτι που φαίνεται να αποδέχεται και ο κύριος Υπουργός δηλ ότι το Υπουργείο Πολιτισμού "θα χρηματοδοτεί αυτά που κάποιος κάνει και όχι αυτό που κάποιος είναι". Αυτή η απόφαση με βρίσκει απόλυτα σύμφωνους, και δεν έχω καμία διάθεση να αντιδικήσουμε μαζί σας.  'Ομως, το θέμα είναι πάρα πολύ σοβαρό. Επιχειρήσατε μια λεκτική ακροβασία, προχωρήσατε σε μομφή στο πρόσωπό μου, γιατί θέλατε το όλο θέμα να πέσει λίγο στα μαλακά. Το θέμα μας είναι η απόφασή σας να μην πληρώσετε τις επιχορηγήσεις, τις οποίες υπέγραψαν οι συνάδελφοί σας, παραμονές των εκλογών.
Και ποιες είναι αυτές. Είναι οκτακόσιες ανεκτέλεστες υπουργικές αποφάσεις. Αναγράφονται στον πίνακα του ΟΠΑΠ που εσείς δώσατε στη δημοσιότητα.  Είναι διακόσιες εξήντα οκτώ ανεκτέλεστες αποφάσεις του κ. Βενιζέλου από τις οποίες οι εκατόν εξήντα οκτώ υπεγράφησαν το τελευταίο είκοσιτετράωρο πριν φύγει από το Υπουργείο.  Επίσης, είναι πεντακόσιες εννέα της κ. Παπαζώη. Τριακόσιες ενενήντα επτά υπεγράφησαν τις τρεις τελευταίες ημέρες πριν από τις εκλογές.  Μάλιστα, ο κ. Μικρούτσικος ο προκάτοχος Υπουργός σε συνέντευξή του στο ραδιόφωνο πρώην συνάδελφό μας Βουλευτή, είπε ότι γίνονται επιχορηγήσεις για φεστιβάλ όπως π.χ. το φεστιβάλ σαρδέλας, για εορτασμό της ημέρας του ποντικού κ.ο.κ.! Αν εσείς θέλετε να συγκαλύψετέ τις, λανθασμένες επιλογές των προκατόχων σας κάνοντας μία προσωπική επίθεση το πρόσωπό μου, εγώ σίγουρα δεν θέλω να σας ακολουθήσω. Συνεργασία θέλω μαζί σας στα θέματα του πολιτισμού και κυρίως στα θέματα του 2004.
 Τέλος, θα ήθελα να μου απαντήσετε στο τελευταίο ερώτημα, δηλαδή τι συμβαίνει με το ΑΚΡΟΠΟΛ και αν πραγματικά αυτή η αγορά είναι για κάλυψη πραγματικών αναγκών ή για κάποια σκοπιμότητα. Γνωρίζετε πολύ καλά ότι το Υπουργείο σας αγόρασε το Μέγαρο της Μπουμπουλίνας και αγόρασε και τώρα το ΑΚΡΟΠΟΛ. Είχατε και εσείς προσωπικά μία διένεξη με το προεδρείο των εργαζομένων, του Υπουργείου σας για την αγορά νέου ακινήτου στο Ρέντη ιδιοκτησίας της Εθνικής Τράπεζας το κόστος του οποίου ξεπερνά.  (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) ΠΡΟΕΔΡΕΥΩΝ (Κωνσταντίνος Γείτονας): Τελειώνετε, κύριε συνάδελφε, παρακαλώ.
 ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, δώστε μου δέκα δευτερόλεπτα, μόνο για να βάλω μία τελεία.
 ΠΡΟΕΔΡΕΥΩΝ (Κωνσταντίνος Γείτονας): Μικρύνατε το χρόνο σας αναφερόμενος στον κ. Μικρούτσικο!  ΕΜΜΑΝΟΥΗΛ ΚΕΦΑΛΟΓΙΑΝΝΗΣ: ... τα τριάντα δισεκατομμύρια δραχμές.  Αν ο ένας Υπουργός έρχεται και αναιρεί τις αποφάσεις του προηγούμενου, πραγματικά υπάρχει σοβαρό πρόβλημα στο Υπουργείο Πολιτισμού.
 ΠΡΟΕΔΡΕΥΩΝ (Κώσταντίνος Γείτονας): Ο κύριος Υπουργός Πολιτισμού έχει το λόγο για δύο λεπτά.
 ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Κύριε Κεφαλογιάννη, εάν επιθυμείτε συνεργασία θα σας παρακαλούσα ή να 'ρθείτε να με δείτε και να σας ενημερώσω για όλα αυτά -ξέρετε πόσο προσιτός είμαι- ή αν θέλετε να μου κάνετε ερωτήσεις -που και αυτό είναι δικαίωμά σας- να κάνετε ένα ερώτημα για να διαθέτω τέσσερα λεπτά για να σας απαντήσω, και όχι ένα τέταρτο του λεπτού που διαθέτω τώρα για κάθε ένα από τα ερωτήματα.
Οι αποφάσεις που ανακάλεσα είναι αποφάσεις του 1998 και του πρώτου εξαμήνου του 1999, για τις οποίες οι ενδιαφερόμενοι δεν είχαν κάνει καμία κίνηση. Συνεπέρανα -και νομίζω ότι θα με δικαιώσετε- ότι δεν χρειάζονται πραγματικά αυτά τα λεφτά ή ότι οι σκοποί, τους οποίους είχαν προβάλει, στην πραγματικότητα δεν εξυπηρετούνται, δεν προωθούνται. Και έτσι ανακάλεσα τις αποφάσεις αυτές.
 Αυτές οι αποφάσεις που αναφέρετε είναι αποφάσεις που δεν μπορούσαν να καλυφθούν τη στιγμή που προέκυψε το ζήτημα. 'Ενα μεγάλο μέρος απ' αυτές θα καλυφθεί γιατί είναι απαραίτητο να καλυφθεί.
 ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Υπάρχουν και του 2000.
 ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Αυτές οι επιχορηγήσεις δεν είναι ούτε άχρηστες ούτε σκανδαλώδεις. Είναι το "λάδι" που επιτρέπει στην  πολιτιστική μηχανή της χώρας να λειτουργεί. Και ο κ. Μικρούτσικος, τον οποίο αναφέρατε, κατ' εξοχήν έχει χορηγηθεί απ' όλους και είναι ο τελευταίος στη χώρα αυτή που δικαιούται να κρίνει το σύστημα, το οποίο εγώ θέλω τώρα να εκλογικεύσω.
 Σε ό,τι αφορά το "ΑΚΡΟΠΟΛ". Η αγορά ήταν απαραίτητη και αναγκαία. Δυστυχώς ο επιχειρηματίας -κατά την άποψη των υπηρεσιών του Υπουργείου-  και οι υπηρεσίες του Υπουργείου -κατά τον επιχειρηματία- δεν μπορούν να συνεννοηθούν για τη μορφή της επισκευής, η οποία αποτελεί τμήμα του αρχικού τιμήματος. Προσφύγαμε στη γνωμοδότηση του Τεχνικού Επιμελητηρίου Ελλάδος, του Νομικού Συμβουλίου του Κράτους για να μην υπάρξει μια δικαστική διένεξη η οποία θα κρατήσει χρόνια διαιωνίζοντας ως γιαπί αυτό το θαυμάσιο κτίριο που όταν αναπαλαιωθεί θα είναι πραγματικά χρήσιμο.  Τώρα μου λέτε ότι υπήρξε κάποια διένεξη με τους υπαλλήλους. Οι υπάλληλοι ήταν ενθουσιασμένοι όταν τους είπα ότι οι διευθύνσεις του Υπουργείου Πολιτισμού, που βρίσκονται αυτήν τη στιγμή σε είκοσι ένα διαφορετικά κτίρια μέσα στην Αθήνα, θα συγκεντρωθούν όλες σε ένα κτίριο, το οποίο προσπαθούμε -είμαστε στην αρχή της προσπάθειας, δεν ξέρω αν θα ευοδωθεί- να καταστήσουμε ένα μνημείο πολιτισμού, ένα χώρο κοινωνικών εκδηλώσεων και ταυτόχρονα ένα λειτουργικό χώρο για το Υπουργείο. Αυτή είναι η προοπτική.
 Μην ανησυχείτε όμως. Αν ανησυχείτε για το τι θα κάνουμε το κτίριο της οδού Μπουμπουλίνας ή το "ΑΚΡΟΠΟΛ", σταματήστε να ανησυχείτε. Διότι η Αθήνα όπως ξέρετε...
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Υπουργέ, τελειώνετε.
 ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Τελειώνω, κύριε Πρόεδρε.
Η  Αθήνα έχει πάγια και τεράστια ανάγκη πολιτιστικών χώρων. Και βεβαίως έχει ανάγκη γραφείων και το Μουσείο που είναι απέναντι και μπορεί η "Μπουμπουλίνας" να χρησιμοποιηθεί, ώστε να μπορέσουν να φύγουν μερικές από τις υπηρεσίες του Μουσείου και να υπάρξει περισσότερος εκθεσιακός χώρος. Δεν είναι λοιπόν η κατάσταση τέτοια που αν αποκτήσουμε περισσότερα πολιτιστικά κτίρια θα υπάρξει αδιέξοδο.
Μπορώ να σας καθησυχάσω και σας είπα ότι στο μέλλον όποτε θέλετε είμαι στη διάθεσή σας να σας ενημερώνω εγκαίρως.
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε Υπουργέ. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, αν επιτρέπετε θα ήθελα να καταθέσω κάτι για τα Πρακτικά.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Κεφαλογιάννη, είστε έμπειρος.
 ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Θα ήθελα να καταθέσω τις διατάξεις του νόμου τις οποίες επικαλέστηκε ο κύριος Υπουργός, για τα Πρακτικά.
 (Στο σημείο αυτό ο Βουλευτής κ. Ε. Κεφαλογιάννης καταθέτει για τα Πρακτικά τις προαναφερθείσες διατάξεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
 ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Κεφαλογιάννη, δεν έχετε το λόγο. Επανερχόμεθα στις επίκαιρες ερωτήσεις πρώτου κύκλου.
 Θα συζητηθεί η δεύτερη επίκαιρη ερώτηση με αριθμό 23/10.5.2000 του Βουλευτή της Νέας Δημοκρατίας κ. Νικήτα Κακλαμάνη προς τον Υπουργό Υγείας και Πρόνοιας, σχετικά με τη λήψη των αναγκαίων μέτρων για την καλύτερη διαχείριση των πόρων του Υπουργείου.
 Η επίκαιρη ερώτηση του κ. Κακλαμάνη έχει ως εξής: "Με έκπληξη άκουσε ο ελληνικός λαός το νέο Υπουργό Υγείας να ομιλεί για "πιράνχας" στο χώρο της αρμοδιότητάς του, υπονοώντας προφανώς φαινόμενα διαφθοράς ακόμη και στη διαχείριση των πόρων.
 Αναγνωρίζω ότι δεν υπάρχει υποκειμενική ευθύνη του κ. Α. Παπαδόπουλου, σίγουρα όμως υπάρχει αντικειμενική ευθύνη, αφού η παρούσα Κυβέρνηση είναι συνέχεια της προηγούμενης.
 Κατόπιν των ανωτέρω ερωτάται ο κύριος Υπουργός Υγείας Τι ακριβώς και ποιους εννοούσε και ποια είναι τα πρώτα άμεσα μέτρα που έλαβε για πάταξη αυτής της κατάστασης".
Ο Υφυπουργός Υγείας και Πρόνοιας κ. Δημήτριος Θάνος έχει το λόγο για τρία λεπτά.
 ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Κύριε Πρόεδρε, ο Υπουργός Υγείας και Πρόνοιας κατά την τελετή παράδοσης και παραλαβής του Υπουργείου, αναφερόμενος στα προβλήματα υγείας είπε ότι υπάρχουν χιλιάδες  μικρά και μεγάλα συμφέροντα στο χώρο αυτό.
 'Ηταν μία γενική αναφορά και διαπίστωση η οποία αδικαιολόγητα προκάλεσε έκπληξη στον εκλεκτό συνάδελφο της Νέας Δημοκρατίας και την αβάσιμη ερμηνεία της περί διαφθοράς στη διαχείριση των πόρων.  Νομίζω ότι κάποτε στην πολιτική ζωή πρέπει να εξοικειωθούμε με την αλήθεια, η παραδοχή της οποίας αποτελεί βασική προϋπόθεση για την αντιμετώπιση των προβλημάτων τα οποία περιγράφει.
Είναι γνωστό ότι στη χώρα μας οι δαπάνες για την υγεία είναι δυσανάλογα υψηλές σε σχέση με την αποδοτικότητα. Το πρόβλημα του ΕΣΥ δεν είναι τόσο ποσοτικό όσο είναι πρόβλημα ποιοτικό. Στις νέες νοσοκομειακές υποδομές οι οποίες αναπτύσσονται για να αποδώσουν τα αναμενόμενα πρέπει να αλλάξουμε τον τρόπο που λειτουργούν σήμερα τα περισσότερα νοσοκομεία,  έναν τρόπο που έχει οδηγήσει σε χαμηλή παραγωγικότητα, καθώς και σε αύξηση των δαπανών για την υγεία χωρίς ουσιαστικό αντίκρυσμα στο επίπεδο των παρεχόμενων υπηρεσιών υγείας.
Στο χώρο της υγείας στην Ελλάδα υπάρχουν κατεστημένα συμφέροντα και νοοτροπίες, όπως άλλωστε και σε όλες τις εκδηλώσεις της κοινωνικής, οικονομικής και πολιτικής ζωής. Είναι ιδιωτικά οικονομικά συμφέροντα με μεγάλες αποδόσεις εισοδημάτων που ανατράφηκαν και ευδοκιμούν δίπλα στις αδυναμίες και στην έλλειψη ανταγωνιστικότητας των δημόσιων υπηρεσιών υγείας.
 Υπάρχουν νοοτροπίες οι οποίες κατανοούν τη δημοκρατία μόνο ως δικαιώματα και όχι ως υποχρεώσεις. Αλλά η δημοκρατία είναι σχέση υποχρεώσεων και δικαιωμάτων.
 Υπάρχουν ακόμα και μέσα στους κλάδους εργασίας θύλακες ιδιοτελούς αντίληψης που βλάπτουν συχνά τα συμφέροντα των ίδιων των εργαζομένων και του συστήματος που υπηρετούν.
Στις προγραμματικές δηλώσεις η Κυβέρνηση δεσμεύθηκε για μεταρρύθμιση στο χώρο του ΕΣΥ. Ενδεικτικά για το θέμα της διαχείρισης θα ήθελα να αναφέρω: Στόχοι μας είναι σύγχρονα συστήματα διοίκησης στο νοσοκομεία, συστήματα ελέγχου και αξιολόγησης των υπηρεσιών που παρέχουν τα νοσοκομεία, νέοι πρότυποι οργανισμοί νοσοκομείων, μηχανογράφηση των υπηρεσιών και λειτουργιών των νοσοκομείων, λειτουργία διπλογραφικού συστήματος και κλειστών προϋπολογισμών.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)  Τελικός στόχος της μεταρρύθμισης θα είναι η πρόσβαση όλων ανεξαιρέτως των Ελλήνων πολιτών σε μία δημόσια υγεία που θα τους προσφέρει υπηρεσίες υψηλής ποιότητας μέσα σε ένα περιβάλλον που θα διασφαλίζει την αξιοπρέπεια τόσο για τους πολίτες όσο και για τους λειτουργούς του ΕΣΥ.
ΠΡΟΕΔΡΕΥΩΝ (Κωνσταντίνος Βρεττός): Ο συνάδελφος κ. Νικήτας Κακλαμάνης έχει το λόγο για δύο λεπτά.
 ΝΙΚΗΤΑΣ ΚΑΚΛΑΜΑΝΗΣ: Κύριε Υπουργέ, κρίμα χάσατε σήμερα μία μεγάλη ευκαιρία. Συνήθως οι επίκαιρες ερωτήσεις και επερωτήσεις γίνονται από τη  μείζονα ή ελάσσονα Αντιπολίτευση προκειμένου να ελέγξουν την Κυβέρνηση. Ενίοτε γίνονται για να ενισχύσουν την όποια κυβέρνηση και τον όποιο  Υπουργό να πάρει σκληρά μέτρα αρκεί να είναι προς τη σωστή κατεύθυνση και να βελτιώνουν την κατάσταση στο χώρο αρμοδιότητάς της.
'Ωστε λοιπόν, την αναποτελεσματικότητα στο χώρο των νοσοκομείων ονόμασε ο κύριος Υπουργός ως πιράνχας; Αυτό, λοιπόν, εννοούσε. Την αναποτελεσματικότητα στον τρόπο διαχείρισης των οικονομικών των νοσοκομείων.
 Δεν γνωρίζετε τίποτα για τη διαφθορά στο χώρο της υγείας. Δεν γνωρίζετε τίποτε για την αδιαφάνεια στις προμήθειες. Δεν γνωρίζετε τα επίσημα στατιστικά της Ευρωπαϊκής 'Ενωσης, ποιο είναι το ποσοστό της παραοικονομίας στο χώρο της δημόσιας υγείας στην Ελλάδα;  Εγώ περίμενα ότι αυτό θα ερχόσαστε να μου πείτε σήμερα και να σας πω, προχωρήστε και εμείς θα σας ενισχύσουμε έστω και ως Αντιπολίτευση. 'Οχι να πατάξετε, αλλά να περιορίσετε τα φαινόμενα διαφθοράς, αδιαφάνειας και παραοικονομίας. Και εσείς ήλθατε σήμερα και μου βγάλατε ένα λόγο τι προτίθεστε να κάνετε για να αναδιαρθρώσετε τα νοσοκομεία. Αυτό είναι άλλο  πράγμα, κύριε Υπουργέ. Εγώ θέλω μία συγκεκριμένη απάντηση να μου δώσετε.  Παραδέχεστε ότι  υπάρχουν φαινόμενα διαφθοράς, αδιαφάνειας και παραοικονομίας; Εάν όχι, εντάξει, παίρνετε την ευθύνη του όχι και θα επανέλθουμε με δικά μας στοιχεία.
Εάν, ναι, όμως, κύριε Υπουργέ, σήμερα πρέπει να μου πείτε ποιοι  ευθύνονται γι' αυτά. Προσωπικά εσείς ή ο κ. Παπαδόπουλος ή η κ.
Σπυράκη όχι, το ξέρω, πλην όμως εσείς διαδεχθήκατε κυβερνήσεις που επί επτά χρόνια είναι από το κόμμα σας, είναι στο συγκεκριμένο χώρο και στο συγκεκριμένο Υπουργείο.
 Δεν μπορείτε, λοιπόν, σήμερα να έρχεσθε και να μας λέτε αυτά που μας λέτε. Σας επαναλαμβάνω ότι δεν πρέπει να χάσετε την ευκαιρία που σας δίνω καλοπροαίρετα, να απαντήσετε στη δευτερολογία σας για το συγκεκριμένο θέμα. Διαφορετικά θα μετανοιώσετε.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υφυπουργός έχει το λόγο. 
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Φοβούμαι, κύριε Πρόεδρε, ότι η Αξιωματική Αντιπολίτευση υποτροπιάζει και πάλι σε συζητήσεις περί αδιαφάνειας, περί διαφθοράς και σκανδαλολογίας, τις οποίες και προεκλογικά ανεπιτυχώς καλλιέργησε για δημιουργία εντυπώσεων.  Εάν υπάρχουν στοιχεία, κύριε Κακλαμάνη, να τα φέρετε και να τα στείλετε και στον εισαγγελέα. Εμείς, εκείνο το οποίο θα προσπαθήσουμε να βελτιώσουμε μέσα από τη μεταρρύθμιση -κι εδώ χρειαζόμαστε τη συνεργασία όλων και τη δημιουργική κριτική, αλλά και τη γνώση και την εμπειρία, τη μικρή ή μεγάλη που διαθέτουν οι συνάδελφοι- είναι η παραγωγικότητα του συστήματος και ο περιορισμός των αδυναμιών, από τις οποίες πολλοί επωφελούνται.
 Θα είμαστε, όμως, αυστηροί και ανυποχώρητοι σε κάθε φαινόμενο διαφθοράς, το οποίο θα εμφανιστεί και σε αυτό είμαστε κατηγορηματικοί.  
ΝΙΚΗΤΑΣ ΚΑΚΛΑΜΑΝΗΣ: Από δω και πέρα. Μέχρι τώρα δεν υπήρχαν; 
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Υπάρχουν προβλήματα. Η ποιότητα των υπηρεσιών υγείας που απολαμβάνει ο 'Ελληνας πολίτης δεν έχει φτάσει εκεί που όλοι θα θέλαμε. Οι ανάγκες της κοινωνίας συνεχώς αλλάζουν και συνεχώς αυξάνονται. Ανάγκες και προσδοκίες που το Ε.Σ.Υ., μολονότι πραγματικά παράγει ένα σπουδαίο έργο, δεν κατάφερε να ικανοποιήσει και αυτός θα είναι ο τελικός στόχος της μεταρρύθμισης την οποία θα προωθήσουμε.
 Κλείνοντας θα ήθελα να κάνω ένα σχόλιο για τις δηλώσεις του Υπουργού Υγείας και Πρόνοιας, πιστεύοντας ότι οι διαπιστώσεις ενός Υπουργού, έστω κι αν είναι δυσάρεστες, είναι μία πράξη θετική, γιατί διαμορφώνει γνώση και η γνώση διαμορφώνει συνείδηση στην κοινωνία και η συνείδηση είναι πολύτιμη, γιατί είναι η βασικότερη προϋπόθεση στη δημιουργία θετικών εξελίξεων.
 Ευχαριστώ.
 ΠΡΟΕΔΡΕΥΩΝ (Κωνσταντίνος Βρεττός): Τρίτη είναι η με αριθμό 21/10.5.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αντωνίου Σκυλλάκου προς τον Υπουργό Δημόσιας Τάξης, σχετικά με την επέμβαση της Ελληνικής Αστυνομίας κατά τις εκδηλώσεις στη Γρίτσα Λιτοχώρου Πιερίας κλπ.
 Η επίκαιρη ερώτηση του κυρίου συναδέλφου έχει ως εξής:  "Η διοίκηση της Αστυνομικής Διεύθυνσης Πιερίας κατά τη διάρκεια φιλειρηνικών λαϊκών εκδηλώσεων στη Γρίτσα Λιτοχώρου στις 11 του Απρίλη, προέβη στις παρακάτω ενέργειες:  Ξυλοκόπησε άγρια δύο φιλειρηνιστές, μέλη του Κ.Κ.Ε. και τους μετέφερε αιμόφυρτους στο κτίριο της Αστυνομικής Διεύθυνσης Πιερίας.
Επί πέντε ώρες αρνιόταν τη μεταφορά τους στο νοσοκομείο, την επικοινωνία με το δικηγόρο τους. Δήλωνε άγνοια για τη σύλληψη και κράτησή τους προς τους συγγενείς, στελέχη και Βουλευτή του Κ.Κ.Ε.
 Οι ενέργειες αυτές συνιστούν κατάφωρη παραβίαση στοιχειωδών ανθρωπίνων και συνταγματικών δικαιωμάτων.
 Ερωτάται ο κύριος Υπουργός: - Από πού άντλησε το δικαίωμα η Αστυνομική Διεύθυνση Πιερίας να προχωρήσει στις παραπάνω ενέργειες; - Το Υπουργείο Δημόσιας Τάξης έχει ασκήσει ΕΔΕ για τις παραπάνω καταγγελίες και ποια είναι τα συμπεράσματά της;"  Ο Υπουργός Δημόσιας Τάξης, κ. Χρυσοχοϊδης, έχει το λόγο.
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Ευχαριστώ, κύριε Πρόεδρε.
 Η Ελλάδα, η χώρα μας, είναι κατ' εξοχήν δημοκρατική χώρα στην οποία ο κάθε πολίτης, είτε μεμονωμένα είτε ομαδικά, μπορεί να διαδηλώνει, να διαμαρτύρεται, να πορεύεται όπως συμβαίνει καθημερινά και στο Λεκανοπέδιο και σε άλλες πόλεις της χώρας, δημιουργώντας μάλιστα πολλές φορές σημαντικά κοινωνικά, οικονομικά προβλήματα, τα οποία κάποια στιγμή, αγαπητοί συνάδελφοι, πρέπει να δούμε μέσα στο Κοινοβούλιο.
 Θα έλεγα όμως, κύριε Σκυλλάκο, απευθυνόμενος σε εσάς που κάνετε την ερώτηση ότι η καταχρηστική άσκηση των δικαιωμάτων είναι αντίθετη με τις επιταγές του Συντάγματος και δεν μπορεί, νομίζω, και δεν δικαιούται κανένας πολίτης, ακόμα και οι φιλειρηνιστές που αναφέρονται στην ερώτησή σας, να προβαίνουν σε ενέργειες, οι οποίες βλάπτουν άλλους πολίτες ή όργανα του κράτους.
 Τα γεγονότα λοιπόν, τα οποία περιγράφετε στην ερώτησή σας δεν είναι έτσι. Kαι δεν είναι έτσι διότι οι συγκεκριμένοι φιλειρηνιστές όπως τους περιγράφετε εισήλθαν βίαια στο χώρο με μεγάλη ταχύτητα με αυτοκίνητο, έμειναν όλη τη νύχτα στο χώρο του λιμανιού του Λιτοχώρου όπου γινόταν η επιβίβαση των αμερικανών πεζοναυτών για το Κόσσοβο προκειμένου να πραγματοποιηθεί μια άσκηση, όπως είναι γνωστό, και στη συνέχεια παρά τις εντολές και τις παρακλήσεις του εισαγγελέα, ο οποίος ήταν παρών, ο κύριος αυτός με άλλους τρεις ήταν κλεισμένος μέσα στο αυτοκίνητό του και δεν έφευγε.
 Και σε κάποια στιγμή μάλιστα, κύριε Σκυλλάκο, έβαλε μπρος στο αυτοκίνητό του και επετέθηκε με μεγάλη ταχύτητα τραυματίζοντας τον αξιωματικό της Αστυνομίας και παραλίγο να του κοστίσει τη ζωή.        Συνελήφθη, τον πήγαν στον αστυνομικό τμήμα μαζί με κάποιον άλλο, το δεύτερο στον οποίο αναφέρεσθε και ο οποίος αφέθη ελεύθερος αμέσως. Τον παρότρυναν να πάει στο νοσοκομείο και δεν πήγαινε.  Και βεβαίως σχηματίστηκε δικογραφία και τιμωρήθηκε από το Τριμελές Πλημμελειοδικείο Κατερίνης σε δέκα μήνες φυλάκιση για επικίνδυνη σωματική βλάβη επαναλαμβάνω, πήγε με κατηγορία "ανθρωποκτονία από πρόθεση". Ο φιλειρηνιστής!  Ο αστυνομικός αυτός, ο οποίος είναι οικογενειάρχης αυτήν τη στιγμή υφίσταται και τον πόνο το σωματικό αλλά και πρόβλημα οικογενειακό. 'Εχει υποστεί πολύ σημαντικά τραύματα και, εν πάση περιπτώσει, επειδή υπήρξε καταγγελία από την πλευρά του φιλειρηνιστή, η Αστυνομία, το Υπουργείο Δημόσιας Τάξης διέταξε  ΕΔΕ προκειμένου να διαπιστωθούν οι συνθήκες κάτω από τις οποίες έγινε όλο το περιστατικό. Ευχαριστώ, κύριε Πρόεδρε.  
ΠΡΟΕΔΡΕΥΩΝ (Κωνσταντίνος Βρεττός): Παρακαλώ το συνάδελφο κ. Σκυλλάκο να πάρει το λόγο για δύο λεπτά.
 ΑΝΤΩΝΙΟΣ ΣΚΥΛΛΑΚΟΣ: Η απάντηση του κυρίου Υπουργού είναι σκέτη πρόκληση. Εκεί που μας χρώσταγαν μας παίρνουν και το βόδι. 'Εντεκα διμοιρίες ΜΑΤ ήταν έξω στην περιοχή που δημιουργήθηκαν τα επεισόδια. Δύο φιλειρηνιστές ξυλοκοπήθηκαν, σύρθηκαν στο αστυνομικό τμήμα, επί πεντέμισι ώρες υπήρχε άρνηση να τους δει δικηγόρος, συγγενής και συναγωνιστές.  Τηλεφωνήσαμε στο Υπουργείο Δημόσιας Τάξης και από εκεί μάθαμε ότι κρατούνται. Η Αστυνομία αρνιόταν να τους πάει στο νοσοκομείο. Ορίστε οι φωτογραφίες!  (Στο σημείο αυτό  ο Βουλευτής κ. Αντώνιος Σκυλλάκος καταθέτει για τα Πρακτικά τα  προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)  Γεμάτο το κελί με αίματα! Και έρχεται ο κύριος Υπουργός εδώ και μιλάει για καταχρηστική συμπεριφορά των φιλειρηνιστών. Και άλλα αστυνομικά όργανα θα ακολουθήσουν τις ίδιες απαράδεκτες μεθόδους με τη συγκάλυψη που επιχειρεί ο κύριος Υπουργός.
 'Ηδη  ο Δικηγορικός Σύλλογος της Κατερίνης -που δεν ανήκει φυσικά στο ΚΚΕ -έχει καταγγείλει το γεγονός και ζητάει την αυστηρή τιμωρία των αστυνομικών οργάνων. Ο πρόεδρος και το σωματείο των αστυνομικών υπαλλήλων της Κατερίνης διαχώρισε την ευθύνη του από την αστυνομική διεύθυνση και καταγγέλλει τους προϊσταμένους του. Και έρχεται εδώ ο κύριος Υπουργός να παίξει τον ρόλο του τιμητή; Ο κ. Τζέκης, Βουλευτής σήμερα και όντας Βουλευτής -μόλις είχε εκλεγεί- επισκέφθηκε τον δήθεν τραυματισθέντα υποδιευθυντή. Ξέρετε τι είπε ο υποδιευθυντής ο κ. Ιορδανίδης; "Δεν έπαθα τίποτα, ούτε στο νοσοκομείο δεν ήθελα να πάω.  Αν μου ζητούσαν συγνώμη.... Από τον πανικό δημιουργήθηκε μια κατάσταση. Δεν έπαθα τίποτα". Αλλά για να βγει αθώα η Αστυνομία τον υποχρέωσαν να πει άλλα πράγματα στο δικαστήριο. Πέρασε ένας μήνας από τότε.
 Tι λέει η ΕΔΕ; Αντί να βγει δημόσια να καταδικάσει αυτές τις ενέργειες ο κύριος Υπουργός επιρρίπτει τις ευθύνες στους φιλειρηνιστές και στο φιλειρηνικό κίνημα. Ηθικός αυτουργός είναι ο κύριος Υπουργός. Για ηθική αυτουργία πρέπει να κατηγορηθεί η Κυβέρνηση. Διότι, όταν αντιμετωπίζονται, είτε αγρότες είτε μαθητές είτε φιλειρηνιστές είτε όλοι εμείς  εδώ έξω από το Σύνταγμα, όταν ερχόταν ο Κλίντον, ως τρομοκράτες κι ότι εμείς καταχρώμαστε της  δημοκρατίας... Ορίστε η δημοκρατία σας! Ντροπή, κύριε Υπουργέ, για την απάντησή σας! 
ΠΡΟΕΔΡΕΥΩΝ (Κωνσταντίνος Βρεττός): Ο  κύριος Υπουργός έχει το λόγο. 
ΜΙΧΑΗΛ ΧΡΥΣΟΧΟΙΔΗΣ(Υπουργός Δημόσιας Τάξης): Κύριε Πρόεδρε, ο κ.
Σκυλλάκος διέπραξε το ατόπημα  αυτήν τη στιγμή να επανέλθει σε γεγονότα τα οποία έχουν καταδικασθεί από τη συντριπτική πλειοψηφία του ελληνικού λαού. Και αναφέρομαι στα γεγονόταν Κλίντον, σε εκείνα τα ατοπήματα.  
ΑΝΤΩΝΙΟΣ ΣΚΥΛΛΑΚΟΣ: Ο κ. Μπερνς σας υποστήριξε μόνο.
ΠΡΟΕΔΡΕΥΩΝ (Κωνσταντίνος Βρεττός): Κύριε συνάδελφε, παρακαλώ μη διακόπτετε.
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Κύριε Σκυλλάκο, μη διεκδικείτε εσείς το μονοπώλιο της δημοκρατικότητας. Εμείς εφαρμόζουμε τη δημοκρατικότητα και τη δημοκρατική πράξη καθημερινά στην άσκηση της διοίκησης και η Αστυνομία, κύριε Σκυλλάκο, είναι ένα κομμάτι της ελληνικής κοινωνίας και δεν πρέπει να υπάρχουν επιθέσεις κατά των αστυνομικών, γιατί και οι αστυνομικοί είναι παιδιά αυτής της κοινωνίας και αυτής της χώρας. Είναι εργαζόμενοι και έχουν οικογένειες.
ΑΝΤΩΝΙΟΣ ΣΚΥΛΛΑΚΟΣ: Δεν μιλάμε για όλους τους αστυνομικούς, κύριε Υπουργέ, μη βάζετε λόγια που δεν είπαμε.
 ΠΡΟΕΔΡΕΥΩΝ (Κωνσταντίνος Βρεττός): Παρακαλώ, μη διακόπτετε.
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Δεύτερον, δεν μου απαντήσατε ποιος τραυμάτισε τον αστυνομικό.
 ΑΝΤΩΝΙΟΣ ΣΚΥΛΛΑΚΟΣ: Δεν τραυματίστηκε, είπε ψέματα.
 ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Επαναλαμβάνω: Δεν απαντήσατε ποιος τραυμάτισε τον αστυνομικό. Διότι ο αστυνομικός αυτήν τη στιγμή...
 ΠΡΟΕΔΡΕΥΩΝ (Κωνσταντίνος Βρεττός): Μη ρωτάτε και εσείς, γιατί θα σας δώσει απάντηση και είναι εκτός διαδικασίας.
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Σας παρακαλώ, κύριε Πρόεδρε.
ΑΝΤΩΝΙΟΣ ΣΚΥΛΛΑΚΟΣ: Αυτός έκανε ερώτηση στο Κ.Κ.Ε., κύριε Πρόεδρε. 
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Τρίτον, να πάρετε πίσω αυτό που είπατε, κύριε Σκυλλάκο, περί ηθικού αυτουργού κλπ.
ΑΝΤΩΝΙΟΣ ΣΚΥΛΛΑΚΟΣ: Βεβαίως είστε ηθικός αυτουργός έτσι όπως μας συμπεριφέρεσθε.
 ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Να το πάρετε πίσω. Δεν νομίζω ότι το είπατε σε πλήρη ηρεμία. Υποθέτω ότι το είπατε σε κάποια στιγμή παρόρμησης.
 Θέλω, όμως, να σας πω το εξής: 'Ολο αυτό το διάστημα που τουλάχιστον προσωπικά υπηρετώ στη θέση του Υπουργού Δημόσιας Τάξης, προσπαθώ με πολύ δημοκρατικό τρόπο να μην υπάρχουν προβλήματα μεταξύ διαδηλωτών και αστυνομικών και πάντα να υπάρχει μεταξύ μας μια συνεννόηση για να μη δημιουργούνται προβλήματα. Νομίζω ότι αυτό συμβαίνει πάντα.
 Παρακαλώ πολύ λοιπόν, μέσα στα πλαίσια αυτά και της δημοκρατικότητας και της καλής θέλησης να διεξάγονται οι όποιες πορείες διαμαρτυρίας, διαδηλώσεις στη χώρα για να μη δημιουργούνται προβλήματα, τραυματισμοί και στη συνέχεια αντιδικίες. Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
 Στο σημείο αυτό δέχεσθε να λύσουμε τη συνεδρίαση;  
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 19.10' λύεται η συνεδρίαση για αύριο Τρίτη 16 Μαϊου 2000 και ώρα 18.00', με αντικείμενο εργασιών του Σώματος: κοινοβουλευτικό έλεγχο, συζήτηση επερωτήσεως σύμφωνα με την ημερήσια διάταξη που έχει διανεμηθεί.
 Ο ΠΡΟΕΔΡΟΣ                                  ΟΙ ΓΡΑΜΜΑΤΕΙΣ 

