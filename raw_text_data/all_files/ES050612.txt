      Κυριακή 12 Ιουνίου 2005
      ΣΥΝΕΔΡΙΑΣΗ ΡΠΒ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      
      1. Συζήτηση Ειδικής Ημερήσιας Διάταξης και Ψηφοφορία επί της προτάσεως του Πρωθυπουργού για παροχή ψήφου εμπιστοσύνης στην Κυβέρνηση, σελ.
      2. Επί προσωπικού θέματος, σελ.
      3. Επί του Κανονισμού, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Δευτέρας 13 Ιουνίου 2005,  σελ.
      
      ΟΜΙΛΗΤΕΣ
      Α. Επί προσωπικού θέματος:
      ΒΕΝΙΖΕΛΟΣ Ε., σελ.
      ΚΟΝΤΟΣ Α., σελ.
      
      Β. Επί του Κανονισμού:
      ΚΑΣΤΑΝΙΔΗΣ Χ., σελ.
      
      Γ. Επί της Ειδικής Ημερήσιας Διάταξης:
      ΑΛΑΒΑΝΟΣ Α., σελ.
      ΑΛΙΒΙΖΑΤΟΣ Π., σελ.
      ΑΛΟΓΟΣΚΟΥΦΗΣ Γ., σελ.
      ΑΠΟΣΤΟΛΑΚΗ Μ.,σ ελ.
      ΑΡΓΥΡΗΣ Ε., σελ.
      ΒΑΡΒΙΤΣΙΩΤΗΣ Μ., σελ.
      ΒΑΣΙΛΕΙΟΥ Θ., σελ.
      ΒΕΝΙΖΕΛΟΣ Ε., σελ.
      ΒΕΡΓΙΝΗΣ Ξ., σελ.
      ΒΡΕΤΤΟΣ Κ., σελ.
      ΒΟΥΛΓΑΡΑΚΗΣ Γ., σελ.
      ΓΕΩΡΓΑΚΟΠΟΥΛΟΣ Δ., σελ.
      ΓΚΙΟΥΛΕΚΑΣ Κ., σελ.
      ΔΟΥΚΑΣ Π., σελ.
      ΕΞΑΡΧΟΣ Β., σελ.
      ΖΑΓΟΡΙΤΗΣ Ελ., σελ.
      ΖΩΗΣ Χ., σελ.
      ΚΑΚΛΑΜΑΝΗΣ Α., σελ.
      ΚΑΡΑΜΑΝΛΗΣ Κ., σελ.
      ΚΑΡΑΣΜΑΝΗΣ Γ., σελ.
      ΚΑΡΠΟΥΖΑΣ Α., σελ.
      ΚΑΣΙΜΗΣ Θ., σελ.
      ΚΑΣΤΑΝΙΔΗΣ Χ., σελ.
      ΚΑΧΡΙΜΑΝΗΣ Μ., σελ.
      ΚΕΓΚΕΡΟΓΛΟΥ Β., σελ.
      ΚΕΦΑΛΟΓΙΑΝΝΗΣ Ε., σελ.
      ΚΙΛΤΙΔΗΣ Κ., σελ.
      ΚΟΝΤΟΣ Α., σελ.
      ΚΟΣΜΙΔΗΣ Σ., σελ.
      ΚΟΥΛΟΥΡΗΣ Κ., σελ.
      ΚΟΥΝΤΟΥΡΑ Ε., σελ.
      ΚΟΥΣΕΛΑΣ Δ., σελ.
      ΚΩΝΣΤΑΝΤΟΠΟΥΛΟΣ Ν., σελ.
      ΛΥΚΟΥΡΕΝΤΖΟΣ Α., σελ.
      ΛΩΤΙΔΗΣ Λ., σελ.
      ΜΑΓΚΡΙΩΤΗΣ Ι., σελ.
      ΜΗΤΣΟΤΑΚΗΣ Κ., σελ.
      ΜΠΑΣΙΑΚΟΣ Ε., σελ.
      ΜΠΕΖΑΣ Α., σελ.
      ΜΠΟΥΓΑΣ Ι., σελ.
      ΠΑΝΑΓΙΩΤΟΠΟΥΛΟΣ Π., σελ.
      ΠΑΝΤΟΥΛΑΣ Μ., σελ.
      ΠΑΠΑΚΩΣΤΑ Α., σελ.
       ΠΑΠΑΛΗΓΟΥΡΑΣ Α., σελ.
      ΠΑΠΑΝΔΡΕΟΥ Γ., σελ.
      ΠΑΠΑΝΤΩΝΙΟΥ Γ., σελ.
      ΠΑΠΟΥΤΣΗΣ Χ., σελ.
      ΠΑΥΛΙΔΗΣ Α., σελ.
      ΠΑΥΛΟΠΟΥΛΟΣ Π., σελ.
      ΠΕΡΛΕΠΕ-ΣΗΦΟΥΝΑΚΗ Α., σελ.
      ΠΕΤΡΑΛΙΑ-ΠΑΛΛΗ Φ., σελ.
      ΠΟΛΥΔΩΡΑΣ Β., σελ.
      ΠΡΩΤΟΠΑΠΑΣ Χ., σελ.
      ΡΑΠΤΗ Σ., σελ.
      ΡΟΒΛΙΑΣ Κ., σελ.
      ΣΓΟΥΡΙΔΗΣ Π., σελ.
      ΣΗΜΙΤΗΣ Κ., σελ.
      ΣΙΟΥΦΑΣ Δ., σελ.
      ΣΟΥΡΛΑΣ Γ., σελ.
      ΣΟΥΦΛΙΑΣ Γ., σελ.
      ΣΠΗΛΙΟΠΟΥΛΟΣ Α., σελ.
      ΣΧΟΙΝΑΡΑΚΗ-ΗΛΙΑΚΗ Ε., σελ.
      ΤΣΙΑΡΑΣ Κ., σελ.
      ΤΣΟΥΡΗ Ε., σελ.
      ΦΩΤΙΑΔΗΣ Α., σελ.
      ΧΡΙΣΤΟΔΟΥΛΑΚΗΣ Ν., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΠΒ΄
      Κυριακή 12 Ιουνίου 2005
      ----------
      Αθήνα, σήμερα στις 12 Ιουνίου 2005, ημέρα Κυριακή και ώρα 11.11΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 13 Ιουνίου 2005.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1.- Η με αριθμό 1011/6-6-2005 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Φραγκιαδουλάκη προς την Υπουργό Εθνικής Παιδείας και Θρησκευμάτων, σχετικά με τη λήψη μέτρων αντιμετώπισης των προβλημάτων στέγασης και στελέχωσης του Ειδικού Σχολείου Πόμπιας - Μοιρών κλπ..
      2.- Η με αριθμό 1022/7-6-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Εσωτερικών, Δημόσιας Διοίκησης και Αποκέντρωσης και Περιβάλλοντος, Χωροταξίας και Δημοσίων Έργων, σχετικά με την κατασκευή των αναγκαίων αντιπλημμυρικών έργων στην περιοχή της Θεσσαλονίκης κλπ..
      3.- Η με αριθμό 1025/7-6-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τον Υπουργό Οικονομίας και Οικονομικών, σχετικά με τη διαμόρφωση διοικητικού και διαχειριστικού πλαισίου για τα κληροδοτήματα.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1.- Η με αριθμό 1018/7-6-2005 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Νικολάου Σαλαγιάννη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την πρόσφατη απόφαση του Συμβουλίου της Επικρατείας για την εξέλιξη του έργου εκτροπής του Αχελώου κλπ.
      2.- Η με αριθμό 1023/7-6-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Υγείας και Κοινωνικής Αλληλεγγύης και Απασχόλησης και Κοινωνικής Προστασίας, σχετικά με την καταβολή των δεδουλευμένων στους εργαζόμενους στη Θεσσαλική Εταιρεία Ψυχικής Υγείας, Περίθαλψης και Αποκατάστασης κλπ..
      3.- Η με αριθμό 1024/7-6-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Αιγαίου και Νησιωτικής Πολιτικής και Περιβάλλοντος, Χωροταξίας και Δημοσίων Έργων, σχετικά με τη λήψη μέτρων για τη μεταφορά των αναγκαίων ποσοτήτων νερού στα νησιά του Αιγαίου εν όψει του καλοκαιριού κλπ.
      Κυρίες και κύριοι συνάδελφοι, εισερχόμαστε στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      Συνέχιση της συζήτησης και ψηφοφορία επί της προτάσεως του Πρωθυπουργού για παροχή ψήφου εμπιστοσύνης στην Κυβέρνηση, σύμφωνα με τα άρθρα 84 του Συντάγματος και 141 του Κανονισμού της Βουλής.
      Το λόγο έχει ο συνάδελφος, κ. Δημήτριος Γεωργακόπουλος.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, κύριοι συνάδελφοι, ακούμε εδώ επί ημέρες ότι με την ψήφο δυσπιστίας κατά του Υπουργού Οικονομικών και τη μετατροπή της σε ψήφο εμπιστοσύνης, ο κ. Καραμανλής έκανε ματ λέει στον Πρόεδρο του ΠΑΣΟΚ.
     Δεν καταλάβατε φαίνεται, κύριοι συνάδελφοι, πολύ απλά. Ο κ. Παπανδρέου είπε ότι η ακολουθούμενη οικονομική πολιτική από τον αρμόδιο Υπουργό δεν είναι σωστή και κάναμε πρόταση μομφής. 
     Είχε πει, προηγουμένως και είχε ρωτήσει τους Βουλευτές της Νέας Δημοκρατίας ο Πρόεδρος του ΠΑΣΟΚ, εάν εμπιστεύονται τον Υπουργό και τον Πρωθυπουργό. Και εσείς όλοι μαζί είχατε πει ναι, ότι τον εμπιστεύεστε. 
     Φαίνεται, όμως, ότι ο Πρωθυπουργός δε σας εμπιστεύεται, γιατί για να σας ζητάει ξανά την εμπιστοσύνη του, πάει να πει ότι δε σας εμπιστεύεται. Και αυτό θα αποδείξετε σήμερα ότι εμπιστεύεστε τον Πρωθυπουργό και την Κυβέρνησή του.
     Ας πάμε, όμως, τώρα επί της ουσίας. 
     Μιλήσατε, κύριοι συνάδελφοι, για άδεια ταμεία και ότι η επέκταση του ελλείμματος φέτος στο 6,5%, ενώ εσείς λέγατε ότι θα είναι γύρω στο 3%, οφείλεται στην πολιτική του ΠΑΣΟΚ.
     Ακούστε, λοιπόν, για να δείτε σε ποιανού την πολιτική οφείλεται. Εμένα δε μου αρέσει να παρελθοντολογώ.
     Από πού προέρχονται τα έσοδα; Τα έσοδα προέρχονται από τις βεβαιώσεις, τις οποίες κάνουμε στο Υπουργείο Οικονομικών. 
     Ακούστε, βεβαιωθέντα έσοδα του πρώτου τετραμήνου του 2004 που ακόμα λειτουργούσε ο μηχανισμός του ΠΑΣΟΚ και ήταν και περίοδος του ΠΑΣΟΚ. Το πρώτο τετράμηνο του 2003 ήταν 943.000.000 ευρώ και το πρώτο τετράμηνο του 2004 ήταν 2.276.000.000 ευρώ. Ενώ αντίστοιχα το δεύτερο τετράμηνο επί Νέας Δημοκρατίας ήταν 754.000.000 ευρώ και επί ΠΑΣΟΚ ήταν 811.000.000 ευρώ το 2003. Και το τρίτο τετράμηνο, κύριοι συνάδελφοι, τα βεβαιωθέντα έσοδα επί ΠΑΣΟΚ ήταν 1.200.000.000 ευρώ και επί Νέας Δημοκρατίας 197.000.000 ευρώ.  Γι’ αυτό ο κ. Ρεγκούζας έπαθε αυτό το οποίο έπαθε. Πίστευε ότι τα βεβαιωθέντα έσοδα του τρίτου τετραμήνου θα είναι περίπου στο 1.300. 
        Δυστυχώς όμως με τη διάλυση του μηχανισμού τον οποίο κάνατε, ήταν μόλις 197.000.000 δραχμές. Ποιος φταίει εδώ; Φταίει η κυβέρνηση του ΠΑΣΟΚ μήπως; Αν φταίει, πείτε το και σε μας να δούμε που φταίει γιατί δεν βεβαιώθηκαν τα έσοδα αυτά.
        Κοντεύετε να πείσετε και μας, αλλά εσείς οι ίδιοι το πιστεύετε, ότι κάνετε τις σπουδαίες μεταρρυθμίσεις. Για ποιες μεταρρυθμίσεις μιλάμε, κύριοι συνάδελφοι; Λέτε, έχουμε σχέδιο μεταρρύθμισης, οδεύουμε προς το μέλλον, ανοίγεται διάπλατα το αύριο. Λόγια κούφια. Ποιο είναι το σχέδιο; Σας καλούμε να καταθέσετε το σχέδιο μεταρρυθμίσεων, το οποίο έχετε για να το κριτικάρουμε.
        Μας λέτε ότι μεταρρύθμιση είναι η διαρθρωτική αλλαγή της εθελουσίας εξόδου στον ΟΤΕ. Κύριοι συνάδελφοι, οκτώ χιλιάδες διακόσιοι υπάλληλοι του ΟΤΕ την προηγούμενη περίοδο με εθελουσία έξοδο στοίχισαν στον ΟΤΕ 450.000.000 ευρώ. Οι έξι χιλιάδες υπάλληλοι σήμερα είναι 1,6 δισεκατομμύρια ευρώ. Αυτό είναι που σας λέμε ότι εξαγοράσατε αυτήν την υποτιθέμενη διαρθρωτική αλλαγή. Αλλά αυτό δεν είναι διαρθρωτική αλλαγή. Διαρθρωτική αλλαγή ήταν αυτό που κάναμε εμείς στον ΟΤΕ -που εσείς με νόμο είχατε απαγορεύσει- που δώσαμε την τρίτη άδεια κινητής τηλεφωνίας στον ΟΤΕ και δημιούργησε τη θυγατρική του, την COSMOTE. Γι’ αυτό απογειώθηκε ο ΟΤΕ. Αυτές είναι οι διαρθρωτικές αλλαγές και όχι αυτό το οποίο εσείς λέτε.
        Μας μιλάτε, συνεχώς, περί νέας διακυβέρνησης. Που είναι ο τομέας της νέας διακυβέρνησης; Μας μιλάτε, συνεχώς, για την επανίδρυση του κράτους. Πείτε μου ποιος είναι ο τομέας τον οποίο επανιδρύσατε. Να σας πω εγώ έναν; Επανιδρύσατε την αγροφυλακή, κύριε Υπουργέ. Αυτή είναι η επανίδρυση του κράτους. Δηλαδή βάζετε πάλι τα θεμέλια της επανίδρυσης του βαθύτερου κράτους της Δεξιάς.
        Μιλάτε για περιορισμό της φοροδιαφυγής. Το είπε ο κύριος Πρωθυπουργός. Και τι κάνετε; Με νόμο έχετε πει ότι τα πλαστά και εικονικά τιμολόγια δεν είναι σοβαρή φορολογική παράβαση. Εάν αυτό δεν είναι σοβαρή φορολογική παράβαση, πείτε μου ποια είναι η σοβαρή φορολογική παράβαση για να καταλάβουμε και εμείς γιατί επιτέλους μιλάτε.
        Λέτε ότι θα πουλήσετε τον ΟΠΑΠ. Σας προειδοποιώ, κύριοι συνάδελφοι, ότι εάν πουλήσετε έστω και 1,5% ακόμη από τον ΟΠΑΠ θα χάσετε το αποκλειστικό προνόμιο που έχετε για τη διοργάνωση των στοιχημάτων. Γιατί πλέον ο ΟΠΑΠ δεν θα είναι δημόσιας ωφέλειας, αλλά θα είναι ιδιωτική επιχείρηση και θα μπορέσει ο οποιοσδήποτε άλλος θέλει και αυτός ο οποιοσδήποτε είναι γνωστός ποιος θα είναι, να στήσει δική του επιχείρηση διοργάνωσης των στοιχημάτων. Και μην κάνετε ότι δεν ακούτε εδώ, γιατί είναι πάρα πολύ σημαντικό.
        Το άλλο επιχείρημα που λέτε είναι ότι είκοσι χρόνια το ΠΑΣΟΚ κυβερνούσε και άφησε πάρα πολλά προβλήματα. Τι θέλετε δηλαδή; Να έχουμε λύσει όλα τα προβλήματα εμείς και να έρθετε εσείς και να κάθεστε μετά, όπως έλεγε και ο μακαρίτης ο Φωτόπουλος και να απολαμβάνετε ή να κόβετε κορδέλες όπως κόβατε το πρώτο οκτάμηνο; Και είστε και ευτυχείς.
        Το αν έμεινε το ΠΑΣΟΚ είκοσι χρόνια στην εξουσία είναι γιατί δεν έμεινε καθεστωτικά, όπως θέλετε να το παρουσιάσετε. Πήρε, κέρδισε πέντε εκλογικές αναμετρήσεις. Πέντε φορές ο ελληνικός λαός τον εμπιστεύτηκε και του έδωσε την εντολή να κυβερνήσει. Που βλέπετε, λοιπόν, όλα αυτά τα οποία μας λέτε. 
        Άκουσα επίσης από τον Κυβερνητικό σας Εκπρόσωπο να λέει εδώ ότι ελυμαίνετο το ΠΑΣΟΚ τους διορισμούς ως δεληγιάννιδες και τσουμπέδες.
        Μήπως γνωρίζετε, κύριοι συνάδελφοι, ποιος έκανε τον νόμο Πεπονή, τον ν. 2190; Ποια κυβέρνηση ήταν;
    Μήπως ξέρετε, κύριε Υπουργέ, πότε οι σχολές της αστυνομίας μπήκαν στις πανελλήνιες εξετάσεις για να μη γίνεται ρουσφέτι και κομματισμός εκεί; Μήπως γνωρίζετε πότε μπήκαν στις πανελλήνιες εξετάσεις οι στρατιωτικές σχολές; Μήπως γνωρίζετε ότι ακόμη και οι φαντάροι που τους παίρναμε για μακροχρόνια θητεία περνούσαν από το ΑΣΕΠ; Είναι ντροπή να λέτε αυτά τα πράγματα. 
    Αντί να πάρετε το σύστημα που είχαμε και αν είχε λάθη και παραλείψεις και παράθυρα να το βελτιώσετε για να κλείσετε όλες αυτές τις διόδους, ξανανοίγετε τις πόρτες και τα παράθυρα χάριν του κομματισμού. Με όλα αυτά που λέτε δεν φαίνεται να έχετε τη δυνατότητα να διακυβερνήσετε τη χώρα.
    Όσον αφορά τη διαφάνεια, την αξιοπιστία και τα όσα σχετικά ακούμε εδώ, δυστυχώς δεν προλαβαίνω να σας απαντήσω. Θα πω μόνο το εξής: Επειδή λέτε ότι όλα πάνε καλά και ότι ο λαός είναι ευχαριστημένος, θα σας διαβάσω τι δημοσιεύτηκε στις 9 Ιουνίου 2005 σε μία έρευνα της εταιρείας  «AC NIELSEN», για το πώς βλέπουν την κατάσταση οι κάτοικοι των χωρών-μελών της Ευρωπαϊκής Ένωσης. Σύμφωνα με τα αποτελέσματα αυτής της έρευνας το 74% των Ελλήνων πιστεύει ότι η οικονομία επιδεινώθηκε τους τελευταίους έξι μήνες. Το 54% πιστεύει ότι θα χειροτερεύσει το επόμενο δωδεκάμηνο η προσωπική τους οικονομική κατάσταση. Το 83% πιστεύει ότι οι προοπτικές για θέσεις εργασίας δεν είναι καλές και ότι υπάρχουν τάσεις χειροτέρευσης. Το 36% δηλώνει ότι τα χρήματα που του απομένουν μετά την κάλυψη των βασικών του αναγκών, πηγαίνουν για να πληρώσει πιστωτικές κάρτες. Μόνο το 25% δηλώνει ότι βγαίνει για διασκέδαση. 
    Αν, λοιπόν, όλα αυτά τα οποία εσείς υποστηρίζετε, λέγοντας ότι η Κυβέρνηση πάει θαυμάσια, ότι η οικονομική πολιτική είναι άριστη, είναι σωστά, τότε γιατί ο ελληνικός λαός αισθάνεται έτσι, κύριοι συνάδελφοι; Μπορείτε να απαντήσετε στον ελληνικό λαό; Πηγαίνετε στα καφενεία να ρωτήσετε μετά από την ψήφο εμπιστοσύνης που θα πάρει η Κυβέρνηση. Και σας είπα ότι ο Πρωθυπουργός δεν σας ενεπιστεύθη όταν του είπατε ναι και γι’ αυτό ζητάει την ψήφο εμπιστοσύνης σας. 
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Σωτήρης Χατζηγάκης): Ο κ. Αλιβιζάτος έχει το λόγο.
    ΠΕΤΡΟΣ ΑΛΙΒΙΖΑΤΟΣ: Χαίρομαι που ο κ. Γεωργακόπουλος παραδέχθηκε ότι δεν ήταν δυνατόν να γίνουν όλα μέσα σε είκοσι χρόνια. Εκείνο που δεν καταλαβαίνω είναι πώς απαιτεί από εμάς να τα κάνουμε όλα μέσα σε δεκατέσσερις μήνες.
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν είπα αυτό. Εγώ είπα τι κάνατε και πόσο λάθος ήταν αυτά που κάνατε. 
    ΠΕΤΡΟΣ ΑΛΙΒΙΖΑΤΟΣ: Μιλάω για το κόμμα σας γενικά και όχι για σας προσωπικά. 
    Η Βουλή μέσα από τη συζήτηση που θα διεξαχθεί για την παροχή ψήφου εμπιστοσύνης στην Κυβέρνηση του Κώστα Καραμανλή ουσιαστικά καλείται να απαντήσει σε ένα δίλημμα. Καλείται να αποφασίσει αν θα δώσει ψήφο εμπιστοσύνης στην Κυβέρνηση που τόλμησε να προχωρήσει σε αλλαγές και μεταρρυθμίσεις που έχει ανάγκη ο τόπος και η οικονομία της χώρας, αλλαγές τις οποίες ζητάει η ελληνική κοινωνία ή αν θα συνταχθεί με τις φωνές της συντήρησης και της οπισθοδρόμησης, τις δυνάμεις εκείνες που θέλουν να παραμείνει η Ελλάδα ουραγός της Ευρώπης σε ανταγωνιστικότητα και προσέλκυση επενδύσεων, πρωταθλήτρια σε ελλείμματα, ανεργία και χρέη, τις δυνάμεις εκείνες που επιθυμούν τη διαιώνιση των προβλημάτων και την αναβολή των αλλαγών. 
      Κυρίες και κύριοι συνάδελφοι, η πρόταση δυσπιστίας που κατέθεσε η ηγεσία του ΠΑΣΟΚ σε βάρος της πολιτικής ηγεσίας του Υπουργείου Οικονομίας, και που σωστά ο κύριος Πρωθυπουργός μετέτρεψε σε ζήτημα εμπιστοσύνης σε μία Κυβέρνηση που δεν διστάζει να συγκρουστεί με κρατικοδίαιτα συμφέροντα, ήρθε μόλις δώδεκα μήνες μετά τις δύο αλλεπάλληλες εκλογικές ήττες του ΠΑΣΟΚ από τη Νέα Δημοκρατία στις εθνικές εκλογές του Μαρτίου και στις Ευρωεκλογές του Ιουνίου του 2004. 
      Και η συζήτηση που κάνουμε αποτελεί μια πάρα πολύ καλή ευκαιρία για να αναδειχθεί ενώπιον της ελληνικής κοινωνίας ποια είναι αυτή η πολιτική δύναμη που οδήγησε τη χώρα και την οικονομία της στη σημερινή κατάσταση και ποια είναι αυτή που μπορεί να εγγυηθεί την εφαρμογή μιας νέας αναπτυξιακής πολιτικής που χρειάζεται ο τόπος μας. Μιας πολιτικής που θα ενεργοποιήσει ολόκληρο το οικονομικό δυναμικό της χώρας, θα ενθαρρύνει την επιχειρηματικότητα του Έλληνα, θα οδηγήσει στην προσέλκυση νέων επενδύσεων, θα καταστήσει τη δημόσια παιδεία ανταγωνιστικό πλεονέκτημα της χώρας και της νέας γενιάς της πατρίδας μας- θα δώσει πραγματικό νόημα στο κοινωνικό κράτος και τέλος, θα κάνει την ελληνική οικονομία περισσότερο εξωστρεφή και πιο ανταγωνιστική. Μιας πολιτικής που θα δημιουργήσει νέες θέσεις εργασίας, θα δώσει νέες ευκαιρίες σε όλους και θα αξιοποιήσει το δυναμισμό του ιδιωτικού τομέα. 
	Κυρίες και κύριοι συνάδελφοι, πριν από δεκαπέντε μήνες οι πολίτες επέλεξαν πολιτική αλλαγή. Επέλεξαν νοικοκύρεμα στην οικονομία, νέα αναπτυξιακή πολιτική, σύγκρουση με τη διαφθορά και τη διαπλοκή. Και εμείς ανταποκρινόμαστε στις δεσμεύσεις που αναλάβαμε απέναντί τους. Δώσαμε βάρος στην ανάπτυξη. 
	Πιστεύουμε ότι για να υπάρξουν νέες και βιώσιμες θέσεις εργασίας χρειάζονται περισσότερες επενδύσεις, νέες επιχειρήσεις, νέες δραστηριότητες. Απαιτείται μία νέα αναπτυξιακή πολιτική. 
	Γι’ αυτό σχεδιάσαμε και εφαρμόζουμε –πέρασαν και οι νόμοι από τις επιτροπές και από την Ολομέλεια- ένα νέο αναπτυξιακό πρότυπο. Δεν τα είπαμε απλώς, αλλά προχωρήσαμε και τα εφαρμόζουμε.
	Κηρύξαμε το έτος 2005 ως έτος ανταγωνιστικότητας και στους δεκαπέντε μήνες που έχουμε την ευθύνη της διακυβέρνησης προωθήσαμε πολιτικές που ευνοούν την ανταγωνιστικότητα και την ανάπτυξη των ελληνικών επιχειρήσεων. 
      Πολιτικές όπως και όχι σχέδια πολιτικών ή μεταρρυθμίσεων, όπως ελέχθη προηγουμένως- η μείωση των φορολογικών συντελεστών για τις επιχειρήσεις έως και δέκα ποσοστιαίες μονάδες μέσα στην τριετία, η παροχή μέσω του νέου αναπτυξιακού νόμου ενισχυμένων χρηματοδοτικών και φορολογικών κινήτρων για επενδύσεις από παλιές και νέες επιχειρήσεις, κυρίως μάλιστα για την καινοτομία, την περιφερειακή ανάπτυξη, τις μικρομεσαίες επιχειρήσεις, την αύξηση της απασχόλησης. 
	Επιταχύναμε τους ρυθμούς εκτέλεσης του Γ΄ Κοινοτικού Πλαισίου Στήριξης. Σημαντικά προγράμματα, όπως αυτό της «Κοινωνίας της Πληροφορίας», διπλασίασαν μέσα στους τελευταίους δεκαπέντε μήνες το ρυθμό της υλοποίησής τους. 
	Αναθεωρήσαμε το επιχειρησιακό πρόγραμμα «Ανταγωνιστικότητα» με την ένταξη σ’ αυτό νέων δράσεων, όπως το εμπόριο και την αύξηση της προβλεπόμενης χρηματοδότησης. Στο ίδιο πλέγμα παρεμβάσεων εντάσσεται και ο νέος νόμος για την αδειοδότηση των μεταποιητικών επιχειρήσεων που ψηφίστηκε πρόσφατα, όπως επίσης και το νέο πλαίσιο αδειοδότησης των εμπορικών και τουριστικών επιχειρήσεων που θα θεσμοθετείται μέσα στο 2005. 
	Στις νομαρχίες δημιουργούμε υπηρεσίες μιας στάσης για τους επενδυτές. Ενεργοποιήσαμε νέους τρόπους χρηματοδότησης για τις μικρομεσαίες επιχειρήσεις, που αποδεδειγμένα άλλωστε δημιουργούν περισσότερες θέσεις δουλειάς. Δημιουργούμε με δεκατέσσερα μέτρα-τομές, ανάμεσα στις οποίες και η καθιέρωση του εθνικού πλαισίου για το ωράριο των καταστημάτων, μια νέα πραγματικότητα σε όφελος των καταναλωτών, των επιχειρήσεων και των εργαζομένων. Επιχορηγούμε τους νέους ελεύθερους επαγγελματίες που αξιοποιούν την εγγυοδοσία του Ταμείου Εγγυοδοσίας μικρών και πολύ μικρών επιχειρήσεων. 
      Κυρίες και κύριοι συνάδελφοι, δεν αρκούμαστε στη διαχείριση της σημερινής οικονομικής κατάστασης της χώρας. Ζητούμενο για μας είναι να δημιουργήσουμε μια προοπτική δυναμικής οικονομικής ανάπτυξης με βαθιές και προσεκτικά στοχευμένες διαρθρωτικές αλλαγές, που αφορούν και το δημόσιο τομέα της οικονομίας μας, αλλά και τον ιδιωτικό. Θέλουμε να καταστήσουμε την οικονομία μας περισσότερο ανταγωνιστική, να δημιουργήσουμε νέες θέσεις εργασίας, νέες δουλειές, να ενισχύσουμε το κοινωνικό κράτος. Έχουμε σχέδιο για να πετύχουμε τους στόχους μας και διαθέτουμε την απαραίτητη αποφασιστικότητα να κάνουμε το σχέδιο αυτό πράξη. 
      Η πρόταση δυσπιστίας που κατέθεσε η ηγεσία του ΠΑΣΟΚ, ουσιαστικά, στρέφεται ενάντια στη μεταρρυθμιστική προσπάθεια που ξεκίνησε η Κυβέρνηση και στηρίζει τη συντριπτική πλειοψηφία της ελληνικής κοινωνίας. Γι’ αυτό την απορρίπτουμε και συνεχίζουμε με μεγαλύτερη δύναμη και αποφασιστικότητα την πολιτική μας. Αυτή είναι η στρατηγική επιλογή, την οποία προωθούμε με τη δύναμη που μας εξασφαλίζει η πλατιά κοινωνική συμμαχία που εμπιστεύεται τη νέα διακυβέρνηση. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Αλιβιζάτο. 
      Η κ. Σχοιναράκη έχει το λόγο. 
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ευχαριστώ, κύριε Πρόεδρε. 
      Κυρίες και κύριοι συνάδελφοι, η Κυβέρνηση ζητά ψήφο εμπιστοσύνης. Και όταν ζητάς ψήφο εμπιστοσύνης, αναδεικνύεις έργο, έργο και ταυτόχρονα πολιτικές προτάσεις οραματικές για τον τόπο. Αυτό, βέβαια, όταν έχεις όραμα για τον τόπο και σχέδιο, βεβαίως, για να το υλοποιήσεις. Δεν αναλώνεσαι στο παρελθόν, που καλό ή κακό οι πολίτες το έκριναν και έδωσαν εντολή. Μόνο που, τελικά, η νέα διακυβέρνηση δεν το έχει καταλάβει. 
      Το θετικό, βέβαια, της συζήτησης αυτών των ημερών στη Βουλή είναι ότι γίνονται ευρέως γνωστές οι μεγάλες διαφορές που έχουν τελικά τα δύο κόμματα σε ό,τι αφορά τις πολιτικές, αλλά και τις ικανότητές τους. Ο λαός κρίνει τον ενάμιση χαμένο χρόνο της νέας διακυβέρνησης, καθώς και την πρόθεσή της να προχωρήσει σε περαιτέρω απορρύθμιση των εργασιακών σχέσεων. 
      Όμως, δεκαπέντε μήνες τώρα όλο το έργο της νέας διακυβέρνησης στηρίζεται σε άστοχους κυβερνητικούς χειρισμούς, σε λάθη και πολιτικές σε κάθε τομέα που πάνε τα πράγματα πίσω και δεν κάνουν το βήμα δυνατά μπροστά. 
      Το χειρότερο, όμως, απ’ όλα είναι ότι όλες αυτές οι παρεμβάσεις τους μυρίζουν εμπάθεια. Αυτή η εμπάθεια, τελικά, τους οδηγεί συνεχώς σε γκάφες. Από πού να ξεκινήσει κανείς και πού να τελειώσει; 
      Ακούσαμε και είδαμε προχθές τον Πρωθυπουργό που έδειξε καθαρά μέσα από την ομιλία του ότι ζει στο δικό του κόσμο. Έδειξε ότι δεν έχει καμιά σχέση με την πραγματικότητα που βιώνουν οι Έλληνες πολίτες σε κάθε γωνιά της χώρας. Τι μας είπε; Ό,τι ακριβώς και στις προγραμματικές δηλώσεις, ως να μην τον άγγιξε ο χρόνος που πέρασε. Άλλα λόγια να αγαπιόμαστε!
      Η σεμνότητα και η ταπεινότητα, οι ιδεολογικές συντεταγμένες της νέας διακυβέρνησης την προεκλογική περίοδο -γιατί σήμερα έχουν αλλάξει και στη θέση τους έχουν εγκαθιδρυθεί η αλαζονεία και η αναποτελεσματικότητα- αποδείχθηκαν παραπλανητική στιχομυθία. 
      Το σχέδιο των οργανωτικών αλλαγών για την επανίδρυση του κράτους αποκαλύφθηκε με φαινόμενα περίεργα, αλλά και με εκκαθαρίσεις ανεπιθύμητων στο δημόσιο τομέα. 
      Σε ό,τι αφορά τους συμβασιούχους, νομίζω ότι οι ίδιοι απαντούν μέσω των δυναμικών αντιδράσεών τους, αφού ένα πολύ μικρό ποσοστό απ’ αυτούς θα ικανοποιηθεί, όταν τελειώσουν οι διαδικασίες. 
      Όσον αφορά τα έργα στην περιφέρεια, που κόπτεστε συνεχώς, στο δικό μου το νομό, δια στόματος του αρμόδιου Υπουργού απαντήθηκε ότι κανένα μα κανένα έργο δεν έχει δημοπρατηθεί τους τελευταίους δεκαπέντε μήνες και όσα έργα υλοποιούνται είναι έργα που δημοπρατήθηκαν επί κυβερνήσεων ΠΑΣΟΚ και που ακριβώς είχαν εξασφαλιστεί οι χρηματοδοτήσεις. 
      Ο αγροτικός κόσμος περνά μια από τις χειρότερες χρονιές του, ενώ στο πρόγραμμά σας υπήρχαν ριζοσπαστικές πολιτικές, που θα εξασφάλιζαν ένα ικανοποιητικό επίπεδο ανάπτυξης. 
      Ποιο είναι, όμως, αυτό; Μιλούσατε για μείωση του κόστους παραγωγής. Οι αγρότες μας, όμως, άλλα πράγματα βιώνουν. Αυξάνετε συνεχώς το κόστος παραγωγής των προϊόντων τους. Τις αποζημιώσεις από διάφορες καταστροφές δεν τις παίρνουν εγκαίρως, όπως τόνισε χθες, ο κύριος Πρωθυπουργός, για το τρίμηνο από τη μέρα της ζημιάς.
      Όμως, να δούμε τι έγινε στον πολιτισμό. Καμία αναφορά του Πρωθυπουργού σε ό,τι αφορά τον πολιτισμό και τον αθλητισμό. Το μόνο που ξέρουμε όλοι εμείς είναι ότι διαμορφώθηκε ένα θεσμικό πλαίσιο που αφορά τις ολυμπιακές αθλητικές εγκαταστάσεις και την «αξιοποίησή» τους φτιαγμένο στα μέτρα όσων θέλουν να τις «αξιοποιήσουν», βγάζοντας έξω την κοινωνία στην οποία ακριβώς έπρεπε να έχουν δοθεί. 
Σε ό,τι αφορά τον κινητό εξοπλισμό, κανείς μα κανείς, παρά τις επανειλημμένες ερωτήσεις στον κοινοβουλευτικό έλεγχο, δεν μας απαντά τι έγινε αυτός ο κινητός εξοπλισμός των αθλητικών εγκαταστάσεων.
      Τώρα, σε ό,τι αφορά την παιδεία, ανοίξαμε –είπε ο Πρωθυπουργός- τον εθνικό διάλογο και ξεκινήσαμε μεταρρυθμίσεις. Αλήθεια, ποιες ήταν αυτές οι μεταρρυθμίσεις; Η κοινωνία και η εκπαιδευτική κοινότητα παρακολουθεί άλλα. Παρακολουθεί έναν κομματικό μονόλογο ανεξέλεγκτων διαδικασιών, προσχηματικό απλά και μόνο για την επικύρωση τυπικά, ως είχε υποχρέωση η Υπουργός απέναντι στους Ευρωπαίους συναδέλφους της, κάποιων πολιτικών. Και ταυτόχρονα καταθέτετε νομοσχέδια, τα οποία βαλτώνουν τον εκπαιδευτικό εκσυγχρονισμό, καταστρέφοντας ό,τι θετικό πέτυχε η προηγούμενη κυβέρνηση, αντί να κάνετε το βήμα δυναμικά μπροστά.
      Η κυρία Υπουργός έδειξε και χθες ότι διακατέχεται από μια ιδιότυπη εμπάθεια, με τον τρόπο που μίλησε, και προκειμένου να καλύψει το ανύπαρκτο έργο της στο χώρο της παιδείας, μίλησε κατ’ αυτόν τον τρόπο, αποκρύπτοντας επιμελώς όσα έχουν γίνει. Καταφέρατε, τελικά, να κομματικοποιήσετε την παιδεία με τους εν μια νυκτί διορισμούς των νέων –με κάθε έννοια- διευθυντικών στελεχών, κατά παρέκκλιση των πάγιων διαδικασιών, ως συνηθίζεται, προκειμένου να επανιδρύσετε το κράτος.
      Προσωρινά και για ένα χρόνο, είπατε, θα διαμορφώσουμε νέο πλαίσιο αξιοκρατικών επιλογών. Έχουν περάσει δεκαπέντε μήνες από τότε. Και θα σας επαναλάβω την πρόβλεψη που έκανα πριν από τρεις μήνες στον κοινοβουλευτικό έλεγχο. Θα αναγκαστεί, η κυρία Υπουργός, να έρθει με νομοθετική ρύθμιση-παράταση της θητείας των προσωρινών διευθυντών, αφού όσες φορές έφερε το σχέδιο για τις νέες ρυθμίσεις που αφορούν τις επιλογές των διευθυντών, το πήρε πίσω η ίδια.
      Οι διορισμοί των εκπαιδευτικών αλήθεια πότε θα γίνουν; Τα αποτελέσματα δεν έχουν ανακοινωθεί ακόμα και γνωρίζουμε πολύ καλά ότι θα κληθούν να καταθέσουν στη συνέχεια επιπλέον προσόντα οι επιτυχόντες. Θα περάσει ένα διάστημα για τη σύνταξη του οριστικού πίνακα μετά τη συλλογή, με την προθεσμία ενστάσεων επιπλέον δεκαπέντε ημέρες, και τέλος με την κλήση για δηλώσεις προτίμησης. Αλήθεια, ποιος θα μας απαντήσει; Θα ανοίξουν τα σχολεία την 1η Σεπτέμβρη; Θα λειτουργήσουν σε πλήρη ανάπτυξη; Θα πάνε τα σχολικά βιβλία, που έπρεπε ήδη να βρίσκονται στα σχολεία;
      Ας δούμε όμως τι γίνεται με το πρόγραμμα υλοποίησης σχολικής στέγης και τον ΟΣΚ, έναν οργανισμό, ο οποίος επιτέλεσε ένα πολύτιμο έργο το προηγούμενο διάστημα και εσείς οραματιζόσαστε να αποδώσετε δεκαπέντε χιλιάδες αίθουσες στην τετραετία που έρχεται. Μα, στους δεκαπέντε μήνες που πέρασαν, δεν έχει γίνει το παραμικρό προς αυτή την κατεύθυνση. Το μόνο που παραδίδεται είναι το έργο που ξεκίνησε και υλοποιούσε το ΠΑΣΟΚ και καμιά, μα καμιά δημοπράτηση, αν ανατρέξετε στη σελίδα του Οργανισμού Σχολικών Κτηρίων, θα δείτε ότι δεν υπάρχει για τη χρονιά που τρέχει σε ό,τι αφορά αυτό.
      Να δούμε τις χρηματοδοτήσεις στους νομούς; Στο Νομό Ηρακλείου συγκεκριμένα και στην Αχαΐα, τα Χανιά, τη Λάρισα, δηλαδή σε νομούς που είχαν σοβαρό πρόβλημα στη σχολική στέγη, οι χρηματοδοτήσεις που έρρεαν την προηγούμενη τετραετία –ή μάλλον οκταετία- ήταν κατά μέσο όρο 6,5 εκατομμύρια ευρώ. Πόσα πήραν τη χρονιά που πέρασε; Πήραν 900.000 ευρώ. Αλήθεια, πώς θα μπορέσετε να υλοποιήσετε ένα τόσο φιλόδοξο πρόγραμμα σε ό,τι αφορά τη σχολική στέγη, προκειμένου, πραγματικά, να μην υπάρχουν διπλοβάρδιες στα σχολεία.
      Αλλά να δούμε και άλλα προγράμματα, προγράμματα σημαντικά, που ελάφρυναν την ελληνική οικογένεια σε ό,τι αφορά το ζήτημα αυτό, όπως η διδακτική στήριξη, η ενισχυτική διδασκαλία, το ολοήμερο σχολείο. Τι κάνατε; Ανακοινώσατε έναν αριθμό σχολικών μονάδων που θα λειτουργήσουν ολοήμερα σχολεία. Τελικά και αυτό το βαλτώσατε.
      Και να σας πω ότι για τη χρονιά που έρχεται, τόση αρνητική εικόνα που δώσατε στο ολοήμερο σχολείο, αφού δεν το χρηματοδοτήσατε και δεν βάλατε τους εκπαιδευτικούς των ειδικοτήτων, ο μισός αριθμός των παιδιών ζήτησαν να φοιτήσουν. Έτσι απαξιώνετε νέους θεσμούς, δυναμικούς, που κάνουν το βήμα μπροστά και ελαφρύνουν, αν θέλετε, την ελληνική οικογένεια.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας της κυρίας Βουλευτού)
      Όμως να δούμε και κάτι άλλο, γιατί με τον εθνικό διάλογο για την παιδεία πολλά μας είπατε. Πληροφορούμαι σήμερα από εφημερίδα κυριακάτικη ότι την Τρίτη στην κυβερνητική επιτροπή κατατίθεται το σχέδιο νόμου για τη σύμπραξη δημόσιου και ιδιωτικού τομέα. Και μέσα σε αυτό αναφέρεται ξεκάθαρα ότι μέσα από συμφωνίες με το δημόσιο σε ιδιώτες, θα αναλάβουν έργα και υπηρεσίες που αφορούν στην κατασκευή και λειτουργία σχολείων και το εκπαιδευτικό έργο –παρακαλώ!-, στην παροχή ιατροφαρμακευτικής περίθαλψης και βεβαίως ανάδειξης και προστασίας μνημείων.
      Αλήθεια, σε ό,τι αφορά τους διορισμούς εκπαιδευτικών από ιδιώτες, το εκπαιδευτικό έργο στα δημόσια σχολεία το περάσατε μέσα από τον εθνικό διάλογο, που κόπτεσθε ότι, πραγματικά, θα πετυχαίνατε να έχετε πολιτικές, οι οποίες θα υλοποιούνταν, και θα είχαν τη σφραγίδα της ελληνικής κοινωνίας;
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Μάλιστα, ο κύριος Πρωθυπουργός στις 8 του Νοέμβρη του 2004 είχε πει ότι θα συνέδεε τον εθνικό διάλογο με την Επιτροπή Μορφωτικών Υποθέσεων της Βουλής, προκειμένου να υπάρχει και μια σχέση σε αυτό, να υπάρχει και η σφραγίδα της ομάδας του Κοινοβουλίου συνολικά.
      Πιστέψτε με, πραγματικά μας συνέδεσε κανονικότατα. Και βεβαίως η Υπουργός Παιδείας μετά από όλα αυτά είναι κατανοητό ότι σ΄ αυτήν την εξεταστική απέτυχε. Πήρε δηλαδή…
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κυρία Σχοιναράκη.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ολοκληρώνω, κύριε Πρόεδρε. 
      Πήρε δηλαδή κάτω από τη βάση. Και σύμφωνα με τις πολιτικές της δεν μπορεί να εισέλθει στα άδυτα των αδύτων, δεν μπορεί να εισέλθει στο ναό, εάν θέλετε. Άρα, λοιπόν, η αποτυχία του Υπουργείου Παιδείας δεν αφορά βεβαίως μόνο την κυρία Υπουργό, αλλά αφορά ολόκληρο τον ελληνικό λαό. 
      ΠΡΟΕΔΡΕΥΩΝ ( Σωτήρης Χατζηγάκης): Κλείστε, κυρία συνάδελφε. 
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ζητάτε την ψήφο εμπιστοσύνης των συναδέλφων της Συμπολίτευσης. Βεβαίως και θα την έχετε. Δεν υπάρχει καμία αμφιβολία πάνω σε αυτό. Είμαι σίγουρη όμως, κυρίες και κύριοι συνάδελφοι, κύριοι της Κυβέρνησης, ότι τη συνείδηση των συναδέλφων, τη φωνή της συνείδησής τους δεν θα την έχετε, διότι αυτοί, πραγματικά, βιώνουν τους Έλληνες πολίτες στα προβλήματά τους, στην καθημερινότητά τους και αυτοί γίνονται δέκτες όλων αυτών. Μ΄ αυτήν την έννοια, τη φωνή της συνείδησής τους δεν θα την έχετε. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Σχοιναράκη. 
      Κυρίες και κύριοι συνάδελφοι, πριν δώσω το λόγο στον επόμενο ομιλητή, που είναι ο κ. Θεόφιλος Βασιλείου, έχω ένα έγγραφο-αίτημα από τους συναδέλφους Βουλευτές κ. Βρεττό και κ. Βλατή, που ζητούν το λόγο επί του Κανονισμού. 
      Ορίστε, κύριε  Βρεττέ, έχετε το λόγο. 
      ΚΩΝΣΤΑΝΤΙΝΟΣ ΒΡΕΤΤΟΣ: Ευχαριστώ πολύ, κύριε Πρόεδρε. 
      Κατ’ αρχήν θέλω να πω ότι το Προεδρείο έχει δείξει την πολύ καλή του θέληση σε αυτήν τη διαδικασία, βάζοντας δύο εμβόλιμες συνεδριάσεις, ώστε να μιλήσουν όσο μπορούν περισσότεροι Βουλευτές. Αυτό είναι το πρώτο, το πολύ θετικό στοιχείο. 
      Δεύτερον, η σειρά εγγραφής των Βουλευτών έχει ανατραπεί και μάλιστα εις βάρος των Βουλευτών. Διότι μπήκαν στη μέση από την πλευρά της Νέας Δημοκρατίας Υπουργοί, ως όφειλε ασφαλώς, και από την πλευρά του ΠΑΣΟΚ άλλοι παρένθετοι συνάδελφοι, οι οποίοι κρίθηκε ότι θα βοηθούσαν τη διαδικασία και την έκφραση των απόψεων των κομμάτων. 
      Τρίτον, πολλοί συνάδελφοι, κύριε Πρόεδρε, μίλησαν αρκετά περισσότερο απ’ ότι έπρεπε. Αυτό βεβαίως δεν είναι δική σας ευθύνη, αλλά είναι ένα πραγματικό γεγονός. Κάποιοι μίλησαν εννέα και δέκα λεπτά. Έτσι έχουν μείνει -και πρόκειται να μείνουν- πολλοί Βουλευτές χωρίς να μιλήσουν και νομίζω ότι κάτι πρέπει να κάνουμε σε αυτό το θέμα. 
      Έχω να προτείνω τα εξής: Πρώτον, ασφαλώς γνωρίζω τα προβλήματα που έχει το Προεδρείο και κυρίως οι υπάλληλοι που δουλεύουν εκεί. Αλλά παρ΄ όλα αυτά θα ήθελα να κάνω την πρόταση να μη σταματήσει σήμερα η συνεδρίαση, δηλαδή να πάει συνέχεια, ώστε να μπορέσουν αυτές τις τρεις ώρες που θα κερδίσουμε να μιλήσουν αρκετοί συνάδελφοι. Είναι είκοσι με είκοσι πέντε συνάδελφοι που μπορούν να μιλήσουν και με αυτόν τον χρόνο.
      Η δεύτερη πρότασή μου, κύριε Πρόεδρε, είναι να μειωθεί ο χρόνος. Γνωρίζετε πολύ καλά και το γνωρίζουμε όλοι μας, αγαπητοί κύριοι συνάδελφοι, ότι εάν δεν μπορείς να πεις σε πέντε λεπτά κάτι ούτε και σε πέντε ώρες μπορείς να το πεις. 
      Το να μειώσουμε λίγο το χρόνο θα είναι και προς όφελός μας γιατί θα «στριμωχθούμε» να πούμε ορισμένα πράγματα πιο καλά απ΄ ότι θα τα λέγαμε σε δέκα λεπτά, αλλά θα είναι και προς όφελος, κυρίως, των συναδέλφων οι οποίοι δεν έχουν την τύχη, απ’ ότι φαίνεται σύμφωνα με τον κατάλογο που υπάρχει, να μιλήσουν. 
      Σας ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, όσον αφορά τις δυσκολίες του Προεδρείου, αυτές τις ξέρετε γιατί διατελέσατε και εσείς σε αυτήν τη θέση. Είναι δύσκολο να κατεβάζει κανείς από το Βήμα συνάδελφο. Το Προεδρείο πάντοτε κάνει μια έκκληση σε όλους τους συναδέλφους, σε όλους τους Βουλευτές να προσπαθούν να είναι μέσα στα πλαίσια του χρόνου.
      Τώρα όσον αφορά τις παρεμβάσεις των Υπουργών, αυτό είναι εύλογο και είναι μια πάγια τακτική η οποία ακολουθείται. Νομίζω ότι, τουλάχιστον, σε αυτήν τη συνεδρίαση δεν έχει γίνει κατάχρηση από απόψεως Υπουργών και προσπαθούν και οι Υπουργοί να είναι μέσα στο χρόνο, αλλά και να υπάρχουν διαστήματα ώστε να μιλούν οι Βουλευτές. 
      Τώρα ως προς τις δύο προτάσεις σας, επιφυλάσσομαι. Θα ακούσουμε και τα κόμματα και την Κυβέρνηση και θα σας απαντήσουμε. Θα πουν βεβαίως και οι Βουλευτές την άποψή τους. 
      ΚΩΝΣΤΑΝΤΙΝΟΣ ΒΡΕΤΤΟΣ: Πάντως σας ευχαριστώ πολύ, κύριε Πρόεδρε. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε…
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ. Είναι δύο τα αιτήματα, να συνεχίσουμε το μεσημέρι και να περιοριστεί ο χρόνος. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, σε ό,τι αφορά την Κυβέρνηση –το λέω για τους συναδέλφους- είμαστε στη διάθεσή σας. Εφόσον το κρίνετε σκόπιμο, εμείς συμφωνούμε απόλυτα να μη διακοπεί καθόλου η συνεδρίαση. 
      ΠΡΟΕΔΡΕΥΩΝ (Σωτήρης Χατζηγάκης): Για τον περιορισμό του χρόνου;
      ΘΕΟΔΩΡΟΣ ΚΑΣΣΙΜΗΣ: Για τον περιορισμό του χρόνου θα πουν οι Βουλευτές. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, ο περιορισμός του χρόνου είναι θέμα των Βουλευτών. Η Κυβέρνηση στο σημείο αυτό δεν θα μπορούσε να πάρει θέση. 
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, δέχεστε να μην υπάρξει μεσημβρινή διακοπή της συνεδρίασης;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το Σώμα συμφώνησε ομοφώνως. 
      Τώρα, ως προς τον περιορισμό του χρόνου, θα το δούμε. 
      Ο κ. Θεόφιλος Βασιλείου έχει το λόγο.
      Κάνω έκκληση για ακόμη μία φορά να είμαστε μέσα στα χρονικά πλαίσια. Είναι δύσκολο στο Προεδρείο να σταματάει το συνάδελφο που μιλάει, να του υπενθυμίζει σχετικά με το χρόνο του, κλπ..
      Ορίστε, κύριε συνάδελφε, έχετε το λόγο.
      ΘΕΟΦΙΛΟΣ ΒΑΣΙΛΕΙΟΥ: Κυρίες και κύριοι συνάδελφοι, σπάνια κοινοβουλευτική στιγμή, η παροχή ψήφου εμπιστοσύνης στην Κυβέρνηση, στην Κυβέρνηση Καραμανλή! Και βέβαια σήμερα, τρίτη ημέρα της συζήτησης για την παροχή  ψήφου εμπιστοσύνης, δεν μπορεί να πει κανείς ότι είναι ικανοποιημένος από την πρόοδο των συζητήσεων. Ανεδείχθησαν, όμως, ορισμένα ζητήματα, κατά την εκτίμησή μου, πάρα πολύ σοβαρά. 
      Μεταξύ αυτών, σαν γενική παρατήρηση, θέλω να τονίσω ότι διακεκριμένοι αγορητές από το ΠΑΣΟΚ μίλησαν για Πρωθυπουργό της Νέας Δημοκρατίας, αναφερόμενοι στον Πρωθυπουργό της χώρας και για Πρωθυπουργό των Βουλευτών της Κοινοβουλευτικής Ομάδας της Νέας Δημοκρατίας, αναφερόμενοι στον Κώστα Καραμανλή. Είναι θεσμικό ατόπημα, κύριοι συνάδελφοι, να θεωρείτε τον εκλεγμένο, λαοπρόβλητο Πρωθυπουργό της χώρας, Πρωθυπουργό ενός συγκεκριμένου  κόμματος. Και όσοι εξ υμών έχετε εντρυφήσει στις αμερικανικές πρακτικές, θα έχετε κατανοήσει ότι οι αμερικανοί πολίτες, μετά τις διενέξεις που έχουν σχέση με την εκλογή των προέδρων, μιλούν για τον πρόεδρό τους. Τι θα πούμε αύριο στα παιδιά μας;
      Ανεδείχθησαν ορισμένα ζητήματα πολύ σοβαρά. Όταν ο κ. Παπανδρέου υπέβαλε την πρόταση δυσπιστίας, μεταξύ των πολλών αναφέρθηκε και στο αν εμπιστευόμαστε τον Πρόεδρο, αν εμπιστευόμαστε τον Καραμανλή εμείς, οι βουλευτές της Νέας Δημοκρατίας.
       Επίσης μετά την αντιπολιτευτική του πρακτική και τακτική, είπε ότι το ΠΑΣΟΚ έχει κατευθύνσεις, αλλά δεν είχε το χρόνο να αναπτύξει και τις κατευθύνσεις και το πρόγραμμα. Ανέφερε επίσης ότι τους τελευταίους δεκαπέντε μήνες η Κυβέρνηση της Νέας Δημοκρατίας προσέλαβε εκατόν δεκάξι χιλιάδες «γαλάζια παιδιά» στο δημόσιο. Θέλω να κάνω μια παρατήρηση σ’ αυτό. Αν ο κ. Παπανδρέου μέχρι σήμερα το βράδυ που θα μιλήσει δεν προσκομίσει στην Εθνική Αντιπροσωπεία καταστάσεις με τα εκατόν δεκάξι χιλιάδες παιδιά, θα πρόκειται περί αναίσχυντης πολιτικής παρέμβασης, που έχει σκοπό τη δημιουργία εντυπώσεων, και όχι μόνο, μέσα στην Αίθουσα της Εθνικής Αντιπροσωπείας. 
      Και βέβαια κατέθεσε πρόταση δυσπιστίας κατά του Υπουργού Εθνικής Οικονομίας, προκειμένου να αμβλύνει τα εσωτερικά μαχαιρώματα στο ΠΑΣΟΚ. 
      Σε ό,τι αφορά την Κυβέρνηση, υπήρξαν αναφορές σε αριθμούς, πρωτοβουλίες, πρακτικές και όσον αφορά την εκτέλεση του προϋπολογισμού, και του 2004 αλλά και του 2005. Θεωρώ όμως αναγκαίο να αναδείξω εδώ, σ’ αυτό το σημείο, ορισμένα ζητήματα «κοινωνικής ευαισθησίας» –εντός εισαγωγικών- του ΠΑΣΟΚ. 
      Κυρίες και κύριοι συνάδελφοι, φταίμε εμείς που το 1981 παρέλαβε τη χώρα το ΠΑΣΟΚ με 37% δημόσιο χρέος, στο Ακαθάριστο Εθνικό Προϊόν, και το 2004 είχε ξεπεράσει το 110%;
      Φταίμε εμείς που το 1981 το μέσο εισόδημα του Έλληνα ήταν στο 71% του μέσου κοινοτικού εισοδήματος και, μετά από τον πακτωλό των χρημάτων επί είκοσι τέσσερα χρόνια, το 2004 ήταν στο 67%; Κάναμε εμείς την πράξη νομοθετικού περιεχομένου, σοσιαλιστές και «κοινωνικά ευαίσθητοι», απαγόρευσης αυξήσεων στους εργαζομένους; Η Νέα Δημοκρατία την έκανε αυτήν; Υπερχρεώσαμε τα ελληνικά νοικοκυριά -που δεν υπάρχει ούτε ένα που να μην είναι υπερχρεωμένο στις τράπεζες- εμείς, τους τελευταίους δεκαπέντε μήνες; 
      Ποιος έκανε το έγκλημα και την πυραμίδα του Χρηματιστηρίου; Και γιατί δεν κάνατε εξεταστική επιτροπή για να το διερευνήσουμε; Αφήσατε να παραγραφεί αυτή η ιστορία.
      Ποιος πληρώνει σήμερα το  ενάμισι δισεκατομμύριο ευρώ στην Ευρωπαϊκή Κοινότητα για κακοτεχνίες για τα έργα 2000-2003; Περίεργη η άποψη της κ. Διαμαντοπούλου σχετικά με ολιγωρίες της Κυβέρνησης!
      Γιατί πληρώσαμε 60.000.000 ευρώ για το Κτηματολόγιο; Ποια «τρωκτικά» έφαγαν τα λεφτά του Κτηματολογίου;
      Ποια «τρωκτικά» έφαγαν τα λεφτά του Ευρωπαϊκού Κοινωνικού Ταμείου; Μπορείτε να μας πείτε, πρώην υπουργοί της Εργασίας, πόσα επεστράφησαν στην Ευρωπαϊκή Ένωση το 2001-2002 για παρατυπίες και όχι μόνον, για κλοπές, θα μπορούσα να πω,  στην εφαρμογή του προγράμματος του ΕΚΤ; 
      Να ρωτήσω κάτι άλλο πολύ σημαντικό που αφορά και τους αγρότες μας. Οι επιδοτήσεις στο ελαιόλαδο, τα πανωγραψίματα στην Κρήτη και η διαδικασία καταβολής τους, μπορεί να μας απαντήσει κάποιος εκ των προηγουμένων Υπουργών Γεωργίας γιατί έφτασαν σε αυτό το σημείο, να βάλουν θηλιά κυριολεκτικά στους αγρότες, στους παραγωγούς ελαιολάδου; Και πόσα χρωστάει η χώρα από αυτήν την αξιολόγηση από την Ε.Ε. αυτών των ζητημάτων; 
      Κάναμε εμείς τη νοοτροπία της εξάρτησης από το ρουσφέτι; Κάναμε εμείς το καθεστώς των συνταξιούχων; Η μισή Ελλάδα είναι ανάπηροι. Το 22% στο Νομό Αχαΐας είναι ανάπηροι. Είναι δυνατόν; Και εν πάση περιπτώσει όσον αφορά τα συμφέροντα επιτρέψτε μου να σας πω ότι είναι απίστευτη η ομολογία του πρώην Προέδρου της Βουλής ότι τα συμφέροντα ελυμαίνοντο το ΠΑΣΟΚ και τη χώρα. Και αιτιάσθε την Κυβέρνηση της Νέας Δημοκρατίας των δεκαπέντε μηνών; 
      Στην Αχαΐα, κυρίες και κύριοι συνάδελφοι, είκοσι χρόνια τρία Κοινοτικά Πλαίσια Στήριξης και ο δρόμος από την Κόρινθο μέχρι την Πάτρα είναι ίδιος, κατσικόδρομος. Το εσωτερικό οδικό δίκτυο το ίδιο. Τα λιμάνια παραμένουν ως έχουν. Όλα ξεκινούσαν κανένα δεν τελείωνε. Αν εξαιρέσει κανείς το θαυμαστό, πράγματι, έργο της γέφυρας Ρίου-Αντιρρίου το οποίο έγινε και με αυτοχρηματοδότηση και με λειτουργία άλλων διαδικασιών, δεν μπορεί να μου αναδείξει κανείς ένα έργο που άρχισε και τελείωσε. Και παρακαλώ τους προηγούμενους Υπουργούς να μου πουν αν μία επένδυση στην Αχαΐα άρχισε και τελείωσε. Τι έγινε με το φυσικό αέριο; Θα μου απαντήσει ο συμπατριώτης μου, ο οιονεί συμπατριώτης μου, Πρόεδρος του ΠΑΣΟΚ σήμερα και όντας Βουλευτής αρκετά χρόνια στην  Αχαΐα, τι έγινε με αυτές τις ιστορίες; 
      Κύριοι συνάδελφοι, είναι ανάγκη να αναδείξουμε την αξία της πολιτικής. Η ξύλινη γλώσσα, τέλος. Η απόλυτη άρνηση, τέλος. Δεν αναδεικνύει τίποτε θετικό. Εγώ οραματίζομαι μία Ελλάδα με κοινωνική συνοχή χωρίς αποκλεισμούς. Οραματίζομαι μία Ελλάδα που στηρίζεται στο δυναμισμό των Ελλήνων καλλιεργώντας τις αρετές τους και όχι προωθώντας και εκμεταλλευόμενη τα ελαττώματά τους. Μία κοινωνία που δεν αναμένει το ρουσφέτι για να επιβιώσει, μία πολιτεία που σέβεται τον εαυτό της, προάγει την πολιτική ως μοναδική έκφραση της λαϊκής κυριαρχίας και δεν την εκχωρεί στα διάφορα μικροσυμφέροντα –αυτό είναι πολύ σημαντικό ζήτημα- γιατί έτσι θίγεται και φαλκιδεύεται η ποιότητα της δημοκρατίας, ένα κράτος που δεν ροκανίζει τις ελπίδες των νέων παιδιών και τα όνειρά τους, που δεν προάγει την ανεργία και τον αποκλεισμό, που εξασφαλίζει ίσα δικαιώματα σε όλους, μία Ελλάδα με ασφάλεια και κοινωνική δικαιοσύνη.
      Η συζήτηση αυτή στη Βουλή κατέδειξε ότι το ΠΑΣΟΚ δεν μπορεί να παρακολουθήσει, είναι κολλημένο στο χθες, προσπαθεί να ξεχάσει το χθες και ο ίδιος ο Πρόεδρος του ΠΑΣΟΚ προσπαθεί να ξεχάσει το χθες. Γεννήθηκε ξαφνικά στις 8 Μαρτίου. Θα μας απαντήσει κανείς από εσάς τέλος πάντων; Είστε με τις μεταρρυθμίσεις και τις αλλαγές που επιβάλλεται να γίνουν στο κράτος, στο εργασιακό, στο ασφαλιστικό ή θα μείνετε υποστηρικτές της συντήρησης και τους συστήματος που παραδώσατε; 
      Κύριε Πρωθυπουργέ, ήρθε η ώρα της τόλμης και των αποφάσεων. Ήρθε η ώρα των πράξεων. Τολμήστε ακόμη και την αλλαγή του Συντάγματος. Ήρθε η ώρα επιτέλους να ολοκληρώσουμε τη διαδικασία πάνω σε συγκεκριμένα σημεία όταν ακριβώς ορίσει η προθεσμία για την αλλαγή του Συντάγματος. Ήρθε η ώρα να τελειώσομε οριστικά πλέον με τα ιδιωτικά πανεπιστήμια μη κερδοσκοπικού χαρακτήρα. Ήρθε η ώρα να τελειώσουμε το ζήτημα του ασυμβιβάστου των Βουλευτών, ήρθε η ώρα να ξεμπερδέψουμε οριστικά με το Σύνταγμα την υπόθεση του «Βασικού Μετόχου». Έχουμε συμπορευόμενη την ελληνική κοινωνία. Η κοινωνία μας φωνάζει, προχωρήστε μπροστά, τολμήστε. Ήρθε η ώρα του Καραμανλή! 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ο Υπουργός Εμπορικής Ναυτιλίας, κ. Κεφαλογιάννης έχει το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, με αφορμή τη συζήτηση για την ψήφο εμπιστοσύνης στην Κυβέρνηση μου δίνεται η δυνατότητα να κάνω έναν απολογισμό, έργο για τους δεκατέσσερις μήνες διακυβέρνησης στο Υπουργείο Εμπορικής Ναυτιλίας, να αναπτύξω τα δώδεκα μέτρα πολιτικής που έχουν δρομολογηθεί και που αλλάζουν τη ναυτιλία.
      Κυρίες και κύριοι συνάδελφοι, η ελληνική ναυτιλία αποτελεί το σημαντικότερο στήριγμα της ελληνικής οικονομίας. Δεκαεπτά δισεκατομμύρια δολάρια θα εισρεύσουν και φέτος στην ελληνική οικονομία, περισσότερα από τον τουρισμό. Τουρισμός και ναυτιλία αποτελούν τους βασικούς πυλώνες πάνω στους οποίους στηρίζεται η ελληνική οικονομία.
      Η ελληνική ναυτιλία, ο πιο εξωστρεφής κλάδος της ελληνικής οικονομίας, αποτελεί εθνικό πλούτο που πρέπει να αξιοποιήσουμε. Για να γίνει όμως αυτό, χρειάζεται η Ελλάδα να έχει ισχυρή φωνή στα διεθνή φόρα. Σήμερα μπορώ να σας διαβεβαιώσω ότι η φωνή της Ελλάδος ακούγεται στο εξωτερικό. Η Ελλάδα φέρεται πια ως μεγάλη δύναμη στο χώρο της ναυτιλίας.
      Κυρίες και κύριοι συνάδελφοι, στους δεκατέσσερις μήνες της διακυβέρνησής μας πετύχαμε, πρώτον, την απελευθέρωση όλων των Ελλήνων ναυτικών που εκρατούντο στο εξωτερικό, των πέντε ναυτικών του «TASMAN SPIRIT» από το Πακιστάν, των δεκατριών Ελλήνων ναυτικών που εκρατούντο στη Γεωργία, του πλοίαρχου Καβουργιά που εκρατείτο στην Ινδονησία, του πλοίαρχου Μάγκουρα που εκρατείτο για περισσότερα από δύο χρόνια στην Ισπανία και τελευταία του ναυτικού Καστανιά, ο οποίος αφέθηκε ελεύθερος από την Αίγυπτο και εκτίει το υπόλοιπο της ποινής του στην Ελλάδα.
      Δεύτερον, πετύχαμε στο δύσκολο έργο της ασφάλειας των Ολυμπιακών Αγώνων του 2004. Το Λιμάνι του Πειραιά, το Λιμάνι του Ηρακλείου, του Βόλου, της Πάτρας, της Θεσσαλονίκης, δηλαδή τα ολυμπιακά λιμάνια ήταν το μαλακό υπογάστριο της ασφάλειας των Ολυμπιακών Αγώνων του 2004.
      Τρίτον, με την απειλή του βέτο πετύχαμε την πλήρη δικαίωση των ελληνικών θέσεων για την ποινικοποίηση της ναυτικής εργασίας, παρά τις αντιδράσεις, παρά την τυφλή αντιπολιτευτική τακτική κάποιων. 
      Τι έχουν να πουν όλοι αυτοί οι οποίοι τολμούσαν να μιλήσουν για εξυπηρέτηση συμφερόντων, όταν δικαιώνονται πλήρως οι ελληνικές θέσεις, όταν αποσύρονται όλα τα επίμαχα άρθρα από την πρόταση της Ευρωπαϊκής Επιτροπής, όταν καλείται η επιτροπή σήμερα να αναλάβει πρωτοβουλία στο Διεθνή Ναυτιλιακό Οργανισμό για τα κριτήρια της ατυχηματικής ρύπανσης, όταν εντός πενταετίας πλέον θα παρθούν οι νέες αποφάσεις, αφού πρώτα υποβληθούν εκθέσεις στην Ευρωπαϊκή Επιτροπή για τις οικονομικές και περιβαλλοντικές επιπτώσεις των προτάσεων της Ευρωπαϊκής Επιτροπής; 
      Θέλω, κυρίες και κύριοι συνάδελφοι, από του Βήματος της Βουλής να ευχαριστήσω τόσο τους εκπροσώπους της Πανελλήνιας Ναυτικής Ομοσπονδίας όσο και της Διεθνούς Ναυτικής Ομοσπονδίας που εκπροσωπεί περισσότερους από πέντε εκατομμύρια ναυτικούς σ΄ όλο τον κόσμο. Επίσης, θέλω να ευχαριστήσω τον κόσμο της ναυτιλίας για τη βοήθεια και τη στήριξη που παρείχαν και στην ελληνική Κυβέρνηση.
      Τέταρτον, δείξαμε το κοινωνικό πρόσωπο, το ανθρώπινο πρόσωπο της πολιτείας. Η Κυβέρνηση έδειξε την ευαισθησία της στα θέμα της ναυτικής εργασίας. Κατέβαλε τις αποζημιώσεις των απολυμένων ναυτικών της ακτοπλοϊκής εταιρείας ΔΑΝΕ και της εταιρείας κρουαζιέρας ROC που λόγω των οικονομικών δυσχερειών, δεν πλήρωναν τα δεδουλευμένα των Ελλήνων ναυτικών.
    Πέμπτον, προχωρούμε σε τολμηρές νομοθετικές προτάσεις. Έχει ήδη αποσταλεί στη Γενική Γραμματεία της Κυβέρνησης το νομοσχέδιο για τις καταδύσεις για την ανάπτυξη του θαλάσσιου τουρισμού μετά από πολλές συζητήσεις με το Υπουργείο Πολιτισμού, με το Υπουργείο Τουρισμού, με τον κ. Παυλίδη που παρευρίσκεται στην Αίθουσα, το Υπουργείο Αιγαίου. Σύντομα θα πάρει το δρόμο της συζήτησης στην Ολομέλεια ή στο Α’ Θερινό Τμήμα της ελληνικής Βουλής.
    Έχει ήδη σταλεί στη Γενική Γραμματεία της Κυβέρνησης το νομοσχέδιο για την ανωτατοποίηση των σχολών του Εμπορικού Ναυτικού και την προσέλκυση νέων στο ναυτικό επάγγελμα. 
    Ετοιμάζεται νομοθετικό πλαίσιο για τη μεταρρύθμιση στους λιμένες και στη λιμενική πολιτική. Ετοιμάζεται σχέδιο νόμου για την επίλυση μακροχρονίων προβλημάτων του Υπουργείου Εμπορικής Ναυτιλίας και των Οργανισμών οι οποίοι εποπτεύονται από το Υπουργείο Εμπορικής Ναυτιλίας, όπως το ΝΑΤ και ο Οίκος του Ναύτου. 
    Έκτον, ενεργοποιήσαμε το Συμβούλιο Εθνικής Ναυτιλιακής Πολιτικής. Ένας θεσμός, ο οποίος θεσμοθετήθηκε από την προηγούμενη κυβέρνηση, αλλά για πολύ μεγάλο χρονικό διάστημα ευρίσκετο εν υπνώσει. Έχουν γίνει ήδη για πρώτη φορά τρία εθνικά Συμβούλια Ναυτιλιακής Πολιτικής για την ακτοπλοΐα, για την κρουαζιέρα, για την αναβάθμιση των παρεχομένων λιμενικών υπηρεσιών και όλα είχαν θεαματικά αποτελέσματα. Στο αμέσως προσεχές διάστημα θα συγκληθεί και πάλι το Εθνικό Συμβούλιο Ναυτιλιακής Πολιτικής για ένα μεγάλο θέμα που αντιμετωπίζει η ευρύτερη περιοχή του Πειραιά που είναι η Ναυπηγοεπισκεαυστική Ζώνη. 
    Έβδομον, προχωρούμε βαθιά τομή στα λιμάνια και στη λιμενική πολιτική. Είναι έτοιμα τα δώδεκα αναπτυξιακά σχέδια των δώδεκα εθνικών λιμένων. Υπογράφεται εντός του Ιουνίου μνημόνιο συνεργασίας με την Ευρωπαϊκή Τράπεζα Επενδύσεων ύψους 3.000.000.000 ευρώ με 2% τρέχον επιτόκιο, 4% σταθερό επιτόκιο, πενταετή περίοδο χάριτος και είκοσι πέντε χρόνια αποπληρωμής για τη χρηματοδότηση του 50% των αναπτυξιακών έργων ύψους 6.000.000.000 ευρώ, τα οποία θα γίνουν με τις συμπράξεις δημοσίου και ιδιωτικού τομέα στα δώδεκα εθνικά λιμάνια.
    Όγδοον, αναζωογονήσαμε την κρουαζιέρα. Ήδη ύψωσαν την ελληνική σημαία τέσσερα κρουαζιερόπλοια. Υπάρχουν αιτήσεις και από άλλες εταιρείες, οι οποίες επιθυμούν να δρομολογήσουν νέα κρουαζιερόπλοια με την ελληνική σημαία στα νησιά του Αιγαίου. Πριν από μερικές μέρες μεγάλος πολυεθνικός όμιλος ανακοίνωσε την πρόθεσή του στο αμέσως επόμενο χρονικό διάστημα με τη νέα τουριστική περίοδο να δρομολογήσει πλοία κρουαζιέρας στα νησιά του Αιγαίου. 
    Το αποτέλεσμα αυτής της πολιτικής είναι να εξασφαλιστεί εργασία στο 33% των επιδοτούμενων ανέργων ναυτικών και να μειωθεί κατά 12% η ανεργία των ναυτικών. 
    Θέλω να ευχαριστήσω την Πανελλήνια Ναυτική Ομοσπονδία και όλα τα επιμέρους σωματεία χωρίς τη βοήθεια των οποίων δεν θα μπορούσε να επιτευχθεί αυτός ο στόχος, ο οποίος έδωσε με τη συνεργασία του Υπουργείου Εμπορικής Ναυτιλίας και των συνδικαλιστικών φορέων εκατοντάδες θέσεις εργασίας σε Έλληνες ναυτικούς και μάλιστα στον ελλαδικό χώρο.
    Ένατον, προωθούμε νέους τρόπους συγκοινωνιών με τη νησιωτική Ελλάδα. Τα υδροπλάνα είναι ένα νέο μεταφορικό μέσο για την Ελλάδα. Χρειάζεται ελάχιστες υποδομές στα λιμάνια. Οι τιμές των υδροπλάνων είναι σαφώς οικονομικότερες από τις τιμές των αεροπλάνων και περίπου στο ίδιο επίπεδο με τα πλοία της ακτοπλοΐας της πρώτης θέσης. 
    Προορισμοί των υδροπλάνων θα είναι ολόκληρη η νησιωτική Ελλάδα. Ήδη έχουν ξεκινήσει δρομολόγια από την Κέρκυρα στους Παξούς, από την Κέρκυρα στην Πάτρα και ξεκινούν άμεσα δρομολόγια από την Κέρκυρα στη Λίμνη των Ιωαννίνων, στη Λίμνη Πλαστήρα, στη Λίμνη της Καστοριάς και βεβαίως από τον Πειραιά στις Κυκλάδες, τα Δωδεκάνησα, από τον Πειραιά στην Πάτμο, τη Φολέγανδρο, τις Σποράδες, από την Κρήτη στα νησιά του Νότιου Αιγαίου.
      Αυτό αποτελεί το πρώτο παράδειγμα στο Υπουργείο Εμπορικής Ναυτιλίας για την αξιοποίηση του γραφείου εξυπηρέτησης επενδύσεων, του one stop shop, το οποίο ατύπως λειτουργεί στο Υπουργείο Εμπορικής Ναυτιλίας με πολύ μεγάλη επιτυχία.
      Θέλω να σημειώσω επίσης την άριστη συνεργασία η οποία υπήρξε με το Υπουργείο Μεταφορών και την Υπηρεσία Πολιτικής Αεροπορίας και μέσα σε τέσσερις μήνες ολοκληρώθηκε όλο το θεσμικό πλαίσιο, το οποίο ήταν απαραίτητο για τη λειτουργία αυτού του νέου μέσου συγκοινωνίας. Με τον Υπουργό Συγκοινωνιών ετοιμάζουμε τα εκτελεστικά διατάγματα του συγκεκριμένου νόμου.
      Τρεις εταιρείες ήδη έχουν εκδηλώσει ενδιαφέρον για επενδύσεις στον τομέα των υδροπλάνων και φιλοδοξούν τα επόμενα λίγα χρόνια, σαράντα υδροπλάνα να καλύπτουν όλες τις ανάγκες του Αιγαίου και του Ιονίου Πελάγους, δημιουργώντας τεράστιες υπεραξίες στην ξεχασμένη νησιωτική Ελλάδα και την άγονη γραμμή.
      Δέκατο, αξιοποιούμε την κρατική περιουσία, προχωρούμε σε επενδύσεις, όπως το έργο ανάπλασης της περιοχής της Δραπετσώνας. Προχωρούμε τη συνεργασία της Εθνικής Τράπεζας με τον Οργανισμό Λιμένος Πειραιώς για το θέμα αυτό. Η ανάπτυξη των χιλίων στρεμμάτων στην υποβαθμισμένη αυτή περιοχή της Αττικής θα αναβαθμίσει το Δήμο του Κερατσινίου και το Δήμο της Δραπετσώνας και θα αποτελέσει το ναυτιλιακό κέντρο του Πειραιά. Με διεθνή αρχιτεκτονικό διαγωνισμό θα σχεδιαστεί κτήριο σύμβολο τόσο για τον Πειραιά όσο και την ευρύτερη περιοχή του παραλιακού μετώπου της Αττικής. 
      Ενδέκατο, ολοκληρώνουμε τη μετεγκατάσταση του Υπουργείου Εμπορικής Ναυτιλίας, ένα έργο το οποίο δεν προχωρούσε για δεκαετίες, με μια απλή σκέψη. Ένα εκατομμύριο ευρώ είναι τα ενοίκια που πληρώνει το Υπουργείο Εμπορικής Ναυτιλίας για τα δεκαεπτά κτήρια, στα οποία είναι εγκατεστημένες οι υπηρεσίες του. Καταλαβαίνετε πόσες εργατοώρες χάνονται για τις δεκάδες υπογραφές που χρειάζονται στο γραφειοκρατικό σύστημα που κληρονομήσαμε από τη μετακίνηση από το ένα κτήριο στο άλλο. 
      Σε συνεργασία με το Ταμείο Παρακαταθηκών και Δανείων και το Υπουργείο Εθνικής Οικονομίας θα έχουμε ολοκληρώσει την κατασκευή του νέου κτηρίου του Υπουργείου Εμπορικής Ναυτιλίας στην ακτή Βασιλειάδη, στο οποίο θα εγκατασταθεί το νέο Υπουργείο τον Απρίλιο του 2006. Φιλοδοξούμε μάλιστα να είναι το ΥΕΝ το πρώτο ηλεκτρονικά διαρθρωμένο Υπουργείο. Δημιουργούμε το πρώτο e-government στο Υπουργείο Εμπορικής Ναυτιλίας.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Έτοιμο το βρήκατε το σχέδιο. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ πολύ, κύριε συνάδελφε, όχι διακοπές.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν το βρήκαμε έτοιμο, κύριε συνάδελφε. Το βρήκαμε χωρίς χρήματα, βρήκαμε εγκατεστημένους τους εργολάβους, όπως γίνεται πάντα σε όλα τα δημόσια έργα τα οποία είχε δρομολογήσει το ΠΑΣΟΚ, για να πληρώνουμε μόνο τις ρήτρες από τις καθυστερήσεις και την αδυναμία πληρωμής των δεδουλευμένων. Τα χρήματα βρέθηκαν για πρώτη φορά, είναι 30.000.000 ευρώ και γι’ αυτό σας δήλωσα πότε θα ολοκληρωθεί το συγκεκριμένο έργο. 
      Ήδη στα κεντρικά γραφεία του Υπουργείου Εμπορικής Ναυτιλίας λειτουργεί ασύρματη σύνδεση με INTERNET, το γνωστό σύστημα Wi-Fi. Μπορεί ο κάθε Έλληνας πολίτης, ο κάθε σπουδαστής, με τον προσωπικό του ηλεκτρονικό υπολογιστή, να συνδέεται ελεύθερα με το Internet.
      Το ίδιο θα γίνει και στις σχολές Εμπορικού Ναυτικού με τη νέα ακαδημαϊκή περίοδο. Ήδη το σύστημα αυτό λειτουργεί πειραματικά στον Άγιο Ευστράτιο, στα νότια της Κρήτης. Μέχρι τέλος του καλοκαιριού, το σύστημα αυτό θα λειτουργεί σε όλα τα λιμεναρχεία και σε όλους τους  λιμενικούς σταθμούς της χώρας ως μια παροχή στους ανθρώπους που ταξιδεύουν, τους χιλιάδες, των τουριστών της νησιωτικής Ελλάδας της νεολαίας και βεβαίως των κατοίκων της ακριτικής Ελλάδας.
      Κυρίες και κύριοι συνάδελφοι, κλείνοντας θα ήθελα να αναφερθώ σε δύο ακόμα θέματα της επικαιρότητας. Το ένα είναι το πάντα επίκαιρο θέμα της ακτοπλοΐας, το μεγάλο θέμα της καθημερινότητας, για το οποίο θέλω να δηλώσω ότι είναι αταλάντευτος ο στόχος μας για την απρόσκοπτη και καθ’ όλη τη διάρκεια του έτους προσέγγιση των Ελλήνων πολιτών και των πολιτών των νησιών στις περιοχές αυτές. 
      Εμείς κάναμε το καθήκον μας. Πραγματοποιήσαμε δεκάδες συναντήσεις με φορείς, συμφωνήσαμε μαζί τους, τηρήσαμε το λόγο μας. Δρομολογήσαμε για το 2005 επτά νέα πλοία από τον Πειραιά στις Ανατολικές και Δυτικές Κυκλάδες, από τον Πειραιά στις Κυκλάδες, στο Ηράκλειο και στο Ρέθυμνο, για τη Θάσο, για την Κέρκυρα και τους Παξούς. 
      Επεκτείνουμε τα δηλωθέντα δρομολόγια χωρίς μίσθωση στην Πάτμο, στη Λέρο, την Κάλυμνο, την Αμοργό, την Ίο, την Ύδρα και την Αλόννησο. Προχωρήσαμε στη μερική απελευθέρωση των τεσσάρων λιμένων, του Λαυρίου, της Ελευσίνας, της Ραφήνας και της Κύμης.
      Αναπτύσσουμε εναλλακτικούς προορισμούς από τη Ραφήνα στα Μεστά της Χίου και στη Σάμο που θα μειώσει τα δρομολόγια στο μισό απ’ αυτό που χρειάζεται σήμερα από τον Πειραιά και στο μισό του κόστους.
      Προωθούμε πενταετείς συμβάσεις δημόσιας υπηρεσίας για τις άγονες γραμμές.
      Κυρίες και κύριοι συνάδελφοι, κλείνοντας θα ήθελα να αναφερθώ σ’ ένα θέμα, για το οποίο μίλησαν συνάδελφοι στο Εθνικό Κοινοβούλιο και ο Πρόεδρος του Συνασπισμού.
      ΠΡΟΕΔΡΕΥΩΝ (Σωτήρης Χατζηγάκης): Σύντομα, όμως, κύριε Υπουργέ, γιατί περιμένουν πολλοί Βουλευτές να μιλήσουν.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κλείνω, κύριε Πρόεδρε.
      Πρόκειται, λοιπόν, για το επίκαιρο θέμα της απεργίας των λιμενεργατών. Θέλω να καταθέσω στοιχεία στη Βουλή για τους συναδέλφους, για τους μισθούς και τις υπερωρίες αυτών των ανθρώπων.
      Ποιοι διαμαρτύρονται, κυρίες και κύριοι συνάδελφοι; Διαμαρτύρονται αυτοί οι οποίοι, όπως αποδεικνύεται από τις μισθοδοσίες του Απριλίου, πληρώνονται μέχρι και 560 ευρώ ημερησίως. Μεροκάματο 560 ευρώ! Αν δουλέψουν δύο μέρες –που δεν δουλεύουν, είχα την ευκαιρία να επισκεφτώ το Λιμάνι του Πειραιά μία η ώρα τα μεσάνυχτα, παρουσία και δημοσιογράφων- δύο ήταν μόνο παρόντες από τους εννιά της βάρδιας. 
      Καταθέτω για τα Πρακτικά τα σχετικά στοιχεία.
      (Στο σημείο αυτό ο Υπουργός Εμπορικής Ναυτιλίας κ. Εμμανουήλ Κεφαλογιάννης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Υπάρχει κανείς σ’ αυτήν την Αίθουσα, υπάρχει κανείς Έλληνας πολίτης, ο οποίος μπορεί να ισχυριστεί ότι κακώς η Κυβέρνηση ανοίγει αυτό το θέμα; Υπάρχει κανείς Έλληνας πολίτης, ο οποίος μπορεί να ισχυριστεί ότι οι μισθοί 141.000 ευρώ περίπου που σας κατέθεσα στα Πρακτικά της Βουλής του κ. Βάλβ… –να μην πω και το όνομα, λόγω προσωπικών δεδομένων- του κ. Στέργ… 130.000 ευρώ περίπου, του κ. Κάρμ… 135.000 ευρώ περίπου, του κ. Καλφακάκ… 135.000 ευρώ περίπου κλπ.. 
      Τρεις φορές περισσότερο από το μισθό του Βουλευτή, δύο φορές όσο ο μισθός του Προέδρου της Δημοκρατίας, είναι κάτι που μπορεί να γίνει ανεκτό από τις πεντακόσιες χιλιάδες Έλληνες ανέργους σήμερα;
      ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε Υπουργέ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, μελετήστε αυτά τα Πρακτικά, αυτά τα στοιχεία. Θα ήθελα να παρακαλέσω κατά τη διάρκεια της συζήτησης να βρεθεί έστω και ένας συνάδελφος, ο οποίος να ισχυριστεί ότι πρέπει η ελληνική Κυβέρνηση, η ελληνική πολιτεία να ανεχτεί αυτήν την αριστοκρατία των ρετιρέ.
      Αγαπητοί συνάδελφοι, ζητούμε ψήφο εμπιστοσύνης, για να συνεχίσουμε το έργο μας. Η Κυβέρνηση Καραμανλή ζητά ψήφο εμπιστοσύνης, για να αλλάξει την Ελλάδα.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κύριε Υπουργέ.
      Το λόγο τώρα έχει ο κ. Κοσμίδης, ο οποίος σαν έμπειρος επιστήμων και κοινοβουλευτικός, θα περιοριστεί στο χρόνο του και δεν θα έχουμε υπερβάσεις.
      Ορίστε, κύριε Κοσμίδη, έχετε το λόγο.
      ΣΩΚΡΑΤΗΣ ΚΟΣΜΙΔΗΣ: Κύριε Πρόεδρε, παρακαλώ δι’ υμών τους Πρακτικογράφους να ανοίξουν εισαγωγικά.
      «Κυρίες και κύριοι συνάδελφοι, βρισκόμαστε σ’ αυτήν την Αίθουσα με πρωτοβουλία και ευθύνη του Πρωθυπουργού για έναν απλό και ξεκάθαρο λόγο, γιατί η Κυβέρνηση αισθάνεται πιο αδύναμη από ποτέ, γιατί ο Πρωθυπουργός αισθάνεται πιο αδύναμος από ποτέ και γιατί, πράγματι, ο Πρωθυπουργός και η Κυβέρνηση είναι πολιτικά πιο αδύναμοι από οποτεδήποτε άλλοτε» Κλείνουν τα εισαγωγικά.
      Αυτά τα λόγια, κυρίες και κύριοι συνάδελφοι, δεν είναι δικά μου. Είναι του κ. Καραμανλή. Τα εκφώνησε στην ομιλία του στη Βουλή, την 1-11-1998, κατά τη συζήτηση πρότασης ψήφου εμπιστοσύνης που είχε ζητήσει η κυβέρνηση του Κώστα Σημίτη.
      Αυτά τα λόγια επιστρέφονται σήμερα στον κ. Καραμανλή, ο οποίος προκάλεσε την εφ’ όλης της ύλης συζήτηση για να συμμαζέψει τα ασυμμάζευτα, μπροστά στην πρωτοφανή ιστορικά φθορά μιας νέας Κυβέρνησης που ασκεί την εκτελεστική εξουσία μόλις δεκαπέντε μήνες.
      Κυρίες και κύριοι συνάδελφοι, η Κυβέρνηση κατηγορεί την Αξιωματική Αντιπολίτευση για στείρο αρνητισμό σε όλα. Αυτή η κατηγορία είναι, τουλάχιστον, άδικη και ασφαλώς αναπόδεικτη και αβάσιμη. Η Αξιωματική Αντιπολίτευση ψήφισε είτε επί της αρχής είτε πολλά άρθρα αρκετών νομοσχεδίων. Άλλωστε, ουκ ολίγα εξ αυτών ήταν αντιγραφή ώριμων νομοσχεδίων της προηγούμενης κυβέρνησης. Η Αξιωματική Αντιπολίτευση δεν ψήφισε χαριστικές και φαύλες διατάξεις.
       Να θυμίσω τη συμπεριφορά της Νέας Δημοκρατίας ως αξιωματικής αντιπολίτευσης; Θυμίζω την αντίδραση στις πολιτικές που οδήγησαν στην ΟΝΕ. Μιλούσατε τότε για «οικονομία τραβεστί» και γι’ «αυτόματο πιλότο».
      Θυμίζω την αντίδραση στην εξωτερική πολιτική που οδήγησε στο Ελσίνκι και στην ένταξη της Κύπρου στην Ευρωπαϊκή Ένωση. Μιλούσατε τότε για οσφυοκαμψία της κυβέρνησης. Αντιδράσατε στις μεγάλες διαρθρωτικές αλλαγές. Καταψηφίσατε το σχέδιο «ΚΑΠΟΔΙΣΤΡΙΑ» και τη σύσταση της Νομαρχιακής Αυτοδιοίκησης, όπως και το ΑΣΕΠ. Καταψηφίσατε τις συμβάσεις μεγάλων έργων που κατατέθηκαν στη Βουλή για κύρωση. Μέχρι και το απλό νομοσχέδιο που συνέταξα εγώ ως Γενικός Γραμματέας του Υπουργικού Συμβουλίου τότε για τη μεταφορά ανούσιων αρμοδιοτήτων του Υπουργικού Συμβουλίου σε Υπουργούς, καταψηφίστηκε γιατί δήθεν απέβλεπε στην αδιαφάνεια. Και δεκαπέντε μήνες Κυβέρνηση δεν επαναφέρατε στο Υπουργικό Συμβούλιο αυτές τις αρμοδιότητες. Αλλά ποιο Υπουργικό Συμβούλιο; Αυτό που εδώ και δεκαπέντε μήνες συνεδρίασε μόνο πέντε φορές;
      Θα θυμίσω ότι το καλοκαίρι του 1997 η Νέα Δημοκρατία απέσυρε τους εκπροσώπους της από τις διακομματικές επιτροπές του άρθρου 3, του ν. 2286/95 για τις προμήθειες αγαθών και υπηρεσιών ιδιαιτέρως σημαντικής αξίας και υψηλής τεχνολογίας, επιτροπές που τώρα ως Κυβέρνηση συγκροτεί ζητώντας από την Αξιωματική Αντιπολίτευση τον ορισμό εκπροσώπων, αίτημα βέβαια στο οποίο το κόμμα μας ανταποκρίνεται. 
      Θυμίζω την πομπώδη υπογραφή του κ. Καραμανλή για δημοψήφισμα για τις ταυτότητες και την άρνησή του για δημοψήφισμα για το Ευρωπαϊκό Σύνταγμα. 
      Κυρίες και κύριοι συνάδελφοι, έχει καταδειχθεί περίτρανα ότι η Κυβέρνηση των δεκαπέντε μηνών δεν έχει σχέδιο για τη χώρα και την κοινωνία. Η Νέα Δημοκρατία είχε σχέδιο μόνο για την κατάληψη της εξουσίας και τα κατάφερε.
       Λογικά θα ανέμενε κανείς να συνωστίζονται  οι Υπουργοί στη Βουλή για να νομοθετήσουν τις μεταρρυθμιστικές και διορθωτικές πρωτοβουλίες τους. Αντ’ αυτού η Κυβέρνηση αγωνιά από βδομάδα σε βδομάδα να καλύψει τις συνεδριάσεις νομοθετικού έργου της Βουλής, χρησιμοποιώντας το παλαιό σύστημα των πολλών συνεδριάσεων. Ποτέ δεν έγινε χρήση της νέας διάταξης σύμφωνα με την οποία νομοσχέδια ψηφίζονται στις επιτροπές και γίνεται μία συνεδρίαση στην Ολομέλεια. 
      Ποία τα πεπραγμένα της Κυβέρνησης; Αναφέρω μερικά. Ανεβαίνουν οι δείκτες που έπρεπε να υποχωρούν όπως οι δείκτες της ανεργίας, της ακρίβειας, του πληθωρισμού. Ταυτόχρονα υποχωρούν οι δείκτες που έπρεπε να ανεβαίνουν όπως οι δείκτες της ανάπτυξης, των επενδύσεων, των έργων υποδομής. Το κύρος της χώρας στο εξωτερικό, κυρίως στην Ευρωπαϊκή Ένωσης, κατρακύλησε σε παλαιά χαμηλά επίπεδα.
       Η χώρα μας από ενεργός και ισότιμος συμμέτοχος στις αποφάσεις στον πυρήνα της Ευρωζώνης είναι σήμερα απλά θεατής. Αλώσατε τη Δημόσια Διοίκηση προωθώντας τα δικά σας παιδιά σε θέσεις βαθμοφόρων κατά παραβίαση κάθε έννοιας αξιοκρατίας. Κραυγαλέα αρνητικές είναι οι επιπτώσεις στην είσπραξη των δημοσίων εσόδων. Εγκρίνετε κατά ριπάς προσλήψεις προσωπικού κατά το 1/6 μόνιμου και κατά τα 5/6 με συμβάσεις δημιουργώντας νέα γενιά συμβασιούχων, αφού εξαπατήσατε τους προηγούμενους. Πάνω από πενήντα χιλιάδες συμβάσεις έργου είχατε εγκρίνει το πρώτο δεκάμηνο, σύμφωνα με στοιχεία που είχα καταθέσει στη Βουλή. Και οι συμβάσεις έργου είναι καθαρό ρουσφέτι. Και επίσης εισαγάγατε τη συνέντευξη ως βαθμολογούμενο συντελεστή στις προσλήψεις. Για να οργανώσετε δε καλά το σχέδιο βολέματος των δικών σας παιδιών συστήσατε και το γραφείο Χούπη. 
      Κάνατε και άλλα. Αμνηστεύσατε την παράνομη και ποινικά κολάσιμη κτήση κεφαλαίων που παρέμεναν στο εξωτερικό. Αμνηστεύσατε αδικήματα σχετικά με την έκδοση πλαστών και εικονικών τιμολογίων. Παράλληλα βέβαια εγκαινιάζετε έργα που έγιναν επί ΠΑΣΟΚ και καθίσατε και στα πρώτα καθίσματα στους Ολυμπιακούς Αγώνες που ετοίμασε η προηγούμενη κυβέρνηση στο σύνολό τους. 
      Χθες άκουσα από τον Πρωθυπουργό μια φοβερή μεταρρυθμιστική πρωτοβουλία. Εξήγγειλε  την αναμόρφωση του πτωχευτικού δικαίου. Οι Έλληνες ας αισιοδοξούν. Η αναμόρφωση του πτωχευτικού δικαίου ασφαλώς θα συμβάλει στην ανάπτυξη, στην ανταγωνιστικότητα, στην παραγωγικότητα. Και το είπε αυτό ενώ είναι γνωστό ότι πρόκειται για πρωτοβουλία των Βρυξελλών όπου εδώ και δεκαπέντε χρόνια καταβάλλεται προσπάθεια έκδοσης οδηγίας για την ενιαιοποίηση των κανόνων της πτωχευτικής διαδικασίας. 
      Ο κύριος Πρωθυπουργός έδωσε και κάποια στοιχεία χθες. Είπε ότι το 1980 η ανεργία ήταν 2,7%. Ξεχνά ότι τότε πολύ λίγοι καταγράφονταν ως άνεργοι και ξεχνά και το κυριότερο ότι οι μάζες των ανέργων στην Ελλάδα είχαν μεταναστεύσει στη Γερμανία και αλλαχού με τις ευλογίες της δεξιάς παράταξης.
	Κυρίες και κύριοι συνάδελφοι, είναι κανείς σ’ αυτήν την Αίθουσα ή έξω, στην κοινωνία, που πιστεύει ότι η Ελλάδα του 1980, η Ελλάδα της μιζέριας και της «Ψωροκώσταινας» έχει καμία σχέση με την Ελλάδα που χτίστηκε με τις κυβερνήσεις του ΠΑΣΟΚ; 
	Αναρωτιέμαι. Ο κ. Πρωθυπουργός δεν ενοχλείται, δε θίγεται από τις εισηγήσεις στελεχών και του φιλικού του Τύπου για την ανάγκη ορισμού συντονιστή στην Κυβέρνηση; Δηλαδή, ο κ. Πρωθυπουργός είναι ανεπαρκής για συντονιστής; Δεν πρωθυπουργεύει;
	Κύριοι της Νέας Δημοκρατίας, μας καλείτε συχνά να ζητήσουμε συγγνώμη. Για ποιο πράγμα να ζητήσουμε συγγνώμη άραγε; Για την ένταξη της χώρας στην ΟΝΕ; Για την εισαγωγή του ευρώ; Για τους υψηλούς ρυθμούς ανάπτυξης; Για την οργάνωση άψογων Ολυμπιακών Αγώνων σε μία τόσο μικρή χώρα; Για την εξασφάλιση πρωτόγνωρων κονδυλίων στο Γ΄ Κοινοτικό Πλαίσιο Στήριξης; Για τις τριάντα χιλιάδες έργων διαφόρου εμβέλειας που κατασκευάστηκαν σ’ όλην τη χώρα την τελευταία οκταετία και μάλιστα χωρίς επιβολή κανενός νέου φόρου ή αύξηση υπαρχόντων, αντιθέτως με ταυτόχρονη ελάφρυνση φορολογικών βαρών και ενίσχυση του κοινωνικού κράτους; 
      Να ζητήσουμε συγγνώμη για την εξάρθρωση της τρομοκρατίας, για την ένταξη της Κύπρου στην Ευρωπαϊκή Ένωση, για το πρωτόγνωρο ιστορικά κύρος της χώρας μας στο εξωτερικό, για την επιτυχία του τρίπτυχου «ανάπτυξη, -σταθερότητα- κοινωνική συνοχή», για τους νέους θεσμούς;
	Συνεχώς μας λέτε ότι μας αποδοκίμασε ο λαός στις 7 Μαρτίου 2004. Ξεχνάτε ότι ο λαός εμπιστεύτηκε το ΠΑΣΟΚ επί είκοσι χρόνια σχεδόν συναπτά.
	Κύριοι της Κυβέρνησης, ασφαλώς θα εισπράξετε ψήφο εμπιστοσύνης. Φοβάμαι ότι θα επαναπαυτείτε στη χαρά σας και ο τόπος θα στενάζει και θα οπισθοδρομεί. Είναι προφανές ότι δεν μπορώ να παράσχω ψήφο εμπιστοσύνης σε μία τέτοια Κυβέρνηση.
	Σας ευχαριστώ.
(Χειροκροτήματα από την πτέρυγα του ΠΑΣΟΚ)
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Κοσμίδη.
	ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, μπορώ να κάνω μία παρέμβαση;
      ΠΡΟΕΔΡΕΥΩΝ (Σωτήρης Χατζηγάκης): Μάλιστα, κύριε Υπουργέ.
      Για ένα λεπτό θα κάνει μία πολύ μικρή παρέμβαση ο κ. Παυλόπουλος.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Πόσες παρεμβάσεις θα κάνει ο κ. Υπουργός;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αυτές που δικαιούμαι από τον Κανονισμό, κύριε Γεωργακόπουλε. Θα είχα τελειώσει αν δεν με διακόπτατε.
      ΠΡΟΕΔΡΕΥΩΝ (Σωτήρης Χατζηγάκης): Αφού ξέρετε τον Κανονισμό καλύτερα, ξέρετε ότι ο Υπουργός μπορεί να παρέμβει όποτε θέλει. Ήδη ασκούμε πίεση από το Προεδρείο για να έχει ένα λεπτό μόνο. Δεν χάθηκε ο κόσμος. Εσείς, άλλωστε, εξαντλήσατε πολύ χρόνο, σας δώσαμε μεγάλο περιθώριο.
      Ορίστε, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα πω δύο λόγια μόνο στον κ. Κοσμίδη και, γενικότερα, σ’ αυτούς που διερωτώνται γιατί ζητάμε από το ΠΑΣΟΚ να κάνει την αυτοκριτική του και από την άποψη αυτή να ζητήσει συγγνώμη.
      Κύριοι συνάδελφοι, πρέπει να ζητήσετε συγγνώμη για το γεγονός ότι πήρατε την Ελλάδα από το 1981 με όλους τους δείκτες μπροστά και την παραδώσατε στις 7 Μαρτίου του 2004 τελευταία και ουραγό, με ονομαστική σύγκληση στην ΟΝΕ, με λογιστικές αλχημείες, αρχιτέκτονες «δημιουργικής λογιστικής». Η εικόνα που δώσατε ήταν πλασματική και αυτήν την εικόνα πληρώνει αυτήν τη στιγμή η χώρα. 
      Μιλήσατε για τη Νέα Δημοκρατία και μας είπατε, παραδείγματος χάρη, ότι δεν συνέβαλε, όταν ήσασταν κυβέρνηση, στις μεγάλες τομές. Μας είπατε για το ΑΣΕΠ. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, αυτά θα τα πείτε στην ομιλία σας.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Σας τονίσαμε πολλές φορές: Ο ν. 2190/1994 είχε δύο όψεις. Το άρθρο 25 είναι του νόμου αυτού, τις δήθεν αποκαστατικές διατάξεις που ήταν η πραγματική «παράγκα» με την οποία φτιάξατε το κομματικό κράτος του ΠΑΣΟΚ μετά το 1994, δεν το θυμάσθε; Γιατί δεν αναφέρεστε σ’ αυτήν, εκεί που δήθεν κάνατε την προσπάθεια να επαναφέρετε κάποιους διωχθέντες, ενώ στην πραγματικότητα φέρατε όποιους νομίζατε; Δεν τόλμησε ποτέ καμία κυβέρνηση από τότε να κάνει κάτι παρόμοιο;
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, θα τα πείτε στην ομιλία σας αυτά.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τελειώνω, κύριε Πρόεδρε.
     Κάτι άλλο. Επειδή μιλήσατε για το νόμο ως προς την τρομοκρατία και πώς, παραδείγματος χάρη, η τρομοκρατία στην Ελλάδα πατάχθηκε, κύριε Κοσμίδη, ξεχάσατε ένα πράγμα. Σ’ αυτήν την Αίθουσα, όταν ψηφίσαμε το νόμο εναντίον της τρομοκρατίας, αν δεν υπήρχε η Νέα Δημοκρατία δεν θα τον περνάγατε. Η μισή σας Κοινοβουλευτική Ομάδα δεν τον ήθελε. Και αν αυτή η παράταξη δεν ήταν Αξιωματική Αντιπολίτευση, δε θα είχε περάσει αυτός ο νόμος που ήταν σημαντικό «εργαλείο» για να φθάσουμε στα αποτελέσματα που φθάσαμε.
     (Χειροκροτήματα από την πτέρυγα της Νέας Δημοκρατίας)
     Να, λοιπόν, γιατί θέμα εμπιστοσύνης ετίθετο για σας και όταν ήσασταν κυβέρνηση. Το απέδειξε ο ελληνικός λαός, γιατί δεν την είχατε την εμπιστοσύνη του και τώρα ως Αντιπολίτευση σας λέω, ό,τι κοστίζουν οι δημοσκοπήσεις, βρίσκεστε εκεί που βρίσκεστε γιατί ο λαός δεν σας εμπιστεύεται.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Υπουργό.
     Ορίστε, κύριε Κασσίμη, έχετε το λόγο.
     ΘΕΟΔΩΡΟΣ ΚΑΣΣΙΜΗΣ: Ευχαριστώ, κύριε Πρόεδρε.
     Κύριοι συνάδελφοι, τώρα θα μιλήσει η δεξιά παράταξη, για να ικανοποιήσω τον κ. Κοσμίδη. Πού το θυμηθήκατε, κύριε Κοσμίδη, εκπρόσωπος του εκσυγχρονισμού; 
     Όμως, αφού το θυμηθήκαμε, άκουγα και τον κ. Χριστοδουλάκη που έλεγε προηγουμένως ότι εμείς τα είχαμε…
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν είστε Δεξιά; Τι είστε; Το λέω για να ξέρουμε τι είμαστε.
     ΠΡΟΕΔΡΕΥΩΝ (Σωτήρης Χατζηγάκης): Αφήστε τώρα τα ιδεολογικά θέματα.
     ΘΕΟΔΩΡΟΣ ΚΑΣΣΙΜΗΣ: Είμαστε η πλειοψηφία του ελληνικού λαού, κύριε συνάδελφε, και ο ελληνικός λαός σε ποσοστό 15% και σήμερα παραπάνω από το ΠΑΣΟΚ θέλει τη Νέα Δημοκρατία και ο ελληνικός λαός δύο φορές παραπάνω θέλει τον Καραμανλή από τον Γιώργο Παπανδρέου.
     (Χειροκροτήματα από την πτέρυγα της Νέας Δημοκρατίας)
    Αυτοί είμαστε, κύριε συνάδελφε. Δώστε όποιο όνομα θέλετε. Αλλά άκουσα χτες τον κ. Χριστοδουλάκη ο οποίος είπε: «από εμάς τα βρήκατε». Ναι, κύριε συνάδελφε. 
    ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Και πολλά άλλα.
    ΘΕΟΔΩΡΟΣ ΚΑΣΙΜΗΣ: Ναι, κύριε Χριστοδουλάκη. Οτιδήποτε βρήκαμε το οποίο είχε δρομολογηθεί για το καλό της χώρας, το συνεχίσαμε και το ολοκληρώνουμε. Εμείς δεν κάναμε αυτό που κάνουν κάποιοι άλλοι. 
    Ο Κωνσταντίνος Καραμανλής ενέταξε το μετρό το 1978 στο ρυθμιστικό της Αθήνας και το 1983 με μέλος του Υπουργικού Συμβουλίου τον κ. Σημίτη και Πρωθυπουργό τον Ανδρέα Παπανδρέου, το ΠΑΣΟΚ απένταξε το μετρό. Έπρεπε να έρθει και πάλι η Νέα Δημοκρατία για να μπει το μετρό μπροστά για να μπορεί ο κ. Σημίτης να το εγκαινιάσει. 
    Το αεροδρόμιο «Ελευθέριος Βενιζέλος» το σχεδιάσαμε, το εντάξαμε, κάναμε τις απαλλοτριώσεις. Κύριε Χριστοδουλάκη, είστε νέος στο Κοινοβούλιο. Μεταξύ 1981 και 1989 απλώς πληρώνονταν οι μισθοί του Διοικητικού Συμβουλίου του αερολιμένα Σπάτων. Τίποτα δεν είχε γίνει. Και ο Θεός βοήθησε την Ελλάδα και είχαμε την «παρένθεση» 1990-1993 και ξεκίνησε και αυτό και είχατε τη χαρά και εσείς και η Ελλάδα να το εγκαινιάσετε. 
    ΙΩΑΝΝΗΣ ΜΑΓΚΡΙΩΤΗΣ: …(δεν ακούστηκε)
    ΝΙΚΟΛΑΟΣ ΧΡΙΣΤΟΔΟΥΛΑΚΗΣ: …(δεν ακούστηκε)
    ΘΕΟΔΩΡΟΣ ΚΑΣΙΜΗΣ: Κύριε Μαγκριώτη, θα τα πείτε στην ώρα σας. 
     ΠΡΟΕΔΡΕΥΩΝ (Σωτήρης Χατζηγάκης): Κύριε Μαγκριώτη, κύριε Χριστοδουλάκη, σας παρακαλώ. 
     ΘΕΟΔΩΡΟΣ ΚΑΣΙΜΗΣ: Κύριοι συνάδελφοι, δεν πρόκειται να ασχοληθώ με το παρελθόν. Ο ελληνικός λαός έχει φύγει απ’ αυτό. Στην αρχή νόμισα ότι η Νέα Δημοκρατία, ο Πρωθυπουργός, κακώς ξεκίνησε αυτήν τη συζήτηση. Τι να πούμε; Όμως χάρηκα και λυπήθηκα. 
     Χάρηκα γιατί είχε την ευκαιρία ο ελληνικός λαός, αλλά και εμείς, ν’ ακούσουμε όλα αυτά τα οποία έγιναν και για τα οποία δεν πληρώνουμε δισεκατομμύρια για να διαφημίζουμε τα έργα. Θυμάστε. Πολυτελή φυλλάδια στον Τύπο που διαφημίζανε τα σχέδια, τις μακέτες και μετά όσα έργα απομείνανε. Και έμαθε ο ελληνικός λαός τι έγινε τους δεκαπέντε αυτούς δύσκολους μήνες. 
     Στεναχωρήθηκα όμως γιατί είδα μιζέρια από την Αξιωματική Αντιπολίτευση. Και η κριτική είναι φυσικά όχι απλώς λογικό, αλλά στοιχείο του πολιτεύματος. Αλλά για όνομα του Θεού, αυτός ο μηδενισμός; Δεν καταλαβαίνετε, κύριοι συνάδελφοι, ότι η κοινωνία είναι μπροστά από εσάς; Είναι μπροστά από όλους εμάς; Δεν ξέρετε πολύ καλά ότι πρέπει να γίνουν τομές σ’ αυτήν τη χώρα; Το ξέρετε. Δεν το αντέχετε. 
     Ο αρχηγός σας πιστεύω ότι θέλει να προχωρήσει μπροστά. Δεν αντέχει. Έχει βαρίδια του παρελθόντος. Ξεπεράστε τον εαυτό σας. Η κοινωνία σας ξεπέρασε. Το είδαμε πριν από δέκα μέρες. Είδαμε εδώ το εκπληκτικό φαινόμενο σε σχέση με την απελευθέρωση της θητείας των νομαρχών. Το ένα ΠΑΣΟΚ έλεγε ναι, το άλλο έλεγε όχι και το όλον είπε «παρών». Δεν είχε το θάρρος κάποιο από τα τρία ΠΑΣΟΚ να επιβληθεί και να πει «ναι, το θέλουμε, είναι σωστό». Και μετά βρήκατε εκείνο το φαρισαϊκό παιχνιδάκι. «Η διαδικασία δεν μας άρεσε, γι’ αυτό είπαμε παρών». 
     Κύριοι συνάδελφοι, με τα δικά σας έργα κάνατε καλό στη χώρα, κάνατε και κακό στη χώρα. Είχατε θετική πορεία, είχατε και αρνητική πορεία, όπως συμβαίνει με όλες τις κυβερνήσεις. Ο ελληνικός λαός ανέθεσε τη διακυβέρνηση στον Κώστα Καραμανλή και τη Νέα Δημοκρατία με βάση ένα νέο πρόγραμμα και πάνω απ’ όλα με βάση μια νέα νοοτροπία. Έχετε δίκιο. Η Κυβέρνηση έχει καθυστερήσει αρκετά πράγματα. Αλλά δεν καταλαβαίνετε κάτι. Δεν έγινε επανάσταση. Έχουμε να πολεμήσουμε με νοοτροπίες που ριζώθηκαν επί τριάντα χρόνια. Νοοτροπίες κακές που η πλειοψηφία της κοινωνίας τις έχει ξεπεράσει. Αλλά οι μηχανισμοί ακόμα ζουν στη νοοτροπία αυτή. Και δεν έγινε επανάσταση. Προσπαθούμε να αλλάξουμε και νοοτροπίες για να μειώσουμε το κοινωνικό κόστος. Αλλά θα πάμε μπροστά. Θα κάνουμε ανατροπές όσο και αν οι οικτρές μειοψηφίες των συμφερόντων θέλουν να μας εμποδίσουν. 
      (Χειροκροτήματα από την πτέρυγα της Νέας Δημοκρατίας)
     Άκουσα για κομματικό κράτος. Έλεος. Είναι κακή παιδεία αυτή για τον ελληνικό λαό. Θυμάστε πάρα πολύ καλά ότι έχουμε κλάδους εργαζομένων που έπαιρνε η ΠΑΣΚΕ ποσοστό 96%. Αυτοί τι ήταν; Τυχαίως το πήραν; Η κοινωνία αυτό έδινε; Αλλά αυτό ήταν χθες. Θα το τελειώσουμε. 
    Και αυτή η λογική για διορισμούς των «δικών σας παιδιών» φέρτε να δούμε ποια είναι. Κακώς εκπαιδεύετε τον ελληνικό λαό. Εμείς πληρώνουμε το κόστος. Το κομμάτι της κοινωνίας το οποίο για λόγους κομματισμού είχε απαγορευμένο τον δημόσιο τομέα, θα πληρώσει το κόστος της μεγάλης ανατροπής. Εμείς και οι οπαδοί μας σηκώνουμε το κόστος και καλά κάνουμε, διότι δεν πάει άλλο μπροστά η Ελλάς έτσι.  Πάντα όταν αρρωσταίνει μια κοινωνία, κάποιοι θα πληρώσουν ένα κόστος για την εξυγίανση. Αυτό κάνουμε. Και να είστε βέβαιοι ότι θα προχωρήσουμε. 
    Δείξτε λίγη  μεγαλοκαρδία. Μιλάτε για τις τράπεζες και το ασφαλιστικό. Ξεχνάτε ότι το ίδιο σύστημα εφαρμόσατε και σεις; Τότε ήταν σοσιαλιστικό το μέτρο και σήμερα δεν είναι; 
    Πάμε στον ΟΤΕ. Και εκεί τα μπλέξατε. Ξέρετε πάρα πολύ καλά ότι μονάχα τέτοιας μορφής εξυγίανση με μείωση όλου αυτού του προσωπικού μπορούσε να γίνει και δεν μπορούσε να γίνει άσπλαχνα κοινωνικά. Δεν φταίγανε οι εργαζόμενοι που τους είχατε ανεβάσει στα ρετιρέ, έφταιγαν αυτοί που τους ανέβασαν, αλλά αυτοί δεν πληρώνουν. Έπρεπε, λοιπόν, να βρεθεί μια λύση και η λύση βρέθηκε. Και δεν τολμάγατε να πείτε ότι είστε εναντίον της λύσης. Φταίγανε, λοιπόν, οι συνδικαλιστές. Πού είναι ο ελεύθερος συνδικαλισμός; Ή είναι κομματικά καθοδηγούμενος ή είναι προδότης; Για όνομα του Θεού! Αυτή είναι η δημοκρατική παράταξη; 
    Και είδατε ότι η κοινωνία φώναζε να χαθούν τα προνόμια από τις ΔΕΚΟ. Δεν μπορεί η εργάτρια του εργοστασίου ή ο υπάλληλος επιχειρήσεως να είναι τρίτης κατηγορίας Έλληνας και ο υπάλληλος του δημοσίου οργανισμού να είναι στο ρετιρέ. Και τι είπατε; Διοχετεύσατε πάρα πολύ ωραία ότι απειλείται η μονιμότητα στο δημόσιο εννοώντας το στενό δημόσιο τομέα που ξέρετε ότι ούτε απειλείται, ούτε πρόκειται να απειληθεί. Απλώς θα γίνει μια προσπάθεια αξιοκρατίας. Και αντί να θελήσετε να πάμε εκεί, που θα βοηθήσει και σας κάποτε, κύριοι συνάδελφοι σε οκτώ ή σε δώδεκα χρόνια που η δική σας παράταξη θα πάρει την πλειοψηφία –και είναι φυσιολογικό αυτό- αντί να βοηθήσετε, κάνετε ό,τι μπορείτε να διατηρήσουμε όλα τα κακά ψήγματα μιας σάπιας πεπαλαιωμένης νοοτροπίας στην κοινωνία. Η κοινωνία είναι μπροστά απ' όλους σας και από μας πολλές φορές.
      Ελπίζω να με ακούει ο κ. Παπανδρέου. Δεν περιμένει να του ζητήσω να δώσει ψήφο εμπιστοσύνης στην Κυβέρνηση. Θα ήταν πια επανάσταση και δεν βλέπω επαναστάτες. Τον καλώ όμως για ένα πράγμα, να μην την καταψηφίσει, να δηλώσει «παρών» στη μεγάλη προσπάθεια που γίνεται σήμερα στην ελληνική κοινωνία, να δηλώσει «παρών» στο ότι αυτή εδώ η χώρα θα ετοιμάσει το μέλλον του 21 ου αιώνα, να δηλώσει «παρών» για τις επόμενες γενιές.
      Έχετε πάρα πολλά να κρίνετε σε μια κυβέρνηση. Λάθη γίνονται, και λάθη στις πολιτικές και λάθη στη διαχείριση. Δείξτε όμως ότι είστε αντάξιοι του ονείρου του ελληνικού λαού. Ο ελληνικός λαός θέλει να ανατρέψουμε όλα αυτά τα οποία μας κράτησαν δέσμιους. Είναι μεγάλη η ευκαιρία. Και αν δεν ψηφίσετε την Κυβέρνηση αυτή, δώστε της την άνεση που προβλέπει η δημοκρατία, πείτε και σεις «παρών», ζητήστε συμμετοχή σ' αυτό που γίνεται σήμερα. Θα είναι καλό και για σας, αλλά πάνω απ' όλα για τη χώρα.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήριος Χατζηγάκης): Το λόγο έχει ο κ. Βενιζέλος.
      Έχει γίνει ειδική συμφωνία από χθες.
      Ορίστε κύριε Βενιζέλο.
      ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι συνάδελφοι, ελπίζω η Κυβέρνηση να έχει συνειδητοποιήσει ότι έχει ήδη διανύσει το 50% του ωφέλιμου πολιτικού της χρόνου. Μέσα σε μια τετραετία, ο τελευταίος χρόνος είναι συνήθως χρόνος προεκλογικών διευθετήσεων και τα τρία χρόνια είναι τα πολιτικά ωφέλιμα. Βρισκόμαστε στο δέκατο έκτο μήνα και η Κυβέρνηση πρέπει να κάνει μια ανασκόπηση και μια ενδοσκόπηση, να σκεφθεί και μαζί της και η πλειοψηφία της στη Βουλή τι έκανε, κυρίως τι δεν έκανε και βεβαίως τι θέλει να κάνει και τι μπορεί να κάνει Γιατί είναι προφανές ότι ο κ. Καραμανλής, είτε βαδίζει χωρίς σχέδιο, πράγμα που είναι επικίνδυνο για τη χώρα, είτε έχει κάποιο ανομολόγητο σχέδιο, κάποιο σχέδιο που λόγω του αντιλαϊκού και αντικοινωνικού του χαρακτήρα, δεν θέλει να το αποκαλύψει και αυτό είναι ακόμη χειρότερο και ακόμη πιο επικίνδυνο.
    Κυρίες και κύριοι συνάδελφοι, τους τελευταίους δεκαπέντε μήνες ζήσαμε ουσιαστικά τέσσερις διαφορετικές περιόδους. 
    Το πρώτο εξάμηνο ήταν το εξάμηνο της κεκτημένης ταχύτητας της χώρας, του ολυμπιακού ενθουσιασμού και της περιόδου χάριτος. Ήταν όμως και το εξάμηνο της θρυαλλίδας της απογραφής.
    Αμέσως μετά άρχισε η περίοδος του αποσυντονισμού, της αμηχανίας, της αδυναμίας διατύπωσης ενός μοντέλου μεταολυμπιακής ανάπτυξης της χώρας. 
    Αμέσως μετά, με το νέο έτος, το 2005, ζήσαμε την τραγική εμπειρία της επίδειξης δύναμης εκ μέρους της Κυβέρνησης απέναντι στα οικονομικά συμφέροντα, απέναντι στην Ευρωπαϊκή Ένωση. Ήταν η περίοδος του «Βασικού Μετόχου», της συντριβής αυτής της κυβερνητικής πρωτοβουλίας και της αποδυνάμωσης πολύ σημαντικού διπλωματικού κεφαλαίου της χώρας, το οποίο εξατμίστηκε χωρίς λόγο. 
    Και όταν περιήλθε σε αδιέξοδο ο κ. Καραμανλής, ανακάλυψε την τακτική της φυγής προς τα εμπρός, της φυγής, όμως, στο κενό, γιατί πρόκειται για μία αταβιστική επίθεση που θυμίζει την περίοδο του 1990-1993 κατά συγκεκριμένων λαϊκών ομάδων. Πρόκειται για μια προσπάθεια διεμβολισμού του εργατικού και συνδικαλιστικού κινήματος, πρόκειται για το άνοιγμα μετώπων με την κοινωνία.
    Ο κ. Καραμανλής εμφανίζεται ως μεταρρυθμιστής, ως ένας Λούθηρος σε μία χώρα με βαθιά ορθόδοξη παράδοση βεβαίως, όπου οι Λούθηροι έχουν πολύ μικρές πιθανότητες επιτυχίας. Είναι μεταρρυθμιστής ο κ. Καραμανλής. Μήπως θέλει να χρησιμοποιήσει έναν όρο που είναι οικείος στο πολιτικό μας λεξιλόγιο; Μήπως θέλει να δηλώσει τώρα, εκ μέρους της Νέας Δημοκρατίας, εκσυγχρονιστής;
    Αν ο κ. Καραμανλής θέλει να διεκδικήσει δάφνες εκσυγχρονιστή, τότε έρχεται δεύτερος και καταϊδρωμένος στην πολιτική ιστορία της Μεταπολίτευσης.
    Του θυμίζω δε, ότι κατά του εκσυγχρονισμού έστρεψε τα βέλη μιας τυφλής αντιπολίτευσης, που επί χρόνια ασκούσε. Και, ακριβώς, επειδή δεν μπόρεσε να κατανοήσει τις δυσκολίες των κυβερνήσεων του ΠΑΣΟΚ, δεν μπόρεσε να συνειδητοποιήσει το κεκτημένο της χώρας που παρέλαβε, ώστε να προσθέσει κάτι σε αυτό και να μην το αποσαθρώσει.
    Στη συνείδηση του κ. Καραμανλή, λοιπόν, η μεταρρύθμιση, ο οίστρος ο μεταρρυθμιστικός, δεν είναι τίποτα άλλο από την αποδιάρθρωση των εργασιακών σχέσεων και από την εκτόξευση μιας μεγάλης απειλής κατά των ασφαλισμένων και ιδίως κατά των συνταξιούχων, σε σχέση με το ασφαλιστικό σύστημα της χώρας.
    Όταν η Κυβέρνηση μιλάει για διαρθρωτικές αλλαγές, με εξαίρεση τη μικρή αυτή λίστα των περιβόητων ιδιωτικοποιήσεων, που είναι χρηματιστηριακού χαρακτήρα κατά το πλείστον, αναφέρεται σε δύο θέματα  που αφορούν τον ιδιωτικό τομέα, τη μεγάλη πλειοψηφία των εργαζομένων στον ιδιωτικό τομέα και των μικρών και μεσαίων επιχειρήσεων κυρίως στον τομέα του εμπορίου.
    Διαρθρωτική αλλαγή στη συνείδηση του κ. Καραμανλή είναι η αλλαγή, δηλαδή, η απορύθμιση των εργασιακών σχέσεων -στον ιδιωτικό τομέα επαναλαμβάνω- το ωράριο των καταστημάτων ώστε να εξοντωθούν οι μικρές εμπορικές επιχειρήσεις των αυτοαπασχολουμένων και των μελών της οικογενείας τους που βοηθούν και βεβαίως το ασφαλιστικό σύστημα όχι στα ευγενή ταμεία, στον ΟΤΕ ή στις τράπεζες, αλλά στον κορμό που είναι το ΙΚΑ, το οποίο, τελικά, θα αναλάβει όλα τα βάρη και όλη την ευθύνη και όλο το αναλογιστικό έλλειμμα.
    Στη συνείδηση του πολίτη, κυρίες και κύριοι συνάδελφοι, διαρθρωτική αλλαγή σημαίνει κάτι τελείως διαφορετικό. Διαρθρωτική αλλαγή σημαίνει να έχει ο πολίτης καλύτερες και φθηνότερες υπηρεσίες, να έχει ο πολίτης περισσότερες δυνατότητες για τη δική του ανάπτυξη, να έχει ο πολίτης στη διάθεσή του -για τα παιδιά του πρωτίστως- περισσότερες και καλύτερες θέσεις εργασίας. 
    Προκύπτει τίποτα από αυτά με όσα επιχειρεί να κάνει η Κυβέρνηση στον ΟΤΕ, στις τράπεζες ή οπουδήποτε αλλού; Ουδείς λέει στον πολίτη, θα έχεις καλύτερες και φθηνότερες υπηρεσίες ή περισσότερες θέσεις εργασίας. Όλοι μιλούν περιχαρείς, εκ μέρους της Κυβέρνησης, για κατάργηση θέσεων εργασίας και για υπονόμευση του ανταγωνισμού, που λειτουργεί πάντα προς όφελος του καταναλωτή, σε πολύ σημαντικούς τομείς της αγοράς, όπως είναι οι τηλεπικοινωνίες.
    (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
    Διότι ένας στρατηγικός επενδυτής στον ΟΤΕ, ο οποίος θα έχει πληρώσει με πολύ μικρό τίμημα το πακέτο των μετοχών του και θα είναι απαλλαγμένος από το βάρος ενός μεγάλου αριθμού εργαζομένων, βάρος που θα έχει αναλάβει ο προϋπολογισμός του Κράτους και το ΙΚΑ, θα καταπνίξει τον ανταγωνισμό, όπως επιχείρησε και το 1990-1993 να κάνει η Νέα Δημοκρατία, αποκλείοντας τον ΟΤΕ από την πιο δυναμική και αναδυόμενη αγορά τηλεπικοινωνιών, που ήταν η κινητή τηλεφωνία.
Του αρνήθηκε τη δυνατότητα να εισέλθει στην αγορά, εισήλθαν με προνομιακούς όρους οι δύο ιδιωτικές επιχειρήσεις κι εμείς –συμπτωματικά εγώ ως Υπουργός Μεταφορών- το 1995 χορηγήσαμε την τρίτη άδεια στην COSMOTE, που έδωσε φθηνότερες και καλύτερες υπηρεσίες και πίεσε τις τιμές προς τα κάτω. 
      Αυτές είναι διαρθρωτικές αλλαγές και όχι η αποδιάρθρωση και η απορύθμιση όχι μόνο στον ευρύτερο δημόσιο τομέα, αλλά και στον ιδιωτικό. Γιατί ο πολίτης, όταν τον ερωτούν στις έρευνες της κοινής γνώμης, «είστε υπέρ ή κατά της μονιμότητας» -της δήθεν μονιμότητας, που δεν υπάρχει- «στον ευρύτερο δημόσιο τομέα;», βεβαίως λέει «κατά», γιατί δεν θέλει προνόμια. Όταν όμως σκεφθεί ψυχραιμότερα και αντιληφθεί ότι η επίθεση κατά ενός κλάδου εργαζομένων -που είναι οκτακόσιες χιλιάδες άνθρωποι και οι οικογένειές τους, τόσοι είναι οι εργαζόμενοι στον ευρύτερο δημόσιο τομέα- είναι το προοίμιο και ο πρόλογος του κυρίως θέματος που είναι η επίθεση στους εργαζόμενους στον ιδιωτικό τομέα και στους μικροεπαγγελματίες, συνειδητοποιεί βεβαίως πόσο μεγάλο είναι το πρόβλημα.
      Γι’ αυτό, κυρίες και κύριοι συνάδελφοι, θέλω να απευθύνω έξι συν ένα ερωτήματα, επιγραμματικά, στην Κυβέρνηση. Και οφείλει η Κυβέρνηση κάποια στιγμή μέχρι το βράδυ να απαντήσει στα ερωτήματα αυτά.
      Ερώτημα πρώτο. Ποιες είναι οι προθέσεις της Κυβέρνησης σε σχέση με την απορύθμιση των εργασιακών σχέσεων στον ιδιωτικό τομέα; Τι θα γίνει με τις υπερωρίες; Θα γίνει σεβαστή η πρόβλεψη της εθνικής γενικής συλλογικής σύμβασης εργασίας; Τι θα γίνει με τη διευθέτηση του χρόνου εργασίας; Θα γίνεται σεβαστή η προϋπόθεση να υπάρχει πάντα συλλογική σύμβαση εργασίας ή θα ρίπτεται θύμα ο εργαζόμενος μέσω της ατομικής σύμβασης εργασίας σ’ αυτήν την περιβόητη διευθέτηση;
      Ερώτημα δεύτερο. Υπάρχει έστω και μία υπεύθυνη αναλογιστική μελέτη για τις επεμβάσεις που γίνονται σε επιμέρους σημεία του ασφαλιστικού, στον ΟΤΕ και στις τράπεζες; Το κόστος στον ΟΤΕ είναι κατά τον επιεικέστερο υπολογισμό 1,7 δισεκατομμύρια ευρώ. Το κόστος στις τράπεζες, σύμφωνα με στοιχεία που δημοσιεύονται σήμερα, είναι 4,5 δισεκατομμύρια ευρώ αναλογιστικό έλλειμμα εν τέλει για το ΙΚΑ. Αθροιστικά αυτά τα 7.000.000.000 υπερβαίνουν το κόστος διοργάνωσης των Ολυμπιακών Αγώνων, όπως κι αν το υπολογίσει κανείς. Ποια είναι η πρόβλεψη για το ΙΚΑ και για το αναλογιστικό έλλειμμα; Λυπάστε και σέβεστε τους ασφαλισμένους και τους συνταξιούχους του ΙΚΑ; 
      Ερώτημα τρίτο. Το μεγάλο σκάνδαλο είναι οι προσλήψεις στις επιχειρήσεις του λεγόμενου ευρύτερου δημόσιου τομέα, όπως ο ΟΤΕ, που δεν είναι τυπικά επιχειρήσεις του ευρύτερου δημόσιου τομέα γιατί νομικά έχουν εξέλθει απ’ αυτόν. Εάν καταργηθούν οι συλλογικές συμβάσεις και οι γενικοί κανονισμοί προσωπικού, το πρόβλημα δεν είναι η εξέλιξη του προσωπικού και οι όροι απόλυσης. Το πρόβλημα είναι ότι καταργούνται οι αξιοκρατικές διαδικασίες πρόσληψης. Και αυτός που ασκεί το διευθυντικό δικαίωμα, δηλαδή, εν τέλει η Κυβέρνηση που διορίζει τη διοίκηση, μπορεί να κάνει προσλήψεις κατά το δοκούν για να εγκαθιδρύσει το νέο κράτος των «γαλάζιων παιδιών». Αυτό είναι το πρόβλημα των συλλογικών συμβάσεων και των κανονισμών προσωπικού στον ευρύτερο δημόσιο τομέα.
      ΠΡΟΕΔΡΟΣ (Άννα Μπενάκη-Ψαρούδα): Κύριε Βενιζέλο, παρακαλώ, ολοκληρώστε. 
      ΕΥΑΓΓΕΛΟΣ ΒΕΝΙΖΕΛΟΣ: Τελειώνω, κυρία Πρόεδρε, σε μισό λεπτό.
      Ερώτημα τέταρτο. Στον ΟΤΕ υπάρχει στρατηγικό σχέδιο ή θέλετε να παραδώσετε τον ΟΤΕ σε συσκευασία δώρου σε στρατηγικό επενδυτή που θα καταλύσει τον ελεύθερο ανταγωνισμό στην αγορά; Γιατί προωθείτε και την κατάργηση της ανεξάρτητης διοικητικής αρχής, της Εθνικής Επιτροπής Τηλεπικοινωνιών και Ταχυδρομείων, που θέλετε να την κάνετε απλή υπηρεσία του Υπουργείου Μεταφορών. 
      Ερώτημα πέμπτο.
      ΠΡΟΕΔΡΟΣ (Άννα Μπενάκη-Ψαρούδα): Τέλος τα ερωτήματα, κύριε Βενιζέλο. Σας παρακαλώ.
      ΕΥΑΓΓΕΛΟΣ ΒΕΝΙΖΕΛΟΣ: Τελειώνω, κυρία Πρόεδρε.
      Στο χώρο της υγείας. Θα γίνει επιτέλους κάτι που δεν είναι επικοινωνιακό, θα υπάρχει πρόσληψη έστω κι ενός νοσηλευτή, θα ανοίξουν οι νέες κλίνες, θα υπάρξουν οι κρατικές Μονάδες Εντατικής Θεραπείας ή θα εγκαινιάζει ο Υπουργός και ο Πρωθυπουργός έργα που λειτουργούν εδώ και χρόνια, επί των ημερών του ΠΑΣΟΚ φτιαγμένα;
      Ερώτημα έκτο και τελευταίο. Ωράριο των μικρών καταστημάτων στην Αθήνα, τη Θεσσαλονίκη και την επαρχία. Τι εννοεί ο κύριος Πρωθυπουργός με τους ενιαίους κανόνες; Θα γίνει σεβαστός ο κορμός της εθνικής οικονομίας, που είναι η μικρομεσαία επιχείρηση και ο αυτοαπασχολούμενος ή θα οδηγηθούμε σε μία εξόντωση και σε μία συγκεντροποίηση όλης της αγοράς στα λίγα μεγάλα καταστήματα;
      ΠΡΟΕΔΡΟΣ (Άννα Μπενάκη-Ψαρούδα): Κύριε Βενιζέλο, για να πάρετε απαντήσεις, πρέπει να σταματήσετε. Αλλιώς δεν θα πάρετε απαντήσεις.
      ΕΥΑΓΓΕΛΟΣ ΒΕΝΙΖΕΛΟΣ: Τελευταίο ερώτημα και κλείνω, κυρία Πρόεδρε.
      Είμαστε στον έκτο μήνα του 2005. Έχουμε προϋπολογισμό; Μπορεί να σηκωθεί ο Πρωθυπουργός και να πει ποια μακροοικονομικά και δημοσιονομικά μεγέθη δεσμεύεται να έχει κατακτήσει η χώρα το Δεκέμβριο του 2005; ΑΕΠ, ανεργία...
      ΠΡΟΕΔΡΟΣ (Άννα Μπενάκη-Ψαρούδα): Κύριε Βενιζέλο, είναι πολλά τα ερωτήματα. 
      Ευχαριστούμε πάρα πολύ.
      ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι συνάδελφοι, μην έχετε τη θετική ψευδαίσθηση της αυτοδύναμης πλειοψηφίας.
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Βενιζέλο, έληξε ο χρόνος σας.
      ΕΥΑΓΓΕΛΟΣ ΒΕΝΙΖΕΛΟΣ: Οι κυβερνήσεις δεν πέφτουν στη Βουλή. Οι κυβερνήσεις πέφτουν στη συνείδηση του πολίτη. Εκεί θα πέσετε. Εκεί έχετε πέσει.
      (Χειροκροτήματα από την πτέρυγα του ΠΑΣΟΚ)
      ΒΥΡΩΝ ΠΟΛΥΔΩΡΑΣ: Κυρία Πρόεδρε, θα ήθελα το λόγο.
      ΠΡΟΕΔΡΟΣ (Άννα Μπενάκη-Ψαρούδα): Κύριε Πολύδωρα, μισό λεπτό να συνεννοηθούμε. Θέλετε να τριτολογήσετε για πέντε λεπτά;
      ΒΥΡΩΝ ΠΟΛΥΔΩΡΑΣ: Μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Ωραία. Το δικαίωμά σας ασκείτε, απλώς να το ξεκαθαρίσουμε.
      ΒΥΡΩΝ ΠΟΛΥΔΩΡΑΣ: Έχω και άλλο δικαίωμα.
      ΠΡΟΕΔΡΟΣ (Άννα Μπενάκη-Ψαρούδα): Όχι, δεν έχετε.
      ΙΩΑΝΝΗΣ ΜΑΓΚΡΙΩΤΗΣ: Τι δικαιώματα είναι αυτά; «Ούτε στις ΔΕΚΟ δεν τα βρίσκουμε».
      ΧΑΡΑΛΑΜΠΟΣ ΚΑΣΤΑΝΙΔΗΣ: Με συγχωρείτε, κυρία Πρόεδρε, χθες μου είπατε ότι δεν έχω δικαίωμα παρέμβασης.
      ΠΡΟΕΔΡΟΣ (Άννα Μπενάκη-Ψαρούδα): Κανένας δεν έχει δικαίωμα παρέμβασης. Έχετε δικαίωμα δευτερολογίας και δικαίωμα τριτολογίας και αυτό ξεκαθαρίζω με τον κ. Πολύδωρα.
      ΧΑΡΑΛΑΜΠΟΣ ΚΑΣΤΑΝΙΔΗΣ: Πολύ ωραία.
      ΠΡΟΕΔΡΟΣ (Άννα Μπενάκη-Ψαρούδα): Οι παρεμβάσεις είναι ανοχή του Προεδρείου. Εγώ σας λέω τι δικαιώματα έχετε από τον Κανονισμό.
      ΧΑΡΑΛΑΜΠΟΣ ΚΑΣΤΑΝΙΔΗΣ: Αυτά τα γνωρίζω, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Τις δευτερολογίες τις έχετε εξαντλήσει και οι δύο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Εγώ;
      ΠΡΟΕΔΡΟΣ (Άννα Μπενάκη-Ψαρούδα): Με συγχωρείτε, όχι εσείς, ο κ. Πολύδωρας. Εσείς έχετε τη δευτερολογία σας που θα είναι δεκαπεντάλεπτη και τριτολογία και ο κ. Πολύδωρας έχει τριτολογία, την οποία τώρα θα ασκήσει.
      Ορίστε, κύριε Πολύδωρα, έχετε το λόγο.
      ΒΥΡΩΝ ΠΟΛΥΔΩΡΑΣ: Θα ήθελα να δώσω μία απάντηση στον κ. Βενιζέλο για τα ερωτήματα, τα έξι συν ένα, και να είμαι πολύ συγκεκριμένος. Έχει δώσει στα ίδια ερωτήματα το Πολιτικό Συμβούλιο του ΠΑΣΟΚ ή η ηγεσία απαντήσεις …
      (Χειροκροτήματα από την πτέρυγα της Νέας Δημοκρατίας)
      ΕΥΑΓΓΕΛΟΣ ΒΕΝΙΖΕΛΟΣ: Μόλις μου δώσει άλλα δέκα λεπτά η κυρία Πρόεδρος θα σας τα πω αυτά.
      ΒΥΡΩΝ ΠΟΛΥΔΩΡΑΣ: …εφόσον δεν είναι, όπως γράφουν και καταγγέλλουν σήμερα οι εφημερίδες, δημοσιοποιημένα με SMS του κ. Βενιζέλου από το Πολιτικό Συμβούλιο, όπως τον κατηγορεί ο κ. Παπανδρέου;
      (Χειροκροτήματα από την πτέρυγα της Νέας Δημοκρατίας)
      Τα πράγματα είναι πολύ σαφή. Εδώ γίνεται μία πολιτική συζήτηση. Κατηγορεί ο κ. Παπανδρέου τον κ. Βενιζέλο ότι διαρρέει τα θέματα και τις συζητήσεις από το Πολιτικό Συμβούλιο.
      (Χειροκροτήματα από την πτέρυγα της Νέας Δημοκρατίας)
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Τώρα καταλάβαμε. Πείτε το έτσι.
      ΒΥΡΩΝ ΠΟΛΥΔΩΡΑΣ: Και το λέω αυτό, γιατί είναι ενιαίος ο πολιτικός λόγος, και τα δημοσιεύματα και οι δημόσιες τοποθετήσεις και ο λόγος από το Βήμα της Βουλής. Πού βρέθηκε αυτός ο εισαγγελέας και ο τιμητής με τις περίτεχνες εκφράσεις, ο κ. Βενιζέλος, να αυτοκαθηλωθεί στην οπισθοδρόμηση, γιατί αυτό έπραξε σήμερα; Πού βρέθηκε να κατηγορεί τον κ. Χρυσοχοϊδη, για παράδειγμα, σήμερα σε συνέντευξή του για δημοκοπία και λαϊκισμό, επειδή κάπως δεν διαχειρίζεται σωστά την υπόθεση των νομικών ορισμών περί μονιμότητας, άρσης της μονιμότητας, στενό δημόσιο τομέα, ευρύτερο δημόσιο τομέα;
      (Χειροκροτήματα από την πτέρυγα της Νέας Δημοκρατίας)
      Όμως, κυρία Πρόεδρε, εκτιμούμε ότι η ζωή δεν ορίζεται, δεν τροχοδρομείται με νομικούς ή νομικίστικους ορισμούς. Η ζωή προσδιορίζεται από τους όρους της ανάγκης. Και αντιμετωπίζει η Κυβέρνηση ανάγκες, που δημιουργήθηκαν από τις αβελτηρίες των κυβερνήσεων του ΠΑΣΟΚ.
      (Χειροκροτήματα από την πτέρυγα της Νέας Δημοκρατίας)
      Διατύπωσε ένα τελευταίο ερώτημα, κυρία Πρόεδρε, και ρώτησε τι γίνεται με τους προϋπολογισμούς. Έχω στις σημειώσεις μου ότι από τους απολογισμούς των ετών 1981-1993 27.000.000.000.000 δραχμές ως έλλειμμα δεν βρίσκονται πουθενά εγγεγραμμένα. 
      (Χειροκροτήματα από την πτέρυγα της Νέας Δημοκρατίας)
      Αγνοούνται 27.000.000.000.000 δραχμές. Εισπράχθηκαν από το λαό. Δαπανήθηκαν υπέρ του λαού. Αυτά είναι τα έργα και οι ημέρες.
      Και θέλω να σημειώσω και πάλι και σήμερα, κυρία Πρόεδρε, ότι στηρίχθηκε ο κ. Βενιζέλος στην αναζήτηση αυτών των ερωτημάτων και είπε ότι θα βρούμε πολιτική. Δεν μας λέει καλύτερα, ως προς την πολιτική, τι θα κάνει με τα συνδικάτα, τι θα κάνει με τους «Πραιτοριανούς», όπως προείπα, τους οποίους έχουν ως λοκομοτίβα για να βουλιάζει το κράτος και η εθνική οικονομία για χρόνια επ’ ανταλλάγματι να εκλέγουν Βενιζέλους και ΠΑΣΟΚ; Δεν θα καταλάβετε ότι αυτή είναι η γάγγραινα που αντιμετωπίζουμε; 
      (Χειροκροτήματα από την πτέρυγα της Νέας Δημοκρατίας)
      Νομίζετε ότι η κακή κατάσταση των οικονομικών που βρήκαμε, ήρθε ουρανοκατέβατη;
Έχει αίτια συγκεκριμένα, με δακτυλικά αποτυπώματα, με ταυτότητα, με ονοματεπώνυμο. 
      Και δεν αναφέρομαι, βέβαια, εις το μεγάλο χορό των δισεκατομμυρίων που έπαιξε η Κυβέρνηση των εκσυγχρονιστών με τους εργολάβους. Αναφέρομαι όμως στους λογαριασμούς που ήρθαν ήδη, χωρίς τις ερωτήσεις του κ. Φώλια, και αφορούν την Ολυμπιακή και οι τρεις. Ήρθαν όλα από την Ευρώπη, για τις εκσυγχρονιστικές, τις εξυγιαντικές πολιτικές για την Ολυμπιακή το λογαριασμό να τον πληρώσει ο ελληνικός λαός. 
      Το ίδιο και το Κτηματολόγιο. Έχει ακούσει κανένας σας για το Κτηματολόγιο; Έχει ακούσει κανένας σας για τον Κουρουπητό; Έχει ακούσει κανένας σας για το μηδενικό βαθμό απορροφητικότητας; Ξέρετε πού ήταν η απορροφητικότητα; Σε ένα λογαριασμό, ο οποίος αφορούσε την επιμόρφωση. Ξέρετε τι εγένετο στην επιμόρφωση και στην κατάρτιση; Υπήρχαν ανύπαρκτοι διδάσκοντες να διδάσκουν ανύπαρκτους διδασκόμενους. 
      Ήταν εκτεταμένη η διαφθορά επί των ημερών του ΠΑΣΟΚ. Αυτήν τη διαφθορά εκσυγχρονιστικά, μεταρρυθμιστικά αλλά ως όρον ανάγκης θα διακόψει η Κυβέρνηση του Κώστα Καραμανλή και της Νέας Δημοκρατίας κατ’ εντολήν και κατά έκφραση εμπιστοσύνης, όπως εγένετο στις 7 Μαρτίου, και θα ξαναγίνει και πάλι και πάλι! 
      (Χειροκροτήματα από την πτέρυγα της Νέας Δημοκρατίας)
      Διότι αυτός ο λαός δεν στερείται του δικαιώματος της προσδοκίας. Την έχει την προσδοκία, την έχει την ελπίδα και την αποθέτει στην Κυβέρνηση του Κώστα Καραμανλή. Ως προς εσάς αποστρέφει το βλέμμα του, όπως αποδεικνύουν οι δημοσκοπήσεις, οι οποίες κατά παράδοξο τρόπο δεν σας διδάσκουν τίποτα. Και είναι σημερινές, τωρινές, των ημερών και των ωρών της πρότασης δυσπιστίας που ασκήσατε!
      Έτσι, λοιπόν, έχω να πω. Συνέλθετε, κύριοι του ΠΑΣΟΚ. Οργανώστε ένα πνεύμα ομάδος και πάντως μην βάζετε τη λογική στο ράφι. Δεν σώζεται η ζωή, η οικονομία, η κοινωνία, ο κοινοβουλευτισμός με ευφυολογήματα και περίτεχνες διατυπώσεις, πίσω από τις οποίες θα καλύψετε τον οπισθοδρομικό χαρακτήρα σας, τον αντιμεταρρυθμιστικό οπωσδήποτε και φυσικά το χαρακτήρα της εμπεδώσεως ενός πνεύματος «εδώ είμαστε μερικοί, οι οποίοι δυναμικά θα απαγορεύσουμε την πρόοδο, τη μετεξέλιξη και τη μεταρρύθμιση από την Κυβέρνηση του Κώστα Καραμανλή». Δεν σας παίρνει. Έχετε χάσει. Οφείλετε να ανασυνταχθείτε, για τον θεσμικό σας ρόλο φυσικά, της Αντιπολίτευσης. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστώ. 
      ΕΥΑΓΓΕΛΟΣ ΒΕΝΙΖΕΛΟΣ: Κυρία Πρόεδρε, ζητώ το λόγο επί προσωπικού.
      ΠΡΟΕΔΡΟΣ (Άννα Μπενάκη-Ψαρούδα): Κύριε Βενιζέλο, αντελήφθην το λόγο, ότι ο κ. Πολύδωρας ανεφέρθη ονομαστικά σε εσάς και είπε ότι: «ο λαός ψηφίζει Βενιζέλους» για να χαρακτηρίσει όλο το ΠΑΣΟΚ. Εάν θέλετε σε αυτό να δώσετε μία απάντηση, παρακαλώ δώστε την για δύο λεπτά. 
      ΕΥΑΓΓΕΛΟΣ ΒΕΝΙΖΕΛΟΣ: Για πέντε, όπως λέει ο Κανονισμός, κυρία  Πρόεδρε, αν έχετε την καλοσύνη.
      ΠΡΟΕΔΡΟΣ (Άννα Μπενάκη-Ψαρούδα): Τα δύο είναι για να εξηγήσετε ποιο είναι το προσωπικό, το οποίο αντελήφθην.
      ΕΥΑΓΓΕΛΟΣ ΒΕΝΙΖΕΛΟΣ: Νομίζω ότι το αντιληφθήκατε. Θα εξηγήσω παρ’ όλα αυτά και θα μου δώσετε άλλα πέντε. 
      ΠΡΟΕΔΡΟΣ (Άννα Μπενάκη-Ψαρούδα): Ορίστε, έχετε πέντε λεπτά. Εξηγήστε μας. 
      ΕΥΑΓΓΕΛΟΣ ΒΕΝΙΖΕΛΟΣ: Κυρία Πρόεδρε, ο κ. Καραμανλής, λόγω του γνωστού προεκλογικού ατοπήματος του κ. Πολύδωρα να αποκαλύψει το σχέδιο της κυβερνητικής παράταξης σε σχέση με τα «γαλάζια παιδιά», έρριψε τον φίλτατο κ. Πολύδωρα στον πολιτικό Άδη της παράταξης της Νέας Δημοκρατίας.
      ΒΥΡΩΝ ΠΟΛΥΔΩΡΑΣ: Σε σχέση με τα τρωκτικά του ΠΑΣΟΚ!
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, επί του προσωπικού θα απαντήσετε, δεν θα κάνετε αγόρευση πολιτική, για όνομα του Θεού! 
      ΕΥΑΓΓΕΛΟΣ ΒΕΝΙΖΕΛΟΣ: Και τώρα ο κ. Πολύδωρας, αγωνιζόμενος ως Σίσυφος να ανεβάσει τον προσωπικό του βράχο στην επιφάνεια, λειτουργεί, πραγματικά, ως κεκράκτης, ενώ είναι εκτός Κυβέρνησης και δεν φέρει κυβερνητικές ευθύνες.
      (Θόρυβος στην Αίθουσα)
      ΠΡΟΕΔΡΟΣ (Άννα Μπενάκη-Ψαρούδα): Κύριε Βενιζέλο, παρακαλώ ανακαλέστε την έκφραση, διότι θα πάει η συνεδρίαση επί προσωπικού και πάλι προσωπικού. Ανακαλέστε παρακαλώ την έκφραση, για να συνεχιστεί η συζήτηση επί πολιτικού επιπέδου.
      ΕΥΑΓΓΕΛΟΣ ΒΕΝΙΖΕΛΟΣ: Η έκφρασή μου είναι πολιτική, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ε, τότε πολιτική ήταν και του κ. Πολύδωρα, εν τοιαύτη περιπτώσει! Λοιπόν, τελειώνετε, σας παρακαλώ.
      ΕΥΑΓΓΕΛΟΣ ΒΕΝΙΖΕΛΟΣ: Σας παρακαλώ. 
      Ο κ. Πολύδωρας, λοιπόν, οφείλει, επειδή είναι και Κοινοβουλευτικός Εκπρόσωπος της παράταξής του, να αντιληφθεί ότι μετά από δεκαπέντε μήνες η Κυβέρνηση της Νέας Δημοκρατίας ελέγχεται και δεν ελέγχει, κυβερνά και δεν αντιπολιτεύεται την ανάμνηση των κυβερνήσεων του ΠΑΣΟΚ. Μετά από δεκαπέντε μήνες ο κ. Καραμανλής και η Κυβέρνησή του έχει πεπραγμένα.
     Και τώρα που ο λαός συγκρίνει έργα του ενός κόμματος με έργα του άλλου, έχει μία σαφή εικόνα για την πραγματικότητα....
     ΠΡΟΕΔΡΟΣ (Άννα Μπενάκη-Ψαρούδα): Επί του προσωπικού, κύριε Βενιζέλο, σας παρακαλώ. Μιλάτε τώρα για την Κυβέρνηση; Για το προσωπικό σας θέμα σας παρακαλώ. 
     ΕΥΑΓΓΕΛΟΣ ΒΕΝΙΖΕΛΟΣ:  ..... και όλοι μπορούν να αποκτήσουν μία αίσθηση του μέτρου, ο κ. Πολύδωρας δεν έχει. 
     Το προσωπικό μου θέμα είναι κατ’ αρχάς η υποχρέωσή μου, κυρία Πρόεδρε, να δηλώσω ότι όταν ο Κοινοβουλευτικός Εκπρόσωπος της αντίπαλης παράταξης χρησιμοποιεί τον όρο «Βενιζέλοι» για να προσδιορίσει το ΠΑΣΟΚ στο σύνολό του, μου περιποιεί πράγματι τιμή, τιμή στη δική μας συνείδηση.
     (Θόρυβος – διαμαρτυρίες από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριοι συνάδελφοι, γιατί σχολιάζετε;  
     ΕΥΑΓΓΕΛΟΣ ΒΕΝΙΖΕΛΟΣ: Στη συνείδηση, όμως, του κ. Πολύδωρα προφανώς τα πράγματα είναι συγκεχυμένα, γιατί θεωρεί ότι είναι εκεί για να ασκεί και αυτός έναν παραεισαγγελικό ρόλο και να καταγγέλλει το ΠΑΣΟΚ στο πλαίσιο μιας αντίληψης που επεκράτησε στη χώρα προηγούμενες περιόδους και οδήγησε αυτήν την παράταξη, τη συντηρητική παράταξη σε αδιέξοδο. 
     ΠΡΟΕΔΡΟΣ (Άννα Μπενάκη-Ψαρούδα): Πάλι εκτρέπεστε, κύριε Βενιζέλο. Στο προσωπικό σας, σας παρακαλώ. 
     ΕΥΑΓΓΕΛΟΣ ΒΕΝΙΖΕΛΟΣ: Εάν ο κ. Καραμανλής και ο κ. Πολύδωρας θέλουν να κάνουν την επιλογή να συνεχίσουν.....
     ΠΡΟΕΔΡΟΣ (Άννα Μπενάκη-Ψαρούδα): Στο προσωπικό σας, παρακαλώ.
     ΕΥΑΓΓΕΛΟΣ ΒΕΝΙΖΕΛΟΣ: .... αυτήν την ανούσια και τυφλή επίθεση κατά του ΠΑΣΟΚ συνολικά και κατά των πεπραγμένων του, τότε πρέπει να σας πω ότι θα χάσουν και το υπόλοιπο 50% του ωφέλιμου πολιτικού τους χρόνου..... 
     ΠΡΟΕΔΡΟΣ (Άννα Μπενάκη-Ψαρούδα): Κύριε Βενιζέλο, παρακαλώ στο προσωπικό σας για να τελειώνουμε.  
     ΕΥΑΓΓΕΛΟΣ ΒΕΝΙΖΕΛΟΣ: ... δεν έχει καμία σχέση με τις απαιτήσεις του κόσμου. 
     ΠΡΟΕΔΡΟΣ (Άννα Μπενάκη-Ψαρούδα): Αφήστε την πολιτική αγόρευση. Υπάρχουν πολλοί συνάδελφοι να αγορεύσουν επ’ αυτών. Παρακαλώ!
     ΕΥΑΓΓΕΛΟΣ ΒΕΝΙΖΕΛΟΣ: Άρα, λοιπόν, ας σταματήσει ο κ. Πολύδωρας να  δίνει εξετάσεις στον κ. Καραμανλή. Η Κυβέρνηση δίνει εξετάσεις στον ελληνικό λαό και αποτυγχάνει. Αυτή είναι η αλήθεια.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Βενιζέλο. 
     Τώρα, κύριε Πολύδωρα, θα σας δώσω το λόγο να απαντήσετε, αλλά θα κλείσουμε τη συζήτηση. Απαντήστε για να κλείσουμε. Η έκφραση που μπορεί να σας πείραξε, απεσύρθη από τον κ. Βενιζέλο. 
     Ορίστε, κύριε Πολύδωρα, έχετε το λόγο.
     ΒΥΡΩΝ ΠΟΛΥΔΩΡΑΣ: Εγώ, κυρία Πρόεδρε, κρίνω ότι δεν κάνει να μιλάμε ο καθένας εδώ μέσα για τον εαυτόν του και για την ιστορία του. Είναι, όμως, ωφέλιμο να υπενθυμίζουμε, όταν δίνονται ευκαιρίες, τα παραδείγματά μας και όχι αναλυτικά. 
     Συγκεκριμένα για την περίφημη δήλωσή μου. Ασφαλώς και μίλησα για την απόσυρση των δέκα χιλιάδων και περισσοτέρων «τρωκτικών» του ΠΑΣΟΚ. Δεν είχατε;
     (Χειροκροτήματα από την πτέρυγα της Νέας Δημοκρατίας)
     Επιμένω και με την παρρησία ουχί ενός κεκράκτου, είπα και χθες παραδείγματος χάρη ότι μία από τις αιτίες που έχουμε καμία φορά έναν κακό βηματισμό στο δρόμο μας, είναι ότι δεν εκκαθαρίσαμε το τοπίο από τα «τρωκτικά» του ΠΑΣΟΚ. Το είπα μετά παρρησίας, εκτίμησή μου είναι. 
     Εάν αμφιβάλλετε σας παραπέμπω σ’ αυτό που είπε ο Παπαδόπουλος ως Υπουργός Υγείας για τα «πιράνχας» του ΠΑΣΟΚ. Και αν ακόμη περισσότερο αμφιβάλλετε, ας κοιτάξουμε στον μικρόκοσμο του κ. Βενιζέλου, ο οποίος είναι τόσο λαύρος επιτιθέμενος απέναντί μου, να του θυμίσω ότι ο σύμβουλός του, ένα «αγγελούδι», λεγόμενος Αγγελικούδης είχε δώδεκα θέσεις. Πώς ήταν αυτός εκεί; 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη-Ψαρούδα): Παρακαλώ, παρακαλώ! 
     ΒΥΡΩΝ ΠΟΛΥΔΩΡΑΣ: Είχε δώδεκα θέσεις.
     ΠΡΟΕΔΡΟΣ (Άννα Μπενάκη-Ψαρούδα): Κύριε Πολύδωρα, αυτό δεν έχει σχέση με το προσωπικό σας θέμα. Σας παρακαλώ πάρα πολύ!
     ΒΥΡΩΝ ΠΟΛΥΔΩΡΑΣ: Ο κ. Δούκας ανέφερε άλλους δύο που είχαν δεκατρείς θέσεις με τρία μαθήματα σε ανύπαρκτα σχολεία.
     ΠΡΟΕΔΡΟΣ (Άννα Μπενάκη-Ψαρούδα): Κύριε Πολύδωρα, τελείωσε το προσωπικό.  
     ΒΥΡΩΝ ΠΟΛΥΔΩΡΑΣ: Καταλήγω, κυρία Πρόεδρε, επειδή είναι λόγιοι εδώ οι συνάδελφοι, με τον ύμνο της ντροπής του Φάουστ. Εκεί ο αξιωματικός θνήσκων από το πλήγμα του σπαθιού του Μελιστοφελή λέει, η ντροπή στην αρχή επιζητεί το σκοτάδι, αλλά συν τω χρόνω, κάτι την πιάνει και θέλει το φως και προκαλεί στη δημοσιότητα. 
     Το ίδιο συμβαίνει με τους εγκαλούντες ημάς φίλους συναδέλφους του ΠΑΣΟΚ. Θέλουν φως για να δείξουν την ντροπή τους. Είναι παράξενο, από τον ύμνο της ντροπής του Φάουστ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη-Ψαρούδα): Κύριε Πολύδωρα, θα μου επιτρέψετε να σας πω ότι όλα αυτά δεν ανήκουν σε προσωπικό θέμα. Έληξε η συζήτηση επί των προσωπικών.
     Το λόγο έχει ο κ. Μαγκριώτης.
     ΕΥΑΓΓΕΛΟΣ ΒΕΝΙΖΕΛΟΣ: Κυρία Πρόεδρε, παρακαλώ το λόγο επί προσωπικού.
     ΠΡΟΕΔΡΟΣ (Άννα Μπενάκη-Ψαρούδα):  Όχι, κύριε Βενιζέλο. Μιλήσατε για πέντε λεπτά, απήντησε ο κ. Πολύδωρας και έληξε. 
     ΕΥΑΓΓΕΛΟΣ ΒΕΝΙΖΕΛΟΣ: Όχι, κυρία Πρόεδρε, υπάρχει προσωπικό θέμα και ζητώ το λόγο. 
     ΠΡΟΕΔΡΟΣ (Άννα Μπενάκη-Ψαρούδα): Δεν ήταν προσωπικό, κύριε Βενιζέλο, με συγχωρείτε. Κατά του ΠΑΣΟΚ εστρέφετο. Δεν εστρέφετο εναντίον υμών προσωπικώς.
     ΕΥΑΓΓΕΛΟΣ ΒΕΝΙΖΕΛΟΣ: Υπάρχει τώρα νέο θέμα και θέλω το λόγο επί προσωπικού.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, έχει δίκιο ο κ. Βενιζέλος.
     (Θόρυβος στην Αίθουσα)
        ΕΥΑΓΓΕΛΟΣ ΒΕΝΙΖΕΛΟΣ: Kατά τρόπο χυδαίο…
        ΠΡΟΕΔΡΟΣ (Άννα Μπενάκη-Ψαρούδα): Λοιπόν, θέλω να ακούσω πώς καταλάβατε το δεύτερο προσωπικό.
        ΕΥΑΓΓΕΛΟΣ ΒΕΝΙΖΕΛΟΣ: Όταν, κυρία Πρόεδρε, ένα πολιτικό πρόσωπο θέλει να εμφανίζεται και ως λόγιος και θέτει την όποια λογιοσύνη του στην υπηρεσία μιας τέτοιας πολιτικής και ενός τέτοιου ύφους…
        ΠΡΟΕΔΡΟΣ (Άννα Μπενάκη-Ψαρούδα): Αυτό είναι το προσωπικό σας; Με συγχωρείτε, τι είπε για σας, κύριε Βενιζέλο; Να μου πείτε τι είπε για σας.
        ΕΥΑΓΓΕΛΟΣ ΒΕΝΙΖΕΛΟΣ: Ο κ. Πολύδωρας, ο οποίος θέλει να εμφανίζεται ως ευγενής διανοούμενος, αλλά που φυσικά τα γενετικά υλικά της παράταξής του δεν τον αφήνουν να ευδοκιμήσει… 
        (Διαμαρτυρίες από την πτέρυγα της Νέας Δημοκρατίας)
        ΠΡΟΕΔΡΟΣ (Άννα Μπενάκη-Ψαρούδα): Παρακαλώ κύριε Βενιζέλο. Τώρα πάμε από προσωπικό σε προσωπικό;
        ΕΥΑΓΓΕΛΟΣ ΒΕΝΙΖΕΛΟΣ: Έκανε και πάλι προσωπική επίθεση…
        ΠΡΟΕΔΡΟΣ (Άννα Μπενάκη-Ψαρούδα): Τελείωσε η συζήτηση επί προσωπικών εκατέρωθεν.
        ΕΥΑΓΓΕΛΟΣ ΒΕΝΙΖΕΛΟΣ: Επικαλούμενος το δήθεν παράδειγμα…
        ΠΡΟΕΔΡΟΣ (Άννα Μπενάκη-Ψαρούδα): Δεν είναι προσωπικό αυτό που μας λέτε.
        ΕΥΑΓΓΕΛΟΣ ΒΕΝΙΖΕΛΟΣ: Δεν υπάρχει κανείς τέτοιος σύμβουλός μου για πολλές θέσεις…
        ΒΥΡΩΝ ΠΟΛΥΔΩΡΑΣ: Το έγραψε ο «ΕΠΕΝΔΥΤΗΣ» πριν από δεκαπέντε μέρες.
        ΠΡΟΕΔΡΟΣ (Άννα Μπενάκη-Ψαρούδα): Τελείωσε η συζήτηση, κύριε Πολύδωρα. Σας παρακαλώ!
        ΕΥΑΓΓΕΛΟΣ ΒΕΝΙΖΕΛΟΣ: Διεψεύσθη…
        ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ! Τελείωσε η συζήτηση επί προσωπικών. 
        Ο κ. Μαγκριώτης να ανέβει στο Βήμα παρακαλώ.
        ΕΥΑΓΓΕΛΟΣ ΒΕΝΙΖΕΛΟΣ: Ο κ. Πολύδωρας οφείλει να ζητήσει συγνώμη και να ανακαλέσει.
        ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Βενιζέλο! Δεν θα γράφονται πλέον στα Πρακτικά αυτά που λέτε.
        Παρακαλώ από εδώ και πέρα να μη γράφονται στα Πρακτικά οι διακοπές του κ. Βενιζέλου.
        Ελάτε κ. Μαγκριώτη.
        ΕΥΑΓΓΕΛΟΣ ΒΕΝΙΖΕΛΟΣ: …
        ΠΡΟΕΔΡΟΣ (Άννα Μπενάκη-Ψαρούδα): Κύριε Μαγκριώτη, θα μιλήσετε ή να σας διαγράψω; Εγώ σας καλώ και στην ώρα που πρέπει και εσείς διστάζετε;
        ΒΥΡΩΝ ΠΟΛΥΔΩΡΑΣ: Κυρία Πρόεδρε, αποκαταστατικά μία λέξη. Δεν θα ρίξω λάδι στη φωτιά…
        ΠΡΟΕΔΡΟΣ (Άννα Μπενάκη-Ψαρούδα): Κύριε Πολύδωρα, έληξαν τα προσωπικά. Δεν θέλατε να θίξετε τον κ. Βενιζέλο. Αυτό είναι πολύ καλό.
        ΒΥΡΩΝ ΠΟΛΥΔΩΡΑΣ: Κυρία Πρόεδρε, αυτό που κατήγγειλα δεν το επινόησα. Είναι καταγγελία στην εφημερίδα «ΕΠΕΝΔΥΤΗΣ» πριν από δεκαπέντε μέρες.
        ΠΡΟΕΔΡΟΣ (Άννα Μπενάκη-Ψαρούδα): Κύριε Πολύδωρα, υπάρχει αγορητής επί του Βήματος.
        ΒΥΡΩΝ ΠΟΛΥΔΩΡΑΣ: …και καθηγητού…
        (Χειροκροτήματα από την πτέρυγα της Νέας Δημοκρατίας)
        ΠΡΟΕΔΡΟΣ (Άννα Μπενάκη-Ψαρούδα): Παρακαλώ κύριε Πολύδωρα!
        Ορίστε κύριε Μαγκριώτη.
        ΙΩΑΝΝΗΣ ΜΑΓΚΡΙΩΤΗΣ: Κυρίες και κύριοι συνάδελφοι, νομίζω ότι πρέπει όλοι να δικαιώσουμε τον κ. Πολύδωρα. Να τον δικαιώσουμε και να προτρέψουμε τον κ. Καραμανλή επιτέλους να τον βάλει στην Κυβέρνηση. Να τον βάλει στην Κυβέρνηση ως ολιγότερο κακό. Διότι μπροστά στις δέκα χιλιάδες των αντικαταστάσεων που ζήτησε ο κ. Πολύδωρας προεκλογικά -και γι’ αυτό το λόγο έχασε τη θέση του Υπουργού Δημόσιας Διοίκησης- ο κ. Παυλόπουλος σε λίγους μόνο μήνες τον έχει ξεπεράσει κατά πολύ, δεκάδες χιλιάδες διορίστηκαν. Και δεν είναι οι κομματικοί «εγκάθετοι» του ΠΑΣΟΚ, που αντικαταστάθηκαν μόνο, είναι αυτοί που με αξιοκρατικές διαδικασίες κατά κύριο λόγο είχαν επιλεγεί. Γι’ αυτό και διαλύσατε τη Δημόσια Διοίκηση, γι’ αυτό και η χώρα το εισπράττει αυτό και στην οικονομία και στην παιδεία και σε πολλούς τομείς.
        Ο κ. Πολύδωρας, όμως, ο οποίος φωνασκεί συνεχώς, δεν σέβεται την κοινοβουλευτική διαδικασία ούτε και τώρα…
        Παρακαλώ κυρία Πρόεδρε να επιβάλετε την τάξη στα έδρανα της Νέας Δημοκρατίας. 
        (Θόρυβος στην Αίθουσα – Κωδωνοκρουσίες)
        Ο κ. Πολύδωρας μας θύμισε σήμερα γιατί και το 1993 ήταν παρένθεση. Μας θύμισε ότι και τότε έκαναν απογραφή το δίδυμο Κωνσταντίνος Μητσοτάκης – Γιώργος Αλογοσκούφης. Ανέφεραν μάλιστα και τα τρισεκατομμύρια ελλείματος που βρήκαν τότε στα άδεια ταμεία. Δικαιολογείται τότε ο Θεός σ’ αυτό που είπε ο κ. Κασσίμης, ότι μόνο για τρεισήμισι χρόνια έριξε το βλέμμα του το φιλεύσπλαχνο πάνω από τη Νέα Δημοκρατία…
        ΒΥΡΩΝ ΠΟΛΥΔΩΡΑΣ: Είναι οι εκκρεμότητες…
        ΙΩΑΝΝΗΣ ΜΑΓΚΡΙΩΤΗΣ: Αυτή την πολιτική ούτε και ο δικός σας δεξιός Θεός δεν μπορούσε να την επικυρώσει. Γι’ αυτό και πάλι θα είστε μια μικρή παρένθεση στην πολιτική ζωή της χώρας. 
        (Χειροκροτήματα από την πτέρυγα του ΠΑΣΟΚ)
        Η τροχιά που κάνει ο Θεός πάνω από τη Νέα Δημοκρατία είναι ελλειπτική. Τριάμισι χρόνια είναι η περίοδός της. Αυτή θα επαναληφθεί και το ξέρετε πολύ καλά. Γι’ αυτό πουλώντας παρωχημένο λαϊκισμό και τσαμπουκά, ο Γραμματέας της Νέας Δημοκρατίας, ο κ. Μεϊμαράκης, βγαίνει και λέει ότι αν θέλετε ζητήστε εκλογές.
        Θα ήθελα λοιπόν να σας ρωτήσω, συνάδελφοι της Νέας Δημοκρατίας, που πήγε ο Πρωθυπουργός της δεκαετίας. Που πήγε η Κυβέρνηση των μεγάλων και μακρινών οριζόντων; Τόσο γρήγορα λαχανιάσατε; Τόσο γρήγορα γονατίσατε που θέλετε να μηδενίσετε το κοντέρ των λαθών και των ατοπημάτων σας;
    Δηλαδή θέλετε να εκβιάσετε και να ξεγελάσετε τον ελληνικό λαό, για να ξεκινήσετε από την αρχή. Περιμένετε το 2007, γιατί μέχρι τότε είπε ο Πρωθυπουργός θα αποκαθιστάτε την  τάξη και την αλήθεια, για να αρχίσετε να υλοποιείτε το προεκλογικό σας πρόγραμμα. Αυτόν τον τσαμπουκά τον παρωχημένο και το λαϊκισμό το 2007, τότε που θα σας στείλει ο λαός και πάλι στα έδρανα της Αντιπολίτευσης, γιατί θα έχετε ολοκληρώσει το κυβερνητικό σας έργο, δεν θα μπορείτε να εκφράζετε. 
    Θέλω να πω και να προειδοποιήσω από τούτο το Βήμα τον Υπουργό Εθνικής Άμυνας που χθες αργά το βράδυ, μιλώντας από το ίδιο Βήμα εκστόμισε ακατονόμαστες εκφράσεις. Και γι’ αυτό, προς τιμήν της κυρίας Προέδρου, ζήτησε να διαγραφούν από τα Πρακτικά της Βουλής. 
    ΠΡΟΕΔΡΟΣ ( Άννα Μπενάκη - Ψαρούδα): Επομένως, το θέμα έχει λήξει, κύριε Μαγκριώτη και σας παρακαλώ να μην επανερχόμεθα. 
    ΙΩΑΝΝΗΣ ΜΑΓΚΡΙΩΤΗΣ: Βεβαίως έχει λήξει. Δεν θα αναφερθώ στις εκφράσεις, κυρία Πρόεδρε, θα αναφερθώ όμως σε τέσσερα πολύ χαρακτηριστικά σημεία, γιατί οφείλω να το κάνω απέναντι στις Ένοπλες Δυνάμεις, στο έργο που υπηρετούν και στον ελληνικό λαό. 
    Πρώτον, θέλω να του πω ότι πρέπει να σέβεται τον κοινοβουλευτικό έλεγχο που ασκούν οι Βουλευτές του ΠΑΣΟΚ. Είναι συνταγματικό δικαίωμα, λαϊκή επιταγή. Δεν έχει κανένα δικαίωμα να επιλέγει σε ποιους Βουλευτές θα απαντά και σε ποιες ερωτήσεις. Είναι υποχρεωμένος να απαντά σε όλους τους Βουλευτές του Κοινοβουλίου, γιατί όλοι εκπροσωπούν τον ελληνικό λαό και σε όλες τις ερωτήσεις τους. 
    Δεύτερον, να συγκρατεί την οργή και τα λόγια του, όταν μιλά για τους Βουλευτές της Αξιωματικής Αντιπολίτευσης και για κάθε Βουλευτή του Κοινοβουλίου. 
    Τρίτον, να μην υπαινίσσεται ότι οι Ένοπλες Δυνάμεις επί ΠΑΣΟΚ ήταν ανίσχυρες, ενώ τώρα δεν περνά κουνούπι από το Αιγαίο. Ούτε γητευτής κουνουπιών είναι ούτε σχολιαστής περιοδικών που πουλάνε οπλικά συστήματα. 
    Τέταρτον, εμείς τιμούμε όλα τα στελέχη των Ενόπλων Δυνάμεων, τα στρατευμένα παιδιά και τις οικογένειές τους για το υψηλό αίσθημα ευθύνης που έχουν και το έργο που προσφέρουν. Εκτός από αυτούς που η Κυβέρνηση επανέφερε, αφού φυσικά ολοκλήρωσαν τη θητεία τους εδώ και δεκαοκτώ χρόνια. Τους δίνει και πτητικά επιδόματα στα 55 και στα 60 τους χρόνια. Αυτούς δεν τους τιμάμε, γιατί έκαναν χρήση μιας ρουσφετολογικής διάταξης που η Κυβέρνηση υιοθέτησε για να τακτοποιήσει τους αποστράτους της εικοσαετίας, γιατί αυτά τους είχε τάξει προεκλογικά. 
    Για τον Υπουργό Εξωτερικών θα ήθελα να πω, που από αυτό το βήμα μίλησε για τις μεγάλες επιτυχίες της εξωτερικής πολιτικής. Μπορεί να μου εξηγήσει τι αναβαθμισμένη εταιρική σχέση απέκτησαν με την Ουάσιγκτον και πανηγυρίζουν εδώ και δεκαπέντε ημέρες; 
    Όπως κατάλαβε όλος ο κόσμος, τα ίδια και θερμότερα λόγια είπε και στον κ. Ερτογάν ο κ. Μπους 10 ημέρες μετά, που επισκέφτηκε και αυτός το Λευκό Οίκο. 
    Δεύτερον, μήπως η νέα αναβαθμισμένη σχέση μάς οδηγεί στο να δίνουμε περισσότερα και να παίρνουμε λιγότερα από τους συμμάχους μας; Μήπως είναι απολύτως ετεροβαρής αυτή η αναβαθμισμένη σχέση; 
    Αυτές είναι δηλώσεις των Αμερικανών αξιωματούχων και τις έχουμε διαβάσει στον ημερήσιο Τύπο και απαντήσεις δεν έχουμε πάρει. Και ερωτώ: Μήπως η Βάση της Σούδας θα αναβαθμιστεί για τους γενικότερους γεωστρατηγικούς σχεδιασμούς των ΗΠΑ και θα παρέχει πέραν των συμβατικών ΝΑΤΟϊκών μας υποχρεώσεων, και άλλες εξυπηρετήσεις στις ΗΠΑ που είναι έξω από τα σχέδια της δικής μας εξωτερικής πολιτικής; 
    Δεύτερον, μήπως η Ελλάδα θα αναμειχθεί πιο ενεργά στο Αφγανιστάν και πολύ περισσότερο στο Ιράκ;
    Τρίτον, μήπως η Ελλάδα θα προτιμά περισσότερα αμερικάνικα μαχητικά απ΄ ότι ευρωπαϊκά; Μήπως ξεχνάτε ότι από τις αγορές ευρωπαϊκών εξοπλισμών, τουλάχιστον η χώρα μας παίρνει και ένα μερίδιο της προστιθέμενης αξίας, δηλαδή του φόρου προστιθέμενης αξίας που εισπράττεται πέραν των άλλων; 
    Τέταρτον, μήπως ο Κόφι Ανάν που ανακοίνωσε μετά την επίσκεψη Ερτογάν στην έδρα του Λευκού Οίκου ότι πάει ψήφισμα υπέρ της Άγκυρας και των Τουρκοκυπρίων και εις βάρος των Ελληνοκυπρίων στο Συμβούλιο Ασφαλείας και μάλιστα με ελληνική προεδρία; Είναι και αυτό η αναβάθμιση σε εταιρική σχέση, των συμμαχικών μας σχέσεων με τις ΗΠΑ; Μήπως δεν είναι οι ΗΠΑ πίσω από τον Κόφι Ανάν, που τον στέλνουν τώρα να φέρει αυτό το κακό ψήφισμα για τους Ελληνοκυπρίους, δηλαδή και για την Ελλάδα; 
    Εμείς ψάχνουμε, η Κύπρος δηλαδή, ψάχνει συμμάχους στη Μόσχα γιατί αυτή πάλι θα βάλει το βέτο στο Συμβούλιο Ασφαλείας του ΟΗΕ. Ούτε καν ψάχνουμε συμμάχους στην Ευρωπαϊκή Ένωση και στα μόνιμα μέλη του Συμβουλίου Ασφαλείας του ΟΗΕ. Τι είδους εταιρικές σχέσεις είναι αυτές, όταν στο βασικότερο πρόβλημα που είναι το Κυπριακό, οι ΗΠΑ είναι με τους απέναντι; Αυτή είναι η αναβάθμιση του κύρους και της διεθνούς σχέσης της χώρας μας, αγαπητοί συνάδελφοι της Κυβέρνησης;
    Θα τελειώσω, κυρία Πρόεδρε, λέγοντας ότι το ηθικό και πολιτικό σκάνδαλο που αποκάλυψε για τη δική του άμυνα ο κ. Ρεγκούζας, γιατί έβλεπε πως έρχεται η απόλυσή του από την Κυβέρνηση, επειδή ήθελαν να του χρεώσουν όλες τις αποτυχίες. Ο Γιώργος Παπανδρέου με τη μομφή προς το οικονομικό επιτελείο που κατέθεσε στη Βουλή, απέτρεψε βέβαια την αποπομπή του φίλου κ. Ρεγκούζα, ανάγκασε όμως τον κύριο Πρωθυπουργό να αναλάβει αυτός την ευθύνη του οικονομικού και πολιτικού αυτού ατοπήματος. 
    Κυρίες και κύριοι συνάδελφοι της πλειοψηφίας, σας καταθέτω τη σελίδα 9 του αναθεωρημένου προγράμματος σταθερότητας και ανάπτυξης της χώρας. Μάρτης του 2005, πίνακας 3, με υπογραφή Κώστας Καραμανλής – Γιώργος Αλογοσκούφης. Είναι η απόδειξη της αλήθειας των διαρροών του κ. Ρεγκούζα και η διάψευση του κ. Καραμανλή. 
    ΠΡΟΕΔΡΟΣ ( Άννα Μπενάκη - Ψαρούδα): Παρακαλώ, κύριε Μαγκριώτη.
    ΙΩΑΝΝΗΣ ΜΑΓΚΡΙΩΤΗΣ: Κλείνω, κυρία Πρόεδρε.
    Αναφέρει, 40.700.000 η εκτίμηση για τις εισπράξεις φόρων άμεσων και έμμεσων, είναι της δικής σας Κυβέρνησης που κάνατε τον Δεκέμβρη του 2004 και όχι των Κυβερνήσεων του ΠΑΣΟΚ του 2003 που μας είπε…
    ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε, κύριε Μαγκριώτη. Παρακαλώ!
    ΙΩΑΝΝΗΣ ΜΑΓΚΡΙΩΤΗΣ: … ο κ. Ρεγκούζας.
    Εισπράξεις, 39.236.000. Είναι 1.464.000 ευρώ λιγότερα, αυτό ακριβώς που αποκάλυψε ο κ. Ρεγκούζας. Αυτό το ατόπημα κάνατε, διαμορφώνοντας ένα πλασματικό προϋπολογισμό για να ξεγελάσετε τον ελληνικό λαό.
    ΠΡΟΕΔΡΟΣ ( Άννα Μπενάκη - Ψαρούδα): Ευχαριστούμε, κύριε Μαγκριώτη. Παρακαλώ τελειώνετε.
    ΙΩΑΝΝΗΣ ΜΑΓΚΡΙΩΤΗΣ: Και να επιβάλετε τα αντικοινωνικά σας μέτρα.
    ΠΡΟΕΔΡΟΣ ( Άννα Μπενάκη - Ψαρούδα): Παρακαλώ, κύριε Μαγκριώτη!
    ΙΩΑΝΝΗΣ ΜΑΓΚΡΙΩΤΗΣ: Αυτή είναι η αλήθεια με τη δική σας γραφή και υπογραφή. 
    (Στο σημείο αυτό ο Βουλευτής κ. Μαγκριώτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    ΠΡΟΕΔΡΟΣ (Άννα Μπενάκη - Ψαρούδα): Κύριε Μαγκριώτη, ευχαριστούμε πάρα πολύ.
    ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κυρία Πρόεδρε.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΟΣ ( Άννα Μπενάκη - Ψαρούδα): Κύριοι συνάδελφοι, δύο συνάδελφοι, ο κ. Καστανίδης και ο κ. Σαλαγιάννης έχουν ζητήσει το λόγο επί Κανονισμού.
      Κύριε Καστανίδη, σας ακούω.
    ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, θα ήθελα να θέσω υπόψη σας τα ακόλουθα και είμαι σίγουρος ότι θα ανταποκριθείτε γιατί ξέρω το υψηλό επίπεδο ευθύνης που έχετε. 
    Σχεδόν από την αρχή της συζήτησης, ιδιαίτερα από χθες –μπορείτε μάλιστα να ανατρέξετε και στα σχετικά Πρακτικά- παρατηρούνται πολλές επιθέσεις προερχόμενες από τον χώρο των συναδέλφων της Νέας Δημοκρατίας, οι οποίες είναι προσωπικού χαρακτήρα και αποτελούν πλήγμα στην ηθική υπόσταση συναδέλφων του ΠΑΣΟΚ. Μπορώ να αναφέρω πολλές τέτοιες περιπτώσεις, αλλά δεν θα το κάνω χάριν της ηρεμίας της συζητήσεως. 
    Από τις αντιδράσεις συναδέλφων Βουλευτών του ΠΑΣΟΚ, που καμιά φορά αποκτούν δυναμικό χαρακτήρα, αντιθέτως λείπουν επιθέσεις προσωπικού χαρακτήρα. 
    Θα παρακαλέσω πάρα πολύ, επειδή ξέρω ότι δεν αναλογεί στη δική σας συμπεριφορά, κάθε φορά το Προεδρείο, να επεμβαίνει για να σταματάει τέτοιου είδους επιθέσεις. 
    Θέλω να διαβεβαιώσω, κυρία Πρόεδρε, ότι θα μπορούσαμε πολλοί από μας να απαντήσουμε στο αυτό επίπεδο. Αλλά θα ήταν καταστροφή για το κύρος του Κοινοβουλίου. Και θέλω να πάρετε σοβαρά υπόψη σας και δι’ ημών όλη η Αίθουσα και η Εθνική Αντιπροσωπεία ότι έχει τη δυνατότητα το ΠΑΣΟΚ να απαντήσει αναλόγως. Εάν δεν το επιλέγουμε, είναι γιατί, επαναλαμβάνω, θέλουμε μαζί με σας, με το Προεδρείο, να προστατεύσουμε το κύρος των συζητήσεων και του Εθνικού μας Κοινοβουλίου. 
    Σας παρακαλώ, κυρία Πρόεδρε, πάρτε σοβαρά υπόψη την παράκλησή μας να επεμβαίνει κάθε φορά το Προεδρείο σε τέτοιου είδους προσωπικές επιθέσεις.
    ΠΡΟΕΔΡΟΣ ( Άννα Μπενάκη - Ψαρούδα): Κύριε Καστανίδη, η παράκλησή σας είναι υποχρέωση του Προεδρείου, εάν συμβαίνουν αυτά τα οποία καταγγέλλετε. Κατά τη διάρκεια αυτής της συζήτησης που είναι πραγματικά έντονη και είναι πιθανόν να οδηγεί και σε κάποιες ακρότητες, έχουμε καταβάλει κάθε δυνατή προσπάθεια να περιορίσουμε τις ακρότητες.
      Εν πάση περιπτώσει, εγώ εκτιμώ την πρόθεσή σας. Πιστεύω ότι όλοι οι συνάδελφοι δεν θέλουν να θίγουν ηθικά και προσωπικά τους συναδέλφους τους, αλλά κάνουν μία έντονη πολιτική κριτική. Στο εξής θα τους παρακαλούσα όλους να έχουν υπόψη τους ότι μας ακούει ο ελληνικός λαός και επομένως η αντιπαράθεσή μας πρέπει να είναι όχι επί προσωπικού αυστηρά επιπέδου αλλά επί πολιτικού. Νομίζω ότι τακτοποιείται το θέμα κατ’ αυτόν τον τρόπο. Θα δούμε στην πορεία πώς θα εξελιχθεί.
      Το λόγο έχει ο κ. Γκιουλέκας.
      ΚΩΝΣΤΑΝΤΙΝΟΣ ΓΚΙΟΥΛΕΚΑΣ: Κύριοι συνάδελφοι, χαίρομαι γιατί διαδέχομαι στο Βήμα συναδέλφους από τη Θεσσαλονίκη, οι οποίοι μίλησαν με έντονο ύφος για πολλά πράγματα τα οποία καταλογίζουν στη δική μας Κυβέρνηση. Ακούστηκαν πολλά και για τα εθνικά μας θέματα. Λοιπόν, να ξεκαθαρίσουμε κάτι. Στις κυβερνήσεις που από εδώ, από αυτό το Βήμα ευχαριστούσαν δημόσια τους Αμερικανούς για το φιάσκο των Ιμίων, στις κυβερνήσεις που ευθύνονται για το φιάσκο του Οτσαλάν, στις κυβερνήσεις που ευθύνονται για την κατάρρευση του αμυντικού δόγματος Ελλάδος-Κύπρου με την αναδίπλωση στους S-300, 
      (Χειροκροτήματα από την πτέρυγα της Νέας Δημοκρατίας)
στις κυβερνήσεις που ευθύνονται για τις γκρίζες ζώνες στο Αιγαίο –επί των ημερών τους μας αμφισβήτησαν και τη Γαύδο- σ’ αυτές τις κυβερνήσεις μία απάντηση χωρεί: Κύριοι, δεν πήρατε καμία απάντηση από τον ελληνικό λαό όπως έπρεπε να την καταλάβετε και να τη λάβετε στις 7 Μαρτίου. Αντιληφθήκατε άλλα από εκείνα που έστειλε με την εντολή του ο ελληνικός λαός σε εσάς. Και, όμως, είπε ένα πράγμα. Είπε ότι αυτά που κάνατε σας οδηγούν στην απομόνωση και στην Αντιπολίτευση. Δεν το αντιλαμβάνεσθε; Καλά κάνετε που δεν το αντιλαμβάνεσθε.
      Και επειδή μιλάμε για τα εθνικά θέματα, θέλω να κάνω και μια ερώτηση στην παράταξή σας. Πότε θα απολογηθείτε στους Κυπρίους γιατί την παραμονή του δημοψηφίσματος πέρσι αναμειχθήκατε απαραδέκτως και ανεπιτρέπτως στη βούληση του κυπριακού λαού συστήνοντάς τους να πούνε ναι;
      (Χειροκροτήματα από την πτέρυγα της Νέας Δημοκρατίας)
      Και βεβαίως λάβατε την απάντηση. Το 76% του κυπριακού λαού σας έδωσε την απάντηση.
      Ζητώ συγνώμη για τον τόνο και το ύφος μου αλλά ειλικρινά πρέπει να πω ότι σε αυτήν την Αίθουσα περισσεύει η υποκρισία. Εγώ ετοιμάστηκα να κάνω μια ομιλία για αυτούς τους δεκαπέντε μήνες, για το πολύ σημαντικό έργο το οποίο παρήχθη από τους Υπουργούς της Κυβέρνησης Καραμανλή. Όμως, αντί γι’ αυτό μας αναγκάζουν οι συνάδελφοι της Αξιωματικής Αντιπολίτευσης να αλλάξουμε τακτική. Και βεβαίως θα ήθελα να ευχαριστήσω από αυτό το Βήμα το Γεώργιο Παπανδρέου, διότι μας δίνει την ευκαιρία να κάνουμε μια εφ’ όλης της ύλης συζήτηση για το τι συνέβη σε αυτόν τον τόπο τους τελευταίους δεκαπέντε μήνες για να ενημερώσουμε και τον ελληνικό λαό. Διότι η ενημέρωση στις μέρες μας γίνεται επιλεκτικά. Μετά από την πρωτοφανή ασυλία που είχατε από μία μερίδα των μέσων ενημέρωσης, κύριοι συνάδελφοι του ΠΑΣΟΚ σήμερα εμείς αντιμετωπίζουμε μια πρωτοφανή κατάσταση από τα Μέσα Μαζικής Ενημέρωσης. Πώς αλλιώς μπορεί να εξηγήσει κανείς το γεγονός, ότι εγκαλείται η Νέα Δημοκρατία γιατί κατήργησε την εισφορά υπέρ ΛΑΦΚΑ που το ΠΑΣΟΚ είχε νομοθετήσει να ισχύσει μέχρι το 2008; Και με τον τρόπο αυτό αυξήσαμε και τις συντάξεις μέχρι 5%. Πώς αλλιώς μπορεί να εξηγήσει κανείς το γεγονός, ότι εγκαλείται η Νέα Δημοκρατία γιατί τακτοποιεί δεκάδες χιλιάδες συμβασιούχους με το Π.Δ. 164/2004 που εσείς τους κρατούσατε ομήρους για να συντηρείτε την εκλογική σας πελατεία; Πώς αλλιώς μπορεί να εξηγήσει κανείς τη στάση που μας επιφυλάσσουν τα Μέσα Μαζικής Ενημέρωσης, όταν μετά από την έντονη δραστηριότητα της Κυβέρνησής μας η υπογραφή για τον αγωγό Πύργου-Αλεξανδρούπολης, που αλλάζει την γεωστρατηγική σημασία της χώρας μας, περνάει στα ψιλά της ενημέρωσης, γιατί αυτό δε συμφέρει σε ορισμένους κύκλους;
      Λυπάμαι, κύριοι συνάδελφοι, αλλά πίστευα ότι θα ερχόσασταν εδώ με μία διάθεση αυτοκριτικής. Εμείς θέλουμε τις υποδείξεις σας. Θέλουμε να συμπληρώσετε τις δικές μας προτάσεις. Θέλουμε να έχετε το πολιτικό θάρρος να μας πείτε «εκεί είσθε σωστοί, εκεί είσθε λάθος». Θέλουμε να προσπαθήσετε να μας κάνετε καλύτερους, γιατί από αυτήν την Αίθουσα ο ελληνικός λαός περιμένει να παραχθεί έργο όχι για να κερδίσει η Νέα Δημοκρατία, όχι για να κερδίσει το ΠΑΣΟΚ αλλά για να κερδίσει ο τόπος.
      Σ’ αυτές τις μάχες των αντεγκλήσεων και των εντυπώσεων ένας μόνο δεν κερδίζει. Ο ελληνικός λαός. Και αυτό το πράγμα πραγματικά δεν το επιθυμούν οι Έλληνες πολίτες. Σας έχει προσπεράσει η κοινωνία. Δεν το έχετε αντιληφθεί αυτό, κυρίες και κύριοι συνάδελφοι της Αντιπολίτευσης; 
      Ακούγοντας μία ξύλινη γλώσσα από εσάς, ακούγοντας να αρνείστε τα πάντα, αναρωτιέται κανείς σ’ αυτόν τον τόπο το εξής: Μα, είναι δυνατόν να υπάρχει μία κυβέρνηση -η οποιαδήποτε κυβέρνηση, η δική σας, η δική μας κυβέρνηση- που να κάνει μόνο λάθη; Δεν έχει κάνει τίποτα σωστό αυτή η Κυβέρνηση για τον τόπο; 
      Εμείς δεν ήρθαμε ως αρνητές του δικού σας έργου, κυρίες και κύριοι συνάδελφοι. Και είμαι ο τελευταίος σ’ αυτήν την Αίθουσα που δεν θα δεχόμουν ότι παρήχθη έργο σ’ αυτά τα είκοσι χρόνια, όπως είμαι και ο πρώτος που υπερασπίζομαι το πολύ σημαντικό έργο που παρήχθη στους δεκαπέντε μήνες από την Κυβέρνηση της Νέας Δημοκρατίας. 
      Ισχυρίζομαι όμως επίσης, κυρίες και κύριοι συνάδελφοι, ότι αυτά τα είκοσι χρόνια που κυβερνούσατε τον τόπο έγιναν πολύ λιγότερα από εκείνα που μπορούσαν να γίνουν, αν λάβει κανείς υπόψη τις πολύ σημαντικές ευκαιρίες που μας δόθηκαν, για να μπορέσουμε να αλλάξουμε την όψη της χώρας μας. 
      Διαχειριστήκατε δύο Κοινοτικά Πλαίσια Στήριξης και το μισό του Γ’ Κοινοτικού Πλαισίου Στήριξης. Άλλαξε όψη η Ελλάδα; Είδατε να αλλάζει τίποτα; Πού πήγαν τα χρήματα; 
      Ξέρετε τι μας ρωτούν οι Έλληνες πολίτες, που είμαι βέβαιος ότι σας το ρωτούν πολλές φορές και εσάς; Ρωτούν πού πήγαν τα χρήματα και πολλές φορές φωνάζουν «βρείτε τα κλεμμένα και στείλτε τους κλέφτες στη φυλακή»! Αυτό ζητάει ο ελληνικός λαός!
      (Χειροκροτήματα από την πτέρυγα της Νέας Δημοκρατίας)
      Και τι απαντάμε εμείς σε όλα αυτά; Ερχόμαστε, κυρίες και κύριοι συνάδελφοι, εδώ μέσα να δώσουμε μάχες των εντυπώσεων. Ερχόμαστε εδώ μέσα να δώσουμε απλώς τις μάχες…
      ΕΥΑΓΓΕΛΟΣ ΒΕΝΙΖΕΛΟΣ: Δεν ακούτε τίποτα για τις εκφράσεις του κυρίου συναδέλφου; Κυρία Πρόεδρε, δεν πέφτει τίποτα στην αντίληψή σας; 
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Βενιζέλο! Εδώ μας καταδυναστεύει η Θεσσαλονίκη! Σας παρακαλώ πολύ! 
      ΕΛΠΙΔΑ ΤΣΟΥΡΗ: Ποιοι είναι οι κλέφτες; 
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ πολύ, κύριοι συνάδελφοι! 
      ΚΩΝΣΤΑΝΤΙΝΟΣ ΓΚΙΟΥΛΕΚΑΣ: Κυρία Πρόεδρε, σας παρακαλώ να αφαιρεθεί ο χρόνος! 
      ΧΡΗΣΤΟΣ ΠΡΩΤΟΠΑΠΑΣ: …(Δεν ακούστηκε)
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κυρία Πρόεδρε, προστατέψτε τον ομιλητή! 
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριε Γκιουλέκα, συνεχίστε! 
      ΚΩΝΣΤΑΝΤΙΝΟΣ ΓΚΙΟΥΛΕΚΑΣ: Αν με αφήσετε να ολοκληρώσω, κύριε Πρωτόπαπα, θα καταλάβετε. Αυτό ακριβώς ετοιμαζόμουν να πω. Έντιμοι υπάρχουν παντού και πάντως σίγουρα στη συντριπτική του πλειοψηφία έντιμος είναι ο ελληνικός λαός. Και έντιμος και φιλότιμος! Και είμαι βέβαιος ότι πολλοί έντιμοι από όλες τις παρατάξεις δεν δέχονται να συγκαλύπτουν, υπερασπιζόμενοι το δικό τους έργο, τους κλέφτες! 
      (Χειροκροτήματα από την πτέρυγα της Νέας Δημοκρατίας)
      Εννοώ, λοιπόν, ότι υπάρχει ένα σύστημα που δεν ενδιαφέρεται για τα συμφέροντα της χώρας, αλλά ενδιαφέρεται να εξυπηρετήσει τα δικά του συμφέροντα. 
      Ε, λοιπόν, αυτοί οι οποίοι προσπαθούν με ξύλινη γλώσσα να υπερασπιστούν δήθεν μόνο το δικό τους έργο και είναι αρνητές, μηδενιστές του δικού μας έργου, της δικής μας Κυβέρνησης, το μόνο που καταφέρνουν είναι να θυμίζουν στον ελληνικό λαό ότι συντηρούν αυτό το σύστημα. 
      Λυπάμαι –επαναλαμβάνω- γιατί σε όλες τις παρατάξεις υπάρχει εντιμότητα, η οποία μπορεί να επιδειχθεί εδώ, σ’ αυτά τα Έδρανα, σ’ αυτή τη Βουλή! Στη Βουλή των Ελλήνων γενικά πέρασαν πολιτικά αναστήματα, όπως του Χαριλάου Τρικούπη του Ελευθερίου Βενιζέλου, του Κωνσταντίνου Καραμανλή, ανδρών που σφράγισαν με την παρουσία και το έργο τους αυτόν τον τόπο. Κάποτε βουλεύονταν για το καλό αυτής της χώρας ένας Κολοκοτρώνης και ένας Μακρυγιάννης! 
      Μας βλέπει ο ελληνικός λαός και περίμενα σ’ αυτήν την τριήμερη συζήτηση πραγματικά να μιλήσουμε για τα προβλήματα του τόπου. Να μας συμπληρώσετε –επαναλαμβάνω- κυρίες και κύριοι συνάδελφοι, να μας βοηθήσετε να γίνουμε κι εμείς καλύτεροι, αν το θέλετε! Ξέρετε γιατί; Γιατί μόνο με μία τέτοια διαδικασία θα μπορέσει να βγει ωφελημένος από εδώ ο ελληνικός λαός. Αντίθετα, μηδενίζετε τα πάντα από τη δική μας Κυβέρνηση και υπεραμύνεστε μόνο τις δικές σας κυβερνήσεις! 
      Θέλετε, λοιπόν, να μιλήσουμε για τα έργα και τις ημέρες σας; Με υποχρεώνετε να το κάνουμε και θα το κάνω πολύ σύντομα. Θέλετε να μιλήσουμε δηλαδή για το σκάνδαλο του Χρηματιστηρίου; Θέλετε να μιλήσουμε για τη μεγαλύτερη αναδιανομή πλούτου στην Ελλάδα; Για τα χρήματα τα οποία πήγαν στις τσέπες των ολίγων; 
      Ζητήσαμε, η Νέα Δημοκρατία, ως Αξιωματική Αντιπολίτευση να συσταθεί εδώ στη Βουλή Εξεταστική των πραγμάτων Επιτροπή, μετά τη δικογραφία που έστειλε εδώ ο εισαγγελέας. Το αρνηθήκατε, κυρίες και κύριοι συνάδελφοι! 
      Σήμερα τι γίνεται; Έξι μέλη του διοικητικού συμβουλίου της «ΔΕΚΑ» παραπέμπονται με βούλευμα του Συμβουλίου Εφετών στο Τριμελές Εφετείο Κακουργημάτων για δύο κακουργήματα. Αυτό σημαίνει ότι οι διαχειριστές τους οποίους εμείς κατηγορούσαμε, σήμερα είναι απολογούμενοι στο εδώλιο του δικαστηρίου. 
      Θέλετε να μιλήσουμε για τα πρόστιμα των Κτηματολογίου για τα οποία δεν βρήκατε ούτε τόσο ίχνος, αν το θέλετε, αυτοκριτικής για να έρθετε και να πείτε «συγνώμη» στον ελληνικό λαό γι’ αυτά τα 20.000.000.000 τα οποία πληρώθηκαν! 
      Να μιλήσουμε για τα 518.000.000 ευρώ, τα οποία πληρώνονται τώρα από τη χώρα μας για την κακοδιαχείριση της δικής σας περιόδου 2001-2003; Ούτε γι’ αυτά θέλετε να μιλήσουμε!
      Να μιλήσουμε για τους δείκτες της οικονομίας; Για το γεγονός ότι παραλάβατε μία Ελλάδα το 1981 ισχυρή και την παραδώσατε τελευταία στην ανταγωνιστικότητα, τελευταία στην απορρόφηση των κοινοτικών κονδυλίων και πρώτη μόνο στη διαφθορά και τη διαπλοκή; Στη διεθνή κατάταξη η χώρα μας κατατάσσεται με χώρες, όπως η Μποτσουάνα και η Ουγκάντα. Να μιλήσουμε για τον τρόπο με τον οποίο κάνατε τις προσλήψεις; 
      Να σας πω ότι από τις τέσσερις χιλιάδες εκατόν πενήντα έξι προκηρύξεις για προσλήψεις που έκαναν οι κυβερνήσεις του ΠΑΣΟΚ μόνο 139 έγιναν από το ΑΣΕΠ, ενώ οι υπόλοιπες έγιναν από τους φορείς φωτογραφικά. Παρακάμπτατε συστηματικά το ΑΣΕΠ με τη μέθοδο των συμβάσεων έργου …
      ΠΡΟΕΔΡΟΣ (Άννα Μπενάκη-Ψαρούδα): Κύριε Γκιουλέκα, σας παρακαλώ, ολοκληρώστε. 
      ΚΩΝΣΤΑΝΤΙΝΟΣ ΓΚΙΟΥΛΕΚΑΣ: Μάλιστα, κυρία Πρόεδρε. 
      Γιατί, πώς μπορείτε να εξηγήσετε στον ελληνικό λαό πού βρέθηκαν αυτές οι 100.000-150.000 των συμβασιούχων, αφού λειτουργούσε το ΑΣΕΠ στις μέρες σας; Από το 1994. Το ν.2190/1994, το γνωστό νόμο Πεπονή, του δικού σας δηλαδή ανθρώπου, τον κάνατε κουρέλι. Ο νόμος του ΑΣΕΠ τροποποιήθηκε συνολικά σαράντα εννιά φορές από το ΠΑΣΟΚ! Σας διαβάζω μόνο χαρακτηριστικά τα εξής …
      ΠΡΟΕΔΡΟΣ (Άννα Μπενάκη-Ψαρούδα): Κύριε Γκιουλέκα, σας παρακαλώ! 
      ΚΩΝΣΤΑΝΤΙΝΟΣ ΓΚΙΟΥΛΕΚΑΣ: … νόμος 2817/2002 για τους διευθυντές στην παιδεία, εκτός ΑΣΕΠ από επιτροπή δική σας. Τροποποιήσεις των άρθρων 25 και 26 του ΑΣΕΠ. Αυτές είναι επανειλημμένες καταστάσεις που συναντήσαμε!
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ! Ευχαριστούμε πολύ.
      ΚΩΝΣΤΑΝΤΙΝΟΣ ΓΚΙΟΥΛΕΚΑΣ: Κυρία Πρόεδρε, τελειώνω. 
      Θα ήθελα μόνο να ζητήσω και από τους αγαπητούς συναδέλφους του ΠΑΣΟΚ αλλά και από όλη την Αίθουσα να αρθούμε τουλάχιστον, με την ευκαιρία που έχουμε με αυτήν τη συζήτηση, στο ύψος των περιστάσεων. 
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ! Τελειώσατε, κύριε Γκιουλέκα. 
      ΚΩΝΣΤΑΝΤΙΝΟΣ ΓΚΙΟΥΛΕΚΑΣ: Τελειώνω, κυρία Πρόεδρε. 
      Αυτό νομίζω. Διότι κάτι πρέπει να βγει απ’ αυτή τη συζήτηση. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Ο κ. Βενιζέλος και ο κ. Μαγκριώτης θέλουν να κάνουν μια παρατήρηση επί του Κανονισμού.
      Ορίστε, κύριε Βενιζέλο. Τι έχετε; 
      (Θόρυβος στην Αίθουσα από την πτέρυγα της Νέας Δημοκρατίας)
      Παρακαλώ, κύριοι συνάδελφοι!
      Πείτε μου μόνο, κύριε Βενιζέλο, σε ποιο άρθρο του Κανονισμού θα αναφερθείτε. 
      ΕΥΑΓΓΕΛΟΣ ΒΕΝΙΖΕΛΟΣ: Θα σας εξηγήσω, κυρία Πρόεδρε. Μισό λεπτό. 
      Παρ’ ότι ήταν πολύ νωπή η παρέμβαση του κ. Καστανίδη και η έκκληση που σας απηύθυνε, δεν κάνατε την αναγκαία παρέμβαση και σύσταση στον κ. Γκιουλέκα για τις εκφράσεις που χρησιμοποίησε, απευθυνόμενος στο ΠΑΣΟΚ.
      ΜΕΡΙΚΟΙ ΒΟΥΛΕΥΤΕΣ (Από την πτέρυγα της Νέας Δημοκρατίας): Τι είναι αυτά που λέτε; 
      (Θόρυβος στην Αίθουσα από την πτέρυγα της Νέας Δημοκρατίας)
      ΠΡΟΕΔΡΟΣ ( Άννα Μπενάκη - Ψαρούδα): Παρακαλώ, κύριε Βενιζέλο! Δεν υπάρχει παραβίαση του Κανονισμού. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κυρία Πρόεδρε, ο κ. Βενιζέλος διευθύνει; 
      ΕΥΑΓΓΕΛΟΣ ΒΕΝΙΖΕΛΟΣ: Αυτό, κυρία Πρόεδρε, σημαίνει ότι η Νέα Δημοκρατία …
      ΠΡΟΕΔΡΟΣ ( Άννα Μπενάκη - Ψαρούδα): Δεν υπάρχει παραβίαση του Κανονισμού και έληξε το θέμα!
      ΕΥΑΓΓΕΛΟΣ ΒΕΝΙΖΕΛΟΣ: Έχετε υποχρέωση, κυρία Πρόεδρε, να κάνετε συστάσεις γι’ αυτές τις εκφράσεις. Όταν η Νέα Δημοκρατία στριμώχνεται γυρίζει στον παλιό γνωστό  εαυτό της.
      ΠΡΟΕΔΡΟΣ ( Άννα Μπενάκη - Ψαρούδα): Κύριε Βενιζέλο, λογοκρισία δεν επιβάλλεται σε αυτήν την Αίθουσα! Τελειώσαμε, λοιπόν. 
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κυρία Πρόεδρε, δεν μπορεί να γίνεται όλη την ώρα αυτή η δουλειά! 
      (Θόρυβος στην Αίθουσα από την πτέρυγα της Νέας Δημοκρατίας)
      ΠΡΟΕΔΡΟΣ ( Άννα Μπενάκη - Ψαρούδα): Το λόγο έχει ο κ. Παντούλας.
      Ορίστε, κύριε Παντούλα.
      ΜΙΧΑΗΛ ΠΑΝΤΟΥΛΑΣ: Όταν ο φανατικός κοινοβουλευτικός λόγος κάνει την εμφάνισή του μέσα στη Βουλή με ένα τόσο έντονο τρόπο, προφανώς είναι αναντίστοιχος με την κοινωνία. 
      Θέλω να θυμίσω στον προηγούμενο ομιλητή ότι μετά το επεισόδιο στα Ίμια ακολούθησαν εκλογές και ο λαός έκανε ξανά κυβέρνησή του το ΠΑΣΟΚ. Δηλαδή ο κ. Γκιουλέκας καταγγέλλει τον ελληνικό λαό για τις επιλογές του; Αυτή είναι η δημοκρατική σας συνείδηση; 
      (Χειροκροτήματα από την πτέρυγα του ΠΑΣΟΚ)
      Θέλω να πω στον κ. Γκιουλέκα και κάτι άλλο. Είπε: «Μέσα σε όλες τις παρατάξεις υπάρχουν έντιμοι και κλέφτες». Ονομάτισε τους κλέφτες από τη μία παράταξη. Θέλω να σας πω, κύριε Γκιουλέκα, το εξής: Τους κλέφτες της δικής σας παράταξης πού τους έχετε; Δεν θέλω να μου απαντήσετε, αν δεν μπορείτε, αλλά θέλω να σας υπενθυμίσω τον προχθεσινό λόγο του κ. Πάγκαλου. 
      Είπε ο κ. Πάγκαλος: Όταν με φανατισμό λέγονται αυτά τα πράγματα, η ηχώ του συνθήματος «κάτω οι κλέφτες» επιστρέφει σε αυτόν που το λέει με πολύ έντονο τρόπο ως «έξω οι ψεύτες». 
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Έχετε στοιχεία και για το ένα και για το άλλο; 
      ΜΙΧΑΗΛ ΠΑΝΤΟΥΛΑΣ: Κυρίες και κύριοι Βουλευτές, η εκτίμηση ότι οι πρώτοι δεκαπέντε μήνες της κυβερνητικής θητείας της Νέας Δημοκρατίας ήταν μια μεγάλη χαμένη ευκαιρία δεν ανήκει στους αντιπάλους σας, στους αντιπάλους της Νέας Δημοκρατίας.
      Σε όλη την Ελλάδα τα κυβερνητικά σας στελέχη, άλλα μεγαλοφώνως και άλλα όχι, το τονίζουν διαρκώς. Το λέτε και εσείς έξω απ’ αυτή την Αίθουσα. Ο κ. Καραμανλής δείχνει κάθε φορά θλιβερά επαναλαμβανόμενος, ωσάν να προσέρχεται σε προεκλογική συγκέντρωση, λες και δεν έχει ενάμιση χρόνο δικής του κυβέρνησης.
      Τώρα όμως είναι Πρωθυπουργός και όχι υποψήφιος Πρωθυπουργός. Η ασυνέπεια και η ανακολουθία είναι τώρα περισσότερο από εμφανής και η αμηχανία του να παρακάμψει όσα υποσχέθηκε είναι έκδηλη. Και υποσχέθηκε τόσα πολλά σε τόσους πολλούς, ασχέτως αν τους απογοήτευσε όλους τόσο γρήγορα.
      Την Τετάρτη αναγκάστηκε ο κ. Καραμανλής να πάρει επάνω του το σύνολο των ανομημάτων και ατοπημάτων της Κυβέρνησής του. Η χρονική συγκυρία ήταν άκρως ενδιαφέρουσα. Τώρα επιδιώκει την απορύθμιση των εργασιακών σχέσεων, το ξεπούλημα των αναπτυξιακών εργαλείων της εθνικής μας οικονομίας. Την κοινωνική ειρήνη τώρα επιχειρεί να τη δυναμιτίσει και να φορτώσει όλα τα βάρη στα λαϊκά στρώματα.
      Από τη Δευτέρα το πρωί, η αγωνία του κ. Καραμανλή δεν έχει να κάνει με την ένταση της απαίτησης να φύγουν όλοι οι αποτυχημένοι της κυβέρνησης και να πάνε στα σπίτια τους. Ο λαός από τη Δευτέρα θα έχει πλέον ευκρινή και σαφή στόχο. Ο στόχος αυτός είναι ο ίδιος ο Πρωθυπουργός. Απόψε τα μεσάνυχτα η επικοινωνιακή εικόνα θα υποχρεωθεί να δώσει τη θέση της στην ουσία της πολιτικής, που είναι τα πραγματικά προβλήματα των Ελλήνων πολιτών.
      Η συζήτηση αυτών των ημερών μάς έδωσε την ευκαιρία να αποδομήσουμε και έναν ακόμη μύθο, τον οποίο τεχνηέντως επιχειρεί να προβάλλει η Νέα Δημοκρατία. Τον κωδικοποίησε με δυο κουβέντες στην προχθεσινή του ομιλία ο κ. Καραμανλής. Ταύτισε τον εαυτό του και το κόμμα του με το αύριο και τις μεταρρυθμιστικές τομές, που έχουν ανάγκη η κοινωνία και η οικονομία.
      Θυμίζω στον κ. Καραμανλή το «μεταρρυθμιστικό» παρελθόν της Νέας Δημοκρατίας. Καταψήφισε το νόμο για την Εθνική Αντίσταση, δηλαδή την εθνική συμφιλίωση, το νόμο του ΑΣΕΠ, τη Νομαρχιακή και Τοπική Αυτοδιοίκηση, το νόμο του ΕΣΥ, την αποχουντοποίηση του συνδικαλιστικού κινήματος, τα μεγάλα έργα υποδομών και τις συμβάσεις των ολυμπιακών έργων, ακόμη και το έργο της γέφυρας Ρίου-Αντιρίου. Αυτά έκανε ως Αντιπολίτευση.
      Τώρα, ποια είναι η «μεταρρυθμιστική» συμπεριφορά της Κυβέρνησης; Σας διαβάζω μια δήλωση: «Οι άνθρωποι που ασχολούνται με το δημόσιο τομέα θα αντιμετωπιστούν όπως πρέπει να αντιμετωπίζει ένα κράτος τους εργαζόμενους. Σε όλους τους χώρους υπάρχουν άξιοι και έντιμοι». Αυτά είπε στις 3/3/2004 ο Κωνσταντίνος Καραμανλής.
      Η μετεκλογική πραγματικότητα δείχνει με απόλυτη ενάργεια ότι όσα είπε ο κ. Καραμανλής προεκλογικά δεν είχαν καμία σχέση με την αλήθεια, αλλά αποτέλεσαν στοιχεία συγκρότησης ενός προεκλογικού μύθου με στόχο τη νόθευση του πολιτικού παιχνιδιού και την εξαπάτηση των πολιτών. Βιώνουμε συγκεκριμένα αποτελέσματα. Παντού, μα παντού, τα «δικά μας παιδιά», έστω και αν είναι ανίκανα.
      Κρατώ στα χέρια μου δύο έγγραφα, τα οποία θα καταθέσω στη Βουλή. Το ένα φέρει ημερομηνία 24/5 και έχει την υπογραφή του Προϊσταμένου Διεύθυνσης Β/θμιας Εκπαίδευσης του Νομού Ιωαννίνων. Και το άλλο είναι η απάντηση του παραλήπτη, του Διευθυντή του Λυκείου της Ζωσιμαίας Σχολής.
      Ζητάει λοιπόν –και ακούστε γνώση διοίκησης της εκπαίδευσης- από το Διευθυντή του σχολείου –αυτός που πήρε άριστα στη συνέντευξη και αξιολογήθηκε ως άριστος- να του στείλει το πρακτικό δικαιολόγησης των απουσιών του τελευταίου τριμήνου και τα αποτελέσματα εξαγωγής φοίτησης του σχολικού έτους 2004-2005.
      Και του απαντά ο Διευθυντής ότι το προεδρικό διάταγμα, το οποίο ισχύει, δεν προβλέπει τρίμηνα στα λύκεια, αλλά τετράμηνα και ότι τα αποτελέσματα στο λύκειο βγαίνουν, όταν τελειώνουν οι γενικές εξετάσεις. Και με μια δόση ειρωνείας καταλήγει: «Με δεδομένα αυτά, σας παρακαλούμε να μας πληροφορήσετε αν υπάρχει άλλη διάταξη νόμου, που να ρυθμίζει διαφορετικά τα θέματα αυτά, για να γίνει κατανοητό και το περιεχόμενο του εγγράφου της Διεύθυνσης, αλλά και για να ενεργήσουμε ανάλογα».
      Αυτός ο άνθρωπος επελέγη να διοικήσει την εκπαίδευση ενός νομού με άριστα, παρακάμπτοντας όλους τους άλλους. Στη συνέντευξη πήρε και εκεί άριστα. Η αξιοκρατία στο μεγαλείο της! Να τον χαίρεστε, αγαπητοί Βουλευτές της Νέας Δημοκρατίας και κύριοι του Υπουργείου Παιδείας!
      Τι σχέση έχουν όλα αυτά με τη μεταρρύθμιση που επαγγέλλεται η Κυβέρνησή σας; Αυτές τις επιλογές θα κάνετε ή θα συνεχίσετε να κάνετε;
      Καταθέτω τα έγγραφα για τα Πρακτικά.
      (Στο σημείο αυτό ο Βουλευτής κ. Μιχάλης Παντούλας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Έχω όμως και ένα άλλο έγγραφο να καταθέσω για να δείτε πώς γίνεται η στελέχωση της δημόσιας διοίκησης. Φέρνει ημερομηνία 10/6, προχθεσινή. Υπάρχουν, λοιπόν, σεμινάρια από το Εθνικό Κέντρο Δημόσιας Διοίκησης, με θέμα «Ανάπτυξη δεξιοτήτων διευθυντών στελεχών εκπαίδευσης». 
      Στο Εθνικό Ίδρυμα Δημόσιας Διοίκησης κοινοποιήθηκε από τον προϊστάμενο της Δ/νσης Β/θμιας Εκπαίδευσης Ιωαννίνων αυτή η κατάσταση, με τριάντα έξι άτομα. Στην κατάσταση συμπεριλαμβάνονται το σύνολο των διορισμένων διευθυντών και προϊσταμένων, οι συνδικαλιστές της ΔΑΚΕ, τα στελέχη της ΔΑΚΕ. Ξεφεύγουν μόνο δύο-τρεις. 
      Έτσι λοιπόν θα στελεχώσετε τη δημόσια διοίκηση; Ζητώ από την Υπουργό Παιδείας και τον Υπουργό Εσωτερικών και Δημόσιας Διοίκησης να ανακαλέσουν αμέσως αυτήν την κατάσταση. 
      (Στο σημείο αυτό ο Βουλευτής κ. Μιχάλης Παντούλας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      Θέλω να αναφερθώ τελειώνοντας, κυρίες και κύριοι Βουλευτές, και σε δύο άλλα θέματα. Αφορούν την περικοπή του λόγου του κυρίου Πρωθυπουργού για την αυτοδιοίκηση και την περιφέρεια. Θα μπορούσα να απαντήσω στον κύριο Πρωθυπουργό. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα διαβάσω όμως ένα κείμενο αντί της δικής μου απάντησης. «Θέλω με όση δύναμη παραπάνω έχω να πω ότι θα φτάσουμε οι δήμοι, να μην ανταποκρινόμαστε στις υποχρεώσεις μας, ακόμα και των μισθών, με μηδενικό άλλο έργο. Δεν υπάρχει δραχμή για δημόσιες επενδύσεις, για να κάνουμε το παραμικρό, για να ανοίξουμε έναν καινούριο παιδικό σταθμό. Δεν υπάρχει για τίποτε. Αυτό δεν μπορούμε να το δικαιολογήσουμε στους πολίτες μας». Αναφέρεται στον ψευδεπίγραφο προϋπολογισμό του 2005. Υπογραφή; Ντόρα Μπακογιάννη, Δήμαρχος Αθηναίων. 
      Τι άλλο να πω εγώ; 
      ΠΡΟΕΔΡΟΣ (Άννα Μπενάκη-Ψαρούδα): Νομίζω δεν πρέπει να πείτε τίποτε άλλο, να τελειώνετε. 
      ΜΙΧΑΛΗΣ ΠΑΝΤΟΥΛΑΣ: Τελειώνω, κυρία Πρόεδρε, με την ανοχή σας. 
      Τελειώνω με την αναφορά του κυρίου Πρωθυπουργού στο θέμα της περιφέρειας. Ποιο ήταν το σύνθημά σας; «Τώρα ήρθε η ώρα της περιφέρειας». Θέλω να καταθέσω στη Βουλή τις διαχρονικές δεσμεύσεις του κυρίου Πρωθυπουργού του 1999, του 2000 και του 2004 στις προεκλογικές συγκεντρώσεις στην πλατεία των Ιωαννίνων. Ό,τι είναι σημειωμένο με κόκκινο –και είναι σχεδόν όλα- είναι αυτά που δεν υλοποιήθηκαν στους 15 μήνες. 
      (Στο σημείο αυτό ο Βουλευτής κ. Μιχάλης Παντούλας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αυτή η συμπεριφορά συγκροτεί στροφή στην περιφέρεια; Πέστε μας ένα έργο το οποίο ξεκίνησε στην Ήπειρο. Ξέχασα, κάτι και σας ζητώ συγγνώμη. Έχουν γίνει δύο πράγματα. Εγκαινιάσατε τη γέφυρα Ρίου-Αντιρρίου και το τμήμα της Εγνατίας Οδού από την Ηγουμενίτσα μέχρι την Παραμυθιά, έργα τα οποία είχαν εκτελεστεί από την προηγούμενη Κυβέρνηση. 
      Το τρίτο έγινε προχθές. Το ζήσαμε και αυτό μετά από 25 χρόνια. Φέρατε και τα ΜΑΤ μέσα στην πόλη των Ιωαννίνων για να υποστηρίξουν επιχειρηματικά συμφέροντα ιδιοκτητών μέσων ενημέρωσης των Αθηνών που επιδιώκουν να ανατρέψουν μια ολόκληρη κατάσταση στα Γιάννενα. Αυτό έγινε προχθές…
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε συνάδελφε. 
      ΜΙΧΑΛΗΣ ΠΑΝΤΟΥΛΑΣ: …μετά από 25 χρόνια. Αυτό είναι το μεταρρυθμιστικό σας έργο.
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ ολοκληρώστε, κύριε συνάδελφε. 
      ΜΙΧΑΛΗΣ ΠΑΝΤΟΥΛΑΣ: …που θέλετε να επιδεικνύετε;
      Ολοκληρώνοντας, κυρίες και κύριοι Βουλευτές, θέλω να πω τα εξής, μόνο σε μερικά δευτερόλεπτα. 
      Ο κ. Καραμανλής με την ομιλία του μπέρδεψε τις προσωπικές του αδυναμίες και τις ανεπάρκειες της Κυβέρνησής του με τις προοπτικές της χώρας. Το μόνο που υποσχέθηκε ξεκάθαρα.
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριε Παντούλα. Τώρα αρχίζετε νέο κεφάλαιο. 
      ΜΙΧΑΛΗΣ ΠΑΝΤΟΥΛΑΣ: …ήταν μια μακρά λιτότητα όσο θα είναι Κυβέρνηση. Από τον ίδιο και την Κυβέρνησή του η οικονομία αναδεικνύεται αχίλλειος πτέρνα. Όπως και στην ατυχή τριετία 1990-1993, από το μοιραίο αυτό χώρο για τη Νέα Δημοκρατία θα ξεκινήσει και πάλι η μεγάλη αμφισβήτηση…
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Παντούλα. 
      ΜΙΧΑΛΗΣ ΠΑΝΤΟΥΛΑΣ: Σε πρώτη πολιτική ευκαιρία ο λαός θα το επιβεβαιώσει με απόλυτο και ευθύ τρόπο. 
      Ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Παντούλα.
      Το λόγο έχει ο συνάδελφος κ. Κιλτίδης. 
      ΚΩΝΣΤΑΝΤΙΝΟΣ ΚΙΛΤΙΔΗΣ: Κύριοι συνάδελφοι, θα προσπαθήσω να συμβάλλω στη σημερινή συζήτηση, χωρίς κραυγές ούτε και ψιθύρους βεβαίως, αποτυπώνοντας την πολιτική πραγματικότητα, χωρίς να μακρηγορώ σε θέματα που είναι στον περίγυρό μου, αλλά απλώς στον πυρήνα μου, σε αυτά δηλαδή που με σημάδεψαν, με προσδιόρισαν και κατ’ εξοχήν είχα κοινοβουλευτική ενασχόληση. 
      Αγαπητοί συνάδελφοι, πρέπει κάποιος να θυμίσει σε αυτή την Αίθουσα ότι οι πολιτικοί και τα κόμματα κρίνονται, προεκλογικώς μεν, εκ των προθέσεων και των εξαγγελιών, όταν κυβερνούν ή έχουν βάθος κυβερνητικό, εκ των έργων τους και όταν βρίσκονται για λίγο χρόνο στην εξουσία, από τον όποιο σχεδιασμό έχουν επιφέρει και έχουν πετύχει. 
Αν δεν βάλουμε σ’ αυτή την πραγματικότητα τη συζήτηση, νομίζω ότι οι υπερβολές και οι καταχρηστικοί λόγοι θα πνίξουν την Αίθουσα. 
	Έτσι λοιπόν, αγαπητοί συνάδελφοι, θέλω να σας θυμίσω κατεξοχήν για την πολυθρύλητη περιφέρεια και ύπαιθρο, που κροκοδείλια δάκρυα έριξαν επί δεκαετίες πολιτικές γενιές, την ευθύνη που εσείς οι ίδιοι, οι πολιτικοί του ΠΑΣΟΚ θέλετε να σας την επιρρίψουμε, όταν αυτάρεσκα επικαλείστε την εικοσαετή παραμονή σας στην εξουσία. 
	Πότε ερημώθηκε η περιφέρεια και η ύπαιθρος, αγαπητοί συνάδελφοι; Κατεξοχήν, τα τελευταία είκοσι-είκοσι πέντε χρόνια, χωρίς βεβαίως να ακυρώνει κανένας τα ρεύματα αστυφιλίας, τα οποία υπήρξαν πάντοτε και θα υπάρχουν πάντοτε, διαχρονικά. 
      Έτσι λοιπόν, αγαπητοί συνάδελφοι, αυτάρεσκα επικαλείστε τον «Καποδίστρια» και νομίζετε ότι ήταν κάποια μεταρρύθμιση που ωφέλησε σε κάτι την περιφέρεια και την ύπαιθρο. Είδατε καμία διαφοροποίηση; Άλλαξαν τα ποιοτικά γνωρίσματα της ζωής των ανθρώπων στην περιφέρεια, για να μπορέσει κανένας να πει ότι θα πετύχει τη συγκράτηση και την παραμονή των Ελλήνων πολιτών στην περιφέρεια, με πολιτική, βεβαίως, συνόρων; Εάν κάποιος έχει αυτή την εθνοκεντρική διάσταση και την πιστεύει, τότε, πρέπει η πατρίδα μας να κατοικείται από τα σύνορα μέχρι τα αστικά της κέντρα.
      Και τι πράξατε, έχοντας την ευλογία και της Ευρωπαϊκής Ένωσης; Κάτι που οι αγρότες και ο αγροτικός πληθυσμός, που σημάδεψε και τη ζωή του ομιλούντος, το πέτυχε χωρίς την Ευρωπαϊκή Ένωση: Να αυξάνει το εισόδημά του, να σπουδάζει τα παιδιά του και σήμερα να είναι μέσα σ’ αυτήν την Αίθουσα, σ’ αυτά τα έδρανα. Και τι πετύχατε; Πετύχατε το αντίστροφο. Και θα πρέπει να λογοδοτήσουμε εν γένει, όλος ο πολιτικός κόσμος και βεβαίως όσοι ασκήσατε αυτή την διακυβέρνηση, για το ότι οπισθοδρομήσαμε με τις εισροές των τόσων κονδυλίων. Πείτε μου, αγαπητοί φίλοι του ΠΑΣΟΚ: Υπάρχει καμία αναδιάρθρωση καλλιέργειας; Μία. Από μικρά παιδιά μαθαίναμε και ακούγαμε ότι οι επιδοτήσεις έρχονται από την Ευρωπαϊκή Ένωση βεβαίως για να στηρίξουν το εισόδη	μα των αγροτών αλλά και πάνω απ’ όλα, για να βοηθήσουν τις επερχόμενες γενιές στις αναδιαρθρώσεις που πρέπει να υποστούν οι καλλιέργειες. Διότι  εννοείται ότι η ανάπτυξη και η εκβιομηχάνιση ενός τόπου βεβαίως θα φέρει την κοινωνική μεταρρύθμιση. Πείτε μου μία αγροτική αναδιάρθρωση καλλιέργειας, για να μπορέσω να συνεχίσω τη συζήτηση στην κριτική γύρω από την ύπαιθρο και την περιφέρεια.
      Υγειονομικό σύστημα της πατρίδας μας. Αγαπητοί συνάδελφοι,  καταστήσατε τους εαυτούς σας λαθρεπιβάτες οχήματος ιδεών που δεν τις πιστέψατε, χωρίς να κάνετε την επίσκεψη των ονομάτων και των εννοιών. Και γι’ αυτό ομιλήσατε για Εθνικό Σύστημα Υγείας, το οποίο βεβαίως ούτε εθνικό είναι –κατ’ ευφημισμόν ονομάζεται, γιατί δεν μπορεί κανένας να δώσει εξήγηση πώς ένα σύστημα υγείας σε μια κρατική υπόσταση θα είναι εθνικό, απλούστατα χαϊδεύουμε τα αυτιά των Ελλήνων πολιτών- και ούτε σύστημα ήταν, γιατί αυτό που ψευδεπίγραφα θελήσατε να εμφανίσετε ως εκσυγχρονισμό, χωρίς να το πιστέψετε, δεν ανταποκρίθηκε στις διαδικασίες και στο περιεχόμενο ενός συστήματος, να βάλετε μέσα και την  ιδιωτική πρωτοβουλία, τον ιδιωτικό τομέα, που αναπόφευκτα και τον δέχεστε, και δόξα τω Θεώ, -τι τραγική ειρωνεία!- γιγαντώθηκε επί των ημερών διακυβέρνησης της δικιάς σας παρατάξεως, της παρατάξεως του ΠΑΣΟΚ. 
      Αμφισβητεί κανένας τα στοιχεία; Δεν αρέσκομαι σε αριθμούς, αγαπητοί συνάδελφοι. Πότε γιγαντώθηκε ο ιδιωτικός τομέας, που δήθεν, κατά την κυρία Παπαρήγα, η παράταξή μας έχει ταξική προσέγγιση; Η παράταξή μας από γεννησιμιού της έχει διακηρύξει τον αταξικό και το διαταξικό της χαρακτήρα, αφήνοντας τους ανθρώπους πράγματι ελευθεροφρόνως να κινούνται και να δημιουργούν. Έτσι λοιπόν, νομίζω ότι σε πολλούς τομείς –σε έναν θα σταθώ μόνον- έχει πάνω από είκοσι πέντε χρόνια που γίνεται ένας διάλογος για την πρωτοβάθμια φροντίδα υγείας, αγαπητοί συνάδελφοι. Είναι δυνατόν να κυβερνάει τον τόπο κάποιος είκοσι χρόνια και να μην έχει βάλει ούτε καν θεμέλιο, πλην κτηριακών εγκαταστάσεων, για την πρωτοβάθμια φροντίδα και να φέρνει νομοθέτημα το Φεβρουάριο του 2004, πριν από τις εκλογές, «περί πρωτοβάθμιας φροντίδας υγείας»; Και βεβαίως το μελετάει η Κυβέρνηση της Νέας Δημοκρατίας, η παράταξή μας και το κόμμα μας. Και βεβαίως λέμε ότι αυτό δεν μπορεί να γίνει, εάν δεν γίνει ο διάλογος γύρω από τα ασφαλιστικά ταμεία τουλάχιστον στον κλάδο υγείας, ούτως ώστε να υπάρξει μια ενιαία αντίληψη και γιατί όχι, ναι, να πάει μαζί με το κομμάτι της υγείας και ο κλάδος υγείας των ασφαλιστικών ταμείων.
      Εμείς λέμε με ειλικρίνεια ότι ανοίξαμε αυτό το διάλογο, θα τον συνεχίσουμε. Και τότε μόνο θα μπορούμε να πούμε στο τέλος του 2005 ότι μπορούμε να κάνουμε ένα νομοσχέδιο που μπορεί να υλοποιηθεί.
      Και έρχομαι σε ένα άλλο θέμα που κατ’ επιταγήν της κοινοβουλευτικής μου ιδιότητος ασχολήθηκα περισσότερο και έχει να κάνει με τα ναρκωτικά αγαπητοί συνάδελφοι. Και επειδή τα ναρκωτικά έχουν να κάνουν με τη ζωή και τον θάνατο συνηθίζεται να λέγεται και δεν θα κουραστώ να το λέω ότι δεν επιτρέπεται να υπάρχουν κομματικές προσεγγίσεις. Η ζωή και ο θάνατος, ναι, δεν έχουν χρώμα, αλλά οι πολιτικές και τα αποτελέσματα βεβαίως και καθορίζονται από την πολιτική που ασκείται γι’ αυτόν τον αγώνα. Και τι κάνατε αγαπητοί συνάδελφοι; Επιφέρατε μια σύγχυση επί σειρά ετών ως λαθρεπιβάτες, σας λέω, ιδεών και εννοιών ταυτόχρονα. Ατιμωρησία και αποποινικοποίηση. Υπάρχει κανένας νομικός που δεν γνωρίζει τη διακριτική αυτή υπόσταση των δύο εννοιών; Άλλο η αποποινικοποίηση, άλλο η ατιμωρησία. Ασθενής και χρήστης. Άλλο ο χρήστης, άλλο ο ασθενής ο οποίος είναι ο εξαρτημένος χρήστης, για να μπορέσουμε να βρούμε τον μπούσουλα. 
       Και τέλος διεπράχθη και από τον νυν Πρόεδρο του Κόμματός σας το έγκλημα της πολιτικής διαιρέσεως ουσιών. Αυτό εναπόκειται στην ιατρική επιστήμη και στη νομική και το πράττει δόξα τω Θεώ στην πατρίδα μας κατά τον καλύτερο τρόπο. Δεν νοείται πολιτικός να διαιρεί με πολιτικά κριτήρια τις ουσίες σε μαλακές και σκληρές. Έτσι λοιπόν δημιουργήθηκε αυτή η άθλια πραγματικότητα των δρόμων, των ληστών της ντροπής όπως όλοι αρεσκόμεθα να λέμε και παραβλέψαμε και τη συμμετοχή του ιδιωτικού τομέα σε αυτόν τον αγώνα, γιατί τάχα θα εμπορευτούμε τον πόνο και τον καημό αυτών των ανθρώπων που πεθαίνουν στο δρόμο, ενώ για τις καρδιοχειρουργικές επεμβάσεις, ενώ για τις ψυχιατρικές νόσους είμαστε φιλεύσπλαχνοι και τα κοινωνικά ασφαλιστικά ταμεία μπορούν να δίνουν πράγματι φροντίδα. ‘Ετσι λοιπόν; Να είμαστε ειλικρινείς σε αυτή την Αίθουσα. Αν ο εξαρτημένος χρήστης είναι ασθενής έχει όλα τα δικαιώματα. Και αταλάντευτα θα προχωρήσουμε ως Κυβέρνηση της Νέας Δημοκρατίας, έχοντας στην ουσία του φρονήματός μας την ελευθερία και την χρήση όλων των δυνάμεων της κοινωνίας προπάντων στην ιατρική, να δώσουμε λύση σε αυτό το αίσχος! 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο κ. Πρωτόπαπας.
      ΧΡΗΣΤΟΣ ΠΡΩΤΟΠΑΠΑΣ: Θέλω να πω στον προλαλήσαντα συνάδελφο, ότι εμείς είπαμε τις απόψεις μας για τα ναρκωτικά, ένα μείζον κοινωνικό θέμα και καταθέσαμε τις απόψεις μας με παρρησία και ευθύνη. Ας ξεκαθαρίσει επιτέλους, αγαπητέ κύριε Κιλτίδη, η Νέα Δημοκρατία, γιατί δεκαπέντε μήνες κυβερνά, οι χρήστες τελικά τι είναι. Ασθενείς ή εγκληματίες; Εμείς την είπαμε την άποψή μας και την είπαμε καθαρά. Ώρα είναι να πείτε και εσείς τη δική σας άποψη γιατί επί δεκαπέντε μήνες δεν έχει γίνει ούτε μια μονάδα ούτε πρόληψης ούτε θεραπείας, τίποτε απολύτως, αντίθετα με όλα αυτά τα οποία είχατε πει. Και να πούμε κάτι. Όλοι οι Έλληνες θυμούνται πέρυσι το καλοκαίρι κατά την διάρκεια της παγκόσμιας ημέρας κατά των ναρκωτικών τον Πρωθυπουργό κ. Καραμανλή να δεσμεύεται ότι οι λίστες για την απεξάρτηση θα έχουν εξαλειφθεί –έτσι είπε- μέχρι τέλος του 2004. Σήμερα είμαστε στα μέσα του 2005 και όχι μόνο δεν έχουν εξαλειφθεί, αλλά η λίστα έχει αυξηθεί στα τέσσερις χιλιάδες άτομα, αριθμό πρωτοφανή όπως απεκάλυψε τελευταία ο πρόεδρος του ΟΚΑΝΑ. Να η πολιτική σας, ανύπαρκτη και όχι με την κοινωνική ευαισθησία, αλλά με κοινωνική αναλγησία –και θέλω αυτό να το σημειώσετε- απέναντι σε ένα ιδιαίτερα ευαίσθητο κομμάτι της κοινωνίας μας, απέναντι σε συνανθρώπους μας που πραγματικά πρέπει να αγκαλιάσουμε και να οδηγήσουμε και πάλι στην ενεργό κοινωνία. 
      Συζητήσαμε κυρίες και κύριοι συνάδελφοι, αρκετά γι’ αυτούς τους τελευταίους δεκαπέντε μήνες. Εγώ δεν θα πω ότι τίποτα δεν έχει γίνει, θα πω ότι είμαστε ως χώρα,  ως οικονομία, ως κοινωνία, πολύ πιο πίσω απ’ ό,τι έπρεπε να γίνει, ότι βαδίζουμε αργά και βαδίζουμε αργά σε λάθος δρόμο, όχι σε αυτό τον δρόμο που έπρεπε να ακολουθούμε. 
      Η κοινωνία μας, οι πολίτες δεν εκφράζουν αισιοδοξία. Δεν υπάρχει σήμερα το στοιχείο της πίστης και της αισιοδοξίας για το κάτι καλύτερο που πρέπει να γίνει. Οι πολίτες κατά 60% - 65% θεωρούν σε όλες τις μετρήσεις ότι η χώρα, η οικονομία, η κοινωνία βαδίζουν σε μια λάθος κατεύθυνση. 
      Να πάρουμε για παράδειγμα, για να το αποδείξουμε αυτό, ορισμένα παραδείγματα από τον τομέα παραγωγής και εμπορίου. 
      Ο κ. Αβραμόπουλος, ο Υπουργός Τουρισμού, λέει «Όλα πάνε καλά, αλλά φταίει το ΠΑΣΟΚ». Καλά, δεν φταίει ότι ακολουθούν μια μίζερη πολιτική αντί της πολιτικής των μεγάλων προσδοκιών που έπρεπε να έχει η μεταολυμπιακή Ελλάδα; Δεν φταίει ότι έγινε το Υπουργείο Τουρισμού, αλλά παραμένει «άδειο πουκάμισο», ότι ο Υπουργός δεν έχει τη δυνατότητα να συντονίσει τους άλλους Υπουργούς στις απαραίτητες πολιτικές και αρκείται να τους παρακολουθεί και ότι ακόμη δεν έχει διορίσει διοικητικό συμβούλιο στον ΕΟΤ, ενώ είναι τελείως αδρανής η ΕΤΑ, η Εταιρεία Τουριστικών Ακινήτων;
      Αρκείται ο κ. Αβραμόπουλος ως πολιτική τουρισμού, πρώτον, να εξαγγέλλει νομοσχέδια. Νομοσχέδιο όμως δεν έχουμε δει ούτε ένα –σημειώστε, ούτε ένα!- μέσα σε δεκαπέντε μήνες να φέρνει στη Βουλή. Δεύτερον, γυρίζει δεξιά-αριστερά και τάζει χολιγουντιανές υπερπαραγωγές και γκραν-πρι στην Ελλάδα και μετά προσπαθεί ο ίδιος να τα ξεχάσει. Και καλά θα κάνει να προσπαθεί ο ίδιος να τα ξεχάσει, μήπως τα ξεχάσουμε κι εμείς και τελικά δεν καταντήσουμε γραφικοί σε έναν ιδιαίτερα ευαίσθητο τομέα για την ελληνική οικονομία, για την Ελλάδα και τους Έλληνες.
      Ο κ. Κεφαλογιάννης, ο Υπουργός Ναυτιλίας –πολύς αχός ακούγεται τελευταία κατά Πειραιά μεριά- προφανώς επιθυμώντας να μιμηθεί το Δαντόν ή το Σεν Ζιστ ανακάλυψε και ονόμασε ως αριστοκράτες τους λιμενεργάτες και τους εκήρυξε τον πόλεμο. Δεν θα παρακολουθήσουμε τον αχό αυτόν που δημιουργεί, τον καπνό που δημιουργεί, διότι από πίσω δεν υπάρχουν ουσιαστικά όπλα, αλλά μόνο λιανοντούφεκα. 
      Και ο στόχος είναι άλλος. Ο στόχος του κυρίου Υπουργού είναι να δημιουργήσει τους όρους για την ιδιωτικοποίηση του ΟΛΠ με όσο μπορεί πιο αδιαφανείς διαδικασίες, όταν η προσοχή της κοινής γνώμης θα είναι στραμμένη στον «πόλεμο» -εντός πολλών εισαγωγικών- που ο ίδιος επέλεξε εναντίον της εργατικής, όπως ο ίδιος είπε, αριστοκρατίας. 
      Αλλά ο κύριος Υπουργός και η πολιτική της Νέας Δημοκρατίας στον τομέα της ναυτιλίας έχει έναν εκπληκτικό πράγματι συνδυασμό. Από τη μία έχουμε μεγαλοστομίες και απειλές κατά των ακτοπλόων και από την άλλη κάνετε όλα τα χατίρια –μα όλα τα χατίρια- των ακτοπλόων υποχωρώντας άρδην σε όποια πίεση ασκήσουν.
      Παράδειγμα: Διέρρεε για μήνες το Υπουργείο Ναυτιλίας ότι θα έχουμε αυξήσεις των ναύλων 3%. Πήγαν 6,8%. Διέρρεε ότι θα εφαρμόσει το νόμο –δεν τον εφήρμοσε!- το δικό μας νόμο τον οποίο έχει υιοθετήσει. Και όχι μόνο δεν τον εφήρμοσε, αλλά ο καθένας –συγχωρέστε με για την έκφραση- κάνει ό,τι γουστάρει στον τομέα της ακτοπλοίας! Βάζει πλοίο όποτε θέλει, για όσο καιρό θέλει, εκβιάζει να πάρει συμβάσεις ενός και δύο μηνών, εκβιάζει να επιδοτηθεί, δεν λέει πότε θα ξεκινήσει το πλοίο και πότε θα το αποσύρει. 
      Και έτσι βέβαια όχι μόνο ταλαιπωρούνται οι κάτοικοι, αλλά κανείς, κανείς ουσιαστικός προγραμματισμός δεν μπορεί να υπάρξει για τα τουριστικά νησιά. Γιατί πώς να κάνεις διαπραγμάτευση με μεγάλους οίκους του εξωτερικού που φέρνουν τουρίστες, όταν δεν ξέρεις τελικά ποια πλοία, πότε και για πόσο χρονικό διάστημα θα τα έχεις; 
      Στον τομέα της ακρίβειας τι να πω; Σε χίλια προϊόντα –προσέξτε το στοιχείο- έχουν σημειωθεί αυξήσεις που στην ακραία τους μορφή –το επαναλαμβάνω, στην ακραία τους μορφή- έχουν φθάσει και μέχρι 24%, συνήθως είναι μεταξύ 3% και 10%, από την 1.1.2005. Σε χίλια προϊόντα έχουμε αυξήσεις πάνω από τον πληθωρισμό μέσα στο 2005! 
      Γιατί έγιναν αυτά; Διότι πέραν του ότι δεν παρακολουθείτε την αγορά, τους φορτώσατε και με φόρους. Ο ΦΠΑ έχει ουσιαστικά εκατό φορές παρθεί με την κερδοσκοπία σε βάρος του απλού πολίτη. Να τα διόδια, τα ναύλα, οι αυξήσεις στα δίδακτρα. Και δεν φθάνουν όλα αυτά, αλλά δημιουργείτε και νέα ανατιμητική ψυχολογία γιατί μιλάτε για πολύ καιρό, αφήνετε εκκρεμές και δεν απαντάτε και σε συγκεκριμένες ερωτήσεις για το αν θα υπάρξει ή όχι νέος φόρος.
      Ερωτώ και πάλι τον παριστάμενο Υφυπουργό Οικονομικών: Κύριε Δούκα, θα βάλετε ναι ή όχι το Σεπτέμβριο νέο φόρο ειδικά στα καύσιμα; Θα αυξηθούν ναι ή όχι, όπως υπαινίσσεστε, τα κόμιστρα στα μέσα μαζικής μεταφοράς; 
      Επιτέλους, αποφασίστε! Εμείς λέμε όχι. Αλλά έτσι που σας οδηγεί η πολιτική σας και θα το βάλετε και το χειρότερο δεν θα είναι αυτό. Το χειρότερο θα είναι ότι θα έχει προεξοφληθεί πέντε φορές πριν με τις συνεχείς ανατιμήσεις, οι οποίες θα υπάρχουν. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Θα μου δώσετε ελπίζω ένα λεπτό, κυρία Πρόεδρε, όπως και στον προηγούμενο συνάδελφο. 
    ΠΡΟΕΔΡΟΣ (Άννα Μπενάκη - Ψαρούδα): Ολοκληρώστε, κύριε Πρωτόπαπα.
    ΧΡΗΣΤΟΣ ΠΡΩΤΟΠΑΠΑΣ: Κλείνω λέγοντας, για τα θέματα της ανταγωνιστικότητας. Βλέπουμε τον κ. Σιούφα να φέρνει κάποιες υποχρεώσεις που έχει η χώρα προς την Ευρωπαϊκή Ένωση, τους κώδικες ηλεκτρικής ενέργειας. Θα φέρει –λέει- την απελευθέρωση της ΔΕΠΑ με μεγάλη καθυστέρηση. Είναι ένα μικρής σημασίας νομοσχέδιο για την Επιτροπή Ανταγωνισμού που θα το ψηφίσουμε, αλλά δεν προσφέρει τίποτα ουσιαστικό. Δεν είναι καν ανεξάρτητη η Επιτροπή Ανταγωνισμού.
    Και συζητάμε: Αυτά είναι, ρε παιδιά, το σχέδιό σας για την ανταγωνιστικότητα; Αυτό είναι το μεγάλο θέμα που θέλετε να κάνετε; Γιατί πού είναι τα θέματα της ποιότητας; Πού είναι τα θέματα της εξωστρέφειας των επιχειρήσεων; Πού είναι το θέμα της έρευνας και της τεχνολογίας; Ποια είναι η πολιτική για τους μικρομεσαίους; Τι γίνεται με την αναβάθμιση του ανθρώπινου δυναμικού; Αυτά είναι ανταγωνιστικότητα σύμφωνα με τις αποφάσεις της Λισαβόνας οι οποίες δεν μας δεσμεύουν; Ανταγωνιστικότητα δεν είναι αυτό που κάνετε, με επίθεση σε εργαζομένους που από τη μία τους αποκαλείτε προνομιούχους και την ίδια ώρα διαπραγματεύεστε μαζί τους χρυσοπληρωμένες εξόδους και επιβαρύνετε το ΙΚΑ με 4,5 δισεκατομμύρια ευρώ για τα πειράματα του κ. Αλογοσκούφη στις τράπεζες.
    Κλείνω, κυρία Πρόεδρε λέγοντας, ότι και σε όλες αυτές τις εκποιήσεις υπάρχει πίσω ένα όνομα, αγαπητοί συνάδελφοι. Όταν λέμε «ΟΤΕ -εκποίηση» παραμονεύει και υπάρχει η Telefonica και η πιάτσα το ξέρει. Όταν λέμε «ασφαλιστικό Εμπορικής» σημαίνει να εξυπηρετήσουμε την Cr?dit Agricole. Αυτό κάνετε. Όταν λέμε «Αγροτική και ασφαλιστικό της» σημαίνει να εξυπηρετήσετε τον υποψήφιο αγοραστή, τη UPS. Όταν λέμε «αλλαγή του ωραρίου», πίσω κρύβεται η πολυεθνική εταιρεία η CARREFOUR και τα άλλα πολυεθνικά υπερκαταστήματα. Έχουν όνομα τα οικονομικά συμφέροντα που εξυπηρετείτε με αυτή σας την πολιτική των εκποιήσεων μέσω των επιθέσεων των χρυσοπληρωμένων εθελούσιων εξόδων ή της επιβάρυνσης του κοινωνικού συνόλου με το ασφαλιστικό.
    (Χειροκροτήματα από την πτέρυγα του ΠΑΣΟΚ)
      Εμείς αυτό δεν το ψηφίζουμε. Πολιτικές που κτυπούν τον πυρήνα της συλλογικής διαπραγμάτευσης, κάνουν διαπραγμάτευση με τους λίγους σε βάρος των πολλών και πολιτικά προωθούν ρήξεις και στρέφονται σε βάρος της κοινωνίας θα μας βρουν αντίθετους. Και με τις πρωτοβουλίες μας θα δείξουμε πολύ σύντομα τι σημαίνει μεταρρύθμιση, πολιτική ανταγωνισμού και ανάπτυξη για την ευημερία της Ελλάδος. 
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΟΣ ( Άννα Μπενάκη - Ψαρούδα): Ευχαριστούμε πολύ, κύριε Πρωτόπαπα.
    ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κυρία Πρόεδρε, το λόγο παρακαλώ.
    ΕΜΜΑΝΟΥΗΛ  ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρία Πρόεδρε, παρακαλώ το λόγο.
    ΠΡΟΕΔΡΟΣ (Άννα Μπενάκη - Ψαρούδα): Κύριε Κεφαλογιάννη, έχει ζητήσει το λόγο ο Υπουργός Απασχόλησης και Κοινωνικής Προστασίας. Μετά θα κάνετε την παρέμβασή σας, αν θέλετε.
    Το λόγο έχει ο Υπουργός Απασχόλησης και Κοινωνικής Προστασίας κ. Παναγιωτόπουλος.
    ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Ευχαριστώ, κυρία Πρόεδρε.
    Κυρίες και κύριοι συνάδελφοι, προσπαθώ από την εκκίνηση αυτής της συζήτησης είτε με την παρουσία εδώ στην Αίθουσα της Εθνικής Αντιπροσωπείας είτε μέσω του τηλεοπτικού σήματος της Βουλής να παρακολουθήσω όσο το δυνατόν περισσότερες από τις ομιλίες των συναδέλφων, είτε της Συμπολίτευσης είτε των διαφόρων τμημάτων της Αντιπολίτευσης.
    Μετά και την ομιλία του κ. Πρωτόπαπα πλέον έχω διαμορφωμένη εικόνα για την πολιτική τακτική που έδωσε εντολή η ηγεσία του ΠΑΣΟΚ να ακολουθήσουν τα μέλη της Κοινοβουλευτικής του Ομάδας σ’ αυτήν την Αίθουσα. Φαίνεται ότι δύο είναι οι άξονες. Ο ένας άξονας είναι προσφυγή στην οξύτητα, στην ακρότητα. Επίθεση με κάθε τρόπο και προς κάθε κατεύθυνση. Και ο δεύτερος άξονας είναι ένας είδος πολιτικής ομοιοπαθητικής. Δηλαδή να κατηγορούν τη Νέα Δημοκρατία για ό,τι έχει στους ώμους του σήμερα το ΠΑΣΟΚ μήπως και το βγάλουν από πάνω τους. 
    Ομολογουμένως όταν άκουσα τον κ. Χρήστο Πρωτόπαπα, συμπαθή κατά τα άλλα, να λέει: «ΟΤΕ ένα όνομα μου έρχεται». Και εμένα, κύριε Πρωτόπαπα, όταν ακούω τον ΟΤΕ επί ημερών διακυβέρνησης Σημίτη-ΠΑΣΟΚ, ένα όνομα μου έρχεται. Και ξέρετε ποιο όνομα μου έρχεται.
    (Χειροκροτήματα από την πτέρυγα της Νέας Δημοκρατίας)
    ΒΥΡΩΝ ΠΟΛΥΔΩΡΑΣ: Πείτε το.
    ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Εάν δε κάνουμε και ένα ερανισμό των ανδραγαθιών και των κατορθωμάτων σας ανά τις διάφορες υπηρεσίες και επιχειρήσεις του ευρύτερου δημόσιου τομέα θα δείτε ότι ξεκλειδώνοντας τους κωδικούς θα βρούμε παντού ονοματεπώνυμο. 
      Επίσης, άκουσα τον κ. Βενιζέλο, ο οποίος κατά τον καλύτερο τρόπο, τον πλέον γνήσιο, ίσως για να φανεί βασιλικότερος του βασιλέως στον Αρχηγό, προσπάθησε να εφαρμόσει αυτήν τη μέθοδο της προσφυγής στην οξύτητα και στην πολιτική ομοιοπαθητική, για να βγάλει από πάνω του το ΠΑΣΟΚ αυτά που το χαρακτηρίζουν ως Αντιπολίτευση, αλλά κυρίως ως διακυβέρνηση και να τα αποδώσει στη Νέα Δημοκρατία. Κατηγόρησε τον Καραμανλή για αδιαφανή διακυβέρνηση. 
      Μα, η αδιαφάνεια, κυρίες και κύριοι συνάδελφοι, του ΠΑΣΟΚ έχει όνομα στην Ελλάδα, «διακυβέρνηση ΠΑΣΟΚ».
      Κατηγόρησε ο κ. Βενιζέλος τη Νέα Δημοκρατία  για το «Βασικό Μέτοχο». Μα, η υπόθεση του «Βασικού Μετόχου» στην Ελλάδα «στράβωσε» -ενώ η κατεύθυνση ήταν σωστή- από το νόμο Βενιζέλου. Και είναι ο νόμος Βενιζέλου επί διακυβέρνησης Σημίτη, Παπανδρέου, ΠΑΣΟΚ, ο οποίος προκάλεσε τις πρώτες επιστολές του κ. Σαούμπ, υπεύθυνου Διευθυντή των υπηρεσιών της Ευρωπαϊκής Επιτροπής για τα θέματα διατήρησης και υπεράσπισης του ανταγωνισμού. 
      Άκουσα, επίσης, τον κ. Βενιζέλο –πάντα στα πλαίσια αυτής της πολιτικής ομοιοπαθητικής- να λέει ότι η Κυβέρνηση της Νέας Δημοκρατίας κάνει επίθεση εναντίον συγκεκριμένων ομάδων του πληθυσμού.
      Μα, συγκροτημένες επιθέσεις και επιδρομές εναντίον συγκεκριμένων κατηγοριών του πληθυσμού έκαναν συστηματικά οι κυβερνήσεις του ΠΑΣΟΚ. Ιδού ένα στοιχείο: Από το 1995 μέχρι το 2003, οι κυβερνήσεις του ΠΑΣΟΚ αύξησαν τη φορολογία των ελληνικών νοικοκυριών από 17,5 δισεκατομμύρια ευρώ το 1995, στα 36,9 δισεκατομμύρια ευρώ το 2003. Υπερδιπλασίασαν, δηλαδή, τη φορολογική επιδρομή κατά της τσέπης του Έλληνα και της Ελληνίδας σε οκτώ χρόνια. 
      Και τους ρωτάει κανείς το εξής: Πόσοι Έλληνες θεωρούν πως τα εισοδήματά τους υπερδιπλασιάστηκαν τη συγκεκριμένη περίοδο;
      Και δεν έφταναν αυτά –στα πλαίσια πάντα αυτής της ιδιότυπης πολιτικής ομοιοπαθητικής- αλλά προσπάθησε να χτυπήσει ο κ. Βενιζέλος τον Πρωθυπουργό Κώστα Καραμανλή για την ουσιαστική, βαθιά και απαραίτητη για την Ελλάδα του σήμερα και του αύριο μεταρρύθμιση που επιχειρεί. Χτύπησαν τη μεταρρύθμιση για να βγάλουν από πάνω τους την πολιτική οδύνη που έχει προκαλέσει ακόμα και στα στελέχη του ΠΑΣΟΚ η χρεοκοπία, αλλά και τα αδιέξοδα του περιβόητου εκσυγχρονισμού. 
      Σας καλώ να θυμηθείτε, φίλοι και φίλες, σε αυτήν την περίφημη οκταετία του ψευδεπίγραφου και κάλπικου εκσυγχρονισμού, πόση μελάνη διέθεσαν και ορισμένοι λογιότατοι, δοκησίσοφοι, για να υμνήσουν σε στήλες εφημερίδων και περιοδικών τη δόξα και την προσφορά του εκσυγχρονισμού του ΠΑΣΟΚ και του κ. Σημίτη. 
      Και αυτός ο εκσυγχρονισμός δεν αποδείχτηκε μόνο ψευδεπίγραφος και κάλπικος, αλλά και μια τεράστια πομφόλυγα –στην απλοελληνική «φούσκα»- και προκάλεσε αντίστοιχες οδύνες με τη «φούσκα» του Χρηματιστηρίου που ακόμα την πληρώνουν τα ελληνικά νοικοκυριά και ο ελληνικός λαός. 
      Απ’ αυτήν την άποψη, δεν είναι τυχαίο το γεγονός ότι ο κ. Γεώργιος Παπανδρέου κατά την ομιλία του που ακολούθησε την ομιλία του κυρίου Πρωθυπουργού, βρήκε ελάχιστα λόγια να πει –και ας σημειωθεί αυτό- για την κρίση του ελληνικού λαού. Βρήκε ελάχιστα λόγια να πει για τα «ανδραγαθήματα», για το «κλέος», για τη «δόξα», για την «προσφορά» –όλα σε εισαγωγικά- της διακυβέρνησης του κ. Σημίτη. Ούτε ο σημερινός Αρχηγός του ΠΑΣΟΚ δεν βρίσκει λόγια για να υπερασπίσει αυτά που έγιναν σε μία οκταετία διακυβέρνησης του ΠΑΣΟΚ.
      Ας είναι!
      Εγώ θα προχωρήσω στα θέματα που αφορούν τον τομέα, του οποίου έχω την τιμή να προΐσταμαι, γιατί πιστεύω ότι πέρα από τις κρίσεις ο ελληνικός λαός θα μας κρίνει για τα γεγονότα. Θα μιλήσω λοιπόν μόνο με γεγονότα. 
      Σ’ αυτό το διάστημα, η Κυβέρνηση Καραμανλή έκανε πολλά, παρά τη δύσκολη κατάσταση που παραλάβαμε, γιατί ακούω να εξαπολύονται μύδροι εναντίον της απογραφής, αλλά δεν ακούω κανένα συνάδελφο από την πλευρά του ΠΑΣΟΚ να δίνει κάτι διαφορετικό, να επικαλείται κάποιο διαφορετικό αποτέλεσμα. 
      Είναι ή δεν είναι το δημόσιο χρέος πάνω από 200.000.000.000 ευρώ; Είχε προϋπολογίσει το ΠΑΣΟΚ και είχε καταγράψει στους προϋπολογισμούς του έλλειμμα 1,3%; Βρέθηκε ότι το πραγματικό έλλειμμα είναι πάνω από 6%; Είναι ή δεν είναι αλήθεια αυτό; Ενώ αμφισβητείτε την απογραφή, δεν μπορείτε να αμφισβηττήσετε το αποτέλεσμά της. 
      Εμείς, κυρίες και κύριοι, μέσα σ’ αυτό το πλαίσιο, στο πλαίσιο των δημοσιονομικών συμπληγάδων, εγγυηθήκαμε και διασφαλίσαμε στην πράξη τους οικονομικούς πόρους για την ομαλή ροή της καταβολής των συντάξεων, παρά τις «μαύρες τρύπες» και τα χρέη. 
      Για παράδειγμα, χρέη προς το ΙΚΑ, ο πράσινος λογαριασμός προς το ΙΚΑ: Τον βρήκαμε στην πόρτα του Υπουργείου, όταν πήγαμε να αναλάβουμε την πολιτική ηγεσία. Συνολικά χρέη 4,3 δισεκατομμύρια ευρώ προς τα ασφαλιστικά ταμεία, 9,27 δισεκατομμύρια ευρώ χρέη προς τον ΟΑΕ. Για ΤΕΒΕ, ΤΣΑ, ΤΑΕ, 330.000.000 ευρώ, χρέη προς το Ταμείο Νομικών 400.000.000 ευρώ, χρέη προς τα νοσοκομεία 2.000.000.000 ευρώ. 
      Κυρίες και κύριοι συνάδελφοι, χρειαστήκαμε σε αυτούς τους δεκαπέντε μήνες 1.135.000.000 ευρώ παραπάνω για να υλοποιήσουμε –προσέξτε- τις προεκλογικές υποσχέσεις και δεσμεύσεις των κυβερνήσεων του ΠΑΣΟΚ, διότι είπαν ότι θα δώσουν την αύξηση των 30 ευρώ στις αγροτικές συντάξεις και στο ΕΚΑΣ, αλλά ήρθαμε εμείς να υλοποιήσουμε αυτά που είπαν προεκλογικά μήπως και μπορούσαν να αποσπάσουν την ψήφο του ελληνικού λαού. 
      (Χειροκροτήματα από την πτέρυγα της Νέας Δημοκρατίας)
       Όπως είναι γνωστό, η Κυβέρνηση Καραμανλή με τα ταμεία άδεια, βρήκε τους πόρους για να αυξήσει τις συντάξεις, με την κατάργηση της παρακράτησης υπέρ του ΛΑΦΚΑ και την καταβολή των αναδρομικών. Στο πλαίσιο της καταβολής των αναδρομικών, η Κυβέρνηση θα δώσει 870.000.000 ευρώ στους δικαιούχους συνταξιούχους που είχαν υποστεί την κράτηση. 
      Σας θυμίζω εδώ για την κοινοβουλευτική τάξη, αλλά και για τη συλλογική μνήμη στη χώρα μας, ότι οι κυβερνήσεις του ΠΑΣΟΚ, με νομοθέτημα που  έφεραν στη Βουλή το Φλεβάρη του 2004, λίγο πριν εγκαταλείψουν την εξουσία, είχαν παρατείνει την παρακράτηση υπέρ του ΛΑΦΚΑ μέχρι την 1η Γενάρη του 2008. 
      Κυρίες και κύριοι, ασφαλώς δεν μας ικανοποιεί σήμερα το επίπεδο των συντάξεων που παραλάβαμε από τις κυβερνήσεις του ΠΑΣΟΚ. Δεν μπορούν να ζήσουν στην Ελλάδα συνταξιούχοι συμπολίτες μας με 500 ευρώ το μήνα. Γι’ αυτό και η Κυβέρνηση έχει στρατευτεί όλη και καλεί όλο τον ελληνικό λαό και όλον τον πολιτικό κόσμο της χώρας να δουλέψουμε μαζί, γιατί για εμάς η ενίσχυση του χαμηλοσυνταξιούχου, του χαμηλόμισθου, του άνεργου, της οικογένειας χαμηλού εισοδήματος, της μητρότητας, όλα αυτά είναι στόχοι εθνικής εμβέλειας, αποτελούν εθνικές προτεραιότητες. Γι’ αυτό δίνουμε τη μάχη, για να διευρυνθεί η παραγωγική βάση της ελληνικής οικονομίας, να μεγαλώσει το Ακαθάριστο Εγχώριο Προϊόν, να αυξηθεί το εθνικό πλεόνασμα, για να κάνουμε πολιτικές αναδιανομής, κοινωνικές πολιτικές και να ενισχύσουμε το κοινωνικό κράτος. 
      Στο ασφαλιστικό, η Κυβέρνηση της Νέας Δημοκρατίας ξεκαθάρισε ότι δεν «πειράζει» το γενικό πλαίσιο. Άρα, πρέπει να σταματήσει η ανεύθυνη κινδυνολογία. Δρομολογήσαμε με δική μας πρωτοβουλία έναν εθνικό διάλογο μακράς πνοής πέραν της τετραετίας για το πώς θα θωρακίσουμε το ασφαλιστικό των μεθεπομένων γενεών, χωρίς κινδυνολογίες και φοβικά σύνδρομα.  Ταυτόχρονα, προχωρήσαμε στο διάλογο για τα μεγάλα παραμετρικά ζητήματα του ασφαλιστικού. 
      Σήμερα, φίλοι και φίλες, βρισκόμαστε σε ένα κομβικό σημείο. Σωστά το είπε ο Πρωθυπουργός. Επιχειρούμε βαθιές τομές που είναι απαραίτητες για να κινηθεί η ελληνική οικονομία και η ελληνική κοινωνία προς τα εμπρός. Και αναρωτιόμαστε: Το ΠΑΣΟΚ θα εξακολουθήσει να είναι δέσμιο παλαιοσυντηρητικών απόψεων; Θα εξακολουθήσει να είναι δέσμιο των αγκυλώσεων που το ίδιο δημιούργησε και εισήγαγε στην πολιτική ιστορία της χώρας;
      Επειδή ακούστηκαν πολλά για τον ΟΤΕ, θα σας πω ότι δεν είχαμε το δικαίωμα να αφήσουμε τον ΟΤΕ να φτάσει στο επίπεδο της Ολυμπιακής. Χίλια δισεκατομμύρια δραχμές, 1.000.000.000.000 δραχμές, δηλαδή, ξόδεψαν οι κυβερνήσεις του ΠΑΣΟΚ στη «μαύρη τρύπα» της Ολυμπιακής, για να φέρουν στο σημερινό επίπεδο αυτή τη μεγάλη εταιρεία που πήγαινε στις τέσσερις άκρες του κόσμου, όπου υπάρχει ο οικουμενικός ελληνισμός.
      Εμείς έχουμε ξεκαθαρίσει, ότι το 80% του κόστους εξυγίανσης του ΟΤΕ θα το καλύψει ο ΟΤΕ και το 20% θα καλυφθεί από μετοχές, συγκεκριμένα το 4% των μετοχών του ΟΤΕ θα δώσει το κράτος στο ΤΑΠΟΤΕ. Όπως γνωρίζετε κατέχει το 37,7%. 
      Θα παρακαλέσω δε, να μη γίνεται λόγος για τα ελλείμματα του ΤΑΠΟΤΕ, γιατί έχω εδώ τα ελλείμματά του από το 2001 μέχρι το 2004. Ξέρετε πόσα ελλείμματα φόρτωσαν στις πλάτες του Έλληνα και της Ελληνίδας οι κυβερνήσεις του ΠΑΣΟΚ σε αυτό το διάστημα; 870.000.000 ευρώ φόρτωσαν στις πλάτες των Ελλήνων. Γιατί το συγκεκριμένο ταμείο το οποίο καλύπτει τον ΟΤΕ, τον ΟΣΕ και τα ΕΛΤΑ μέχρι το 1990 έδινε συντάξεις σε κυρίες με δεκαπέντε χρόνια υπηρεσίας. Αύξανε τις συντάξεις υπέρογκα εις βάρος του μέλλοντος του ταμείου, υποθηκεύοντας το μέλλον του ταμείου, για να εξυπηρετηθεί η κομματική πελατεία του ΠΑΣΟΚ στις ΔΕΚΟ, για να μπορέσει το ΠΑΣΟΚ στις ΔΕΚΟ να είναι παντοδύναμο. 
      Να λοιπόν τα ελλείμματα, να ποιος πλήρωσε τα ελλείμματα, να γιατί δεν δικαιούνται να χύνουν ορισμένοι κροκοδείλια δάκρυα για τα ελλείμματα. 
      Τον πίνακα αυτόν τον καταθέτω στα Πρακτικά.
      (Στο σημείο αυτό ο Υπουργός κ. Παναγιωτόπουλος καταθέτει για τα Πρακτικά τον προαναφερθέντα πίνακα ο οποίος έχει ως εξής:
      
      (Ο σχετικός πίνακας βρίσκεται στο Τεύχος των Πρακτικών της Βουλής)
      
      Ξεκαθαρίσαμε λοιπόν ποιος θα πληρώσει και προς ποια κατεύθυνση το θέμα της εξυγίανσης του ΟΤΕ. Κατά τον ίδιο τρόπο θέλω να ξεκαθαρίσω το θέμα των τραπεζών. 
      Είναι κρίμα να υφιστάμεθα κριτική για το ποιος θα πληρώσει το κόστος της δημιουργίας του ενιαίου Επικουρικού Ταμείου των Τραπεζών, όταν νύχτα, λίγα εικοσιτετράωρα πριν εγκαταλείψουν οι κυβερνήσεις του ΠΑΣΟΚ την εξουσία δύο Υφυπουργοί του ΠΑΣΟΚ υπέγραψαν την αμαρτωλή ένταξη του Ταμείου της Ιονικής-Λαϊκής στο ΙΚΑ προσφέροντας δώρο σε μεγάλο ιδιωτικό τραπεζικό όμιλο ύψους 200.000.000.000 δραχμών, δηλαδή 600.000.000 ευρώ.
      Εμείς ξεκαθαρίσαμε ότι το κόστος που θα προκύψει τόσο από την ένταξη των ειδικών ταμείων κύριας σύνταξης στο ΙΚΑ, όσο και από τη δημιουργία του ενιαίου Επικουρικού Ταμείου θα καλυφθεί τουλάχιστον κατά τα 2/3 από τις τράπεζες και κατά το 1/3 από το κράτος. Το ξεκαθαρίσαμε αυτό, γι’ αυτό θα παρακαλέσω να σταματήσει η σχετική κινδυνολογία.
      Δύο λόγια τώρα θα ήθελα να πω για τα θέματα της απασχόλησης.
      Λυπάμαι γιατί δεν είναι δυνατόν οι πολιτικοί του ΠΑΣΟΚ, -ορισμένοι για να μην αδικώ το σύνολο των συναδέλφων της Αντιπολίτευσης- να κάνουν αντιπολίτευση στην Κυβέρνηση με ανακρίβειες και ψεύδη. 
      Η ανεργία που παραλάβαμε από τις κυβερνήσεις του ΠΑΣΟΚ το Μάρτιο του 2004 ήταν στα επίπεδα του 11,3% με τη σφραγίδα της Στατιστικής Υπηρεσίας και της EUROSTAT. Το Δεκέμβριο του 2004 μετά από συγκεκριμένο αριθμό μηνών διακυβέρνησης της Νέας Δημοκρατίας, η ανεργία βρέθηκε στο 10,4%. Έχουμε κάμψη η οποία δεν μας ικανοποιεί διότι και 9% να πάει, για μας είναι πολύ και μας ανησυχεί. Αλλά δεν δικαιούνται αυτοί που βύθισαν τη χώρα στην ανεργία, στο τέλμα της αντιπαραγωγικότητας, αυτοί που ξόδεψαν 100 τρισεκατομμύρια δραχμές μέσα σε δέκα χρόνια, δεν δικαιούνται επαναλαμβάνω να παριστάνουν σήμερα τους τιμητές και τους κοινοβουλευτικούς εισαγγελείς.
      (Χειροκροτήματα από την πτέρυγα της Νέας Δημοκρατίας)
      Καταθέτω τον πίνακα με την καταγεγραμμένη ανεργία στα Πρακτικά προς ενημέρωση και αυτών που θέλουν να παριστάνουν ότι δεν γνωρίζουν και ότι δεν βλέπουν. 
      (Στο σημείο αυτό ο Υπουργός κ. Παναγιωτόπουλος καταθέτει για τα Πρακτικά τον προαναφερθέντα πίνακα ο οποίος έχει ως εξής:
      
      (Ο σχετικός πίνακας βρίσκεται στο Τεύχος των Πρακτικών της Βουλής)
      
      Κύριοι συνάδελφοι, θα ήθελα να κλείσω τονίζοντας ότι αν η Κυβέρνηση προχωρεί σ’ αυτές τις τομές, ορισμένες από τις οποίες μπορεί να έχουν και ένα πρόσκαιρο κόστος, προχωρεί με τη βεβαιότητα, με την ασφαλή προσδοκία ότι στα τέλη της τετραετίας στην ορατή γραμμή που έχουμε μπροστά μας θα μπορέσουμε να απελευθερώσουμε δυνάμεις και πόρους, για να στηρίξουμε όπως σας είπα τον άνεργο, το χαμηλόμισθο, το χαμηλοσυνταξιούχο, την οικογένεια χαμηλού εισοδήματος. Ήδη το κάνουμε με στοχευμένες κοινωνικές πολιτικές.
      Για παράδειγμα στον Οργανισμό Εργατικής Κατοικίας το ΠΑΣΟΚ  -γιατί θα λέμε τα στραβά σας, θα λέμε και τα σωστά σας- μηδένισε πρακτικά τότε με δική του απόφαση, με απόφαση του προκατόχου μου του κ. Ρέππα, το επιτόκιο του στεγαστικού δανείου για την οικογένεια με τέσσερα παιδιά. Εμείς μηδενίζουμε το επιτόκιο του στεγαστικού δανείου για την οικογένεια με τρία παιδιά.
      (Χειροκροτήματα από την πτέρυγα της Νέας Δημοκρατίας)
      Δηλαδή, πρακτικά η οικογένεια με τρία παιδιά μπορεί να παίρνει –βεβαίως από ένα εισόδημα και κάτω- στεγαστικό δάνειο, όπου με τη διπλή επιδότηση η επιβάρυνσή της στο επιτόκιο θα είναι μηδενική. 
      Έχουμε στο συρτάρι μας μια σειρά από άλλα μέτρα, γενναία μέτρα κοινωνικής πολιτικής, διότι κυρίες και κύριοι συνάδελφοι, για την Κυβέρνηση Καραμανλή η πορεία μας είναι μονόδρομος. Επιλέγουμε δύο στόχους οι οποίοι θα εξυπηρετηθούν ταυτόχρονα με οποιοδήποτε κόστος. Ενίσχυση της ανταγωνιστικότητας της ελληνικής οικονομίας, διότι χαμηλή ανταγωνιστικότητα σημαίνει μικρή απασχόληση και μεγάλη ανεργία και ταυτόχρονα μέτρα για την ενίσχυση και κατοχύρωση της κοινωνικής συνοχής. 
      Σ’ αυτό το δρόμο θέλουμε να είμαστε μαζί. Μην επιλέγετε την οδό της φυγής, της οξύτητας, της έντασης. Μπορούμε να βρούμε οδούς συνεργασίας και συναίνεσης. Η εμπειρία του ΟΤΕ το έδειξε. Εμείς είμαστε ανοιχτοί σε κοινωνικό διάλογο. Μην κλείνετε τις πόρτες διαλόγου, γιατί ο ελληνικός λαός απορρίπτει την αδιαλλαξία και την ακρότητα, εκτίθεστε και θα εισπράξετε το αντίτιμο αυτής της ακρότητας και της αδιαλλαξίας όπως το εισπράξατε ήδη στις εκλογές του Μαρτίου και στις Ευρωεκλογές που ακολούθησαν. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ ( Άννα Μπενάκη - Ψαρούδα): Κύριε Κεφαλογιάννη, μου είπατε ότι θέλετε να κάνετε κάποια μικρή παρέμβαση δύο λεπτών. 
      Ορίστε, έχετε το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ευχαριστώ κυρία Πρόεδρε. 
      Ο αγαπητός συνάδελφος κ. Πρωτόπαπας, ανέφερε στην αγόρευσή του ότι συμφέροντα στην ακτοπλοϊα κάνουν ότι θέλουν.
      Κυρίες και κύριοι συνάδελφοι, δεν έχει ακούσει τίποτα το ΠΑΣΟΚ για τα μονοπώλια στην ακτοπλοία; Δεν έχει ακούσει τίποτα για τα χρηματιστηριακά παιχνίδια; Δεν έχετε ακούσει κύριοι συνάδελφοι ότι την εποχή του ΠΑΣΟΚ όλη η ακτοπλοϊα θα πήγαινε στα χέρια ενός και μόνο ανθρώπου υπό την ευλογία των τότε πολιτικών προϊσταμένων του Υπουργείου Εμπορικής Ναυτιλίας; Δεν έμαθε τίποτα το ΠΑΣΟΚ ότι αυτοί οι άνθρωποι αγόραζαν με 1.000 δραχμές τη μετοχή εκτός αγοράς και μέσω των αμοιβαίων κεφαλαίων και των χρηματιστηριακών εταιρειών των Τραπεζών είχαν στήσει «χρηματιστηριακό παιχνίδι» να πουληθεί η συγκεκριμένη μετοχή στις 6300 δραχμές στο «φουκαρά» τον μικροεπενδυτή; Αυτά δεν τα έχει ακούσει το ΠΑΣΟΚ; Δεν έχει ακούσει τίποτα γι’ αυτά τα τετελεσμένα; Και εγκαλεί την Κυβέρνηση της Νέας Δημοκρατίας; Μας κατηγορείτε πώς δώσαμε αύξηση στα κόμιστρα 3,5% πέρυσι δηλαδή κάτω από τον πληθωρισμό και φέτος δώσαμε μόνο την αύξηση του πετρελαίου με βάση μελέτη που θεσμοθέτησε το ίδιο το ΠΑΣΟΚ, την μελέτη Μασγανά του 1994; Γι’ αυτό μας κατηγορείτε;
      Αναφέρθηκε επίσης στο θέμα των λιμενεργατών. Στηρίζετε τα «ρετιρέ» κύριε Πρωτόπαπα; 
      ΧΡΗΣΤΟΣ ΠΡΩΤΟΠΑΠΑΣ: Αυτό καταλάβατε; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Πείτε το. Αν στηρίζετε τα «ρετιρέ», αν στηρίζετε την αριστοκρατία….
      ΠΡΟΕΔΡΟΣ ( Άννα Μπενάκη - Ψαρούδα): Παρακαλώ κύριε Υπουργέ, όχι ερωτήσεις προς τους Βουλευτές. Σας παρακαλώ πάρα πολύ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):. .. των 560 ευρώ μεροκάματο, των 140.000 ευρώ το χρόνο, πείτε το.
      (Χειροκροτήματα από την πτέρυγα της Νέας Δημοκρατίας)
      ΧΡΗΣΤΟΣ ΠΡΩΤΟΠΑΠΑΣ:  Μην εμφανίζεστε ως Σαιν Ζυστ. Δεν σας πάει. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Γιατί αν το λέτε αυτό, τότε σημαίνει ότι το ΠΑΣΟΚ από το 1980 δημιούργησε ένα μηχανισμό με τα «ρετιρέ», όπως π.χ. στον ΟΛΠ και σε άλλους οργανισμούς –σας παραπέμπω στον Κολλά και στον Σταμούλο, για να θυμηθείτε την ιστορία της παράταξής σας- και αυτούς στηρίζετε σήμερα. 
      (Χειροκροτήματα από την πτέρυγα της Νέας Δημοκρατίας)
      Η ελληνική κοινωνία, κυρίες και κύριοι συνάδελφοι, έχει πάρει διαζύγιο μ’ αυτούς που αριστοκρατικώ και  μονοπωλιακώ δικαίω προσπαθούν να τηρήσουν κεκτημένα τα οποία η ελληνική κοινωνία δεν μπορεί να ανεχθεί. Οι πεντακόσιες χιλιάδες άνεργοι που υπάρχουν σήμερα, ζητούν θέση εργασίας.
      Η Νέα Δημοκρατία, η Κυβέρνηση, το Υπουργείο Εμπορικής Ναυτιλίας θα συγκρουστεί μετωπικά, αν χρειαστεί, μ’ αυτού του είδους τα συμφέροντα, μ’ αυτού του είδους τα κεκτημένα, μ’ αυτού του είδους την ανάλγητη πολιτική που εσείς με νόμους, για να στηρίξετε αυτήν την ολιγαρχία της αριστοκρατίας των «ρετιρέ», δώσατε εγγυημένο μεροκάματο. 
      (Χειροκροτήματα από την πτέρυγα της Νέας Δημοκρατίας)
      Σύμφωνα με το ν. 2688/1999 άρθρο 12, εγγυήθηκαν στον ΟΛΠ, κυρίες και κύριοι συνάδελφοι, 158€ μεροκάματο βάσης για τους λιμενεργάτες και με τον εσωτερικό κανονισμό έδωσαν τη δυνατότητα σε όσους δουλεύουν στα εμπορευματοκιβώτια να παίρνουν τρεις μισθούς, δηλαδή 560€ μεροκάματο -πού ξανακούστηκε στην Ελλάδα;- τρεις φορές το μισθό του Βουλευτή, δυο φορές το μισθό του Προέδρου της Δημοκρατίας!
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Συντομεύετε, κύριε Υπουργέ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αυτούς υπερασπίζεσθε; Να βγείτε και να το πείτε, να το δηλώσετε και να απολογηθείτε στον ελληνικό λαό.
      Το θέμα έχει κλείσει και τα στοιχεία έχουν κατατεθεί. Και ας έρθει ο Αρχηγός της Αξιωματικής Αντιπολίτευσης -στον οποίο έχω στείλει γράμμα γι’ αυτήν την πολιτική του παρελθόντος και ζητώ και τη δική του βοήθεια, όπως και των άλλων Αρχηγών των Κοινοβουλευτικών Ομάδων- να μας πει στο Εθνικό Κοινοβούλιο το βράδυ ότι θέλει να στηρίξει τους Κολλάδες και τους Σταμούλους της σύγχρονης εποχής.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε, κύριε Κεφαλογιάννη.
      Το λόγο έχει ο κ. Ρόβλιας.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ Ναυτιλίας, ας αφήσουμε τα «ρετιρέ» και πείτε στον ελληνικό λαό, αν θέλετε με μια επόμενη δευτερολογία ή τριτολογία ή παρέμβασή σας, γιατί οι αυξήσεις των ναύλων έφτασαν στο 7% της οικονομικής θέσης, εκεί που ταξιδεύει ο απλός κόσμος, αντί για 3% που λέγατε. Σ’ αυτό απαντήστε και ας αφήσουμε τα «ρετιρέ».
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Επίσης, αυτό που λέει το ΠΑΣΟΚ και σας το επαναλαμβάνω, για να το θυμηθούμε και να το καταλάβουμε όλοι, είναι ότι η ιστορία με τους λιμενεργάτες είναι το προπέτασμα καπνού το οποίο χρησιμοποιεί η Νέα Δημοκρατία, η οποία απεργάζεται την εκποίηση του ΟΛΠ στα μεγάλα συμφέροντα. 
      Κύριε Πολύδωρα, είχατε χαρακτηρίσει την αγόρευσή μου για τη γραφειοκρατία ως αυτομαστίγωμα. Μετά από αυτές τις δυόμισι μέρες στη Βουλή θεωρώ ότι η απόφασή σας να ζητήσετε ψήφο εμπιστοσύνης είναι πολιτικός μαζοχισμός. Δεν μπορώ να εξηγήσω διαφορετικά,γιατί θέλετε να ακούσετε όλα αυτά τα οποία ακούτε επί δυόμισι μέρες.
       ΒΥΡΩΝ ΠΟΛΥΔΩΡΑΣ: Εσείς δεν ακούτε; Έχετε πρόβλημα στην ακοή;
      ΚΩΝΣΤΑΝΤΙΝΟΣ ΡΟΒΛΙΑΣ: Είναι πολιτικός μαζοχισμός, κύριε Πολύδωρα.
      ΠΡΟΕΔΡΕΥΩΝ (Γεώργιος Σούρλας): Παρακαλώ, δεν υπάρχει λόγος να διακόπτετε.
      ΚΩΝΣΤΑΝΤΙΝΟΣ ΡΟΒΛΙΑΣ: Θέλω να σας πω επίσης ότι η Κυβέρνησή σας ελέγχεται, γιατί ειδικεύεται σε αρνητικές πολιτικές πρωτοβουλίες. Γιατί μη μου πείτε ότι δεν είναι αρνητική πολιτική πρωτοβουλία το φιάσκο της δήθεν απογραφής, που απετέλεσε την πρώτη ευρωπαϊκή γελοιοποίηση της χώρας. Και μη μου πείτε ότι δεν είναι αρνητική πολιτική πρωτοβουλία η επέλαση του κομματικού στρατού στη δημόσια διοίκηση με αρχιτέκτονα τον Υπουργό Εσωτερικών κ. Παυλόπουλο, ο οποίος σ’ ένα βράδυ απέλυσε είκοσι πέντε χιλιάδες έμπειρα στελέχη της δημόσιας διοίκησης από θέσεις ευθύνης. Και θα σας θυμίσω ότι μέχρι στιγμής έχουμε έξι χιλιάδες τριακόσιες πενήντα αιτήσεις ακυρώσεως στο Συμβούλιο της Επικρατείας και στα διοικητικά δικαστήρια γι’ αυτές τις παράνομες απολύσεις. Και μη μου πείτε ότι δεν είναι αρνητική πολιτική πρωτοβουλία ο υποβιβασμός του ΑΣΕΠ μέσω της προφορικής συνέντευξης και δεν είναι αρνητική πολιτική πρωτοβουλία το κυνήγι των χαμένων σκανδάλων με τις εξεταστικές επιτροπές στη Βουλή κατά Υπουργών του ΠΑΣΟΚ, που το μόνο που κατάφερε, εκτός από το να αποδειχθεί  περίτρανα η έλλειψη οποιασδήποτε ευθύνης Υπουργών του ΠΑΣΟΚ, ήταν να θέσετε σε κίνδυνο τις διεθνείς σχέσεις της χώρας. 
      Ελέγχεται η Κυβέρνηση για τη χωρίς σχέδιο, χωρίς πυξίδα οικονομική πολιτική. Η αγορά βουλιάζει, η ανεργία αυξάνεται, οι πτωχεύσεις διπλασιάζονται, οι ακάλυπτες επιταγές πολλαπλασιάζονται, η απελευθέρωση του ωραρίου πλήττει τους εργαζόμενους, αλλά και τις μικρές και μεσαίες ελληνικές επιχειρήσεις. Οι τιμές αυξάνονται, η φορολογική σας επιδρομή στρέφεται κατά δικαίων και αδίκων με την πιο ακραία αντισυνταγματική και άδικη μορφή φορολόγησης, δηλαδή τους έμμεσους φόρους, όπου πλούσιοι και φτωχοί πληρώνουν το ίδιο.
Το αγροτικό εισόδημα κατέρρευσε ή μήπως υπάρχει αντίρρηση γι’ αυτό; Υπάρχει μία γενικευμένη κατάρρευση του αγροτικού εισοδήματος σε όλα τα προϊόντα αυτήν τη χρονιά. Είναι άραγε τυχαίο; 
      Το σπάταλο κράτος της Νέας Δημοκρατίας κάνει επίδειξη ισχύος, ειρωνείας και αλαζονείας. Η Κυβέρνηση ελέγχεται για πολιτικό αμοραλισμό και αναλγησία.
      Δε θεωρήσατε σκόπιμο όχι να απολογηθείτε, αλλά ούτε καν να απαντήσετε για σωρεία καταγγελιών, όπως για το διπλασιασμό μισθών διοικητών ΔΕΚΟ και για τα πριμ χιλιάδων ευρώ που οι ίδιοι εγκρίνουν για τον εαυτό τους. 
      Σας καταγγείλαμε ότι ο πρόεδρος της εταιρείας «Αγρογή» του Υπουργείου Αγροτικής Ανάπτυξης αύξησε το μισθό του κατά 232%. Από 2.420 ευρώ το μήνα τον πήγε 5.610. Τι απαντάτε σ’ αυτό;  
	Σας καταγγείλαμε ότι εννέα από τις δεκαεπτά παράνομες προσλήψεις καθηγητών μέσης εκπαίδευσης έγιναν με αιτήσεις που είναι γραμμένες με τον ίδιο γραφικό χαρακτήρα. Μήπως διατάξατε ΕΔΕ, κυρία Υπουργέ Παιδείας; 
	Σας καταγγείλαμε ότι για τους προσλαμβανόμενους επαγγελματίες οπλίτες –μιλάμε για μάγειρες και για βοηθούς οπλουργών- βαθμολογούν συνέντευξη με διακόσια μόρια, μεταξύ των οποίων –άκουσον, άκουσον- το παράστημα και την εμφάνιση των υποψηφίων. Αυτή είναι η αξιοκρατία, το παράστημα και η εμφάνιση. Ή ρατσισμός είναι ή ψάχνουμε το «γαλάζιο χρώμα» στους υποψηφίους.
	Βεβαίως, τι άλλο να πούμε παρά να χαρακτηρίσουμε ως πολιτικό αμοραλισμό και αναλγησία το γεγονός ότι διακόσιες πενήντα χιλιάδες συμβασιούχοι αναμένουν ακόμα τη μονιμοποίησή τους κατά τις πρωθυπουργικές εξαγγελίες και υποσχέσεις και μέχρι στιγμής ούτε δέκα χιλιάδες δεν έχουν εγκριθεί από το ΑΣΕΠ; Ταυτόχρονα όμως έχετε προσλάβει 160.000 συμβασιούχους στη θέση αυτών που απολύσατε.
	Βεβαίως, πώς αλλιώς να χαρακτηρίσουμε παρά πολιτικό αμοραλισμό και αναλγησία το γεγονός ότι ο Πρωθυπουργός δεν αισθάνθηκε την ανάγκη ούτε μία φορά να εξηγήσει στους αγρότες γιατί δεν πήγε ο ίδιος στις Βρυξέλες καμία φορά μέχρι σήμερα, για να υποστηρίξει τα δίκαια συμφέροντα των αγροτών και το πρόγραμμα της Νέας Δημοκρατίας, όπως είχε κατ’ επανάληψη υποσχεθεί στο παρελθόν; 
	Η Κυβέρνηση ελέγχεται διότι κατ’ εξακολούθηση νομοθετεί παραβιάζοντας το Σύνταγμα και το ευρωπαϊκό δίκαιο. Όταν αυτό γίνεται κατ’ εξακολούθηση, το θέμα παύει να είναι νομικό, είναι πολιτικό. 
      Παραβιάσατε το άρθρο 5 παράγραφος 3 και το άρθρο 7 παράγραφος 1 του Συντάγματος, νομοθετώντας για το ευρωπαϊκό ένταλμα σύλληψης. Παραβιάσατε την οδηγία 91/308, όταν νομοθετήσατε για τη νομιμοποίηση του «βρώμικου» χρήματος. Παραβιάσατε το άρθρο 103 παράγραφος 7 του Συντάγματος, όταν φέρατε τη συνέντευξη μέσα στο αντικειμενικό σύστημα προσλήψεων στο δημόσιο τομέα. Παραβιάσατε το άρθρο 26 του Συντάγματος όταν νομιμοποιήσατε παράνομες αποφάσεις υπηρεσιακών συμβουλίων που είχαν προσβληθεί στα δικαστήρια. Παραβιάσατε το άρθρο 4, παράγραφος 5 του Συντάγματος επιβάλλοντας τους έμμεσους φόρους. Παραβιάσατε τις οδηγίες 93/36, 92/50 και 93/37 για την ιστορία του «Βασικού Μετόχου», τη δεύτερη ευρωπαϊκή γελοιοποίηση της χώρας.
	Να σας θυμίσω και κάτι άλλο; Εκτός από τα μεγάλα ευρωπαϊκά θέματα που είχε αυτός ο νόμος, σας καταγγείλαμε εδώ μέσα ότι ο νόμος για το «Βασικό Μέτοχο» θεωρούσε διαπλεκόμενες τις κρατικές τράπεζες. Τέτοιου είδους ρυθμίσεις είχε και δεν απαντήσατε τίποτα όταν συζητήθηκε η επίκαιρη ερώτηση. 
	Επίσης, σας καταγγείλαμε ότι ο νόμος για το βασικό μέτοχο μπλοκάρει όλον τον όμιλο ΟΤΕ. Ο όμιλος ΟΤΕ δεν θα μπορούσε να πάει σε κανένα δημόσιο διαγωνισμό στο εξής αν δεν αναστέλατε αυτόν το νόμο. 
	Η Κυβέρνηση ελέγχεται, διότι έχασε τη μάχη της καθημερινότητας, αυτήν τη μάχη, χάρη στην οποία, με τις υποσχέσεις που αφειδώς μοίραζε, κέρδισε τις τελευταίες εκλογές. Ζήσαμε την πολιτική φαρσοκωμωδία της δήθεν επανίδρυσης του κράτους, ένα προεκλογικό «πυροτέχνημα» που ο ελληνικός λαός θα θυμάται πάντα με νοσταλγία. 
	Έχετε κάνει το απόλυτο μηδέν στο πρόγραμμα «Κοινωνία της Πληροφορίας», έχετε έναν ψευδεπίγραφο τίτλο «επικοινωνιών» στο Υπουργείο Μεταφορών και Επικοινωνιών. Στον τομέα των επικοινωνιών δεν βάλατε ούτε μία υπογραφή επί δεκαπέντε μήνες. Λάθος, βάλατε μία υπογραφή σε μία υπουργική απόφαση που ήταν έτοιμη από την προηγούμενη πολιτική ηγεσία. 
	Στη μάχη της καθημερινότητας οι αγρότες συνωστίζονται στα γραφεία, στις σκάλες, στα πεζοδρόμια και στα οικοδομικά τετράγωνα πέριξ του ΟΠΕΚΕΠΕ για να διαμαρτυρηθούν, να πληροφορηθούν, να καταλάβουν τι συμβαίνει, γιατί τους «κόψατε» τα δικαιώματά τους, γιατί τα δικαιώματά τους πήγαν στο καλάθι των αχρήστων, αυτά τα δικαιώματα που λέγατε ότι θα υποστηρίξετε.
	Η ευθύνη για όλα αυτά είναι ευθύνη όλης της Κυβέρνησης, αλλά και του Πρωθυπουργού προσωπικά. Αυτή είναι η Κυβέρνηση που σε δεκαπέντε μήνες απέλυσε ή «παραίτησε» είκοσι πέντε κυβερνητικά στελέχη, αυτή είναι η Κυβέρνηση που απεργάστηκε και υλοποίησε με επιτυχία δύο ευρωπαϊκές γελοιοποιήσεις της χώρας, αυτή είναι η Κυβέρνηση που έχασε την πρωτοκαθεδρία στη νοτιοανατολική Ευρώπη και μάλιστα χωρίς αντίπαλο. Αυτή είναι η Κυβέρνηση και την καταψηφίζω.
	Σας ευχαριστώ.
(Χειροκροτήματα από την πτέρυγα του ΠΑΣΟΚ)
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ρόβλια.
	Το λόγο έχει ο κ. Λυκουρέντζος.
	ΑΝΔΡΕΑΣ ΛΥΚΟΥΡΕΝΤΖΟΣ: Κύριε Πρόεδρε, κυρίες και κύριοι συνάδελφοι, απαντώ αμέσως στον προλαλήσαντα συνάδελφό μας. Αυτή όντως είναι η Κυβέρνηση, η οποία θα παραμείνει εδώ για πολλές τετραετίες και στο τέλος της διαδρομής κι εσείς μαζί μας θα είστε υπερήφανοι για την Ελλάδα που θα παραδώσουμε, μια Ελλάδα πολύ καλύτερη απ’ αυτήν που εγκαταλείψατε, μία Ελλάδα που ήταν ταπεινωμένη στους διεθνείς κύκλους, αναξιόπιστη οικονομικά και ανίσχυρη να αντιμετωπίσει τις μεγάλες προκλήσεις της εποχής μας.
	Αντιλαμβάνομαι για ποιο λόγο επιχαίρουν οι διαπλεκόμενοι, εκείνοι οι οποίοι θίγονταν από το νόμο για το «Βασικό Μέτοχο», αλλά το να επιχαίρουν και πολιτικοί, μου προξενεί πολύ μεγάλη εντύπωση και με βάζει σε σκέψεις. Υπάρχει άραγε ταύτιση κάποιων συμφερόντων; 
	Άκουσα επίσης για την κοινωνία της πληροφορίας, υπάρχει επίσης το ΕΠΑΝ. Ένα σωρό προγράμματα της Ευρωπαϊκής Ένωσης εκινούντο σε ποσοστό απορροφητικότητας κάτω από το 10%. Κανείς δεν είχε ανησυχήσει μέχρι τώρα; Τώρα τα θυμηθήκατε. Κοινωνία της πληροφορίας: Δύο φορές έχει συγκαλέσει ο Πρωθυπουργός την κυβερνητική επιτροπή. Υπήρξαν οι τελευταίες προκηρύξεις και προσκλήσεις ενδιαφέροντος για όλη την Τοπική Αυτοδιοίκηση. Δισεκατομμύρια ευρώ θα διατεθούν άμεσα, τώρα από την «Κοινωνία της Πληροφορίας», ένα πρόγραμμα που είχατε περιφρονήσει.
	Κυρίες και κύριοι συνάδελφοι, είμαι υπερήφανος για την πορεία της Κυβέρνησης και είμαι σίγουρος για την ανοδική της πορεία. Αυτήν την πεποίθηση μου την ενίσχυσαν οι συνάδελφοι της Μειοψηφίας, επειδή έχω πολλές ώρες που τους παρακολουθώ αυτές τις μέρες. Προσπαθούν να ασκήσουν αντιπολίτευση με «σημαίες» ευκαιρίας, κατά τα άλλα όμως ασήμαντες πολιτικά. 
	Τι μας είπαν; Έκαναν κριτική για τους συμβασιούχους. Ποιος τους δημιούργησε; Έκαναν κριτική με παράφραση της δήλωσης του κ. Ρεγκούζα, θεωρίες αβάσιμες και αστοιχείωτες περί νεοφιλελευθερισμού, βρήκαν το άλλοθι στο σχέδιο που υποβάλαμε για το νέο πρόγραμμα σύγκλησης, μία παράγραφο που είναι κολακευτική για το παρελθόν τους. 
      Δε βλέπουν, δεν παρακολουθούν τους δείκτες της οικονομίας που είναι συντριπτικοί για την οικονομική τους πολιτική; Αναφέρονται στο ατυχές περιστατικό γύρω από το Υπουργείο Δημόσιας Διοίκησης. Πού φθάσατε; Φθάσατε να μας πείτε για τον ΟΤΕ ότι εμείς προσπαθούμε να τον ξεπουλήσουμε; Μήπως τα έχουμε μπερδέψει τα πράγματα; Μήπως ξέρετε ποιες εταιρείες υπεδείκνυαν στον ΟΤΕ τις προδιαγραφές προμηθειών με φαξ τα οποία είχαν έλθει μετέπειτα στη δημοσιότητα; 
	Όμως, τέτοια φτώχεια σε πρόταση δυσπιστίας πρώτη φορά παρακολουθούν οι Έλληνες. Να γιατί είμαι σίγουρος για την ανοδική πορεία της Κυβέρνησης.
	Έπειτα, σε μία απέλπιδα προσπάθεια που καταβάλλεται για να αποφύγουν την οδυνηρή γι’ αυτούς αλήθεια της οικονομικής απογραφής, μας λένε: «Για πόσα χρόνια θα αναφέρεστε στα πεπραγμένα του ΠΑΣΟΚ;».
	Κυρίες και κύριοι συνάδελφοι, το κρίσιμο ερώτημα είναι για πόσα χρόνια θα πληρώνει η Ελλάδα το ΠΑΣΟΚ και θα το πληρώνει για μία γενιά.
	ΙΩΑΝΝΗΣ ΚΕΦΑΛΟΓΙΑΝΝΗΣ: Για πολλές γενιές.
	ΑΝΔΡΕΑΣ ΛΥΚΟΥΡΕΝΤΖΟΣ: Υπήρξε κατασπατάληση των πόρων του Β΄ και του Γ’ Κοινοτικού Πλαισίου Στήριξης, υπήρξε διασπάθιση εθνικών πόρων, απώλεια ιστορικών ευκαιριών, αλλά κυρίως η απώλεια του χρόνου. Είχαμε δύο δεκαετίες σοσιαλιστικών πειραμάτων και αποτυχιών. Αυτά είναι αγαθά τα οποία δεν επιστρέφονται, δεν επαναεπενδύονται, δε θα αξιοποιηθούν ποτέ για να πραγματοποιηθούν τα όνειρα της νέας γενιάς της πατρίδας μας. 
	Επιτρέψτε μου να εξηγήσω τι σημαίνει αυτό σε αριθμούς. Φέτος θα πληρώσουμε 22.000.000.000 ευρώ από τον Προϋπολογισμό του 2005 για τόκους, θα πληρώσουμε 10.000.000.000 ευρώ για τα χρεολύσια, συνολικά 32.000.000.000 ευρώ. 
	Ξέρετε πόσο είναι για την Ελλάδα το Δ’ Κοινοτικό Πλαίσιο Στήριξης που διεκδικούμε, αν υλοποιηθεί η πρόταση της Ευρωπαϊκής Επιτροπής και πάρουμε από το 1,24% του ευρωπαϊκού ακαθάριστου ΑΕΠ; Θα είναι 22.000.000.000 ευρώ. 
      Όλα λοιπόν τα όνειρα για ανάπτυξη, όλα τα όνειρα για τα επόμενα έξι χρόνια τα πληρώνουμε, κυρίες και κύριοι συνάδελφοι του ΠΑΣΟΚ, σε έναν Προϋπολογισμό και μάλιστα αυξημένα κατά 50%. Αυτά είναι τα αποτελέσματα της πολιτικής σας, μίας πολιτικής την οποία πληρώνουμε παντού.
    Να θυμίσω ότι ήμασταν πριν από λίγα χρόνια τρίτη χώρα στις δαπάνες για την άμυνα στον κόσμο με 5,6 τρισεκατομμύρια ευρώ; Επικαλεστήκατε τότε την κρίση στα Ίμια. Αγοράσατε οπλικά συστήματα τα οποία, περιορίζομαι να πω απλώς, ότι ακόμα δεν λειτουργούν και τα συζητήσαμε όλα αυτά στην Εξεταστική Επιτροπή. Πού είναι τα αντισταθμιστικά οφέλη; Η Ελλάδα έπρεπε να πάρει 136.000.000 αντισταθμιστικά οφέλη σε μετρητό χρήμα από μια και μόνο σύμβαση, αυτή των TOR. Δεν ήρθε ούτε ένα δολάριο στην Ελλάδα. Απ’ αυτά, τα 73.000.000 ταξιδεύουν από τη Ρωσία στα Νησιά Κέιμαν, από τα Κέιμαν στην Λευκωσία, από την Λευκωσία στις ΗΠΑ και από εκεί στην Ελβετία. Δεν ανησυχήσατε, δεν σας έθιξε, δεν σας πλήγωσε εθνικά αυτή η απώλεια των τεραστίων πόρων; 
    Και έχετε σήμερα την υπερβολή να έρχεστε και να επιτίθεστε στον Υπουργό Άμυνας; Γιατί; Γιατί απελευθέρωσε το υπουργείο από τα συμφέροντα. Συμφέροντα τα οποία καταλήστευαν τον ιδρώτα του ελληνικού λαού. Οι έμποροι όπλων καθόριζαν τις προδιαγραφές των διαγωνισμών. Και σήμερα ο Υπουργός δεν υποτάσσεται. Και αυτό ενοχλεί. Αλλά δεν ενόχλησε τους κυρίους συναδέλφους της Μειοψηφίας το γεγονός ότι κάποιοι άλλοι συναλλάσσονταν μέσα στα Υπουργεία με τους εμπόρους όπλων. 
    Μας είπατε ότι δεν έχουμε σχέδιο για την ανάπτυξη της χώρας. Έχουμε μια διαφορά πράγματι σ’ αυτό που εννοείτε σχέδιο. Έχουμε σχέδιο ανάπτυξης της χώρας το οποίο δεν εγκρίνει η διαπλοκή. Έχουμε το σχέδιο της ανάπτυξης της ανταγωνιστικότητας, της απασχόλησης, της κοινωνικής συνοχής, της δημιουργίας πλούτου για να δημιουργήσουμε το κράτος πρόνοιας. Και τι κάναμε; Αναπτυξιακός νόμος, νέος φορολογικός νόμος, μείωση των φορολογικών συντελεστών, προγράμματα για την ανταγωνιστικότητα, εμπορευματικά κέντρα, γενναία δουλειά από το Υπουργείο Ανάπτυξης για τις μικρομεσαίες επιχειρήσεις. 
    Κάποιοι από εσάς μας λένε και περίεργες θεωρίες, γιατί μειώσαμε τους φορολογικούς συντελεστές. Άραγε τι μας ζητάτε; Να αυξήσουμε τους φορολογικούς συντελεστές; Να κρατικοποιήσουμε τα κέρδη των ανωνύμων εταιρειών και των τραπεζών; Γιατί κάτι τέτοιο απήντησε ο κ. Παπανδρέου στον κ. Κεφαλογιάννη προχθές σε μια διακοπή του: «Το κόστος θα πρέπει να αναλάβουν εξ ολοκλήρου οι επιχειρήσεις, οι τράπεζες. Ας χρησιμοποιήσουν μέρος των εσόδων τους, ας προχωρήσουν σε δανεισμό, ας εκποιήσουν τα περιουσιακά τους στοιχεία, ας προεξοφλήσουν μελλοντικές επικερδείς δραστηριότητές τους». Αυτές είναι οι αντιλήψεις σας για το μέλλον; Αυτή είναι η οικονομία της αγοράς ή θέλετε να μας γυρίσετε πάλι στα σοσιαλιστικά πειράματα; 
    Έχετε τον κ. Ανδριανόπουλο και τον κ. Μάνο. Ζητήστε τους να σας κάνουν κανένα σεμινάριο γιατί η οικονομία της αγοράς έχει και κανόνες. Γιατί κάποιοι άγαρμπα εγκατέλειψαν τις σοσιαλιστικές τους ιδέες. Και έσπευσαν να επωφεληθούν από την οικονομία της αγοράς και τους καρπούς της. Αντί για παραγωγή και σκληρή δουλειά, εύκολος και άκοπος νεοπλουτισμός. Αντί για θεσμική παρέμβαση του κράτους στην οικονομία, διαφθορά, διαπλοκή και χρηματισμός. Αυτό το σχέδιο μας προτείνουν. Αυτό το πρότυπο καθιέρωσαν στον ελληνικό λαό. 
    Αλλά, κυρίες και κύριοι συνάδελφοι, δεν μπορούμε να οδηγήσουμε την Ελλάδα στην κοινωνία της πληροφορίας με τους ασφυκτικούς όρους των ιδεολογικών αγκυλώσεων, των πολιτικών δεσμεύσεων, της βιομηχανικής εποχής και της προβιομηχανικής περιόδου. Στη σύγχρονη εποχή, στην εποχή που έρχεται, οι νέες τεχνολογίες, η πληροφορία, η γνώση, η ανταγωνιστικότητα, η παραγωγικότητα, η ελευθερία στην κυκλοφορία των κεφαλαίων των εργαζομένων είναι μια απαίτηση από εμάς να προσαρμοστούμε στις περιστάσεις. Και είναι κατώτερο των περιστάσεων, αποτελεί εγκληματική αφέλεια να περαμένει η Ελλάδα σε δομές, δράσεις, αντιλήψεις και νοοτροπία, οι οποίες την προσδιορίζουν τελευταία κόκκινη χώρα της Ευρωπαϊκής Ένωσης. 
    Επειδή οι επόμενες νέες γενιές δεν πρόκειται να συγχωρήσουν εκείνους οι οποίοι κράτησαν τη χώρα ακίνητη στην ιστορία, εμείς αρνούμαστε να τοποθετούμαστε μεταξύ τους. Δεν αυτοπαγιδευομάστε. Εμείς τολμάμε. Και με ικανοποίηση αποδεχόμαστε όσους από εσάς τολμάτε να συνομιλήσουμε μαζί με νέες προσεγγίσεις. Εγκαταλείψτε την πολυγλωσσία. Αρνηθείτε τους άχρηστους πλέον δογματισμούς. Στο λαϊκισμό, τη δημαγωγία, την υποκρισία, το πεζοδρόμιο, το λαϊκό μέτωπο έχετε σημειώσει υψηλές επιδόσεις από το παρελθόν μέχρι σήμερα. Λησμονήστε τα. Το μέλλον της χώρας δεν κατακτάται με αναμετρήσεις στο πεζοδρόμιο. Οι νέοι Έλληνες απαιτούν να βαδίσουμε μαζί το δρόμο της ανάπτυξης, της ανταγωνιστικότητας, της απασχόλησης, της κοινωνικής συνοχής. Αυτή τη στρατηγική την εμπιστεύομαι στην Κυβέρνηση της Νέας Δημοκρατίας. 
    Και ως εκπρόσωπος του λαού της Αρκαδίας μεταφέρω και την εμπιστοσύνη των συμπατριωτών μου στην Κυβέρνηση Καραμανλή, εμπιστοσύνη, κύριε Πρόεδρε, η οποία παραμένει και θα συνεχίσει να παραμένει ακεραία. Και όποτε χρειαστεί, θα επαναβεβαιωθεί.
    Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λυκουρέντζο.
    Το λόγο έχει η Υπουργός Πολιτισμού κ. Φάνη Πετραλιά-Πάλλη.
    ΦΑΝΗ ΠΕΤΡΑΛΙΑ- ΠΑΛΛΗ (Αναπληρωτής Υπουργός Πολιτισμού):  Κύριε Πρόεδρε, κυρίες και κύριοι συνάδελφοι, η απόφαση του Αρχηγού της Αξιωματικής Αντιπολίτευσης να καταθέσει προχθές την πρόταση δυσπιστίας κατά του Υπουργού των Οικονομικών, εξέπληξε βέβαια –και απευθύνομαι σε εσάς, κύριοι συνάδελφοι- πρώτα απ’ όλα το κόμμα σας, αλλά εξέπληξε και τον ελληνικό λαό, διότι είναι αδύνατον πλέον να παρακολουθήσει κανείς τη λογική του κ. Παπανδρέου.
    Και βεβαίως μέσα από τη συζήτηση των τριών ημερών εδώ, αντιληφθήκαμε για ποιο λόγο κατετέθη αυτή η πρόταση δυσπιστίας, μια και απεδείχθη ότι σαν στόχο είχε τη σύγχυση που επικρατεί μέσα στο ΠΑΣΟΚ εδώ και δεκαπέντε μήνες, την πολυγλωσσία, την προσπάθεια της συσπείρωσης μέσα στο χώρο του ΠΑΣΟΚ, ένα ΠΑΣΟΚ το οποίο ταλανίζεται από αυτά τα εσωτερικά προβλήματα και από έλλειψη συντονισμού.
    Εμείς θέλουμε να σας ευχαριστήσουμε γι’ αυτή την κατάθεση της πρότασης δυσπιστίας, γιατί αυτό το τριήμερο έδωσε και μία ξεκάθαρη εικόνα: Πού οδηγήσατε τη χώρα, τι παραλάβαμε εμείς. Επίσης, μας δίνεται η δυνατότητα αυτό το τριήμερο να περάσουμε ακόμα περισσότερο προς τον ελληνικό λαό το μεγάλο έργο, το έργο το μεταρρυθμιστικό, που η Νέα Δημοκρατία έχει ήδη ξεκινήσει από την επομένη των εκλογών.
    Δυστυχώς όμως για εσάς, κυρίες και κύριοι συνάδελφοι της Αντιπολίτευσης, αυτοί οι εντυπωσιασμοί δεν μπορούν να αντικαταστήσουν την ουσία. Και η ουσία είναι μία και πρέπει να το ξεκαθαρίσετε: Είστε, κύριε Παπανδρέου, ή δεν είστε, είστε, κύριοι συνάδελφοι, ή δεν είστε υπέρ των μεταρρυθμίσεων που απαιτεί η χώρα για να μπορέσουμε εμείς ως Κυβέρνηση να αντιμετωπίσουμε τα τεράστια προβλήματα, τα οποία εσείς σωρεύσατε στη χώρα όλα αυτά τα χρόνια;
    Πιστεύετε, κύριοι συνάδελφοι, ότι είναι δυνατόν να κρύβεστε πίσω από γενικολογίες και να ζητάτε τα ρέστα από τη Νέα Δημοκρατία, τα ρέστα από τον Πρωθυπουργό για την κατάσταση που παραδώσατε τη χώρα στη δική μας Κυβέρνηση; Είναι δυνατόν να ζητάτε τα ρέστα για όλους αυτούς τους προϋπολογισμούς της δημιουργικής λογιστικής και όλα αυτά τα αφανή ελλείμματα; 
    Θα σας αναφέρω κάποια παραδείγματα από το χώρο του Υπουργείου Πολιτισμού.
    Ξέρετε, κυρίες και κύριοι συνάδελφοι, ότι σήμερα στο Υπουργείο Πολιτισμού πληρώνουμε τιμολόγια του 2001, του 2002 και του 2003; Μόνο η Εφορία Προϊστορικών και Κλασικών Αρχαιοτήτων προσκόμισε προχθές τιμολόγια, χρέη, ύψους 700.000 ευρώ.
    Αρκεί, κυρίες και κύριοι συνάδελφοι, να σας πω ότι το Ταμείο Διαχείρισης των Αρχαιολογικών Πόρων, που εκτελεί αρχαιολογικά έργα, ένα Ταμείο που διαχειρίζεται εκατομμύρια ευρώ και στο οποίο βρήκαμε παραπάνω από χίλιους οκτακόσιους εκτάκτους υπαλλήλους, τώρα διαπραγματεύεται τη συλλογική σύμβαση του 2003.
    Οι κυβερνήσεις του ΠΑΣΟΚ όχι μόνο άφησαν κυριολεκτικά αιχμαλώτους πάνω από πέντε χιλιάδες εκτάκτους υπαλλήλους του Υπουργείου Πολιτισμού, αλλά είχαν ξεχάσει και να υπογράψουν και τις συλλογικές συμβάσεις από το 2002. 
    Και αυτό είναι μία απάντηση και προς τον κ. Βενιζέλο, ο οποίος στα επτά ερωτήματα, που έθεσε, είχε θέσει και το θέμα των συλλογικών συμβάσεων του ευρύτερου δημόσιου τομέα.
    Εδώ ίσως αξίζει να κάνω μία παρένθεση για να πω για τους πεντέμισι χιλιάδες υπαλλήλους του Υπουργείου Πολιτισμού.
    Χρειάστηκαν έξι ολόκληροι μήνες για να μπορέσουμε να έχουμε μία κατάσταση με τα ονόματα και τον αριθμό των υπαλλήλων, οι οποίοι υπηρετούν. Δεν υπήρχε καν καταγεγραμμένος στην κεντρική διοίκηση ο αριθμός των υπαλλήλων αυτών. Επιπλέον, έχει ενδιαφέρον να πω για άλλη μια φορά ότι περίπου χίλιοι απ’ αυτούς ήταν και αγνώστου διαμονής στις καταστάσεις, κάτι που προκαλεί πολλά ερωτηματικά για το πώς οι υπάλληλοι αυτοί υπηρετούσαν και μισθοδοτούνταν από το Υπουργείο. 
    Υπάρχουν χρέη στο Υπουργείο Πολιτισμού σήμερα σε υπηρεσίες, δήμους, σε καλλιτεχνικούς και πολιτιστικούς φορείς, σε προμηθευτές. Χρέη –και μιλάω για τα χρέη των προηγούμενων ετών- τα οποία σήμερα αγγίζουν το ποσό των 123.000.000 ευρώ. 
    ΙΩΑΝΝΗΣ ΚΕΦΑΛΟΓΙΑΝΝΗΣ: Προγραμματικές συμβάσεις. 
    ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Πέραν των προγραμματικών συμβάσεων. 
    Και θέλετε να σας πω και κάτι τραγελαφικό; Υπάρχουν υπουργικές αποφάσεις -θα τις καταθέσω στα Πρακτικά της Βουλής- των κυβερνήσεων του ΠΑΣΟΚ, κύριοι συνάδελφοι, για πληρωμές μέχρι το 2008 με καταγεγραμμένες όλες τις διαφωνίες των υπηρεσιακών παραγόντων. Δηλαδή, κάτι σαν μεταχρονολογημένες επιταγές που δόθηκαν το 2003 για να πληρωθούν το 2008. Και γράφουν μέσα οι υπάλληλοι, όλη η ιεραρχία, ότι δεν είναι νόμιμο και την υπογράφει ο Υπουργός!
    (Στο σημείο αυτό η Αναπληρωτής Υπουργός Πολιτισμού κ. Φάνη Πετραλιά - Πάλλη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
    ΙΩΑΝΝΗΣ ΚΕΦΑΛΟΓΙΑΝΝΗΣ: Ποιος Υπουργός ήταν αυτός; 
    ΦΑΝΗ ΠΕΤΡΑΛΙΑ – ΠΑΛΛΗ (Αναπληρωτής Υπουργός Πολιτισμού): Ή μήπως, κύριοι συνάδελφοι του ΠΑΣΟΚ, ζητάτε από εμάς ν’ απολογηθούμε για την αμαρτωλή «ΔΕΚΑ» και τη φούσκα του χρηματιστηρίου που τίναξε στον αέρα την οικογενειακή οικονομία και οδήγησε στην απελπισία ενάμισι εκατομμύριο συμπολίτες μας; Τότε που κάνατε κι εσείς, κύριε Παπαντωνίου, τις γνωστές δηλώσεις και την αύξηση των δανείων για την αγορά μετοχών. 
    ΓΙΑΝΝΟΣ ΠΑΠΑΝΤΩΝΙΟΥ: Να μην στηρίξω το χρηματιστήριο; 
    ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Θέλετε να ζητήσετε τα ρέστα, όταν μόλις πριν από λίγες ημέρες η Κομισιόν αποφάσισε να ζητήσει την επιστροφή των 518.000.000 ευρώ, ένα ποσό για το οποίο έγινε μάχη; Και χθες σας το απέδειξε και ο κ. Φώλιας. Ήταν διπλάσιο ή τριπλάσιο το ποσό και έγινε μια μάχη για να περιοριστεί η ζημιά της χώρας. 
    Κυρίες και κύριοι συνάδελφοι, ο κατάλογος αυτός δεν έχει τέλος. Θα μπορούσα να μιλήσω και ν’ αναφέρω πάρα πολλά παραδείγματα από την πολιτιστική πρωτεύουσα, τη Θεσσαλονίκη, που από το 1997 χρειάστηκε ειδικός νόμος φέτος για να κλείσει, αφού δόθηκαν πολλά εκατομμύρια ευρώ για να γίνει η εκκαθάριση. 
    Κύριοι συνάδελφοι –και απευθύνομαι στην Αντιπολίτευση- σίγουρα είναι δική σας δουλειά να καταλάβετε έστω και τώρα, μετά από δεκαπέντε ολόκληρους μήνες, γιατί σας καταψήφισε ο ελληνικός λαός. Αλλά είναι δική μας δουλειά και ειδικά είναι δουλειά του Πρωθυπουργού να βάζει τα πράγματα στη θέση τους. Και ο Πρωθυπουργός τα έβαλε τα πράγματα στη θέση τους. Θα έπρεπε, λοιπόν, να είστε πιο προσεκτικοί και πιο διαβασμένοι και πιο προετοιμασμένοι κι εσείς και το κόμμα σας. 
    Είστε, λέτε, υπέρ της «δια βίου μάθησης», αλλά από ό,τι φαίνεται δεν μαθαίνετε ή θεωρείτε ότι η δια βίου μάθηση πρέπει να είναι μόνο στα λόγια και μόνο για τους άλλους. Όταν ο ελληνικός λαός μας εμπιστεύτηκε τη διακυβέρνηση του τόπου, η ολυμπιακή προετοιμασία βρισκόταν σ’ ένα πολύ κρίσιμο σημείο, οι καθυστερήσεις ήταν μία πραγματικότητα που οι ίδιοι είχατε ομολογήσει. Η περίοδος 1997-2000 ήταν νεκρή. Δεν θα εξετάσω αν ήταν από ανικανότητα ή από σκοπιμότητα για να χρησιμοποιηθεί το ολυμπιακό πακέτο ως δέλεαρ για τις εκλογές του 2000. Το γεγονός είναι ότι χάθηκαν τρία πολύτιμα χρόνια. Και παρ’ ό,τι υπήρχαν οι κόκκινες και οι κίτρινες κάρτες, που θα μπορούσα να δεχθώ ότι υπέκρυπταν και από την πλευρά της Διεθνούς Ολυμπιακής Επιτροπής άλλες σκοπιμότητες, το θέμα είναι ότι αυτές οι κάρτες στηρίζονταν σε πραγματικές αδυναμίες και καθυστερήσεις. 
    Και δεν θα σταθώ και πάλι παρά μόνο στο χαμένο χρόνο, γιατί υπάρχει ολυμπιακός λογαριασμός και είναι πολύ μεγάλος. Αλλά τα ολυμπιακά έργα, ο ολυμπιακός προϋπολογισμός έχει πολλές φορές συζητηθεί στη Βουλή. Και ήδη από την περασμένη εβδομάδα όποιος πολίτης επιθυμεί και μπαίνει στον κόμβο του Υπουργείου Πολιτισμού μπορεί να δει όλη τη διαδικασία από το πώς ξεκίνησε και δημοπρατήθηκε το κάθε έργο μέχρι πού έφτασε. Όλα τα στοιχεία των ολυμπιακών έργων βρίσκονται στη διάθεση του κάθε Έλληνα πολίτη, όπως εμείς το είχαμε υποσχεθεί. 
     Μπορείτε λοιπόν όλοι να διαπιστώσετε ότι τα έργα ξεκίνησαν το 2001. Μπορεί κάποιος να δει τις εγκεκριμένες από το Υπουργείο Οικονομικών ΣΑΕ και βεβαίως να δει ότι από το 2001 μέχρι τις 31/12/2003 τα ολυμπιακά έργα επισήμως είχαν φθάσει σε υπερβάσεις ύψους 73,3%. Η υπέρβαση μέχρι το Δεκέμβριο του 2003 για τα ολυμπιακά έργα του Υπουργείου Πολιτισμού είναι 73,3%, από τη δική σας κυβέρνηση.
     Η Κυβέρνηση της Νέας Δημοκρατίας με αίσθημα ευθύνης εργάστηκε από την επομένη των εκλογών για τη μεταολυμπιακή αξιοποίηση. Κάναμε τους καλύτερους Αγώνες. Πετύχαμε μια άψογη διοργάνωση μ’ εγκαταστάσεις που έκαναν πραγματικά να παραδεχθεί όλος ο κόσμος ότι αυτοί οι Ολυμπιακοί Αγώνες ήταν μοναδικοί. Δικαιώσαμε τους κόπους και τις θυσίες των πολιτών και τις προσπάθειες των χιλιάδων εργαζομένων. Αντί για κάρτες κόκκινες και πράσινες, η ΔΟΕ μας έδινε συγχαρητήρια μ’ έναν επίσημο τρόπο όταν έλεγε «ευχαριστούμε Ελλάδα για τους ονειρεμένους Αγώνες».
     Ήταν οι πιο ακριβοί Αγώνες που έγιναν ποτέ, αλλά ήταν και οι μόνοι Αγώνες –και αυτό έχει μεγάλη σημασία- πλην των Ολυμπιακών Αγώνων της Μόσχας, όπου όλο το βάρος και το κόστος των ολυμπιακών έργων και των υποδομών το επωμίστηκε ο Έλληνας φορολογούμενος. 
     Από την επομένη των εκλογών ασχοληθήκαμε με τη μεταολυμπιακή αξιοποίηση, γιατί δεν υπήρχε κανένας ολυμπιακός σχεδιασμός. Και εδώ η πρώτη μεγάλη μεταρρύθμιση που έκανε η Κυβέρνηση της Νέας Δημοκρατίας ήταν ο νόμος που αφορά στη μεταολυμπιακή αξιοποίηση, την αξιοποίηση των ολυμπιακών εγκαταστάσεων. Είναι η πρώτη μεγάλη μεταρρυθμιστική τομή της Κυβέρνησης Καραμανλή, που έδωσε και το στίγμα, την κατεύθυνση της οικονομίας της χώρας μας. 
     Οι τρεις στόχοι μας μέσα από αυτό το νομοσχέδιο: 1) εμπιστοσύνη στην κοινωνία και στις δημιουργικές της δυνάμεις, 2) διεύρυνση της συμμετοχής στην οικονομική δραστηριότητα και ενίσχυση της απασχόλησης, νέες θέσεις εργασίας, και 3) διαφάνεια στις αποφάσεις και σεβασμό στη δημόσια περιουσία με επίκεντρο τον πολίτη και αναβάθμιση της ποιότητας ζωής του πολίτη.  
     Οι εγκαταστάσεις αυτές από τις 18 Σεπτεμβρίου πριν ακόμη αρχίσουν οι Παραολυμπιακοί Αγώνες, άρχισαν να παραδίδονται στους πολίτες. Και φέτος το καλοκαίρι αλλά και όλο αυτό το χρονικό διάστημα έχουμε τη διενέργεια εκθέσεων, συνεδρίων, μεγάλων αθλητικών διοργανώσεων, τουρνουά βόλεϋ. Έχουμε μεγάλες οργανώσεις σε πάρα πολλά ολυμπιακά αθλήματα, κύπελλα, πρωταθλήματα σε όλες τις εγκαταστάσεις. Ήδη τα πρώτα χρήματα άρχισαν να εισρέουν στα ταμεία του κράτους από την αξιοποίηση αυτών των εγκαταστάσεων.
     Θα ήθελα εδώ να κάνω μία παρένθεση που έχει απόλυτη σχέση με τη μεγάλη συζήτηση που γίνεται για τα ρετιρέ. 
     Ξέρετε, κυρίες και κύριοι συνάδελφοι, τα ρετιρέ ήταν «φιλοσοφία» των κυβερνήσεων του ΠΑΣΟΚ. Δεν παρουσιάζονται σε ορισμένες μόνο περιπτώσεις είτε είναι ο ΟΤΕ είτε είναι οι τράπεζες. 
     Επιτρέψτε μου να δώσω δύο – τρία παραδείγματα όσον αφορά το χώρο του Υπουργείου Πολιτισμού. Υπάρχουν δημόσιοι υπάλληλοι με ιδιότητες κλητήρα, φύλακα, καθαρίστριας ή του διοικητικού υπαλλήλου, που εισπράττουν τρεις φορές περισσότερο από έναν μόνιμο κρατικό υπάλληλο με μεταπτυχιακές σπουδές. Αυτά ως απάντηση στα ερωτήματα του κ. Βενιζέλου. Θα γίνω πολύ συγκεκριμένη.
     Ένας υπάλληλος με δέκα χρόνια προϋπηρεσία, με πανεπιστημιακές σπουδές, με μεταπτυχιακό τίτλο σπουδών, αμείβεται μηνιαίως στο Υπουργείο Πολιτισμού με 1.278 ευρώ μικτές αποδοχές. Υπάλληλοι σταδίων μόνιμοι, έχουν αποδοχές χωρίς τις υπερωρίες από 2.599 ευρώ έως 3.446 ευρώ μηνιαίως. Μόνιμος πρακτικός μηχανικός των σταδίων έχει αποδοχές χωρίς τις υπερωρίες μηνιαίως 4.470 ευρώ, ενώ ο γενικός διευθυντής της Γενικής Γραμματείας Αθλητισμού, πολιτικός μηχανικός, με 32 χρόνια υπηρεσία, παντρεμένος, έχει μεικτές αποδοχές με όλα τα επιδόματα 3.800 ευρώ.
     Αυτή ήταν η οικονομική σας πολιτική. Αυτή ήταν η πολιτική σας που οδήγησε στο αδιέξοδο. Αλλά δεν ήταν οικονομική πολιτική. Ήταν η φιλοσοφία σας και η απόφασή σας για να καταστρατηγήσετε το ΑΣΕΠ και να οδηγήσετε μέσα στον ευρύτερο δημόσιο τομέα τους κομματικούς σας φίλους. 
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Υπουργού)
     Αυτό είχατε στο μυαλό σας και για τη μεταολυμπιακή αξιοποίηση. Αυτό ήταν το περίφημο σχέδιο της κυβέρνησης του ΠΑΣΟΚ για τη μεταολυμπιακή αξιοποίηση.
     Βρήκαμε κάποιες σελίδες –και έχει ένα ιδιαίτερο ενδιαφέρον να το πούμε και πιο πολύ για τον ελληνικό λαό, που μας ακούει- όπου αναφέρονταν ότι πρέπει η Τοπική Αυτοδιοίκηση και οι εθνικές αθλητικές ομοσπονδίες να μη μετέχουν στα σχήματα της μεταολυμπιακής αξιοποίησης διότι αποτελούν βαρίδια. Αυτή ήταν η δική σας πολιτική και εκεί θέλατε να οδηγήσετε τη μεταολυμπιακή αξιοποίηση.
     ΠΡΟΕΔΡΕΥΩΝ (Γεώργιος Σούρλας): Κυρία Υπουργέ, παρακαλώ ολοκληρώστε.
     ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Σήμερα εμείς δίνουμε ιδιαίτερη έμφαση. Έχουμε ως κεντρικό άξονα να κερδίσουμε αυτό το στοίχημα της μεταολυμπιακής αξιοποίησης, της κεφαλαιοποίησης της μεγάλης κληρονομιάς μας, της υλικής και άϋλης των Ολυμπιακών Αγώνων. 
     Όλα αυτά, όλες οι εγκαταστάσεις έγιναν με το υστέρημα του Έλληνα φορολογούμενου, ανήκουν στην κοινωνία και μ’ ελεύθερη πρόσβαση των πολιτών στον Έλληνα πολίτη τις αποδίδουμε.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Πετραλιά.
     Το λόγο έχει ο συνάδελφος κ. Λωτίδης.
     ΛΑΖΑΡΟΣ ΛΩΤΙΔΗΣ: Αγαπητοί συνάδελφοι, ειλικρινά παρακολουθώντας τόση ώρα μέσα στην Αίθουσα τους συναδέλφους από όλες τις πτέρυγες και κυρίως της κυβερνητικής πλειοψηφίας, άκουσα πολλά και ενδιαφέροντα που ελάχιστη σχέση έχουν με την αλήθεια και την πραγματικότητα και δεν ξέρω από που να ξεκινήσω, πώς να απαντήσω. Εκτρέπομαι εντελώς δηλαδή από τον αρχικό μου σχεδιασμό στη συζήτηση για ψήφο εμπιστοσύνης. 
     Η πρώτη παρατήρηση που έχω να κάνω είναι ότι ο Έλληνας πολίτης που παρακολουθεί τη συζήτηση την τρίτη ημέρα σήμερα νομίζω πως αν είναι λίγο προσεκτικός θα διαπιστώσει ότι η κυβερνητική πλειοψηφία ελάχιστο χρόνο αφιερώνει στο έργο που έχει επιτελέσει στους δεκαπέντε μήνες που είναι Κυβέρνηση. Βεβαίως περισσότερο χρόνο αφιερώνουν στην κριτική όσον αφορά το έργο των κυβερνήσεων του ΠΑΣΟΚ. Νομίζω ότι αυτό είναι χαρακτηριστικό δείγμα για το πόσο πιστεύει και για το πόσο υπερασπίζεται το «όποιο» έργο έχει παραχθεί όλο αυτό το διάστημα. 
     Μόλις πριν από το Βήμα κατήλθε η αρμόδια Υπουργός επί των ολυμπιακών έργων κ. Πετραλιά και θα ήθελα να θυμίσω και στην ίδια και στην Αίθουσα –και δεν το λέω με καμία έπαρση, αλλά πολύ απλά και ειλικρινά- ότι πριν από ένα χρόνο περίπου, δέκα μήνες για την ακρίβεια στην Ελλάδα διεξήχθησαν Ολυμπιακοί Αγώνες, οι καλύτεροι που έγιναν ποτέ. Η Ελλάδα και η Αθήνα ήταν στο κέντρο του παγκόσμιου ενδιαφέροντος. Πήραμε τα συγχαρητήρια και τα μπράβο όλων των αρμόδιων και μη.
Ήταν μια εικόνα περίλαμπρη για την Ελλάδα. Όλοι οι Έλληνες ένιωθαν ότι είχαν συμμετοχή και συμβολή και είχαν μια ψυχική ανάταση και μια ευφορία.
      Και λέω να τα θυμίσω, γιατί παρά το ότι παρήλθαν μόνο δέκα μήνες, έχουν ξεχαστεί ως εικόνα και ως εντύπωση για την Ελλάδα. Ήταν μια Ελλάδα που έπαιζε ρόλο, μια Ελλάδα που ακουγόταν, μια Ελλάδα που παρενέβαινε.
      Σήμερα είναι αυτή η εικόνα της χώρας στο εξωτερικό, αλλά και η εικόνα που έχει ο απλός Έλληνας πολίτης για τη χώρα στην οποία ζει, αγωνίζεται και δουλεύει; Όχι βέβαια, γιατί στο μεταξύ έχουν συμβεί μια σειρά από πράγματα και κακές επιλογές στο επίπεδο της διεθνούς θέσης της χώρας μας, στην εξωτερική πολιτική, αλλά και στο εσωτερικό, με παρεμβάσεις ιδιαίτερα αρνητικές.
      Ειλικρινά απορώ, αγαπητοί συνάδελφοι, με το πώς και με πόση ευκολία ερωτάται σήμερα η Αξιωματική Αντιπολίτευση, το ΠΑΣΟΚ, αν στηρίζει τις μεταρρυθμίσεις ή όχι. Κατ’ εξοχήν το ΠΑΣΟΚ είναι κόμμα των μεταρρυθμίσεων, των μεγάλων τομών και αλλαγών. Δεν υπάρχει τομή σε αυτήν τη χώρα που να μην έχει τη σφραγίδα, που να μη γράφει στην ούγια το ονοματεπώνυμο Πανελλήνιο Σοσιαλιστικό Κίνημα. Και δεν υπάρχει μεταρρύθμιση και τομή που εξακολουθεί να υπάρχει σήμερα, την οποία να μην την έχετε πολεμήσει, όχι να μην την έχετε ψηφίσει.
      Από πού να ξεκινήσουμε και πού να τελειώσουμε; Από τη Νομαρχιακή Αυτοδιοίκηση να ξεκινήσω, την οποία καταγγείλατε στη διαπασών, λέγατε ότι διαλύεται το κράτος, δεν μένει τίποτε όρθιο και μέσα εδώ απειλούσατε με αποχώρηση; 
      Από το ΑΣΕΠ να ξεκινήσω; Από το νόμο Πεπονή, όπου εδώ καταγγελλόταν από την τότε Αξιωματική Αντιπολίτευση ότι εισάγεται ο κομματισμός;
      Από πού να ξεκινήσω; Από τις ιδιωτικοποιήσεις και τις μετοχοποιήσεις που κάναμε για τον εκσυγχρονισμό των δημοσίων επιχειρήσεων; Ων ουκ έστι αριθμός, θα μπορούσα να πω.
      Σήμερα, όμως, είμαστε δεκαπέντε μήνες μετά τις εκλογές, τουτέστιν έχετε διανύσει το 1/3 του πολιτικού σας χρόνου, ικανού, νομίζω, για το μέσο Έλληνα πολίτη να βγάλει συμπεράσματα και να δει, δηλαδή, εάν υπάρχει σχέδιο, πώς κυβερνάτε, πώς πορεύεστε, προς τα πού πάτε.
      Νομίζω πως θα μπορούσαμε να συμπυκνώσουμε σε τρία, τέσσερα πράγματα την πολιτική σας όλα αυτό το διάστημα, όπως π.χ. στην οικονομία και την απογραφή. 
      Στην επανίδρυση του κράτους, είχαμε το φαινόμενο των κρίσεων με κριτήρια καθαρά κομματικά και τα φαινόμενα ανάληψης διευθυντικών και άλλων μεγάλων θέσεων από στελέχη προσκείμενα στην παράταξη σας. Είχαμε τη μεγάλη μάχη, την επική για το «Βασικό Μέτοχο», με τα γνωστά αποτελέσματα, όπου πριν από μερικές μέρες έγινε ο επικήδειος στην Αίθουσα αυτή. 
      Επιπρόσθετα, είχαμε την εξωτερική πολιτική, την αποδέσμευση από το Ελσίνκι. Παρά τα όσα τώρα εκ των υστέρων διακηρύττετε ότι δεν ακυρώσατε και δεν καταργήσατε το Ελσίνκι, η μη ανάληψη πρωτοβουλιών στο Κυπριακό, στο Σκοπιανό κάνει την εικόνα της χώρας να μην είναι η καλύτερη.
      Αποτέλεσμα όλων αυτών, της κακής εικόνας της χώρας μας στο εξωτερικό και της κακής διαχείρισης των δυνατοτήτων που παρέχουν οι κοινοτικοί κανονισμοί, είναι η απόφαση για τα 518.000.000, το πρόστιμο που επιβλήθηκε στην Ελλάδα.
      Και επειδή πολλά ειπώθηκαν και ακούστηκαν στην Αίθουσα αυτή για το τι είναι τελικά αυτό το πρόστιμο που επιβλήθηκε για παρατυπίες οι οποίες εγένοντο από την προηγούμενη διαχείριση, από την κυβέρνηση του ΠΑΣΟΚ, θα σας έλεγα πολύ απλά ότι βεβαίως υπήρξαν φαινόμενα παρατυπιών στη διαδικασία ανάθεσης, από δήμους και από άλλους φορείς του δημοσίου ή του ιδιωτικού τομέα και η χώρα καλείται ν’ απολογηθεί ή ν’ απαντήσει γι’ αυτά.
      Όμως, υπήρξε μια συμφωνία, όπως αναφέρεται στην έκθεση την οποία έχω στα χέρια μου και την οποία καταθέτω στα Πρακτικά, με την Κυβέρνηση στις αρχές του 2004, το Μάρτιο του 2004, ότι μέχρι το τέλος του 2004 θα γίνουν κάποιες ενέργειες, κάποιες πρωτοβουλίες, προκειμένου να μην επιβληθεί το πρόστιμο.
      (Στο σημείο αυτό ο Βουλευτής κ. Λάζαρος Λωτίδης καταθέτει για τα Πρακτικά την προαναφερθείσα έκθεση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      Τελικά κάτι τέτοιο, αγαπητοί συνάδελφοι, όπως ξέρετε, δεν έγινε.
      Και πάμε στο Δ΄ Κοινοτικό Πλαίσιο, που ενώ ξεκίνησε με τις καλύτερες δυνατές προϋποθέσεις, με τους καλύτερους οιωνούς στις αρχές του 2004, η συνέχεια δεν ήταν ανάλογη, γιατί είχε επιβαρυνθεί το περιβάλλον και στην Ευρωπαϊκή Ένωση για τη χώρα μας, με αποτέλεσμα σήμερα να βλέπουμε την Κυβέρνηση να προσπαθεί να δει πώς θα διαχειριστεί επικοινωνιακά την αποτυχία ή αυτά τα λίγα που θα πάρουμε. Διαρρέει στις εφημερίδες το ποσό των 10.000.000.000 ευρώ, ούτως ώστε να πανηγυρίσει οτιδήποτε δοθεί πέρα από τα 10.000.000.000 ευρώ.
      Δεν θα μιλήσω για σχεδιασμό, για παρεμβάσεις, οι οποίες δεν γίνονται. Παρακολουθείτε τα όσα συμβαίνουν αυτήν την περίοδο στην Ευρώπη.
      Έρχομαι στο θέμα της απογραφής. Αγαπητοί συνάδελφοι, φορτώνετε τα πάντα στην απογραφή, δηλαδή στην κατάσταση την οποία παραλάβατε την οικονομία, στο υψηλό δημόσιο χρέος και ακολουθήσατε το φαινόμενο του Μπαρόζο. Διαβάζω, λοιπόν, αγαπητοί συνάδελφοι, από τον «ECONOMIST» μία παράγραφο η οποία λέει ότι ο Μπαρόζο αύξησε τους φόρους, πάγωσε τους μισθούς των δημοσίων υπαλλήλων, έκλεισε κρατικές επιχειρήσεις, ιδιωτικοποίησε δημόσια περιουσία, αλλά τρία χρόνια μετά η Πορτογαλία όχι μόνο δεν πέτυχε την ποθούμενη δημοσιονομική εξυγίανση, αλλά αντιμετωπίζει τον κίνδυνο να υποχρεωθεί στην υιοθέτηση νέων μέτρων λιτότητος. 
      Κάτι θυμίζει αυτό. Κατ’ αναλογίαν, μπορείτε να συναγάγετε τα συμπεράσματα, γιατί, ενώ δηλώνετε μία, δύο και τρεις φορές ότι δεν θα επιβληθούν νέοι φόροι, έρχεται μετά από κάποιους μήνες, μετά από λίγο χρονικό διάστημα ο αρμόδιος Υπουργός, ο αρμόδιος Υφυπουργός και επιβάλλει και ανακοινώνει νέους φόρους, όπως τώρα που πολύ καλά ξέρετε ότι το επόμενο διάστημα μέχρι τον Οκτώβριο περίπου έχει προαναγγελθεί η επιβολή νέων φόρων. 
      Αγαπητοί συνάδελφοι, δεν ξέρει κανείς, όταν θέλει να κουβεντιάσει για την οικονομική πολιτική, από πού να ξεκινήσει, ποια είναι η βάση πάνω στην οποία θα γίνει η κουβέντα. Αν ξεκινήσουμε από τις προεκλογικές σας δεσμεύσεις, όπου ων ουκ έστιν αριθμός των υποσχέσεων που δώσατε, που όλα τα σφάζετε και όλα τα μαχαιρώνετε και βεβαίως τίποτα εξ αυτών δεν τηρήσατε. Να ξεκινήσουμε από τις προγραμματικές σας δηλώσεις, οι οποίες έγιναν αμέσως μετά από τις εκλογές, που ήταν ένα κλικ παρακάτω; Να ξεκινήσουμε από τις δηλώσεις του πρωθυπουργού στη Διεθνή Έκθεση Θεσσαλονίκης -ως βάση κουβέντας και συζήτησης- που ήταν δύο κλικ πιο κάτω; Να μιλήσουμε για τις δηλώσεις του Πρωθυπουργού και τις δεσμεύσεις στην Αίθουσα αυτή στη συζήτηση για τον προϋπολογισμό που ήταν αρκετά κλικ πιο κάτω, αλλά διαβεβαίωναν ότι δεν θα υπάρξει κανένας νέος φόρος; Να μιλήσουμε για τα έκτακτα μέτρα; Να ξεκινήσουμε, αγαπητοί συνάδελφοι, από το ανακοινωθέν, το διάγγελμα που εξήγγειλε το Μάρτη; Από πού να ξεκινήσουμε; Η μία αναιρεί την άλλη, η μία ακυρώνει την άλλη και η επόμενη την προηγούμενη.
      Αγαπητοί συνάδελφοι, η Κυβέρνηση ανακάλυψε όψιμα τις μεταρρυθμίσεις. Τις βάπτισε μεταρρυθμίσεις όχι στα πλαίσια ενός σχεδίου και ενός προγράμματος αλλά μιας αναγκαιότητας η οποία προέκυψε από την αδυναμία της πραγματικά να καλύψει τις προβλέψεις ή τις ανάγκες του προϋπολογισμού που κατέρρευσαν στην κυριολεξία. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Κύριε Λωτίδη, παρακαλώ ολοκληρώστε.
      ΛΑΖΑΡΟΣ ΛΩΤΙΔΗΣ: Αγαπητοί συνάδελφοι, επειδή το τελευταίο διάστημα γίνεται κουβέντα για εκλογές, είναι απορίας άξιον –και κλείνω με αυτό, κύριε Πρόεδρε- το πώς τους πρώτους δεκαπέντε μήνες της νέας διακυβέρνησης, που με τόση προσπάθεια καταφέρατε να κερδίσετε ως παράταξη, γίνεται για δεύτερη φορά μέσα σε λίγο χρονικό διάστημα κουβέντα για εκλογές. Γιατί έχετε ανάγκη να κουβεντιάζετε για εκλογές; Αυτά είναι από διαρροές, οι οποίες ξεφεύγουν.
      ΠΡΟΕΔΡΕΥΩΝ (Γεώργιος Σούρλας): Κύριε Λωτίδη, παρακαλώ ολοκληρώστε.
      ΛΑΖΑΡΟΣ ΛΩΤΙΔΗΣ: Οφείλετε, λοιπόν, ν’ αφήσετε κατά μέρος αυτήν την κουβέντα και να δουλέψετε πραγματικά. Πόσες φορές χρειάζεται να πάρετε ψήφο εμπιστοσύνης, αγαπητοί συνάδελφοι, για να αποφασίσετε να κυβερνήσετε;
      ΠΡΟΕΔΡΕΥΩΝ (Γεώργιος Σούρλας): Κύριε Λωτίδη, παρακαλώ ολοκληρώστε. Με φέρνετε σε δύσκολη θέση.
      ΛΑΖΑΡΟΣ ΛΩΤΙΔΗΣ: Κλείνοντας, αγαπητοί συνάδελφοι, θα ήθελα να ρωτήσω κάτι την Κυβέρνηση, τον Υπουργό Εθνικής Οικονομίας.
      ΠΡΟΕΔΡΕΥΩΝ (Γεώργιος Σούρλας): Κύριε Λωτίδη, σας παρακαλώ!
      ΛΑΖΑΡΟΣ ΛΩΤΙΔΗΣ: Θα υπάρξει, όπως είπε ο Πρόεδρος του ΠΑΣΟΚ, ο Γιώργος Παπανδρέου, επιβολή νέων φόρων από το Σεπτέμβριο; Ναι ή όχι. Είναι ιδιαίτερα κρίσιμη η απάντηση. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Κύριε Λωτίδη, πηγαίνετε στο γραφείο του Υπουργού και πείτε τα ιδιαιτέρως αυτά. 
      Το λόγο έχει ο συνάδελφος κ. Μιλτιάδης Βαρβιτσιώτης. 
      Σας παρακαλώ, να είστε μέσα στα όρια του χρόνου, γιατί είναι πολλοί να μιλήσουν και δεν πρέπει να αφαιρούμε τη δυνατότητα από τους συναδέλφους που στον κατάλογο είναι πολύ χαμηλά.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, κυρίες και κύριοι συνάδελφοι, η Νέα Δημοκρατία θα έπρεπε να είχε ευχαριστήσει επισήμως –και διά στόματος του Πρωθυπουργού ενδεχομένως και να το κάνει- το ΠΑΣΟΚ για το μεγάλο δώρο που μας έκανε, το δώρο σήμερα να συζητάμε, ν’ αναδεικνύουμε το τι έχουμε κάνει μέχρι τώρα, τι σχεδιάζουμε να κάνουμε, πώς υλοποιούμε την πολιτική μας και βέβαια να βλέπουμε την Αντιπολίτευση να βρίσκεται άφωνη στα όσα θέλει να υποσχεθεί στον ελληνικό λαό και βέβαια να μην υπερασπίζεται το παρελθόν της, γιατί από το παρελθόν της αυτό το οποίο φαίνεται είναι μία σειρά λαθών, παραλείψεων και κακοδιαχείρισης, την οποία αναδεικνύουν μέχρι τώρα τα κυβερνητικά στελέχη. 
      Νομίζω ότι υπήρχε η ανάγκη να γίνει αυτή η συζήτηση. Υπήρχε η ανάγκη να φανεί τι παραλάβαμε πραγματικά,. Ποια ήταν η πραγματική κατάσταση της οικονομίας. Πού βρισκόταν το κράτος. Σε ποιο σημείο είχε φθάσει η διαφθορά και η κατασπατάληση των πόρων του ελληνικού λαού. 
      Σε ποιο μέγεθος ήταν η ανικανότητα των επιτελών της προηγούμενης διακυβέρνησης να υλοποιήσουν προγράμματα, να δώσουν λύσεις, ν’ απαντήσουν σε ερωτήματα; Και βέβαια να εξηγήσουμε γιατί χρειάζονται αυτές οι μεγάλες διαρθρωτικές αλλαγές τις οποίες σχεδιάζουμε και υλοποιούμε. 
    Αυτό όμως που δεν φάνηκε απ’ αυτήν τη συζήτηση και στενοχωριέμαι γι’ αυτό –και στεναχωριέμαι σαν νέος άνθρωπος και στεναχωριέμαι και σαν πολίτης αυτής της χώρας- είναι ποια είναι η εναλλακτική πολιτική πρόταση.
    Το ΠΑΣΟΚ είναι δεκαέξι μήνες στην Αντιπολίτευση. Στους δεκαέξι αυτούς μήνες δεν έχει καταφέρει να αποκρυσταλλώσει ποια είναι η άποψή του, που είναι η διαφωνία του. Σε ποια στοιχεία της πολιτικής μας και στις μεταρρυθμίσεις τις οποίες εισάγουμε έρχεται να διαφωνήσει. 
    Διαφωνεί στο ότι θα πρέπει να μειωθεί ο δημόσιος τομέας; Μα, ακούσαμε τον κ. Παπανδρέου να λέει ότι δεν είναι κρατιστής. 
    Διαφωνεί στο ότι θα πρέπει να εκσυγχρονιστούν επιχειρήσεις στις οποίες  το δημόσιο έχει σημαντικό κομμάτι μετοχών ώστε να είναι και αποδοτικότερες για τους μετόχους –μετόχους, ιδιώτες πολλούς και το δημόσιο από την άλλη- και πιο λειτουργικές για τον πολίτη. Διαφωνείτε σ’ αυτό; Και τέλος πάντων εάν τα οράματά σας, οι φιλοδοξίες σας να ρίξετε αυτήν την κακιά δεξιά Κυβέρνηση είναι πραγματικότητα, τι θα κάνετε την επόμενη μέρα; Θα επαναφέρετε τη μονιμότητα στις ΔΕΚΟ; Θα την κατοχυρώσετε ενδεχομένως και συνταγματικά; 
    Θα κάνετε ή δεν θα κάνετε αλλαγές στο ασφαλιστικό σύστημα; Θα το αφήσετε να οδεύει έτσι όπως είναι; Θα ακυρώσετε τη μεταφορά των επικουρικών ταμείων των τραπεζοϋπαλλήλων στο ΙΚΑ; 
    Θα προχωρήσετε ή δεν θα προχωρήσετε σε ελαστικοποίηση των εργασιακών σχέσεων; Θ’ αυξήσετε τις συντάξεις παραπάνω και με τι λεφτά; 
    Θ’ αυξήσετε τους φόρους που μειώσαμε και μειώνουμε καθημερινά;
    Ποια είναι η πολιτική σας;
    Μέχρι τώρα, ακούσαμε ότι δεν είχατε την πολυτέλεια ούτε του χρόνου, αλλά φαίνεται ότι δεν είχατε ούτε την πολυτέλεια της συζήτησης στους δεκαοκτώ μήνες μέσα στην Αντιπολίτευση, να σκεφθείτε και να πείτε κάτι το διαφορετικό, την πρόταση την οποία έχετε. 
    Είμαι βέβαιος και εγώ και ο ελληνικός λαός και οι συνάδελφοί μου, ότι τις προτάσεις σας θα τις ακούσουμε και με μεγάλο σεβασμό και με μεγάλη προσοχή και θα τις κρίνουμε για τα διαφαινόμενα αποτελέσματά τους. Αυτό όμως που δεν πρόκειται να κάνουμε σε καμία περίπτωση, είναι να συνεχίσουμε τη φαύλη πολιτική που είχατε μέχρι σήμερα. Να συνεχίσουμε να κάνουμε τα ίδια σφάλματα. Να συνεχίσουμε να αφήνουμε την οικονομία να βρίσκεται, όχι στο χείλος του γκρεμού έτσι όπως την παρουσιάζετε εσείς σήμερα, αλλά να την αφήνουμε να είναι μια οικονομία που δεν αναπτύσσεται. Και δεν αναπτύσσεται γιατί αυτό το οποίο δεν υπήρχε όλα τα προηγούμενα χρόνια, είναι ότι δεν υπήρχε ιδιωτική συμμετοχή στην ανάπτυξη. Ναι μεν ονομαστικά πιάναμε μεγάλους ρυθμούς ανάπτυξης, όμως οι ιδιωτικές επενδύσεις –και εκεί είναι η καρδιά του προβλήματος- ήταν πολύ περιορισμένες. Γι’ αυτό και ο δικός μας στόχος και η δική μας πολιτική, είναι ακριβώς η ανάπτυξη. Η ανάπτυξη μέσα από τη συμμετοχή των ιδιωτών, μέσα από την αύξηση των επενδύσεων, μέσα από την καλλιέργεια ενός θετικού κλίματος στην οικονομία, μέσα από την τόνωση της ανταγωνιστικότητας της ίδιας της οικονομίας μας: την αύξηση των εξαγωγών, την αύξηση των εισροών από τον τουρισμό και τη ναυτιλία, το άνοιγμα αγορών, ώστε πραγματικά να παράγουμε περισσότερο.
    Κυρίες και κύριοι συνάδελφοι, γι’ αυτό το οποίο κατηγορούμαστε είναι ότι με την πολιτική μας έχουμε προκαλέσει ένα ρήγμα ανάμεσα στην Κυβέρνηση και την κοινωνία. Αυτό όμως το ρήγμα που αποτυπώνεται είναι ανάμεσα στα στελέχη του ΠΑΣΟΚ, τα οποία δεν έχουν καθορίσει τη θέση τους. Και βέβαια, υπάρχει ρήγμα εκεί που παίρνονται αποφάσεις. Και οι αποφάσεις παίρνονται με τη συναίνεση των εργαζομένων, όπως στον ΟΤΕ, εκεί που είναι ρήγμα μέσα στην ίδια τη συνδικαλιστική παράταξη του ΠΑΣΟΚ, την ΠΑΣΚΕ, όπου ο μεν κρατικοδίαιτος, κατηγορεί τον άλλον κρατικοδίαιτο ότι πούλησε και απειλείτε με διαγραφές.
    Κυρίες και κύριοι συνάδελφοι, εγώ νομίζω ότι ο λαός στηρίζει τις πρωτοβουλίες που έχουμε πάρει, τις γενναίες πρωτοβουλίες στον τομέα της οικονομίας και αυτό αποτυπώνεται στις δημοσκοπήσεις και αποτυπώνεται σιγά-σιγά και στο κλίμα της οικονομίας. 
    Σας είπα –και πιστεύω ότι συμφωνούμε όλοι- ότι ο στόχος μας είναι να πάμε μπροστά, μέσα από μια ανάπτυξη ουσιαστική και σε βάθος.
    Και γι’ αυτό πήραμε τις πρωτοβουλίες για να μειώσουμε τους φόρους στις επιχειρήσεις με το νέο φορολογικό νόμο. Πήραμε την πρωτοβουλία ν’ αλλάξουμε τον αναπτυξιακό νόμο. Και ενώ με τον προηγούμενο νόμο στα δύο χρόνια ζωής του περίπου είχαμε 70.000.000 ευρώ επενδύσεις που υπήχθησαν σε αυτόν, σήμερα στους τρεις μήνες ζωής του καινούργιου αναπτυξιακού νόμου, είχαμε ύψος επενδύσεων 350.000.000 ευρώ που ζητάνε να υπαχθούν σε αυτόν. Αλλάξαμε το καθεστώς αδειοδότησης των μικρομεσαίων επιχειρήσεων. Είναι χαρακτηριστική η φράση ενός σουβλατζή ο οποίος περιέγραφε τον τρόπο με τον οποίο πήρε την άδειά του. Έλεγε σε ημερήσια έγκριτη εφημερίδα ότι για ν’ ανοίξει το σουβλατζίδικο συγκέντρωσε χαρτιά με τα οποία θα μπορούσε να τυλίγει πίττες για ένα χρόνο. Μειώσαμε αυτήν τη γραφειοκρατία. 
    Αλλάξαμε το περιβάλλον γύρω από τον καταναλωτή. Θεσπίσαμε τον Γενικό Γραμματέα Καταναλωτή και το Συνήγορο του Καταναλωτή. Το Πάσχα που πέρασε παρά τις δυσοίωνες προβλέψεις όλων των μέσων μαζικής ενημέρωσης οι τιμές ήταν σημαντικά χαμηλότερες σε σχέση με πέρσι. Αλλάξαμε το πλαίσιο της λειτουργίας της αγοράς καυσίμων. Προσπαθούμε ν’ αντιμετωπίσουμε την ακρίβεια με σταθερούς και συστηματικούς ελέγχους. Κάνουμε τομές στο εμπόριο. Ανοίγουμε αγορές, απελευθερώνουμε τα ωράρια, σταματάμε τα κλειστά επαγγέλματα και τις κλειστές συντεχνίες που καταπιέζουν την αγορά. Δώσαμε το πράσινο φως στην Επιτροπή Ανταγωνισμού για να λειτουργήσει ουσιαστικά. Για πρώτη φορά επεβλήθη ουσιαστικό και μεγάλο πρόστιμο στις αλυσίδες των super markets για εναρμονισμένες πρακτικές. Όλες τις προηγούμενες χρονιές η Επιτροπή Ανταγωνισμού ησχολείτο με δευτερεύοντα και ευτελή θέματα.
    Αλλάζουμε τον τρόπο με τον οποίο δημιουργείται η ενεργειακή επάρκεια της χώρας. Μετά από δεκατρία χρόνια υπογράψαμε τη σύμβαση για τον αγωγό Μπουργκάς Αλεξανδρούπολης που ήταν ένα μεγάλο όραμα για την ανάπτυξη της Βορείου Ελλάδος και της ακριτικής Θράκης. Υπογράψαμε και ανοίγουμε μεθαύριο τον αγωγό φυσικού αερίου Τουρκίας-Ελλάδος-Ιταλίας. Αλλάξαμε τους κώδικες για την παραγωγή ηλεκτρικής ενέργειας. Ήδη 96.000.000 ευρώ μόνο τον τελευταίο χρόνο έχουν επενδυθεί σε ανανεώσιμες πηγές ενέργειες. Από το Σεπτέμβριο βγαίνουν οι προκηρύξεις για μεγάλες ιδιωτικές επενδύσεις στο χώρο της ενέργειας. 
    Ανασυγκροτήσαμε το Γ΄ Κοινοτικό Πλαίσιο Στήριξης μέσα στα πλαίσια του Υπουργείου Ανάπτυξης και ενώ από τον Μάρτιο του 2004 η απορρόφηση ήταν στο 14,7%, κλείσαμε τη χρονιά στα 26,2%.
    Κύριοι συνάδελφοι, τα οικονομικά μέτρα δεν αποδίδουν άμεσα, αλλά αποδίδουν σ’ ένα βάθος χρόνου, τουλάχιστον δύο. Είμαστε βέβαιοι ότι σε δύο χρόνια εγκαινιάζοντας την προεκλογική περίοδο η ψήφος εμπιστοσύνης που δίνουμε στην οικονομική πολιτική της Κυβέρνησης και γενικά στην πολιτική της σήμερα, θα έχει μετατραπεί σε λαϊκό ρεύμα μεγάλης υποστήριξης όλων αυτών των αλλαγών. Γι’ αυτό και εγώ και οι συνάδελφοί μου θα στηρίξουμε μέχρι τέλους αυτήν την πολιτική η οποία θα φέρει καρπούς και στο οικονομικό πεδίο και στο κοινωνικό, καρπούς για τους νέους και τις νέες αυτής της χώρας που θέλουν να ζουν σ’ ένα τόπο που αναπτύσσεται, που μεγαλώνει, που γεννά και που τους δικαιώνει.
    Σας ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Παπαντωνίου.
    ΓΙΑΝΝΟΣ ΠΑΠΑΝΤΩΝΙΟΥ: Κύριοι συνάδελφοι, είναι εμφανής η καθοδική πορεία της εθνικής μας οικονομίας τους τελευταίους δεκαπέντε μήνες διακυβέρνησης της χώρας από τη Νέα Δημοκρατία. Τρία στοιχεία θέλω ν’ αναδείξω που αποδεικνύουν το πόσο άσχημα πάει η εθνική μας οικονομία σε σχέση με τα προηγούμενα χρόνια. Πρώτον, εκτινάχθηκαν τα δημοσιονομικά ελλείμματα. Εδώ θέλω να κάνω μία παρένθεση. Το ΠΑΣΟΚ έχει μια ιστορία σε αυτόν τον τόπο. Κυβερνήσαμε έντεκα χρόνια. Καταθέσαμε έντεκα προϋπολογισμούς και εγώ προσωπικά κατέθεσα οκτώ. 
      Η οικονομική πολιτική του ΠΑΣΟΚ δεν θα κριθεί από τον πρώτο χρόνο διακυβέρνησης της Νέας Δημοκρατίας. Είναι αστείο αυτό που επιχειρείτε! Αξιολογείτε την οικονομική πολιτική του ΠΑΣΟΚ με βάση το τι συνέβη το 2004. Το 2004 όμως κυβερνάει η Νέα Δημοκρατία. Το ΠΑΣΟΚ κρίνεται για την περίοδο 1994-2003 και στη διάρκεια αυτής της περιόδου πετύχαμε πάρα πολλά στην ελληνική οικονομία. Το τι έγινε το 2004 είναι δική σας ευθύνη. 
      Θα αναφέρω δύο στοιχεία της δικής σας ευθύνης. Είμαστε εμείς υπεύθυνοι που κατέρρευσαν τα φορολογικά έσοδα; Είμαστε εμείς υπεύθυνοι που αποδιαρθρώθηκε ο φοροεισπρακτικός μηχανισμός; Γιατί, επί ΠΑΣΟΚ, τα έσοδα αυξάνονταν με 10% το μήνα και επί Νέας Δημοκρατίας, από τον Απρίλιο του 2004, πέσαμε στο 2% με 2,5% το μήνα; Διότι βάζετε τα «γαλάζια παιδιά» σε τριακόσιες δέκα θέσεις εφόρων και τους ηγέτες της συνδικαλιστικής παράταξης της ΔΑΚΕ επικεφαλής των πιο σημαντικών εφοριών. 
      Θα μου πείτε, εμείς κάναμε την απογραφή και είναι η αλήθεια. Μα, είναι αλήθεια που κάνατε μία απογραφή, η οποία κατά 80% εξηγείται από μια πολιτική απόφαση, να μετακινήσετε τις στρατιωτικές δαπάνες από το χρόνο παράδοσης στο χρόνο παραγγελίας, που ήταν χρόνος ΠΑΣΟΚ; Να ελαφρύνετε τα ελλείμματα της προεκλογικής περιόδου 2007 και 2008 και να τα φορτώσετε το 2001, το 2002 και το 2003; Χωρίς αυτήν την πολιτική απόφαση, αν τηρούσατε τους κανόνες της EUROSTAT, τα ελλείμματα θα ήταν και τώρα κάτω από το 3%. 
      Άρα, το τι έγινε το 2004 είναι δική σας αποκλειστική ευθύνη και αυτό οδήγησε, όπως όλοι γνωρίζουμε, στη λήψη φορολογικών μέτρων, για πρώτη φορά μετά από πέντε ολόκληρα χρόνια που έπεφταν οι φόροι –τώρα ανέβηκαν ξανά οι φόροι- και επιβαρύνουν τα λαϊκά εισοδήματα, διότι ο Φόρος Προστιθέμενης Αξίας είναι κατ’ εξοχήν αντιλαϊκός φόρος. 
      Και θα επαναλάβω το ερώτημα που ήδη τέθηκε: Θα βάλετε και νέα φορολογικά μέτρα στη βενζίνη, στα καύσιμα, στο πετρέλαιο θέρμανσης για τον επόμενο χειμώνα; Οφείλετε μια απάντηση, και αν δεν απαντήσετε το βράδυ, πιστεύω ότι ευλόγως ο ελληνικός λαός θα υποθέσει ότι επίκεινται νέα φορολογικά μέτρα. 
      Το δεύτερο στοιχείο της οικονομικής σας πολιτικής είναι η αποτελμάτωση των δημοσίων έργων. Ουσιαστικά, δεν γίνονται έργα. Η νομοθεσία για το «Βασικό Μέτοχο», πέραν από τον εξευτελισμό της χώρας και της Κυβέρνησής σας, προκάλεσε μεγάλη αναστάτωση στις κατασκευές. Η ανικανότητα ν’ απορροφήσετε κονδύλια επέτεινε αυτήν την αναστάτωση, με αποτέλεσμα όλος ο τομέας ν’ αδρανεί, να έχει εξαλειφθεί μια πολύ σημαντική κινητήρια δύναμη της εθνικής μας οικονομίας. 
      Τρίτον, υπάρχει αδράνεια στις μεταρρυθμίσεις. Τι κάνατε δεκαπέντε μήνες; Άκουσα διάφορες νέες εξαγγελίες. Πέρα από έναν αναπτυξιακό νόμο ρουτίνας και πέρα από ένα φορολογικό νόμο κομμένο και ραμμένο στα μέτρα των οικονομικά ισχυρών, τι άλλο προέκυψε;
      Εμείς και εγώ προσωπικά, σε είκοσι μήνες, το 1998 έως το 2000, μετά την ένταξη της δραχμής στο συναλλαγματικό μηχανισμό της Ευρωπαϊκής Ένωσης, πραγματοποιήσαμε πενήντα εφτά ιδιωτικοποιήσεις και μετοχοποιήσεις, κύριοι της Νέας Δημοκρατίας -πενήντα εφτά!- μεταξύ των οποίων η πώληση της Ιονικής Τράπεζας, πωλήσεις τραπεζών, ανασύνταξη του τραπεζικού τομέα, μεγάλες μετοχοποιήσεις των ΔΕΚΟ. Έπεσε το ποσοστό του ΟΤΕ κάτω από το 51%, με αρνητική ψήφο της Νέας Δημοκρατίας. Εσείς, οι αντικρατιστές, ήσαστε αντίθετοι στην ιδιωτικοποίηση του ΟΤΕ! 
      Και όλα αυτά τα κάναμε σε είκοσι μήνες! Εσείς είστε δεκαπέντε μήνες και μετά βίας πουλήσατε ένα μικρό πακέτο της ΔΕΗ. Το σκορ ΠΑΣΟΚ–Νέας Δημοκρατίας σε ό,τι αφορά τις ιδιωτικοποιήσεις και αποκρατικοποιήσεις είναι πενήντα εφτά προς ένα! Σε είκοσι μήνες εμείς κάναμε πενήντα εφτά ιδιωτικοποιήσεις και εσείς σε δεκαπέντε μήνες κάνατε μία ιδιωτικοποίηση! 
      Το μόνο με το οποίο ασχοληθήκατε είναι η δυσφήμιση της δικής μας περιόδου. Λυπάμαι με όσα ακούω. Ο Υπουργός Οικονομίας λέει ότι παρέλαβε ερείπια. Ο Πρωθυπουργός –αν είναι σοβαρός Πρωθυπουργός κάποιος ο οποίος έρχεται και λέει εδώ στην Εθνική Αντιπροσωπεία ότι το βιοτικό επίπεδο των Ελλήνων είναι στάσιμο από το 1980- προσπάθησε να ισοπεδώσει τα πάντα. 
      Είναι δυνατόν, κυρίες και κύριοι της Νέας Δημοκρατίας, να δυσφημείται μια περίοδος στην οποία τα ελλείμματα, όπως και να τα μετρήσουμε, έπεσαν από το 15% στο 3% του εθνικού εισοδήματος; Είναι δυνατόν να δυσφημείται μια περίοδος κατά τη διάρκεια της οποίας ενώ ο πληθωρισμός που για δεκαετίες ήταν στην Ελλάδα στο 20%, τον ρίξαμε στο 3% για να μπούμε στην ΟΝΕ;
      Είναι δυνατόν να δυσφημείται μια περίοδος, όπου τα επιτόκια για στεγαστικά, αγροτικά και για όλα τα δάνεια εκινούντο στο 30%; Τώρα είναι 4% και 5% τα επιτόκια. 
      Είναι ή δεν είναι αλήθεια ότι ο ρυθμός ανάπτυξης, που στην Ελλάδα ήταν 1% - 1,5% για δεκαετίες, τριπλασιάστηκε στο 4% για οκτώ χρόνια; 
      Είναι ή δεν είναι αλήθεια ότι η χώρα γέμισε με έργα υποδομών, δρόμους, νοσοκομεία, πανεπιστήμια; Πότε έγιναν αυτά στην Ελλάδα; 
      Είναι ή δεν είναι αλήθεια ότι έγιναν αυτές οι σημαντικές διαρθρωτικές αλλαγές; Όχι όλες όσες χρειάζονται. Συμφωνώ μαζί σας. Πολλά απομένουν να γίνουν. Όμως, κάναμε σημαντικές αλλαγές. 
      Είναι ή δεν είναι αλήθεια ότι υπάρχει η κορύφωση της επιτυχίας του ΠΑΣΟΚ, η ένταξη της Ελλάδας στην ΟΝΕ και που μας προστατεύει από οποιαδήποτε διεθνή κρίση; 
      Η ιστορία, όμως, δεν ξαναγράφεται, και κυρίως δεν γράφεται από πλαστογράφους. Ο ελληνικός λαός κρίνει και συγκρίνει. Γνωρίζει και θυμάται. 
      Η Κυβέρνηση, αντιμέτωπη με το αδιέξοδο που η ίδια προκάλεσε, μετά από δεκαπέντε μήνες απραξίας και δυσφήμισης του ΠΑΣΟΚ, μειώνοντας την αξιοπιστία της χώρας άνοιξε ορισμένα θέματα –ορθώς, κατά τη γνώμη μου- με τρόπο, όμως, που έχει δύο μεγάλα ελαττώματα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θέλω ένα λεπτό ακόμη, κύριε Πρόεδρε.
      Το πρώτο είναι ότι ρίχνει τα βάρη της προσαρμογής κερδοφόρων επιχειρήσεων, όπως είναι ο ΟΤΕ και οι τράπεζες, που έχουν μετόχους και ιδιοκτήτες στο Λονδίνο, στη Νέα Υόρκη, στη Wall Street, σε βάρος του κρατικού προϋπολογισμού. Αυτό πρέπει να το ακούσει ο Έλληνας και η Ελληνίδα που παρακολουθεί τη συζήτησή μας. Είναι σήμερα κυρίως ο μισθωτός και ο συνταξιούχος. Την εξυγίανση του ΟΤΕ, της Εμπορικής, της Άλφα την πληρώνει τώρα ο Έλληνας φορολογούμενος από τον κρατικό προϋπολογισμό και κερδίζουν όλοι αυτοί οι κεφαλαιούχοι τους οποίους ανέφερα. Είμαστε αντίθετοι σε τέτοιου είδους μεταρρυθμίσεις. 
      Το δεύτερο είναι ότι απορυθμίζει ουσιαστικά τις εργασιακές σχέσεις. Δεν οριοθετεί τα ζητήματα. Ανοίγει μεγάλα ζητήματα στο ασφαλιστικό των τραπεζών, χωρίς, όμως, να ελέγχει τις προεκτάσεις, με αποτέλεσμα να προκαλεί ένα γενικότερο κλίμα ανασφάλειας σε κάθε εργαζόμενο και σε κάθε εργαζόμενη. 
      Η χώρα χρειάζεται μεταρρυθμίσεις για την ανάπτυξη και την απασχόληση. Όμως, οι μεταρρυθμίσεις δεν πρέπει να προκαλούν ανασφάλεια και να πλήττουν αδύναμες κοινωνικές ομάδες. Πρέπει, για να γίνουν αποδεκτές, να έχουν εγγυήσεις κοινωνικές. 
      Ποιες είναι αυτές οι εγγυήσεις; Προτείνουμε την καθιέρωση ελάχιστου εγγυημένου εισοδήματος. Προτείνουμε φορολογικές ελαφρύνσεις, που θα άρουν τις προνομιακές ρυθμίσεις υπέρ των οικονομικά ισχυρών, για μισθωτούς και συνταξιούχους. Προτείνουμε αναβάθμιση της εκπαίδευσης και της κατάρτισης που είναι το κλειδί για μια καλύτερη ζωή και για απασχόληση. 
      Η Νέα Δημοκρατία είναι δέσμια του νεοφιλελευθερισμού. Δεν έχετε διδαχθεί τίποτα από την εμπειρία του ’90-’93, όταν ρίξατε τη χώρα σε μια απίστευτη οικονομική και κοινωνική κρίση, προωθώντας διάφορες μεταρρυθμίσεις της εποχής εκείνης. Το θυμόμαστε όλοι. 
      Το ΠΑΣΟΚ, ιδιαίτερα στην περίοδο ένταξης στην ΟΝΕ, προώθησε σημαντικές μεταρρυθμίσεις, τις οποίες ανέφερα, που είχαν δύο βασικά χαρακτηριστικά: Αποτελεσματικότητα. Τις κάναμε τις μεταρρυθμίσεις. Έγινε η δουλειά για την εθνική μας οικονομία κυρίως, όμως, με συναίνεση των εργαζομένων. Διότι τα δέκα χρόνια του ΠΑΣΟΚ, παρά κάποιες μικροεντάσεις και παρά τις ραγδαίες αλλαγές τις οποίες προωθήσαμε, ήταν χρόνια χαρακτηριστικής κοινωνικής ηρεμίας στον τόπο. 
      (Στο σημείο αυτό κτυπάει επαναληπτικό κουδούνι λήξεως του χρόνου ομιλίας του κυρίου Βουλευτή)
      Είμαστε, λοιπόν, έτοιμοι –και καταλήγω, κύριοι συνάδελφοι- ν’ αναλάβουμε και πάλι την ευθύνη της διακυβέρνησης, για ν’ ανοίξει ο δρόμος για πραγματικές μεταρρυθμίσεις, με κοινωνική συναίνεση και κοινωνική προστασία. Για να μπούμε και πάλι στο δρόμο της ισχυρής ανάπτυξης, με κοινωνική συνοχή. Για να δημιουργήσουμε και πάλι την προοπτική μιας καλύτερης ζωής για κάθε Έλληνα και για κάθε Ελληνίδα. 
      Ευχαριστώ πολύ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπαντωνίου. 
      Ορίστε, κύριε Σιούφα. Έχετε το λόγο για δύο λεπτά. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριοι συνάδελφοι, άκουσα και εγώ, όπως και εσείς με προσοχή τον μόλις κατελθόντα από το Βήμα πρώην Υπουργό Εθνικής Αμύνης, Οικονομίας και Οικονομικών. Όμως, πριν από λίγο ο Κοινοβουλευτικός Εκπρόσωπος του ΠΑΣΟΚ κ. Καστανίδης, κάνοντας μια παρέμβαση, μίλησε για τη χρήση των πολιτικών όρων και ότι επιβάλλεται μέσα σε αυτήν την Αίθουσα από όλους μας η πολιτική κριτική, όσο σκληρή και αν είναι, να βρίσκεται στα όρια της ευπρέπειας. 
      Ουδείς μπορεί αυτό να το αμφισβητήσει. Όμως, αν ο κ. Καστανίδης ήταν τώρα εδώ, θα άκουγε ότι ο κ. Παπαντωνίου, που διακρίνεται για την ευπρέπεια του λόγου του, χρησιμοποίησε μια έκφραση η οποία δεν βρίσκεται σε αρμονία με τα όσα ζήτησε πριν από λίγο ο ίδιος. 
      ΓΙΑΝΝΟΣ ΠΑΠΑΝΤΩΝΙΟΥ: Κατά την κρίση σας.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Είπε ότι η ιστορία δεν γράφεται από πλαστογράφους.
      ΓΙΑΝΝΟΣ ΠΑΠΑΝΤΩΝΙΟΥ: Και το εννοώ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Παρακαλώ! Επειδή το εννοείτε, γι’ αυτό πήρα το λόγο, κύριε Παπαντωνίου.
      ΓΙΑΝΝΟΣ ΠΑΠΑΝΤΩΝΙΟΥ: Θα σας απαντήσω αμέσως.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Και γι’ αυτό το λόγο βρίσκομαι στο Βήμα…
      ΓΙΑΝΝΟΣ ΠΑΠΑΝΤΩΝΙΟΥ: Δεν μπορείτε ν’ ακυρώνετε μια θετική πορεία για τη χώρα.
      ΠΡΟΕΔΡΕΥΩΝ (Γεώργιος Σούρλας): Κύριε Παπαντωνίου, σας παρακαλώ!
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Και γι’ αυτό το λόγο…
      ΓΙΑΝΝΟΣ ΠΑΠΑΝΤΩΝΙΟΥ: Δεν έχετε το δικαίωμα ν’ ακυρώνετε τη θετική πορεία.
      ΠΡΟΕΔΡΕΥΩΝ (Γεώργιος Σούρλας): Κύριε Παπαντωνίου, μη διακόπτετε, σας παρακαλώ.
      ΓΙΑΝΝΟΣ ΠΑΠΑΝΤΩΝΙΟΥ: Κριτική να κάνετε, ξέρετε!
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αυτό…
      ΓΙΑΝΝΟΣ ΠΑΠΑΝΤΩΝΙΟΥ: Η ισοπέδωση και οι ύβρεις είναι απαράδεκτες!
      ΠΡΟΕΔΡΕΥΩΝ (Γεώργιος Σούρλας): Κύριε Παπαντωνίου, παρακαλώ, καθίστε. Για να μιλήσετε, θα πρέπει να πάρετε την άδεια από το Προεδρείο. Και είστε παλιός κοινοβουλευτικός. Σας παρακαλώ πάρα πολύ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Παπαντωνίου, εγώ δεν χρησιμοποίησα κανένα χαρακτηρισμό. Αποφεύγω και τα επίθετα.
      ΓΙΑΝΝΟΣ ΠΑΠΑΝΤΩΝΙΟΥ: Δεν είπα τίποτα για σας.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αλλά επειδή έχουμε μακρά θητεία όλοι μέσα σε αυτήν την Αίθουσα και το κύρος του Κοινοβουλίου βρίσκεται ακόμα πιο πάνω και από το κύρος των κομμάτων, αυτό είναι το χρέος μας, όλων εδώ.
      Αλλά δεν μπορούσε να περάσει απαρατήρητη, κύριε Πρόεδρε, τουλάχιστον από την πλευρά της Κυβέρνησης και της Πλειοψηφίας, αυτή η επισήμανση. Και όφειλαν να το κάνουν.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΓΙΑΝΝΟΣ ΠΑΠΑΝΤΩΝΙΟΥ: Κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Να πω κάτι πρώτα και μετά θα πάρετε το λόγο.
      Έχει δίκιο ο κ. Σιούφας. Ο κ. Καστανίδης πρόβαλε μια σοβαρή ένσταση, να αποφεύγονται αναφορές που θίγουν υπολήψεις, άτομα, προσωπικότητες. Ίσως στη ροή του λόγου σας –δεν σας διέκοψα κι εγώ- είπατε κάποια στιγμή «αν είναι σοβαρός Πρωθυπουργός».
      ΓΙΑΝΝΟΣ ΠΑΠΑΝΤΩΝΙΟΥ: Ερώτηση έκανα.
      ΠΡΟΕΔΡΕΥΩΝ (Γεώργιος Σούρλας): Κοιτάξτε, δεν είναι ο καλύτερος τρόπος να λέτε ότι αμφισβητούμε τη σοβαρότητα όχι του Πρωθυπουργού Καραμανλή, του όποιου Πρωθυπουργού της χώρας. Δεν σας διέκοψα, γιατί ήταν μέσα σε μια ροή του λόγου. Όμως, οι παρεμβάσεις αυτές που κάνει ο κ. Σιούφας και έκανε και ο κ. Καστανίδης –και εσείς θα συμφωνήσετε και αν ελέχθη θα το αποσύρετε- είναι πολύ σημαντικές. Προέχει…
      ΓΙΑΝΝΟΣ ΠΑΠΑΝΤΩΝΙΟΥ: Κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Τελειώνω, κύριε Παπαντωνίου.
      Προέχει η προάσπιση του κύρους του Κοινοβουλίου, του θεσμού αυτού εδώ, της Εθνικής Αντιπροσωπείας. Και η παράκληση του Προεδρείου είναι να αποφεύγονται οι χαρακτηρισμοί και οι προσωπικές επιθέσεις. Να κάνετε πολιτική αντιπαράθεση.
      Πείτε, λοιπόν, τι θέλετε να πείτε τώρα.
      ΓΙΑΝΝΟΣ ΠΑΠΑΝΤΩΝΙΟΥ: Προσωπική επίθεση δεν έχει κανείς την πρόθεση να κάνει. Το αντίθετο…
      ΠΡΟΕΔΡΕΥΩΝ (Γεώργιος Σούρλας): Δεν διαφωνήσαμε.
      ΓΙΑΝΝΟΣ ΠΑΠΑΝΤΩΝΙΟΥ: Αλλά το «ψεύτες και κλέφτες» για το ΠΑΣΟΚ…
      ΠΡΟΕΔΡΕΥΩΝ (Γεώργιος Σούρλας): Κύριε Παπαντωνίου, ζητήσαμε…
      ΓΙΑΝΝΟΣ ΠΑΠΑΝΤΩΝΙΟΥ: Το ζητήσαμε επανειλημμένως και δεν είχαμε…
      ΠΡΟΕΔΡΕΥΩΝ (Γεώργιος Σούρλας): Κύριε Παπαντωνίου, κάνετε λάθος!
      ΓΙΑΝΝΟΣ ΠΑΠΑΝΤΩΝΙΟΥ: Το ζητήσαμε επανειλημμένως…
      ΠΡΟΕΔΡΕΥΩΝ (Γεώργιος Σούρλας): Παρενέβη το Προεδρείο φραστικά.
      ΓΙΑΝΝΟΣ ΠΑΠΑΝΤΩΝΙΟΥ: Εγώ είπα ότι η κριτική που ασκείται εναντίον του ΠΑΣΟΚ δεν είναι σοβαρή. Και πράγματι πιστεύω ότι η κριτική που ασκεί και ο κ. Σιούφας και ο κ. Αλογοσκούφης και ο Πρωθυπουργός κατά των κυβερνήσεων του ΠΑΣΟΚ δεν έχει στοιχεία σοβαρότητας.
      Εγώ αντιλαμβάνομαι πολύ καλά, κύριε Σιούφα, να έρθετε να πείτε στον ελληνικό λαό ότι εμείς, η Νέα Δημοκρατία, εάν ήμασταν κυβέρνηση από το 1994 έως το 2004…
      ΠΡΟΕΔΡΕΥΩΝ (Γεώργιος Σούρλας): Να μην αναλύσετε όμως τις ομιλίες των Υπουργών τώρα. Είχατε τις ευκαιρίες.
      ΓΙΑΝΝΟΣ ΠΑΠΑΝΤΩΝΙΟΥ: … θα είχαμε πάει τη χώρα καλύτερα από σας. Να λέτε όμως, όπως ο κ. Αλογοσκούφης, ότι η Νέα Δημοκρατία παρέλαβε ερείπια, άδεια ταμεία, κλεψιές, ψευτιές και απάτες, είναι απαράδεκτο, ενίσταμαι και δεν θα διστάσω να διαμαρτύρομαι και εγώ και όλοι οι συνάδελφοί μου μέχρι τέλους.
      Είναι απαράδεκτη η εικόνα του Κοινοβουλίου, που δεν αναγνωρίζετε με σοβαρότητα και ουσιαστικό τρόπο το έργο που έχει παραχθεί. Και βεβαίως είναι ελεύθερη η Κυβέρνηση να πει ότι έγιναν κάποια λάθη, κάποιες παραλείψεις και ότι εμείς θα μπορούσαμε να το κάνουμε καλύτερα. Αυτή η κριτική είναι δεκτή και νόμιμη. Η ισοπεδωτική όμως κριτική και οι ύβρεις, λυπάμαι, δεν είναι αποδεκτές.
      ΠΡΟΕΔΡΕΥΩΝ (Γεώργιος Σούρλας): Παράκληση, λοιπόν, να είναι γόνιμη αυτή η συζήτηση…
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, χρησιμοποίησα το λόγο μου με τον ίδιο υπεύθυνο τρόπο. Γιατί έτσι προάγεται ο διάλογος και η ποιότητα της δημοκρατίας.
      Προφανώς ο κ. Παπαντωνίου δεν θα πρόσεξε την ομιλία του Πρωθυπουργού μόλις προχθές, που είπε ότι ούτε η ιστορία ξεκίνησε στις 7 Μαρτίου ούτε όλα γίνονται από τις 7 Μαρτίου.
      ΓΙΑΝΝΟΣ ΠΑΠΑΝΤΩΝΙΟΥ: Τον άκουσα.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Είπε ότι υπήρξε έργο, αλλά οι αναγκαίες, οι επιβαλλόμενες διαρθρωτικές αλλαγές δεν έγιναν. Γι’ αυτό είμαστε τελευταίοι σε όλους τους δείκτες. Αυτή είναι η πραγματικότητα.
      Τώρα είπατε για τη μία πλευρά. Αν ήσασταν χθες το βράδυ εδώ και παρακολουθούσατε τον επί των οικονομικών υπεύθυνό σας, θα βλέπατε ότι έκανε παραβολές και παρομοιώσεις κατώτερες κάθε πολιτικού λόγου. Αναφέρθηκε σε διαχειριστές και θυρωρούς πολυκατοικιών που θα τα κατάφερναν καλύτερα αν ήταν στην κυβέρνηση.
      Δεν μπόρεσα να πάρω το λόγο εκείνη την ώρα, αλλά για να ανταποδώσω τα όμοια, θα σας πω τούτο: Μην το πολυχρησιμοποιείτε αυτό το επιχείρημα για τους θυρωρούς και τους διαχειριστές, γιατί φέρνει σε όλους μας στο μυαλό αυτό το περίφημο που είπε ο Γιώργος Κατσιφάρας για τους θυρωρούς των πολυκατοικιών. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ας εκληφθούν αυτές οι αντιπαραθέσεις σαν θετικό στοιχείο να αποφεύγονται οι οξύτητες και οι στείρες συγκρούσεις.
      ΓΙΑΝΝΟΣ ΠΑΠΑΝΤΩΝΙΟΥ: Προς πάσα κατεύθυνση.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υπουργός Δικαιοσύνης κ. Παπαληγούρας.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κυρίες και κύριοι συνάδελφοι, τολμώ να πω ότι θα είχε περισσότερο νόημα -και πάντως μεγαλύτερο ενδιαφέρον- μια συζήτηση στην Αίθουσα αυτή με αντικείμενο την παροχή ψήφου εμπιστοσύνης προς τον Αρχηγό της Αξιωματικής Αντιπολίτευσης, που αμφισβητείται δημόσια από πολλά στελέχη του κόμματός του, παρά προς τον Πρωθυπουργό της χώρας που έχει τη δεδηλωμένη της μεγάλης πλειοψηφίας των Ελλήνων πολιτών.
      Στη συνείδηση της κοινής γνώμης ισχυρίζομαι, κυρίες και κύριοι συνάδελφοι, ότι δεν ελέγχεται η Κυβέρνηση για το έργο που παράγει, αλλά η Αξιωματική Αντιπολίτευση για τις θέσεις που δεν έχει. Οι Έλληνες πολίτες κατανοούν και το μέγεθος της προσπάθειας του Πρωθυπουργού και της Κυβέρνησης και το δυσβάστακτο βάρος της κληρονομιάς των προκατόχων μας.
      Η ζοφερή κατάσταση που παραλάβαμε στο χώρο της δικαιοσύνης είναι ανάλογη με την πραγματικότητα που κληρονομήσαμε σε όλους τους τομείς. Η Κυβέρνησή μας επιτελεί και στον καίριο χώρο της απονομής του δικαίου ένα πολύπλευρο, ένα ουσιαστικό έργο, με στόχο τον εκσυγχρονισμό της λειτουργίας της δικαιοσύνης, την αναβάθμιση της ποιότητάς της, τον εξανθρωπισμό του σωφρονιστικού μας συστήματος, την αποκατάσταση του κύρους των δικαστικών λειτουργών, τη σύγκλιση της εθνικής νομοθεσίας με το ευρωπαϊκό δίκαιο.
      Το κλίμα ηθικής χαλαρότητας και διαφθοράς, που είχε επικρατήσει τα τελευταία χρόνια στη χώρα μας, δεν άφησε δυστυχώς απόρθητη ούτε τη δικαιοσύνη. Αντιδράσαμε με νομοθετική πρωτοβουλία, άμεσα και αποφασιστικά, στα νοσηρά συμπτώματα που εξέθεταν το σώμα των δικαστικών λειτουργών.
      Προχωρήσαμε στη θέσπιση μιας σειράς αυστηρών νομοθετικών μέτρων, που αποτυπώνουν τη βούληση της πολιτείας, τη βούληση της Κυβέρνησής μας να καταπολεμήσει στη ρίζα τους τα φαινόμενα της διαφθοράς στο χώρο της δικαιοσύνης, να κλείσει τις κερκόπορτες της δικαστικής και παραδικαστικής συναλλαγής και παράλληλα να προστατεύσει τους πολλούς έντιμους και ακέραιους δικαστικούς λειτουργούς. 
      Θωρακίζουμε και στηρίζουμε μια ελληνική δικαιοσύνη, στην οποία δεν θα έχει πλέον θέση κανείς επίορκος δικαστής, όσο ψηλά και αν βρίσκεται στην ιεραρχία, μία δικαιοσύνη ανεπίληπτη και σεβαστή στη συνείδηση των πολιτών. 
      Η απονομή της δικαιοσύνης όμως, κυρίες και κύριοι συνάδελφοι, ήταν τόσο  βραδεία ώστε τελούσε υπό το φάσμα της αρνησιδικίας, υπό το φάσμα της ατιμωρησίας. Χιλιάδες Έλληνες πολίτες βρίσκονται υπό το καθεστώς μιας ιδιότυπης ομηρίας, παγιδευμένοι στα βραδυκίνητα γρανάζια της δικαιοσύνης, που επί χρόνια ταλανίζει συνολικά την κοινωνία μας. 
      Βρήκαμε τις εφέσεις να προσδιορίζονται μετά από τρεισήμισι χρόνια, τις αμετάκλητες αποφάσεις να εκδίδονται κατά μέσο όρο εφτάμισι χρόνια μετά την τέλεση της πράξης. 
	Σε ουκ ολίγες υποθέσεις μέχρι να εκδοθεί η αμετάκλητη απόφαση, είχε εκλείψει το επίδικο αντικείμενο και σε πάρα πολλές είχε εκλείψει και ο ίδιος ο ενδιαφερόμενος διάδικος. Είχε αποδημήσει εις Κύριον!
	Με το νέο νόμο που καταρτίσαμε για την επιτάχυνση της απονομής της δικαιοσύνης και πρόσφατα ψηφίσαμε στη Βουλή, πήραμε μέτρα που εξασφαλίζουν την ταχύτερη περαίωση των υποθέσεων, την αισθητή βελτίωση της λειτουργίας των δικαστηρίων, την επίσπευση και την απλούστευση της ποινικής προδικασίας, σε συνδυασμό με την ενίσχυση των δικαιωμάτων των κατηγορουμένων. Προσεγγίσαμε ένα δαιδαλώδες, πολυπαραγοντικό, βεβαρημένο από την αδράνεια πολλών χρόνων πρόβλημα και με είκοσι τέσσερις επιμέρους παρεμβάσεις-μέτρα, που περιλαμβάνει ο νέος νόμος και που συνιστούν ένα μεγάλο βήμα βελτίωσης, επιφέρουμε μια σημαντική τομή, η οποία θα γίνει αισθητή από όλους τους Έλληνες πολίτες. 
      Τραγική ήταν η κατάσταση και από πλευράς υποδομών, εγκαταστάσεων, κτηρίων, μηχανολογικού εξοπλισμού, εισαγωγής νέων τεχνολογιών. Πολλά δικαστήρια της χώρας έδιναν μια θλιβερή εικόνα εγκατάλειψης. Το Δικαστικό Μέγαρο Πειραιά, το Ειρηνοδικείο, Πταισματοδικείο της Αθήνας, σωρεία άλλων κτηρίων στην επικράτεια, κινδυνεύουν με κατάρρευση. Και όσα δικαστήρια κατασκευάστηκαν τα τελευταία χρόνια βρίθουν κακοτεχνιών και απαιτούν μάλιστα άμεσες, δραστικές παρεμβάσεις και εκτεταμένες ανακατασκευές. Στα Καλάβρυτα –ένα παράδειγμα θα πω- που παραδόθηκε λίγους μήνες πριν από τις τελευταίες εκλογές, ξαναφτιάξαμε τη στέγη από την αρχή, αντικαταστήσαμε τις ηλεκτρικές εγκαταστάσεις και την κρίσιμη, πρόδηλα, για τα Καλάβρυτα θέρμανση, που ποτέ δεν λειτούργησε. Στο καινούριο κτήριο των Καλαβρύτων! 
      Προχωρούμε στην αναγκαία αναβάθμιση των συνθηκών λειτουργίας της δικαιοσύνης, παρά τη δύσκολη δημοσιονομική συγκυρία. Δημοπρατήσαμε και στις αρχές του έτους θεμελιώσαμε το Ειρηνοδικείο Αθηνών, που θα παραδοθεί σε χρήση στο χρόνο-ρεκόρ του ενάμιση χρόνου. 
      Προχωρά εντατικά η ανέγερση νέων, σύγχρονων δικαστικών μεγάρων στην Κέρκυρα, στην Καβάλα, στα Σέρβια Κοζάνης, στη Σάμο, στη Βέροια. Είναι έτοιμα προς δημοπράτηση το Ειρηνοδικείο Νεάπολης Κοζάνης, το νέο δικαστικό μέγαρο της Λαμίας, το νέο δικαστικό μέγαρο της Χίου, ενώ βρίσκονται στο στάδιο της εκπόνησης οι μελέτες για τα νέα δικαστικά μέγαρα στο Ηράκλειο Κρήτης, στην Πάτρα, στο Κιλκίς και αλλού. 
      Εκτεταμένες είναι ακόμη οι επισκευαστικές παρεμβάσεις σε δεκάδες δικαστικά μέγαρα της χώρας.
      Επεκτείναμε ακόμα το έργο της μηχανοργάνωσης του ποινικού μητρώου των εισαγγελιών πρωτοδικών σε δέκα μεγάλες πόλεις. 
      Προχωρεί το έργο εγκατάστασης και εκσυγχρονισμού του πληροφοριακού συστήματος του Συμβουλίου της Επικρατείας και προχθές, υπογράψαμε τη σύμβαση για τη μηχανοργάνωση του Ελεγκτικού Συνεδρίου. Και πληθώρα έργων πληροφορικής, μικρότερης εμβέλειας έχουν ξεκινήσει σε δικαστικές υπηρεσίες όλης της χώρας.
      Η παντελής, επί χρόνια, εγκατάλειψη των υποδομών είχε ως αποτέλεσμα να βρεθούμε σε μια εκρηκτική κατάσταση στις φυλακές, όπου συνωστιζόταν ασφυκτικά περίπου διπλάσιος αριθμός κρατουμένων από την προβλεπόμενη χωρητικότητα. Πάνω από εννιάμισι χιλιάδες κρατούμενοι σε φυλακές φτιαγμένες για πέντε χιλιάδες, κύριοι συνάδελφοι!
      Η «Θέμις Κατασκευαστική», η προηγούμενη διοίκηση της οποίας τελεί σήμερα υπό δικαστική έρευνα και έχει τεθεί στο μικροσκόπιο του νέου ΣΔΟΕ και των ελεγκτών Δημόσιας Διοίκησης, είχε προγραμματίσει, υποτίθεται, και προεκλογικά εξήγγειλε ο τότε Υπουργός, κ. Πετσάλνικος, έργα συνολικού κόστους, σε σημερινές τιμές, 800.000.000 ευρώ περίπου. Αλλά ονομάζεται πρόγραμμα ένας τέτοιος κατάλογος, όταν με μέση ετήσια χρηματοδότηση του προγράμματος της «Θέμις» της τάξης των 40.000.000 με 45.000.000 ευρώ, θα απαιτούνταν δεκαοχτώ με είκοσι χρόνια για να εκτελεστούν τα έργα;
    Κατασκευαστικός παράδεισος στις εξαγγελίες, οικονομική κόλαση στην πράξη.
    Ισχυρίστηκε το ΠΑΣΟΚ, ότι τον Μάρτη του 2004 κατασκεύαζε, δήθεν, έξι νέες φυλακές. Είναι ανακριβές. Το ακριβές είναι ότι είχε αρχίσει να κατασκευάζεται μόνο μία. Οι άλλες ήταν στα χαρτιά, στον αέρα, χωρίς πλήρεις μελέτες, χωρίς πολεοδομικές άδειες και χωρίς εξασφαλισμένη χρηματοδότηση. 
    Η μοναδική νέα φυλακή που φτιάχτηκε κατά τη διάρκεια των τελευταίων δεκαπέντε χρόνων έγινε στο Μαλανδρίνο και σε απόσταση χιλίων πεντακοσίων μέτρων από τη Λίμνη του Μόρνου που όπως γνωρίζετε υδροδοτεί την Αθήνα. Πέραν από τις κακοτεχνίες και την αδιαφανή διαχείριση του έργου, όταν αναλάβαμε, το κράτος δαπανούσε περί το 1.000.000 δραχμές την ημέρα για την μεταφορά βοθρολυμάτων της φυλακής, γιατί βέβαια δεν μπορούσε να τα αφήσει αυτά να χωνεύονται στη λίμνη από την οποία πίναμε νερό. Επιχείρησαν μάλιστα να επαναλάβουν το ίδιο παράδειγμα προς αποφυγήν με τη δημοπράτηση το 2003 μιας άλλης φυλακής σε απόσταση χιλίων πεντακοσίων πάλι μέτρων από τη Λίμνη της Υλίκης που επίσης υδροδοτεί την Αθήνα. Ευτυχώς προλάβαμε και ακυρώσαμε αυτήν την δημοπρασία για να μην πληρώνουμε 1.000.000 δραχμές την ημέρα λόγω της πρόδηλα εσφαλμένης επιλογής της τοποθεσίας.
    Επιβάλαμε νέο τύπο φυλακών και πετύχαμε βελτίωση των υποδομών και αύξηση της δυναμικότητας των έξι προαναφερθεισών φυλακών από διακόσιους ογδόντα σε τετρακόσιους κρατούμενους ανά φυλακή, δημιουργώντας έτσι επτακόσιες είκοσι νέες θέσεις.
    ‘Ετσι, εξασφαλίσαμε αύξηση της χωρητικότητας κατά 43% μειώνοντας ταυτόχρονα το κόστος κατασκευής κατά 24% από 84.000 ευρώ σε 63.000 ευρώ ανά κρατούμενο σε σύγκριση με τον αρχικό τύπο που προέβλεπε την κράτηση διακοσίων ογδόντα κρατουμένων.
    Καλώς εχόντων των πραγμάτων, μέσα σε έξι μήνες θα έχει ολοκληρωθεί η καινούργια φυλακή Τρικάλων. Μέσα σε εννέα μήνες θα έχει ολοκληρωθεί η καινούργια φυλακή στο Δομοκό, μέσα σε δώδεκα μήνες από σήμερα θα έχει ολοκληρωθεί και η φυλακή της Δράμας. Το δεύτερο εξάμηνο του 2006 θα έχουν ολοκληρωθεί οι φυλακές των Γρεβενών και των Σερρών, ενώ σύντομα ξεκινά και η κατασκευή φυλακής στα Χανιά.
    ‘Εχει ξεκινήσει, αγαπητοί συνάδελφοι, επίσης και ήδη αποδίδει καρπούς ένα ευρύ πρόγραμμα αναμόρφωσης και εξανθρωπισμού του σωφρονιστικού μας συστήματος που παρέπεμπε στο Μεσαίωνα. Μας παραδόθηκαν φυλακές στις οποίες οι κρατούμενοι συνωθούντο αδιάκριτα -κατάδικοι με υπόδικους, βαρυποινίτες με μικροπαραβάτες, έμποροι ναρκωτικών με νεαρούς μικροδιαρρήκτες- γεγονός που καθιστούσε τις φυλακές σχολειά διαφθοράς και συντηρούσε ακόμα μια πυραμίδα άνομων προνομίων και συναλλαγής. ‘Ένα φαύλο κύκλο αναπαραγωγής του εγκλήματος μέσα στα ίδια τα καταστήματα κράτησης. 
    Ο συστηματικός πια σήμερα διαχωρισμός των κρατουμένων ανάλογα με το αν είναι υπόδικοι ή κατάδικοι, ανάλογα με το είδος του αδικήματος, ανάλογα με το ύψος της ποινής, ξεκίνησε και έχει ήδη ολοκληρωθεί στις περισσότερες φυλακές της χώρας.
    Με στόχο πάντα των εξανθρωπισμό του σωφρονιστικού μας συστήματος  αναβαθμίσαμε ήδη και συνεχώς εμπλουτίζουμε την εκπαίδευση, την επιμόρφωση και την επαγγελματική κατάρτιση των κρατουμένων. Κατασκευάσαμε ένα νέο πλήρες σχολικό συγκρότημα, -δημοτικό-γυμνάσιο-λύκειο- στις φυλακές ανηλίκων του Αυλώνα, ενισχύουμε δραστικά το θεσμό των σχολειών δεύτερης ευκαιρίας με την κατασκευή νέου αυτόνομου σχολικού συγκροτήματος στις φυλακές της Λάρισας και τη διαμόρφωση χώρων για τη λειτουργία σχολείων στις ανδρικές και γυναικείες φυλακές του Κορυδαλλού.
      Και σημειώνω του Κορυδαλλού που σταδιακά θ’ αποσυμφορηθεί και θα έρθει η ώρα που θα κλείσει. 
      Έχουμε εισαγάγει νέα εκπαιδευτικά και επαγγελματικά προγράμματα για τη διευκόλυνση της ομαλής επανένταξης των αποφυλακιζομένων στην κοινωνία. 
      Αναφέρθηκα συνοπτικά, κυρίες και κύριοι συνάδελφοι, στη ζοφερή κατάσταση που παραλάβαμε και κυρίως στους κύριους άξονες του έργου που έχει επιτελεστεί και επιτελείται. Προχωρούμε μεθοδικά, προχωρούμε συστηματικά, προχωρούμε οργανωμένα και αποφασιστικά. Βούληση του Πρωθυπουργού και ευθύνη μου είναι να οικοδομήσουμε μια νέα πραγματικότητα στο χώρο της πολύπαθης ελληνικής δικαιοσύνης, στα δικαστήρια, στις φυλακές, στο όλο σύστημα σωφρονισμού, στους χρόνους και στην ποιότητα της δικαιοσύνης που απονέμεται. Δεν είναι εύκολο έργο ήδη, όμως, με τις επιχειρούμενες τομές, με τις αλλαγές που γίνονται, μέρα με τη μέρα η βελτίωση της κατάστασης γίνεται ολοένα  και πιο αισθητή. 
      Το έργο που επιτελείται στο χώρο της δικαιοσύνης δεν είναι παρά μια πτυχή του ανορθωτικού έργου της Κυβέρνησης Καραμανλή. Επί δεκαπέντε μήνες, πάρα τη λυσσώδη επίθεση των συμφερόντων που θίγονται από τις κατευθυντήριες αρχές της πολιτικής μας, σε πείσμα ενός συστήματος οργανωμένης παραπληροφόρησης και αποπροσανατολισμού, η Κυβέρνηση οικοδομεί, οικοδομεί καθημερινά σε βάση στέρεη και υγιή μια Ελλάδα η οποία σε τίποτε δεν θα θυμίζει αυτή που παραλάβαμε. 
      Τα μεσάνυχτα της Κυριακής, κυρίες και κύριοι συνάδελφοι, η Κυβέρνηση μας, η Κυβέρνηση της Νέας Δημοκρατίας, θα εξέλθει από την Αίθουσα αυτή διπλά ενισχυμένη με την επιβεβαιωμένη εμπιστοσύνη, όχι μόνο του Κοινοβουλίου, αλλά και της μεγάλης πλειοψηφίας του ελληνικού λαού που είναι ο εντολέας μας! 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Απόστολος Φωτιάδης. 
      ΑΠΟΣΤΟΛΟΣ ΦΩΤΙΑΔΗΣ: Κύριε Πρόεδρε, κυρία και κύριοι συνάδελφοι, με μεγάλη προσοχή παρακολούθησα την ομιλία του Πρωθυπουργού, προσοχή η οποία πολύ γρήγορα μετατράπηκε σε απορία και έκπληξη, γιατί το μεγαλύτερο μέρος της ομιλίας του το αφιέρωσε αντιπολιτευόμενος το ΠΑΣΟΚ. Βρήκε, βέβαια, και λίγα λεπτά προκειμένου να κάνει μία φιλολογικού περιεχομένου ομιλία για τα πολιτικά πράγματα και να επαναλάβει τις απατηλές υποσχέσεις του απέναντι στον ελληνικό λαό. 
      Το ρεζουμέ όλης της συζήτησης και της ομιλίας του συνοψίζεται στο γεγονός ότι πρέπει οι Έλληνες να είναι ευχαριστημένοι, γιατί έγιναν φτωχότεροι. Θα πρέπει να είναι ευχαριστημένοι οι αγρότες, γιατί έχασαν μόνο το 70% του εισοδήματός τους, οι συνταξιούχοι και οι εργαζόμενοι, γιατί για πρώτη φορά μετά από δέκα χρόνια βλέπουν τους μισθούς τους να μειώνονται. Οι άνθρωποι της αγοράς θα πρέπει να είναι ευχαριστημένοι, γιατί τα μαγαζιά τους έπιασαν αράχνες στις πόρτες τους λόγω έλλειψης ζήτησης που είναι αποτέλεσμα της μείωσης των εισοδημάτων. Οι νοικοκυρές θα πρέπει να είναι και αυτές χαρούμενες, γιατί είδαν το καλάθι τους να χάνει και τον πάτο του ακόμη!
      Υφαρπάξατε, κύριοι της Νέας Δημοκρατίας, την ψήφο του ελληνικού λαού με ψεύδη και απατηλές υποσχέσεις. Υποσχεθήκατε αυξήσεις στις συντάξεις και οι συντάξεις μειώνονται. Θεωρήσατε ψίχουλα τις αυξήσεις των 30 ευρώ, για παράδειγμα, για το ΕΚΑΣ και για να αποδείξετε άμεσα την αξιοπιστία σας αυξήσατε τις συντάξεις αυτές του ΕΚΑΣ κατά 2,5 ευρώ. 
      Λοιδορήσατε προεκλογικά τις αυξήσεις των 30 ευρώ που κάθε χρόνο δίνονταν στις συντάξεις των αγροτών και προχωρήσατε με την ίδια αξιοπιστία στην αύξηση των 12 ευρώ. Θέλατε για μια ακόμη φορά ν’ αποδείξετε το μαθηματικό δόγμα των προηγούμενων κυβερνήσεών σας ότι μηδέν συν μηδέν ίσον 17%. Πρέπει να πείσετε τους συνταξιούχους ότι τα 2,5 ευρώ, ή τους αγρότες ότι τα 12 ευρώ είναι περισσότερα από τα 30 ευρώ που τα θεωρούσατε εσείς ψίχουλα.
      Υποσχεθήκατε μεγαλύτερα εισοδήματα στους γεωργούς, οι οποίοι όμως ήδη εξουθενώθηκαν οικονομικά από τις μειωμένες τιμές των αγροτικών προϊόντων. Δεν υπάρχει κανένα, μα κανένα αγροτικό προϊόν, απ’ άκρου σε άκρον σε όλη την Ελλάδα που να μην έχει μειωθεί η τιμή του.
      Αντίστροφα, η τιμή του πετρελαίου διπλασιάστηκε για τον αγρότη. Θα πρέπει να θυμίσω ότι πάλι με κυβέρνησή σας είχαμε τριπλασιασμό της τιμής του πετρελαίου το 1990. Οι τιμές των αγροτικών εφοδίων, λιπασμάτων, σπόρων κλπ. έχουν εκτοξευτεί στα ύψη. Η μείωση του ΦΠΑ που υποσχεθήκατε για τους αγρότες μετατράπηκε σε αύξηση του ΦΠΑ.
      Οι έμποροι ενθαρρυνόμενοι βέβαια από την απραξία του Υπουργείου Γεωργίας δίνουν τιμές στους καπνοπαραγωγούς, οι οποίες φθάνουν μέχρι και το ένα ευρώ –και μάλιστα μια μεγάλη ποσότητα που φθάνει σε πολλές περιοχές και το 30%- και δεν έχουν συνάψει συμβάσεις για τον καπνό, παρά το γεγονός ότι έχει λήξει η προθεσμία η οποία είχε προσδιοριστεί από το Υπουργείο Γεωργίας.
      Οι αποθήκες των συνεταιριστικών οργανώσεων είναι γεμάτες από στάρια και καλαμπόκια, παρόλο που ερχόμαστε στην καινούργια περίοδο γιατί το Υπουργείο Γεωργίας, ενώ δεν πράττει τίποτε απολύτως για τον αγρότη, φρόντισε εσπευσμένα να δώσει άδειες εισαγωγής στους φίλους σας εμπόρους–εισαγωγείς αγροτικών προϊόντων, με αποτέλεσμα και μειωμένες τιμές αγροτικών προϊόντων να έχουμε, αλλά και τα προϊόντα τα οποία παρήχθησαν να μην μπορούν να πωληθούν.
      Οι μικρομεσαίοι στενάζουν οικονομικά. Δεκάδες χιλιάδες επιχειρήσεων κλείνουν. Ο τζίρος έπεσε δραματικά λόγω της μείωσης του διαθέσιμου εισοδήματος μισθωτών, συνταξιούχων, αγροτών. Ταυτόχρονα οι ακάλυπτες επιταγές διπλασιάστηκαν τον τελευταίο χρόνο. Ο δανεισμός των νοικοκυριών αυξήθηκε δραματικά. 
      Με πολύ μεγάλη προσοχή χθες το βράδυ παρακολούθησα τον Υπουργό Μακεδονίας και Θράκης, τον κατά τα άλλα σε εμένα πολύ συμπαθή, να προσπαθεί να δικαιολογήσει τα αδικαιολόγητα και ν’ αναφέρει το μεγάλο έργο της Κυβέρνησης για τη Μακεδονία και τη Θράκη. 
      Έτσι λοιπόν, κατέγραψα ότι το σύνολο των έργων που μνημόνευσε –το σύνολο των έργων, το ξανατονίζω- χωρίς εξαίρεση αφορούσε έργα που ήδη είχαν ολοκληρωθεί από τις κυβερνήσεις του ΠΑΣΟΚ ή είχαν ήδη δρομολογηθεί. Το μόνο καινούργιο που μας ανέφερε είναι η τροποποίηση του οργανισμού του Υπουργείου Μακεδονίας Θράκης που είναι πραγματικά ένα γεγονός.
      Όλα τα έργα στην Ελλάδα αλλά και στη Μακεδονία και τη Θράκη έχουν σταματήσει. Είμαστε ικανοποιημένοι, κύριοι συνάδελφοι, εμείς στη Μακεδονία και τη Θράκη εάν τα έργα που προγραμματίστηκαν, δημοπρατήθηκαν και άρχισαν να εκτελούνται από το ΠΑΣΟΚ ολοκληρωθούν, γιατί σταμάτησαν οι χρηματοδοτήσεις όσων έργων έχουν ξεκινήσει. Μίλησε ο Υπουργός για την Εγνατία Οδό, αλλά όλα τα έργα που εκτελούνται στην Εγνατία Οδό είχαν δημοπρατηθεί και οι εργολαβίες είχαν ξεκινήσει από τις κυβερνήσεις του ΠΑΣΟΚ. 
      Σήμερα δεκάδες τεχνικές εταιρείες έχουν σταματήσει να εργάζονται γιατί αυτοχρηματοδοτούν τα δημόσια έργα. Δέσμιοι τελικά της απογραφής σας, δηλαδή με λογιστικά τεχνάσματα και μην πληρώνοντας τις υποχρεώσεις στους εργολάβους φθάσαμε στο σημείο να μην υπάρχει κανένα έργο σε εξέλιξη και εβδομήντα χιλιάδες  εργαζόμενοι να βρίσκονται στην ανεργία.
      Πανηγυρίσατε για τον αγωγό Μπουργκάς-Αλεξανδρούπολης, αλλά θα σας πω ότι τελικά πρέπει να είμαστε χαρούμενοι και εμείς στη Βόρεια Ελλάδα γιατί καθυστερήσατε το έργο για ένα χρόνο, αφού η υπογραφή της συγκεκριμένης σύμβασης –που οι διαπραγματεύσεις είχαν ολοκληρωθεί πριν από τις εκλογές του 2004- καθυστέρησε για ένα χρόνο διότι θελήσατε να εμπλέξετε τους Ρώσους και τους ρώσικους εξοπλισμούς στο δικό σας παιχνίδι το κομματικό.
      Ήταν να υπογραφεί από τον κ. Καραμανλή κατά την επίσκεψή του στη Ρωσία, όμως οι Ρώσοι αγανακτισμένοι ακριβώς από αυτό το παιχνίδι που θέλατε να παίξετε, αρνήθηκαν την υπογραφή. Χρειάστηκε να ταπεινωθεί ο Υπουργός Εθνικής Άμυνας της χώρας μας για να πει τι ωραίοι που είναι οι εξοπλισμοί των Ρώσων, για να συνεχιστούν οι διαπραγματεύσεις. Για πρώτη φορά η χώρα μας στερήθηκε ένα χρόνο αναπτυξιακού νόμου.
      Θα πρέπει να πούμε ότι στην περιφέρεια –ενδεικτικά- Ανατολικής Μακεδονίας και Θράκης το πρόγραμμα δημοσίων επενδύσεων μειώθηκε το 2004 κατά 65%. Στο Νομό Έβρου, που είναι η εκλογική μου περιφέρεια, ο προϋπολογισμός προβλέπει μηδέν –το ξανατονίζω- πρόγραμμα δημοσίων επενδύσεων. Το Δημοκρίτειο Πανεπιστήμιο για πρώτη φορά στην ιστορία –και θα έλεγα αυτό αποτελεί ένα από τα πολύ αρνητικά στοιχεία της Κυβέρνησης- έκλεισε, για τί λέτε; Γιατί έκοψε η ΔΕΗ το ρεύμα του πανεπιστημίου, επειδή δεν είχε να πληρώσει.
      Ο Πρωθυπουργός, αλλά και όλοι οι Υπουργοί παρήλασαν για τις μεγάλες πλημμύρες κι όμως αποδείχθηκε ότι ξέχασε η Νέα Δημοκρατία να υποβάλει αίτημα χρηματοδότησης στην Ευρωπαϊκή Ένωση και χρειάστηκε να τους το υπενθυμίσει ο Ευρωβουλευτής του ΠΑΣΟΚ κ. Πάνος Μπεγλίτης. Πέντε μέρες μετά την ερώτηση στη Βουλή εσπευσμένα υπέβαλε ένα φάκελο ο οποίος, κατά την απάντηση της Επιτρόπου, ήταν ένας φάκελος κενός και δεν μπορούσε να εξεταστεί. 
      Αυτό που έκανε όμως η Νέα Δημοκρατία ήταν ότι ο περιφερειάρχης μοίρασε σε δεκατέσσερις εργολάβους κεκλεισμένων των θυρών –κατά προτίμηση στη Νέα Δημοκρατία προσκείμενοι- 7.000.000 ευρώ χωρίς δημοπρασία, χωρίς δημοσιότητα, χωρίς διαφάνεια, χωρίς προσφορές. Μοιράστηκαν τα χρήματα από 100.000 ευρώ έως 1.000.000 ευρώ και δεν όρισαν ποιο έργο θα κάνουν. Μοίρασαν μόνο τα χρήματα …
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας):  Κύριε Φωτιάδη, ολοκληρώστε.
      ΑΠΟΣΤΟΛΟΣ ΦΩΤΙΑΔΗΣ: Το έργο που θα έκαναν οι εργολάβοι θα τους ανακοινώνονταν στο μέλλον. Και αφού απεχώρησαν ορισμένοι φίλοι σας –γιατί θεώρησαν αδικημένο τον εαυτό τους- τελικά έγινε η κατανομή. 
      Αυτή είναι η διαφάνεια. Αυτός είναι, θα έλεγα, ο πόλεμός σας κατά της διαφθοράς. Βέβαια ο εισαγγελέας ήδη ξεκίνησε το έργο του γιατί ασφαλώς χάθηκαν για τον ελληνικό λαό 3.500.000 ευρώ. 
      ΠΡΟΕΔΡΕΥΩΝ (Γεώργιος Σούρλας): Κύριε Φωτιάδη, ευχαριστώ πολύ.
      ΑΠΟΣΤΟΛΟΣ ΦΩΤΙΑΔΗΣ: Πιστεύω ότι η πολιτική σας είναι μία πολιτική καταστροφική για τον ελληνικό λαό. Σήμερα ο ελληνικός λαός συγκρίνοντας τις δικές μας πολιτικές και τα δικά μας έργα με τη δική σας απραξία και τα λόγια τα κούφια, τα μεγάλα μπορεί πραγματικά να κρίνει τις δύο κυβερνήσεις.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Φωτιάδη.
      Το λόγο έχει ο κ. Καρπούζας.
      ΑΝΤΩΝΙΟΣ ΚΑΡΠΟΥΖΑΣ: Κυρίες και κύριοι συνάδελφοι, με τη σημερινή συζήτηση δίνεται η ευκαιρία σε Κυβέρνηση και Αντιπολίτευση να ενημερώσει μέσω της Εθνικής Αντιπροσωπείας τον ελληνικό λαό. Έχει ιδιαίτερη σημασία διότι γίνεται με αφορμή την πρόταση δυσπιστίας εκ μέρους της Αξιωματικής Αντιπολίτευσης κατά της πολιτικής ηγεσίας του Υπουργείου Οικονομίας και Οικονομικών, αλλά κυρίως με αφορμή την πρόταση για ψήφο εμπιστοσύνης εκ μέρους του Πρωθυπουργού.
      Αυτή η πολιτική πράξη του Πρωθυπουργού δηλώνει για άλλη μία φορά τη συνέπεια λόγων και πράξεων, την ηθική και πολιτική υπευθυνότητα του Κώστα Καραμανλή. Χαρακτηρίζει μία Κυβέρνηση που πορεύεται στηριζόμενη σε αξίες και αρχές, στην ειλικρίνεια και την ευθύτητα με στόχους και οράματα. 
      Βρισκόμαστε στην αρχή του δεύτερου έτους Κυβέρνησης της Νέας Δημοκρατίας και τα αποτελέσματα μιας πολιτικής νοικοκυρέματος είναι ορατά. Το τι παραλάβαμε είναι γνωστό σε όλους και εφόσον, κύριοι συνάδελφοι της Αντιπολίτευσης, θέλετε συστηματικά να το αγνοείτε προβάλλοντας δικαιολογίες και όχι επιχειρήματα, είμαστε δυστυχώς υποχρεωμένοι να σας το θυμίζουμε. 
      Αγνοείτε συστηματικά ότι πριν από ένα χρόνο περίπου για είκοσι συνεχή έτη κυβερνούσατε αυτό τον τόπο. Αγνοείτε ότι η πολιτική σας αποδοκιμάστηκε στις 7 Μαρτίου του 2004 από τον ελληνικό λαό και ότι ο θεσμικός σας ρόλος είναι η Αντιπολίτευση, την οποία δυστυχώς δεν υπηρετείτε σωστά. 
      Γνωρίζετε τι ακριβώς μας κληροδοτήσατε. Ένα κράτος με πολλά προβλήματα όπου η διαφθορά της Δημόσιας Διοίκησης και η ηθική και κοινωνική κατάπτωση χαρακτήριζε μία κοινωνία που τη μάθατε να λειτουργεί στα πλαίσια μιας πολιτικής του βολέματος. Μιας πολιτικής ΠΑΣΟΚ, του εύκολου κέρδους και γρήγορου πλουτισμού. Μιας πολιτικής χωρίς όραμα στηριζόμενη στη μικροπολιτική των πελατειακών σχέσεων οργανωμένων συμφερόντων. Μιας πολιτικής μεγάλων ελλειμμάτων και χρεών.
    Ακόμη μιας πολιτικής που στηριζόταν σε φαινομενική οικονομική επιτυχία με σημαία το χρηματιστήριο, τις εταιρείες-φάντασμα και τις φούσκες-μετοχές, επιπλέον μιας πρακτικής οικονομικής σύγκλισης που βασιζόταν στα χαμηλά ημερομίσθια οικονομικών μεταναστών, δηλαδή λαθρομεταναστών στην ουσία, αλλά και μιας δυσβάσταχτης εισπρακτικής πολιτικής. 
    Επειδή προηγουμένως ο κ. Παπαντωνίου, ανέφερε περί σοβαρότητας της οικονομικής πολιτικής, θα ήθελα να του υπενθυμίσω και να του προτείνω να κάνει μια βόλτα στα βουνοχώρια της Πιερίας, να δώσει μία εξήγηση στο λαό της Πιερίας, τι συνέβη με το έγκλημα του χρηματιστηρίου. 
    Θα περίμενε επιπλέον ο ελληνικός λαός, κύριοι συνάδελφοι της Αντιπολίτευσης, ν’ απαιτήσετε να τιμωρηθούν παραδειγματικά οι κλέφτες του χρηματιστηρίου. Αυτό, όμως, το αγνοείτε και γνωρίζοντας ότι θα περάσετε στην αντιπολίτευση, ως κυβέρνηση νομοθετικά απαλλάξατε τους υπαίτιους του χρηματιστηριακού εγκλήματος. 
    Την παραγωγή και την παραγωγικότητα, έννοιες αλλά και πρακτικές χρήσιμες για την ανάπτυξη, τις αντικαταστήσατε με την επιδοματική πολιτική την οποία ακολουθήσατε. Καταργήσατε την ανταγωνιστικότητα σε όλους τους τομείς της παραγωγής και όχι μόνο, στην επιστήμη, στην έρευνα, την τεχνολογία, την παιδεία. Υπήρξε πλήρης αδράνεια και απραξία. Δημιουργήσατε ένα κράτος που δεν παρήγαγε απολύτως τίποτα. Αναδείχθηκαν μετριότητες, παραμερίστηκε η αξιοκρατία, καταργήθηκε η αξιολόγηση. 
    Για παράδειγμα στον τομέα της γεωργίας αφήσατε τους αγρότες μόνους, χωρίς προγραμματισμό μετά από τόσα χρόνια να καλλιεργούν τα χωράφιά τους όπως πριν, χωρίς εκσυγχρονισμό, χωρίς ενημέρωση. Τους εγκαταλείψατε να περιμένουν μόνο τις αποζημιώσεις και τις επιδοτήσεις.  Σήμερα εξαιτίας του υψηλού κόστους παραγωγής, δεν μπορούν να λειτουργούν ανταγωνιστικά στα πλαίσια της αγοράς. Βρισκόμαστε πριν την τελική αναθεώρηση της ΚΑΠ όπου θα κριθούν συγκεκριμένες καλλιέργειες, όπως και του καπνού. Τελικά, δυστυχώς, η επιλογή της πλήρους αποσύνδεσης είναι μονόδρομος. Όλα αυτά, λοιπόν τα χρόνια τι κάνατε; Ενημερώσατε τους καπνοπαραγωγούς επ’ αυτού, τους καθοδηγήσατε με τι θα απασχοληθούν μετά την πλήρη αποσύνδεση, τι δουλειά θα κάνουν εφόσον δεν θα καλλιεργούν καπνό; Μήπως και γι’ αυτό φταίει η Κυβέρνηση της Νέας Δημοκρατίας, Κυβέρνηση ενός έτους; Δεν είναι κάτι που χρειαζόταν προετοιμασία ετών και συγκεκριμένο προγραμματισμό; 
    Παρά τις μεγάλες δυσκολίες, προσπαθούμε πάντα για το καλύτερο και ευτυχώς φαίνονται τα πρώτα θετικά σημάδια της πολιτικής μας. 
    Κύριοι συνάδελφοι του ΠΑΣΟΚ, είστε υπεύθυνοι για μια πολιτική που ακολουθήσατε ως κυβέρνηση. Δεν προετοιμάσατε τη χώρα μας και δεν την προσαρμόσατε στα νέα δεδομένα μιας σύγχρονης κοινωνίας, της συνεργασίας των λαών και της συνύπαρξης στα πλαίσια μιας ευρύτερης κοινωνίας, πέραν των στενών συνόρων της χώρας, μιας ανταγωνιστικής κοινωνίας στα γράμματα, την επιστήμη, την τεχνολογία, την έρευνα, μια κοινωνία που θα στέκεται με αξιοπρέπεια διαθέτοντας τα απαραίτητα εφόδια, έχοντας, όμως, και συγκεκριμένους στόχους. 
    Είστε γι’ αυτό υπεύθυνοι απέναντι στους νέους, στη νέα γενιά που εξαπατήσατε συνθηματολογώντας. Πετύχατε με την πολιτική σας ως κυβέρνηση να αποστρέφεται ο Έλληνας νέος πολίτης και να περιφρονεί τους θεσμούς. Ν’ αντιμετωπίζει με απάθεια τα κοινωνικά προβλήματα και τα πολιτικά δρώμενα. 
    Αυτό, κυρίες και κύριοι συνάδελφοι, είναι το μεγαλύτερο κακό που θα μπορούσε να συμβεί σε μια χώρα σαν τη δική μας. Εμείς με την πολιτική μας διαμορφώνουμε το αύριο. Προσπαθούμε να δώσουμε μια νέα πνοή σ’ αυτόν τον τόπο. Απόδειξη ο χρόνος που πέρασε. Ένας χρόνος νομοθετικού νοικοκυρέματος. Εφαρμόζουμε ήπια δημοσιονομική προσαρμογή. Στοχεύουμε στην εφαρμογή τολμηρών διαρθρωτικών αλλαγών και μεταρρυθμίσεων. Αποκαθιστούμε σταδιακά με  γοργούς ρυθμούς τη διαφάνεια στα δημοσιονομικά της χώρας και την αξιοπιστία μας στην Ευρωπαϊκή Ένωση. Περιορίζουμε τη σπατάλη του δημοσίου χρήματος, σεβόμενοι τον κόπο του ελληνικού λαού. Ενισχύουμε την επιχειρηματικότητα με στόχο την αύξηση της ανταγωνιστικότητας. Βελτιώνουμε το βιοτικό επίπεδο των πολιτών, νοικοκυρεύουμε το κράτος. Στόχος μας είναι η αντιμετώπιση των ελλειμμάτων και η μείωση του δημοσίου χρέους, απαραίτητη προϋπόθεση για τη δυνατότητα δημιουργίας υποδομών στην υπηρεσία του πολίτη. Αξιοποιούμε όλες τις ευκαιρίες που μας δίνονται στα πλαίσια της Ευρωπαϊκής Ένωσης, αλλά και της στρατηγικής μας θέσης στα Βαλκάνια και τη Νοτιοανατολική Μεσόγειο. 
    Η αύξηση της απορροφητικότητας όλων των αναπτυξιακών προγραμμάτων μέσα από ενημέρωση, δίκαιη κατανομή και ορθολογική διαχείριση, αποτελεί βασικό μας στόχο. Η σύμπραξη του δημοσίου με τον ιδιωτικό τομέα, πιστεύουμε ότι θα δώσει λύση στα προβλήματα κατασκευής υποδομών, που είναι απαραίτητη προϋπόθεση για την ανάπτυξη. Η υλοποίηση του νέου αναπτυξιακού νόμου, θα δώσει ώθηση στη νέα πορεία για ευημερία, για δημιουργία νέων θέσεων εργασίας για την πάταξη της ανεργίας. Οι στόχοι αυτής της προσπάθειας είναι η ανάπτυξη, η απασχόληση, η κοινωνική συνοχή και η περιφερειακή σύγκλιση. Βασίζεται σ’ έναν προγραμματισμό μ’ επίκεντρο τον άνθρωπο αλλά και την προστασία του περιβάλλοντος.
    Κυρίες και κύριοι συνάδελφοι, όλοι συμφωνούμε ότι η κατάσταση που επικρατεί δεν είναι καλή. Σε όλους τους τομείς χρειαζόμαστε προγραμματισμό, καινοτόμες παρεμβάσεις, νέο πλαίσιο στρατηγικής, ρήξη με το αποτυχημένο και παλιό κατεστημένο, για την αντιμετώπιση των προβλημάτων που εσείς, κύριοι της Αξιωματικής Αντιπολίτευσης κυρίως, έχετε δημιουργήσει ως κυβέρνηση με τη δική σας πολιτική, ή αφήσατε να διογκωθούν. Η πρακτική που ακολουθήσατε και ακολουθείτε, το πρωί με τους χωροφύλακες και το βράδυ με τους αντάρτες, δεν μπορεί να συνεχιστεί. Οι τεκμηριωμένες απαντήσεις εκ μέρους του Πρωθυπουργού και των υπευθύνων μελών της Κυβέρνησης, αλλά και του κόμματος της Νέας Δημοκρατίας στις ερωτήσεις που θέτετε και τις σκόπιμες τοποθετήσεις της Αξιωματικής Αντιπολίτευσης, είναι αρκετές να πείσουν για τη θετική μας πορεία. Το έργο επιδοκιμάζεται καθημερινά από τον ελληνικό λαό και θα κριθεί στο τέλος της τετραετίας.
    (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ )
    Η Αξιωματική Αντιπολίτευση ας λειτουργήσει λοιπόν σεβόμενη τον θεσμικό της ρόλο ασκώντας εποικοδομητική αντιπολίτευση, ελέγχοντας την Κυβέρνηση, προβάλλοντας όμως και προτάσεις. Δεν αρκεί, κύριοι συνάδελφοι του ΠΑΣΟΚ, η συνεχής επίκληση του τίτλου της δημοκρατικής παράταξης που συχνά αναφέρετε και προκαλείτε μάλιστα. Εφόσον όμως τον χρησιμοποιείτε, σεβαστείτε τον . Μην τον ιδιοποιείσθε. Είναι κτήμα όλων όσων πιστεύουν στη δημοκρατία και τους δημοκρατικούς θεσμούς.
    Ευχαριστώ πολύ.
    ( Χειροκροτήματα από την πτέρυγα της Νέας Δημοκρατίας ) 
    ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Χριστοδουλάκης.
    ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κυρίες και κύριοι συνάδελφοι, όταν ο Πρόεδρος του ΠΑΣΟΚ πριν από λίγες μέρες θεώρησε απολύτως θεμιτό και πολιτικά επιβαλλόμενο να ζητήσει μέσω της πρότασης δυσπιστίας μια γενικευμένη συζήτηση για την πορεία της οικονομίας έπειτα από την τραγική αποκάλυψη του Υφυπουργού Οικονομικών ότι ο προϋπολογισμός είναι εικονικός και πλασματικός, η Νέα Δημοκρατία αντεπετέθη με την περίφημη ρελάνς της ψήφου εμπιστοσύνης. Και ακούω τώρα διάφορες θεωρίες ότι αυτό έγινε για να μηδενίσει το κοντέρ της πολιτικής ατζέντας η Κυβέρνηση της Νέας Δημοκρατίας. Τι να μηδενίσει, κυρίες και κύριοι συνάδελφοι; Να μηδενίσει άραγε το έργο το οποίο έχει παραγάγει στους τελευταίους δεκαέξι μήνες; Δεν θέλει μεγάλη προσπάθεια, διότι έτσι κι αλλιώς στα όρια του μηδενός κινείται. Ο πολιτικός σκοπός γι’ αυτήν την κίνηση, ήταν να βρει άλλη μια ευκαιρία να μηδενίσει το έργο των κυβερνήσεων του ΠΑΣΟΚ, διότι αυτό αποτελεί τον μεγάλο της αντίπαλο, αυτό αποτελεί το μέτρο σύγκρισης με τη δική της αδιέξοδη πολιτική. Αυτό θυμάται ο ελληνικός λαός και αυτό θα θυμηθεί οποτεδήποτε γίνουν οι επόμενες εκλογές. 
    Αν έλεγε κανείς όμως ότι όλο αυτό ήταν ένα πολιτικό παιχνίδι σε βάρος του ΠΑΣΟΚ, θα μπορούσε να σκεφτεί, «μικρό το κακό». Το πρόβλημα όμως, κυρίες και κύριοι συνάδελφοι, είναι ότι με την πολιτική αυτή της απραξίας και του μηδενισμού και της απαξίωσης έχει εγκαταλειφθεί η ανάπτυξη της χώρας. Και όση συζήτηση και να κάνουμε για τις μεταρρυθμίσεις, όσο και να ντυνόμαστε με τα ρούχα του εκσυγχρονισμού, όσο και αν προσπαθούμε να προσποιηθούμε ότι θέλουμε την πρόοδο της χώρας, έτσι όπως τόσο όψιμα ακούμε τώρα από τη Νέα Δημοκρατία, εάν η χώρα δεν αναπτύσσεται, εάν η οικονομία δεν προχωρεί, εάν τα εισοδήματα δεν βελτιώνονται, εάν η απασχόληση δεν ανεβαίνει, τίποτε απ’ όλα αυτά δεν πρόκειται να γίνει. Ούτε μεταρρυθμίσεις ούτε επενδύσεις ούτε έργα ούτε απασχόληση. 
    Η Κυβέρνηση σήμερα, κυρίες και κύριοι συνάδελφοι, δεν βρίσκεται στην επαύριο των εκλογών, αλλά στο μέσο περίπου της κυβερνητικής της θητείας και βλέπει και αγωνιά ότι τελειώνουν τα καύσιμα του τρένου της ανάπτυξης τα οποία είχε γεμίσει στο φουλ από την κυβέρνηση του ΠΑΣΟΚ.
    Τελειώνουν τα έτοιμα νομοσχέδια τα οποία έφερνε έτσι ώστε να δικαιολογεί τη νομοθετική της πρωτοβουλία. 
    Εξατμίζεται δυστυχώς η δυναμική εικόνα της χώρας που είχε δημιουργηθεί μέσα από την απαξίωση της απογραφής και το φιάσκο του «Βασικού Μετόχου». 
    Έσβησαν άδοξα τα φώτα των Ολυμπιακών Αγώνων και τώρα οι ολυμπιακές εγκαταστάσεις μαραζώνουν και σε λίγο κανείς δεν θα θυμάται αυτήν την πραγματικά μεγάλη διοργάνωση που είχαμε πριν από μερικούς μήνες. 
    Στράγγισαν τα φορολογικά έσοδα τα οποία είχε βεβαιώσει και αφήσει προς είσπραξη το ΠΑΣΟΚ άνω των 2.000.000.000 ευρώ με την εγκατάλειψη των ελέγχων και με την αγνόηση ακόμα και βασικών διαχειριστικών λειτουργιών στο φορολογικό σύστημα. Έτσι τώρα χρειάζεται ν’ ανακαλύψουμε μεταρρυθμίσεις, ρήξεις, τομές και άλλα ηχηρά παρόμοια. 
    Όμως η μισή θητεία της διακυβέρνησης της Νέας Δημοκρατίας πέρασε χωρίς να δημιουργηθεί η παραμικρή νέα πνοή ανάπτυξης. Πέρασε και το μόνο που έχει προκαλέσει είναι ασφυξία και νέα αδιέξοδα. Θα φέρω δυο παραδείγματα τα οποία τα ζούμε καθημερινά. 
    Έγινε με πομπώδη τρόπο ένας νέος αναπτυξιακός νόμος ο οποίος –για να είμαι ειλικρινής- έχει ορισμένες δευτερεύουσες βελτιώσεις σε σχέση με τον προηγούμενο. Χρειαζόταν όμως ν’ αργήσει ένα χρόνο και πλέον; Έχει περάσει ενάμισης χρόνος, κυρίες και κύριοι συνάδελφοι, και δεν έχει εγκριθεί ούτε μια νέα επένδυση. Σε λίγους μήνες τελειώνει ο αναπτυξιακός νόμος. Διότι με το κλείσιμο του 2006 πρέπει να αλλάξει ριζικά ο χάρτης των περιφερειακών ενισχύσεων. Και μακάρι να διαψευστώ αλλά προλέγω απ’ αυτό το Βήμα ότι όταν τελειώνει η ισχύς του αναπτυξιακού νόμου δεν θα έχει ολοκληρωθεί ούτε μια επένδυση με βάση τα κίνητρα αυτού του νόμου. 
    Το δεύτερο μεγάλο θέμα είναι η κατάρρευση των φορολογικών εσόδων και η στρέβλωση συνολικά του φορολογικού μηχανισμού. Οι αλαλαγμοί της απογραφής και η προσπάθεια απαξίωσης του ΠΑΣΟΚ δεν σας άφησαν να αντιληφθείτε ότι η οικονομία χρειάζεται μια προσεκτική, δύσκολη, καμιά φορά δυσάρεστη αλλά καθημερινή και επίμονη απασχόληση. 
    Εσείς πρώτα απ’ όλα συκοφαντήσατε όλους τους ελεγκτικούς μηχανισμούς. Η αγορά πήρε το μήνυμα ότι και να μην πληρώνει δεν πειράζει. Έπεσε ο ΦΠΑ επειδή καταργήσατε την ποινική δίωξη σε όσους έβγαζαν εικονικά τιμολόγια. Μηδενίστηκαν τα ληξιπρόθεσμα οφέλη διότι καταργήσατε τους ελέγχους που κάνουν τα ελεγκτικά κέντρα. 
    Έτσι είδαμε τις συνέπειες αμέσως: να μην υπάρχουν χρήματα για να χρηματοδοτήσουν έργα στην περιφέρεια. Στην Αλεξανδρούπολη για την οποία μιλούσε πριν ο κ. Φωτιάδης δεν γίνεται ούτε ένα έργο. Στα Χανιά δεν γίνεται ούτε ένα έργο. Στην Ήπειρο δεν γίνεται ούτε ένα νέο έργο. 
    Είχε όμως άλλες παρενέργειες πολύ σοβαρότερες και πιο μακροπρόθεσμες η στρέβλωση του φορολογικού συστήματος που επιφέρατε. Πρώτα απ’ όλα η δική σας φορολογική πολιτική σ’ ένα πράγμα σκοπεύει: όχι στη δίκαιη αναδιανομή των βαρών αλλά στην επανασυγκέντρωση των υψηλών εισοδημάτων. Συγκεκριμένα, καταργείτε τα αφορολόγητα αποθεματικά με τα οποία οι επιχειρήσεις επεκτείνονταν μεν αλλά έκαναν ανάπτυξη και δημιουργούσαν θέσεις απασχόλησης. Και έτσι το όφελος της επιχείρησης και των κερδών πήγαινε και στους άλλους. Πήγαινε και στους μη έχοντες. Εσείς καταργείτε τα αφορολόγητα αποθεματικά και μειώνετε τους φορολογικούς συντελεστές στα κέρδη. Διότι δεν σας ενδιαφέρει ν’ αναπτύξετε την απασχόληση αλλά σας ενδιαφέρει να μεγεθύνετε τα κέρδη τα οποία λαμβάνουν οι επιχειρηματίες. 
    Κάνατε επανειλημμένες χαριστικές ρυθμίσεις σε συγκεκριμένους τομείς. Φέρατε φορολογική ασυλία στα διαφυγόντα κέρδη των προηγουμένων ετών. Και βέβαια, ακόμα και η αύξηση του ΦΠΑ την οποία κάνατε, όχι μόνο δεν γέμισε τα κρατικά ταμεία με αυτά που προσδοκούσατε αλλά ίσα-ίσα έδωσε την ευκαιρία σ’ αυτούς οι οποίοι φοροδιαφεύγουν και διακρατούν το ΦΠΑ να μεγαλώσουν ακόμα τη διακράτιση και τη φοροκλοπή την οποία κάνουν. 
    Έτσι οδηγηθήκαμε στην πρωτοφανή κατάσταση η Ελλάδα σήμερα δέκα πέντε μήνες μετά τις εκλογές του 2004 με την Κυβέρνηση της Νέας Δημοκρατίας να έχει περισσότερους φόρους αλλά λιγότερα έσοδα. Αυτό στρεβλώνει συνολικά την οικονομική δραστηριότητα. Διότι κάνει να ωφελούνται οι φοροφυγάδες και στριμώχνει αυτούς που είναι νόμιμοι και νομιμόφρονες φορολογικά επιχειρηματίες. 
    Η αδυναμία υλοποίησης της οικονομικής πολιτικής δεν μειώνει μόνο την ανάπτυξη, αλλά διαστρέφει και στρεβλώνει τα ίδια τα κίνητρα της οικονομικής και επιχειρηματικής δραστηριότητας.
    Τώρα ανακαλύψαμε τις μεταρρυθμίσεις. 
    Πρώτα απ’ όλα, κυρίες και κύριοι συνάδελφοι, θέλω να πω από αυτό το Βήμα ότι ο μεγάλος, ο φυσικός πολιτικός φορέας των μεταρρυθμίσεων σε αυτήν τη χώρα είναι το ΠΑΣΟΚ.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Θέλω ένα λεπτό, κύριε Πρόεδρε, όπως είχε γίνει και προηγουμένως.
    Το ΠΑΣΟΚ είναι αυτό που έκανε τις μεγάλες μεταρρυθμίσεις. Από την ΟΝΕ, από το θέμα των ταυτοτήτων μέχρι τις καταργήσεις απαρχαιωμένων φορέων, μέχρι την απλοποίηση του φορολογικού συστήματος, μεταρρυθμίσεις οι οποίες άλλαξαν τη χώρα οικονομικά, θεσμικά, διοικητικά και κοινωνικά, μεταρρυθμίσεις στις οποίες εσείς αντιταχθήκατε συστηματικά, καταγγελτικά και πολλές φορές δυστυχώς και συκοφαντικά.
    Το ΠΑΣΟΚ υποστηρίζει τις μεταρρυθμίσεις, αλλά ποτέ δεν θα υποστηρίξει την απορρύθμιση των οικονομικών, κοινωνικών και εργασιακών σχέσεων.
    Ο παραγκωνισμός του ΑΣΕΠ μέσω της συνέντευξης δεν είναι μεταρρύθμιση. Είναι απορρύθμιση θεσμικού χαρακτήρα. 
    Το χρυσοφόρο πακέτο του ΟΤΕ δεν είναι μεταρρύθμιση οικονομική, αλλά δημοσιονομική απορρύθμιση, διότι τα βάρη θα τα επιβαρυνθούν οι χαμηλόμισθοι και οι φορολογούμενοι.
    ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
    ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Τελειώνω με τη φράση αυτή.
    Η χώρα πράγματι χρειάζεται μεταρρυθμίσεις, οι οποίες προάγουν την απασχόληση, οι οποίες δεν εκδικούνται τους εργαζόμενους. Κι έχουμε μπροστά μας τέτοια ζητήματα όπως είναι η αξιολόγηση των πανεπιστημίων, που είναι επείγον και επιβαλλόμενο να γίνει συναινετικά, διότι αυτή θα επηρεάσει τις επερχόμενες γενιές σπουδαστών, όπως επίσης και η σύμπραξη του δημόσιου και ιδιωτικού τομέα, που και αυτή επιβάλλεται να γίνει συναινετικά, διότι θα επηρεάσει το μέλλον των υποδομών στην περιφέρεια. 
    Γι’ αυτό θα πρέπει να εγκαταλείψετε τις μονομερείς προσεγγίσεις που κάνετε, να φέρετε εδώ προτάσεις, οι οποίες πραγματικά αξίζει να υποστηριχθούν, έτσι ώστε να χαραχθεί ένα μέλλον μεταρρυθμίσεων, ανάπτυξης και πορείας, εγκαταλείποντας επιτέλους την απαξίωση την οποία επιχειρείτε σε βάρος των προηγουμένων κυβερνήσεων, διότι αυτά τα βλέπει ο Έλληνας πολίτης. Και ξέρει πότε περνούσε καλύτερα, ξέρει πότε γινόντουσαν έργα. 
    ΠΡΟΕΔΡΕΥΩΝ (Ιωάννης Τραγάκης): Σας παρακαλώ να ολοκληρώσετε, κύριε συνάδελφε.
    ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Και θα τα θυμηθεί όταν πρέπει, την ημέρα των εκλογών.
    Σας ευχαριστώ πολύ.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Μητσοτάκης έχει το λόγο.
    ΚΥΡΙΑΚΟΣ ΜΗΤΣΟΤΑΚΗΣ: Κυρίες και κύριοι συνάδελφοι, η συζήτηση για την ανανέωση της εμπιστοσύνης στην Κυβέρνηση του Κώστα Καραμανλή διεξάγεται σε μία ιδιαιτέρως κρίσιμη στιγμή για την πορεία των μεταρρυθμίσεων στη χώρα μας. Και αν κρίνω από την πορεία της συζήτησης, έχω την εντύπωση ότι θα σκεφτούν πολύ προσεκτικά οι συνάδελφοι του ΠΑΣΟΚ πριν καταθέσουν άλλη πρόταση μομφής κατά της Κυβέρνησης της Νέας Δημοκρατίας.
    Εγώ δεν θα μιλήσω πολύ για το παρελθόν, αν και θα μπορούσα να αναλώσω το σύνολο της ομιλίας μου απαντώντας στον κ. Χριστοδουλάκη. Και δεν θα μιλήσω πολύ για το παρελθόν, όχι γιατί το παρελθόν δεν έχει την ιδιαίτερη σημασία του, διότι οι αποτυχημένες επιλογές της προηγούμενης κυβέρνησης εκ των πραγμάτων θα μας ακολουθούν για πολλά χρόνια ακόμα. Είναι διαφορετικό να έχουμε έλλειμμα 6% του ΑΕΠ και πολύ διαφορετικό να έχουμε έλλειμμα 3% του ΑΕΠ. Εγώ δεν θα μιλήσω πολύ για το παρελθόν, διότι οι πολίτες, οι οποίοι μας ακούν σήμερα, γνωρίζουν. Και γνωρίζουν πολύ καλά ποιοι είναι υπεύθυνοι για μία υπερχρεωμένη οικονομία, η οποία δεν δημιουργεί θέσεις απασχόλησης και της οποίας η ανταγωνιστικότητα συνεχώς μειώνεται.
    Εγώ θα ήθελα πραγματικά να ρωτήσω τον κ. Χριστοδουλάκη αν γνωρίζει άλλη οικονομία στην οποία, μέσα σε τέσσερα χρόνια, το δημόσιο χρέος να αυξήθηκε κατά 50.000.000.000 ευρώ και ταυτόχρονα η ανταγωνιστικότητα της να μειώθηκε κατά δεκαεννέα θέσεις στην παγκόσμια κατάταξη.
    ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κύριε Μητσοτάκη, η ανταγωνιστικότητα αυξήθηκε…
    ΚΥΡΙΑΚΟΣ ΜΗΤΣΟΤΑΚΗΣ: Το αντίστροφο ακριβώς έγινε, κύριε Χριστοδουλάκη…
    ΠΡΟΕΔΡΕΥΩΝ (Ιωάννης Τραγάκης): Κύριε Χριστοδουλάκη, σας παρακαλώ μη διακόπτετε.
    ΚΥΡΙΑΚΟΣ ΜΗΤΣΟΤΑΚΗΣ: …και τα νούμερα σας διαψεύδουν. Εγώ, τουλάχιστον, άλλο τέτοιο προηγούμενο δεν γνωρίζω.
    ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Μου επιτρέπετε μία διακοπή;
    ΚΥΡΙΑΚΟΣ ΜΗΤΣΟΤΑΚΗΣ: Επίσης, οι πολίτες γνωρίζουν πάρα πολύ καλά, κύριε Χριστοδουλάκη, ποιοι είναι υπεύθυνοι για τη διόγκωση ενός αναποτελεσματικού, ενός σπάταλου, ενός κομματικού, ενός διεφθαρμένου εν πολλοίς κράτους, που δεν ανταποκρίνεται ούτε κατ’ ελάχιστον στις απαιτήσεις, αλλά και στις προσδοκίες, των πολιτών. Και οι πολίτες γνωρίζουν πάρα πολύ καλά –και είναι ίσως το σημαντικότερο- ποιοι είναι υπεύθυνοι για την εμπέδωση αυτής της λογικής, εντός εισαγωγικών, ότι αυτή είναι η Ελλάδα, ότι τίποτα δεν μπορεί ν’ αλλάξει σε αυτήν τη χώρα, ότι είμαστε καταδικασμένοι λίγο – πολύ να συμβιβαστούμε με τη μετριότητα εμείς και οι επόμενες γενιές.
    Οι πολίτες, κύριοι συνάδελφοι του ΠΑΣΟΚ, είναι πολύ πιο συνειδητοποιημένοι απ’ ό,τι εσείς νομίζετε. Θέλουν ν’ ακούσουν την αλήθεια και είναι έτοιμοι να την ακούσουν. Ζητούν πολιτικές πρωτοβουλίες οι οποίες θα δώσουν μετρήσιμες λύσεις σε πραγματικά προβλήματα.
     Και αν μας ασκούν κριτική για κάτι, δεν είναι γι’ αυτά τα οποία κάνουμε, αλλά είναι γιατί ενίοτε δεν τα κάνουμε με αρκετά γρήγορο ρυθμό. Αυτό το οποίο απαιτούν από την Κυβέρνηση, από το σύνολο των πολιτικών δυνάμεων, είναι ειλικρίνεια, ρεαλισμό, θάρρος και σαφήνεια. 
     Και όπως φαίνεται από τις τελευταίες δημοσκοπήσεις, τις οποίες φαίνεται, κύριοι συνάδελφοι του ΠΑΣΟΚ, να ξεχνάτε κάθε φορά που δε σας βολεύουν, στηρίζουν με ολοένα μεγαλύτερο ενθουσιασμό την Κυβέρνηση της Νέας Δημοκρατίας και τον Πρωθυπουργό προσωπικά στο πολύ δύσκολο έργο, το οποίο αυτός έχει αναλάβει.
     Κυρίες και κύριοι συνάδελφοι, το να συνεχίζαμε στο δρόμο που χάραξε το ΠΑΣΟΚ, θα ήταν πιθανώς βραχυπρόθεσμα η εύκολη πολιτική επιλογή, διότι το ΠΑΣΟΚ ανήγαγε σε τέχνη τη στρατηγική να σπρώχνει όλα τα μεγάλα προβλήματα κάτω από το χαλί, με την ελπίδα ότι θα βρεθεί κάποιος να τα λύσει στη συνέχεια. Ανήγαγε σε τέχνη τη στρατηγική του να ικανοποιεί χωρίς συζητήσεις παράλογες συντεχνιακές απαιτήσεις και φυσικά να δανείζεται χωρίς όρια, υπερχρεώνοντας τις επόμενες γενιές. 
     Αποτελεί, όμως, πράξη μέγιστης πολιτικής ανευθυνότητας η άρνηση της πραγματικότητας και η τακτική του να θυσιάζουμε το αύριο για να είμαστε αρεστοί σήμερα.  Εμείς αυτόν το δρόμο, όπως δήλωσε με σαφήνεια και ο Πρωθυπουργός, δε θα τον ακολουθήσουμε. 
     Ο κόσμος γύρω μας αλλάζει με ιλιγγιώδεις ρυθμούς και η νέα πραγματικότητα αμφισβητεί όσα θεωρούσαμε δεδομένα και πολλά από αυτά που θεωρούσαμε αυτονόητα. Επιτάσσει ρήξεις, τομές και θαρραλέες πολιτικές πρωτοβουλίες και μας υποχρεώνει, είτε το θέλουμε είτε όχι, ν’ αναμετρηθούμε με τις αδυναμίες του παρελθόντος.
     Εμείς, κυρία και κύριοι συνάδελφοι του ΠΑΣΟΚ, προχωρούμε σε μεταρρυθμίσεις, όχι μόνο γιατί αυτές επιβάλλονται από τη φιλελεύθερη ιδεολογική μας προσέγγιση, αλλά γιατί πιστεύουμε ακράδαντα ότι μόνο με αυτόν τον τρόπο μπορούμε να αντιμετωπίσουμε τα δομικά προβλήματα της ελληνικής οικονομίας. Κάποιοι από το ΠΑΣΟΚ, από την Αριστερά σκόπιμα καλλιεργούν αυτόν το μύθο ότι οι μεταρρυθμίσεις ωφελούν τους λίγους εις βάρος των πολλών. Συμβαίνει ακριβώς το αντίθετο. 
     Οι χώρες στην Ευρώπη οι οποίες τόλμησαν να προχωρήσουν στην κατεύθυνση των φιλελεύθερων μεταρρυθμίσεων, χώρες όπως η Ιρλανδία, αλλά και η Φιλανδία και άλλες Σκανδιναβικές χώρες, μείωσαν την ανεργία, βελτίωσαν το βιοτικό επίπεδο των περισσοτέρων πολιτών τους και χρηματοδότησαν –ειδικά οι Σκανδιναβικές χώρες- από την ανάπτυξη το κοινωνικό τους κράτος. Σήμερα απολαμβάνουν τους καρπούς αυτών των τολμηρών πολιτικών πρωτοβουλιών, όταν άλλες χώρες, όπως η Γαλλία και η Γερμανία, βρίσκονται εγκλωβισμένες σε αδιέξοδα, αποτέλεσμα της πολιτικής ατολμίας των κυβερνήσεών τους.   
     Για εμάς οι μεταρρυθμίσεις δεν είναι αυτοσκοπός. Οι πολιτικές πρωτοβουλίες που αναλαμβάνει η Νέα Δημοκρατία σε όλα τα μέτωπα, αποσκοπούν τελικά στην επίτευξη μετρήσιμων στόχων προς όφελος των πολιτών, στη μείωση της ανεργίας, στη μείωση του πληθωρισμού, στη βελτίωση των συντάξεων, στο νοικοκύρεμα των δημόσιων οικονομικών -δεν πρέπει να  ξεχνούμε ότι τα χρέη του κράτους είναι τελικά και δικά μας χρέη- και στην παροχή καλύτερων δημόσιων υπηρεσιών προς τους πολίτες.
     Εμείς, κύριοι συνάδελφοι του ΠΑΣΟΚ, μειώνουμε τους φορολογικούς συντελεστές, όχι για να είμαστε αρεστοί στους επιχειρηματίες, όπως μας κατηγορείτε, αλλά για να τους ενθαρρύνουμε να πραγματοποιήσουν καινούριες επενδύσεις, που θα δημιουργήσουν θέσεις απασχόλησης. Πρέπει κάποια στιγμή να καταλάβουμε σε αυτήν τη χώρα ότι η διεύρυνση του κράτους δεν μπορεί να είναι λύση στο πρόβλημα της ανεργίας. Μόνο οι ιδιωτικές επενδύσεις, μόνο ο ιδιωτικός τομέας μπορεί να δώσει λύση στο πρόβλημα της ανεργίας και αν μας ασκείτε κριτική γι’ αυτό το θέμα, γιατί δε βλέπετε τι γίνεται σε όλην την Ευρώπη, όπου όλες οι χώρες ανταγωνίζονται για το ποια θα μειώσει πρώτη τους φορολογικούς συντελεστές. Εσείς θέλετε να πάμε αντίθετα στο ρεύμα και να κρατήσουμε τους φορολογικούς συντελεστές για τις επιχειρήσεις υψηλούς;
     Εμείς έχουμε το θάρρος να ανοίξουμε το ασφαλιστικό των τραπεζών, διότι γνωρίζουμε, και το γνωρίζετε και εσείς πολύ καλά, ότι τα συνταξιοδοτικά ταμεία –κάποιων τραπεζών τουλάχιστον- είναι περίπου χρεοκοπημένα, ως αποτέλεσμα συνταξιοδοτικών δικαιωμάτων, τα οποία δεν μπορούν να χρηματοδοτηθούν και τα οποία, συν των άλλων, κάποια από αυτά, όχι όλα, προσβάλλουν και κάθε έννοια ισότητας και κοινωνικής δικαιοσύνης.
     Εμείς προχωρούμε επιθετικά στις συμπράξεις ιδιωτικού και δημόσιου τομέα, στα συνχρηματοδοτούμενα και αυτοχρηματοδοτούμενα έργα. Με χαρά άκουσα τον κ. Χριστοδουλάκη να τα στηρίζει, αλλά βέβαια πολύ λίγα έκανε, όταν ήταν Υπουργός σ’ αυτόν τον τομέα. Το κάνουμε, γιατί γνωρίζουμε ότι τα έργα, τα οποία κατασκευάζονται με τη συμμετοχή του ιδιωτικού τομέα, μπορούν υπό τις σωστές προϋποθέσεις να φτιαχτούν καλύτερα, γρηγορότερα και φθηνότερα από τα έργα, τα οποία φτιάχνει το δημόσιο από μόνο του. Το γνωρίζουμε από την ελληνική εμπειρία, το γνωρίζουμε και από την ευρωπαϊκή πρακτική.
     Προχωρούμε στην υιοθέτηση ενός ενιαίου διευρυμένου ωραρίου για τη λειτουργία των εμπορικών καταστημάτων, όχι μόνο γιατί αυτό θα αποβεί προς όφελος των καταναλωτών, όπως είναι πολύ προφανές, αλλά διότι γνωρίζουμε από την εμπειρία μας ότι αυτό θα δημιουργήσει τελικά περισσότερες θέσεις απασχόλησης στον ιδιαίτερα δυναμικό κλάδο του λιανικού εμπορίου. 
     Συζητούμε, κύριοι συνάδελφοι του ΠΑΣΟΚ, την άρση της μονιμότητας για τους νεοπροσληφθέντες στις επιχειρήσεις του ευρύτερου δημόσιου τομέα, διότι δεν πιστεύουμε ότι πρέπει να υπάρχουν εργαζόμενοι δύο ταχυτήτων, ειδικά όταν συζητάμε για ΔΕΚΟ εισηγμένες στο χρηματιστήριο, κάποιες από τις οποίες, όπως ο ΟΤΕ, ανταγωνίζονται ευθέως επιχειρήσεις του ιδιωτικού τομέα.
Ενισχύουμε την Επιτροπή Ανταγωνισμού, διότι γνωρίζουμε ότι είναι ο θεματοφύλακας της εύρυθμης λειτουργίας της αγοράς και τελικά ο προστάτης του καταναλωτή αλλά και του μικρού επιχειρηματία. 
      Δημιουργούμε ένα σύγχρονο και αδιάβλητο σύστημα διαχείρισης και ελέγχου κοινοτικών πόρων για να μην έχουμε ποτέ ξανά το φαινόμενο να χάσουμε 1,5 δισεκατομμύρια ευρώ, διότι δεν πρέπει να ξεχνάμε και το 1.000.000.000 ευρώ, το οποίο χάσαμε από το Β΄ Κοινοτικό Πλαίσιο Στήριξης, επειδή, κύριοι συνάδελφοι του ΠΑΣΟΚ, δεν είχατε βάλει τις σωστές διαδικασίες για την απορρόφηση των κοινοτικών κονδυλίων. Και για να χρησιμοποιήσω μία φράση του Υφυπουργού, του κ. Φώλια, την οποία διάβασα σήμερα σε μια συνέντευξη που έδωσε και μου άρεσε πάρα πολύ και θέλω να την επαναλάβω, οι κοινοτικοί πόροι δεν είναι ευκαιρία για ξεκοκάλισμα, είναι το σημαντικότερο εργαλείο εθνικής στρατηγικής επενδύσεων την οποία τόσο ανάγκη έχει ο τόπος μας σήμερα.
      Κλείνω, κύριε Πρόεδρε, επειδή ο χρόνος πιέζει, λέγοντας τα εξής. Τα μεσάνυχτα η Κυβέρνηση, ο Πρωθυπουργός θα λάβουν με πρωτοβουλία του ΠΑΣΟΚ –και αυτή είναι η ειρωνεία- την ηχηρή ανανέωση της εμπιστοσύνης της Βουλής. Θα ήταν θετικό αν το ΠΑΣΟΚ, έστω και καθυστερημένα, λάβει το μήνυμα και συναινέσει σε κάποιες από τις μεταρρυθμίσεις που εμείς προχωράμε, αν και το βλέπω εξαιρετικά δύσκολο, λαμβάνοντας υπ’ όψιν το κλίμα της συζήτησης. 
      Εμείς όμως θα προχωρήσουμε με ή χωρίς συναίνεση, διότι αυτό επιτάσσει η κοινωνία. Με ευθύνη του Κώστα Καραμανλή, της Κυβέρνησης και όλων ημών, αλλά και με τη στήριξη μιας κοινωνίας η οποία αξίζει τα καλύτερα και η οποία θ’ αγκαλιάσει με την εμπιστοσύνη της αυτούς οι οποίοι θα τολμήσουν.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Μητσοτάκη.
      Το λόγο έχει η συνάδελφος κ. Περλεπέ.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Κυρίες και κύριοι συνάδελφοι, η μεταρρύθμιση που επαγγέλλεται η Νέα Δημοκρατία διά στόματος Πρωθυπουργού στον τομέα κυρίως της οικονομίας και των εργασιακών σχέσεων σφραγίζει με τον πιο κατηγορηματικό τρόπο το τέλος της πολιτικής της λεγόμενης ήπιας προσαρμογής και της «σεμνότητας και ταπεινότητας» απέναντι στον ελληνικό λαό. Η ένδυση του Πρωθυπουργού με τα λουθηριανά άμφια του μεταρρυθμιστή δεν πείθει κανέναν. Όλοι ξέρουν ότι από κάτω κρύβεται το κουστούμι του πιο ακραίου νεοσυντηρητισμού στα ζητήματα της οικονομίας αλλά και των συνειδήσεων και των νοοτροπιών. 
      Η Νέα Δημοκρατία επιχειρεί το ιστορικά πρωτοφανές να θεμελιώσει την πιο σκληρή και βίαιη αντιμεταρρύθμιση που έχει βιώσει ποτέ η χώρα. Μιλά βέβαια παραπλανητικά για δήθεν αναπροσαρμογές και αλλαγές που θα πάνε τον τόπο και την κοινωνία μπροστά. Το εγχείρημα αυτό θα καταγραφεί από τους μελετητές της εποχής μας ως η πιο αντιλαϊκή πρωτοβουλία της μεταπολίτευσης στη χώρα μας. Η μόνη λογική που κυριαρχεί αυτήν τη στιγμή είναι η εισπρακτική λογική που δυστυχώς επιβεβαιώθηκε και από την αναφορά του κ. Ρεγκούζα στη «μαύρη τρύπα» του προϋπολογισμού που ψηφίσατε και που σήμερα ομολογείτε ότι ήταν πλασματικός, «πλαστός» λέμε εμείς, «ψεύτικος» λένε οι πολίτες. Δυστυχώς, για άλλη μια φορά το κόστος των κινήσεών σας καλούνται να το επωμιστούν οι πολλοί που έχουν και μικρά εισοδήματα. 
      Κύριοι συνάδελφοι, η μεταρρύθμιση που επιχειρείται πρωτίστως αντανακλά τη μεταρρύθμιση του ίδιου σας του προγράμματος και των προεκλογικών σας εξαγγελιών. Ενδεικτικά μόνο θ’ αναφερθώ σε μερικούς τομείς όπου υπάρχουν χαρακτηριστικές αναντιστοιχίες μεταξύ λόγων και έργων ή απραξίας στους περίπου δεκαέξι μήνες που είστε Κυβέρνηση.
      Περιορίσατε δραστικά το πρόγραμμα των δημοσίων επενδύσεων για την υγεία. Περιορίσατε τα κονδύλια για τις προσλήψεις του παραϊατρικού προσωπικού και τις εφημερίες των γιατρών. Από τις εκατόν σαράντα κενές κλίνες ΜΕΘ που έχουμε δεν έχει λειτουργήσει στους δεκαέξι αυτούς μήνες ούτε μία. Αντίθετα, προωθείτε νομοσχέδιο για να κάνετε συμβάσεις με ιδιωτικές κλινικές για να δώσετε κλίνες ΜΕΘ, αντί να λειτουργήσετε τις ήδη υπάρχουσες. Το μόνο που θα χρειαζόταν ήταν να προσλάβετε τετρακόσιες πενήντα νοσηλεύτριες για όλες αυτές τις κλίνες ΜΕΘ που έχουμε σήμερα κλειστές.
      Επίσης, δυόμισι χιλιάδες θέσεις γιατρών παραμένουν κενές. Χθες ο κύριος Υπουργός αναφέρθηκε στις δύο χιλιάδες θέσεις ειδικευομένων. Προφανώς το έκανε για τη δημιουργία εντυπώσεων, γιατί ξέρει πολύ καλά ο Υπουργός, καθ’ ότι γιατρός, ότι οι θέσεις ειδικευομένων δεν είναι προσλήψεις, είναι διορισμοί σε θέσεις ατόμων που κάνουν ειδικότητα και μόλις τελειώσουν την ειδικότητα πάει ο αμέσως επόμενος που είναι στη λίστα αναμονής. Οι προσλήψεις που θα έπρεπε να γίνουν ήταν στις προσλήψεις του μόνιμου ιατρικού προσωπικού των γιατρών του κλάδου ΕΣΥ στα δημόσια νοσοκομεία. 
    Και στο σημείο αυτό θα ήθελα ν’ αναφερθώ σε μια ομιλία του κυρίου Πρωθυπουργού ο οποίος όταν ανέλαβε τα καθήκοντά του είχε πάει σε μια μονάδα απεξάρτησης και είχε μιλήσει για τις λίστες ντροπής των ατόμων που περιμένουν να πάρουν σειρά για να ενταχθούν στο πρόγραμμα μεθαδόνης. Πριν ένα χρόνο υπήρχαν στις λίστες αναμονής δυόμισι χιλιάδες άτομα. Σήμερα αυτές οι λίστες παραμένουν και τα άτομα έχουν φθάσει στις τέσσερις χιλιάδες φουκαράδες που δεν βρίσκουν σειρά για να ενταχθούν στο πρόγραμμα μεθαδόνης. Όλο αυτό το διάστημα δεν λειτούργησε ούτε μία μονάδα απεξάρτησης. 
    Και όσον αφορά τα ράντζα, σίγουρα εξαφανίστηκαν από τα νοσοκομεία, αλλά σε πολλές περιπτώσεις έχουν γίνει φορεία μέσα στους θαλάμους. Και κανείς δεν μιλά για τις λίστες αναμονής στα τακτικά περιστατικά. Οι άρρωστοι περιμένουν μήνες ή και πάνω από χρόνο να χειρουργηθούν για ένα απλό περιστατικό. Έτσι δεν κάνετε τίποτα άλλο, παρά να ωθείτε τους πολίτες στην ιδιωτική πρωτοβουλία. 
    Και επειδή όλα αυτά τα χρόνια η Νέα Δημοκρατία μιλούσε αντιπολιτευόμενη το ΠΑΣΟΚ για την πολιτική της κατσαρίδας, θα ήθελα να ρωτήσω τον κύριο Υπουργό εάν εξαφανίστηκαν τελικά οι κατσαρίδες από τα νοσοκομεία, γιατί θεωρώ ότι δεν θα εξαφανιστούν ποτέ. 
    Στα δημόσια έργα παρατηρείται μία απώλεια πολύτιμου χρόνου στον τομέα ωρίμανσης των έργων μετά την κατάργηση του ν. 3164/2003 του ΠΑΣΟΚ. Στον αγροτικό τομέα ο απολογισμός της χρονιάς που πέρασε για τους αγρότες ήταν τραγικός. Όχι μόνο οι τιμές ήταν εξευτελιστικές αλλά και πάρα πολλά προϊόντα περιμένουν απούλητα στις αποθήκες. Τα προγράμματα του Γ΄ Κοινοτικού Πλαισίου Στήριξης για τους αγρότες έχουν παγώσει εδώ και ένα χρόνο. Στην ναυτιλία δεν έχει γίνει τίποτα με τη δημοπράτηση των άγονων γραμμών. Η νησιώτικη περιφέρεια μαραζώνει. 
    Αυτά είναι μόνο μερικά από τα ζητήματα της οικονομικής σας πολιτικής στο πεδίο των συγκριτικών πλεονεκτημάτων της χώρας. Και τι να πει κανείς για την ακρίβεια, για τα είδη πρώτης ανάγκης και για την ανεξέλεγκτη τιμολογιακή συμπεριφορά των super markets και για την αύξηση των διδάκτρων που έφτασε το 15% το έτος 2004-2005, για την αύξηση της τιμής των φαρμάκων. Είναι τόσα πολλά που δεν χρειάζεται πλέον να λέμε ούτε νούμερα για να τα απαριθμούμε, γιατί οι πολίτες τα βιώνουν καθημερινά. Αυτοί θα είναι οι κριτές στο τέλος αυτής της τετραετίας.
    Κύριοι συνάδελφοι, η τακτική σας θυμίζει  μεθόδους που εφαρμόζουν οι υπνωτιστές. Σκεφθείτε λέτε στους πολίτες, το κακό ΠΑΣΟΚ. Νομίζετε ότι με αυτό τον τρόπο λύνεται το πρόβλημα. Οι πολίτες όμως πλέον δεν πείθονται με τα επιχειρήματα της μετάθεσης και του αντιπερισπασμού που έχουν γίνει μόνιμη επωδός της επιχειρηματολογίας της Νέας Δημοκρατίας. Για την ταμπακέρα δεν γίνεται ούτε κουβέντα. Και η ταμπακέρα περιέχει σκληρή επιτήρηση από την Ευρωπαϊκή Ένωση λόγω της δημοσιονομικής σας απογραφής που απέφερε προγραφή της ελληνικής οικονομίας. Περιέχει το νόμο περί «Βασικού Μετόχου» αλλά και πολύ κομματικό κράτος, μεγάλη εξαγορά συνειδήσεων μέσω των περιβόητων συνεντεύξεων για τις θέσεις στο δημόσιο και διακεκριμένες περιπτώσεις στελεχών σας που διαχειρίζονται τις δημόσιες υποθέσεις και το δημόσιο χρήμα με γνώμονα το προσωπικό τους «ιντερέσο». Κυρίως όμως η ταμπακέρα που άνοιξε και έγινε το κουτί της Πανδώρας απελευθέρωσε τις πιο επικίνδυνες δυνάμεις που επιβουλεύονται άμεσα τον δημόσιο τομέα της οικονομίας, τις εργασιακές σχέσεις, το ωράριο, τις υπερωρίες, τις συντάξεις, το μεροκάματο, το κράτος πρόνοιας, την αναπτυξιακή διαδικασία. Είναι αυτές οι δυνάμεις, αυτές οι επιλογές και αυτές οι πολιτικές που δημιουργούν ανασφάλεια στους εργαζόμενους, αλλά και αβεβαιότητα στην αγορά.
    Το ΠΑΣΟΚ θ’ αντιταχθεί σε αυτές τις δυνάμεις και σε κάθε προσπάθεια απορρύθμισης των δικαιωμάτων χιλιάδων ανθρώπων που εργάζονται σκληρά για να επιβιώσουν, ανθρώπων που η Κυβέρνηση σήμερα θέλει να τους συμπιέσει ακόμη περισσότερο προς όφελος των ολίγων. Είμαστε σίγουροι ότι η πλειοψηφία των πολιτών θα συστρατευθεί μαζί μας τόσο στους οραματικούς μας στόχους όσο και στα καθημερινά βήματά μας για μια άλλη οικονομική πρόταση για τους ίδιους και για τη χώρα.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Ιωάννης Τραγάκης): Ο κ. Μπούγας έχει το λόγο.
      ΙΩΑΝΝΗΣ ΜΠΟΥΓΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, η σημερινή συζήτηση διεξάγεται υπό τις συνέπειες μιας βαριάς πολιτικής ήττας για το ΠΑΣΟΚ, το οποίο επιχειρώντας να δώσει το σύνθημα της πολυπόθητης επίθεσης σε βάρος της κυβερνητικής πολιτικής, με τους χειρισμούς του συνόλου των υψηλόβαθμων στελεχών του, το μόνο που κατόρθωσε είναι ν’ αναγκάσει τους Βουλευτές του ν’ απολογούνται. Ν’ απολογούνται όχι μόνο για τα λάθη και τις παραλείψεις των προηγούμενων κυβερνήσεων του ΠΑΣΟΚ, αλλά και για το γεγονός ότι σε μια περίοδο απολύτως αναγκαίων για την κοινωνία και την οικονομία διαρθρωτικών αλλαγών, που επιδοκιμάζει η μεγάλη πλειοψηφία του ελληνικού λαού, ο Πρόεδρος και τα στελέχη του κόμματος της Αξιωματικής Αντιπολίτευσης πεισματικά αντιτίθενται στις μεταρρυθμιστικές πρωτοβουλίες της Κυβέρνησης, δίχως μάλιστα να προτείνουν εναλλακτικές λύσεις. Με τους από κάθε άποψη άστοχους χειρισμούς της η ηγετική ομάδα του ΠΑΣΟΚ μετέτρεψε το σύνθημα της επίθεσης, που με ανυπομονησία περίμεναν οι οπαδοί και τα στελέχη του κόμματος, σε σάλπισμα άτακτης υποχώρησης.
      Μετατρέψατε το κατηγορητήριο σε βάρος της Κυβέρνησης, κυρίες και κύριοι συνάδελφοι του ΠΑΣΟΚ, σε απολογία. Απευθυνόμενος την Τετάρτη ο κ. Παπανδρέου στους Βουλευτές της Συμπολίτευσης, μας ρώτησε αν εμπιστευόμαστε τον Πρωθυπουργό, για να εισπράξει ένα ηχηρό «ναι». Είναι το «ναι», κυρίες και κύριοι συνάδελφοι, της συντριπτικής πλειοψηφίας του ελληνικού λαού, της συντριπτικής πλειοψηφίας των Ελλήνων, ακόμη και αυτών που δεν τίμησαν με την ψήφο τους τη Νέα Δημοκρατία, αλλά στη Νέα Δημοκρατία και τον Κώστα Καραμανλή προσβλέπουν για μια καλύτερη Ελλάδα.
      Σήμερα, μετά απ’ όσα διαδραματίστηκαν σ’ αυτήν την Αίθουσα και απ’ όσα ελέχθησαν κατά τη διάρκεια της συζήτησης, εμείς δικαιούμαστε να σας ρωτήσουμε, κυρίες και κύριοι του ΠΑΣΟΚ, ρωτώντας ταυτόχρονα και τον ελληνικό λαό: Μπορείτε να εμπιστευθείτε το κόμμα σας; Μπορείτε να εμπιστευθείτε ένα κόμμα που δεν κάνει αυτοκριτική για τα μεγάλα λάθη του παρελθόντος, ένα κόμμα που δεν έχει ενιαίο πολιτικό λόγο για κορυφαία ζητήματα που απασχολούν την ελληνική κοινωνία και, το σπουδαιότερο, ένα κόμμα που δεν προτείνει εναλλακτικές λύσεις υπέρβασης των προβλημάτων;
      Κυρίες και κύριοι συνάδελφοι του ΠΑΣΟΚ, πριν κάνετε την κριτική για την Κυβέρνηση της Νέας Δημοκρατίας, οφείλετε να δώσετε εξηγήσεις για τα χαμένα χρόνια, για τις χαμένες ευκαιρίες των κοινοτικών κονδυλίων, για τα κονδύλια που χάθηκαν, για τη μονοδιάστατη κατ’ επίφαση αναπτυξιακή πολιτική της «μπετονιέρας», χωρίς επένδυση στο ανθρώπινο κεφάλαιο, στην ανταγωνιστικότητα, στο παραγωγικό δυναμικό, για το δημόσιο χρέος των 200.000.000.000 ευρώ, για την υπονόμευση των ασφαλιστικών ταμείων, για τις οφειλές προς το ασφαλιστικό σύστημα ύψους 9.208.000.000 ευρώ.
      Κυρίες και κύριοι συνάδελφοι, η Βουλή σήμερα καλείται να αποφανθεί για την πρόταση εμπιστοσύνης και καλείται ταυτόχρονα να επικυρώσει τη μεγάλη προσπάθεια της νέας διακυβέρνησης για την έξοδο από το τέλμα της εικοσαετούς αδράνειας, για την πραγμάτωση και εμπέδωση σημαντικών διαρθρωτικών αλλαγών, τις οποίες απαιτεί η ελληνική κοινωνία, ώστε να πάψει επιτέλους να είναι απλός θεατής των διεθνών εξελίξεων.
      Στο λίγο χρόνο που έχω ακόμη στη διάθεσή μου θα επιχειρήσω να σας θυμίσω τα σημαντικότερα μέτρα που έλαβε η Κυβέρνηση Καραμανλή στον τομέα της απασχόλησης και της κοινωνικής αλληλεγγύης.
      Είναι γεγονός ότι με την κατάργηση της εισφοράς υπέρ του ΛΑΦΚΑ και υπέρ του δημοσίου οι συντάξεις αυξήθηκαν κατά 9% περίπου. Επίσης, καταβάλαμε 1.135.000.000 ευρώ για την υλοποίηση του προϋπολογισμού του 2004 στον τομέα που σας προανέφερα, καθώς επίσης και των πρωτοβουλιών του ν. 3232. Αποδόθηκαν επίσης στο Ταμείο Νομικών 400.000.000 ευρώ. Με το νόμο για τη ρύθμιση καθυστερημένων ασφαλιστικών εισφορών προς το ΙΚΑ υποβλήθηκαν πάνω από εβδομήντα χιλιάδες αιτήσεις και εισπράχθηκαν προκαταβολές πάνω από 60.000.000 ευρώ, ποσό που συμβάλλει σημαντικά στη βελτίωση των οικονομικών του ιδρύματος.
      Προωθείται με ταχείς ρυθμούς η εγκατάσταση του ολοκληρωμένου πληροφοριακού συστήματος του ΙΚΑ-ΕΤΑΜ σε όλα τα υποκαταστήματα του ιδρύματος. Με την ολοκληρωμένη λειτουργία του συστήματος θα επιτευχθεί η έκδοση συνταξιοδοτικών αποφάσεων σε ελάχιστο χρόνο, η καταγραφή των ανασφάλιστων εργαζομένων και των επιχειρήσεων που λειτουργούν λαθραία, η τήρηση αξιόπιστου μητρώου εργοδοτών και η εφαρμογή σύγχρονων μεθόδων διασταύρωσης στοιχείων, που θα επιτρέψουν την καταπολέμηση της εισφοροδιαφυγής.
      Στη μεγάλη προσπάθεια για την τόνωση της απασχόλησης ο ΟΑΕΔ αναδεικνύεται σε πολύτιμο εργαλείο δράσης.
      Η απορρόφηση πόρων από το Γ΄ Κοινοτικό Πλαίσιο Στήριξης έχει αυξηθεί από το 27% που ήταν το Μάρτιο του 2004 σε 44% το Μάρτιο του 2005, ενώ ο οργανισμός υλοποιεί το μεγαλύτερο πρόγραμμα προκήρυξης θέσεων κατάρτισης και απασχόλησης, με στόχο τις εξήντα πέντε χιλιάδες θέσεις έως το τέλος του 2005.
      Αξιοποιείται επίσης ο θεσμός των Κέντρων Προώθησης της Απασχόλησης που για επτά χρόνια ήταν σε αδράνεια και κινητοποιούνται οι εργασιακοί σύμβουλοι για την προώθηση της εξατομικευμένης παρέμβασης και της ποιοτικής ανάλυσης των στοιχείων της ανεργίας σε κάθε περιοχή που θα έχει ολοκληρωθεί έως το τέλος του 2005.
      Είναι γνωστό ότι η χώρα μας κατείχε την πρώτη θέση πανευρωπαϊκά στην ανεργία γυναικών. Το 64% των ανέργων ήταν γυναίκες το τελευταίο τρίμηνο του 2004. Ο ΟΑΕΔ και η Γενική Γραμματεία Ισότητας προωθούν ολοκληρωμένες παρεμβάσεις και εστιάζουν στην επιχορήγηση επιχειρήσεων οι οποίες προσλαμβάνουν γυναίκες και την επιδότηση ανέργων γυναικών, ώστε να μπορούν να δημιουργούν δικές τους επιχειρήσεις.
      Ενεργοποιήθηκε επίσης ο νόμος για τις ενεργητικές πολιτικές απασχόλησης και τα μέτρα για τους επιδοτούμενους ανέργους, έτσι ώστε να μετατραπεί το επίδομα ανεργίας σε επίδομα απασχόλησης. Με βάση τη σχετική διάταξη επιδοτούμενοι άνεργοι μπορούν να προσλαμβάνονται ή να τοποθετούνται σε θέσεις εργασίας με πλήρη ή μερική απασχόληση για όσο χρόνο διαρκεί η επιδότηση ανεργίας.
      Θεσπίστηκε ο νέος ν. 3250 για τη μερική απασχόληση στο δημόσιο, στους Οργανισμούς Τοπικής Αυτοδιοίκησης και τα νομικά πρόσωπα δημοσίου δικαίου με εξασφαλισμένους πόρους και την εγγύηση διαφάνειας του ΑΣΕΠ, δεδομένα άγνωστα, κυρίες και κύριοι συνάδελφοι του ΠΑΣΟΚ για το καθεστώς μερικής απασχόλησης που άφησε πίσω του το κόμμα σας.
      Με τους αναπτυξιακούς νόμους του ΠΑΣΟΚ δημιουργήθηκαν πολλές επιχειρήσεις εκμεταλλευόμενες την επιχορήγηση των θέσεων απασχόλησης και άλλα ευκαιριακού, δυστυχώς, χαρακτήρα, κίνητρα. Οι επιχειρήσεις όμως αυτές που δημιουργήθηκαν έκλεισαν τόσο γρήγορα όσο ιδρύθηκαν και μεταβλήθηκαν σε χρηματιστηριακές φούσκες ή μετεγκαταστάθηκαν με ελληνικές επιδοτήσεις σε βαλκανικές χώρες, αφήνοντας χιλιάδες Έλληνες εργαζόμενους άνεργους.
      Λαμβάνοντας υπ’ όψιν την οδυνηρή για την εθνική οικονομία αυτή εμπειρία, ο νέος αναπτυξιακός νόμος καταργεί την επιδότηση της θέσης απασχόλησης και καλύπτει σημαντικό τμήμα, έως και 48% του μισθολογικού κόστους του συνόλου των θέσεων εργασίας που δημιουργούνται εντός της τριετίας από την ολοκλήρωση του επιδοτούμενου επενδυτικού σχεδίου. 
      Επίσης, θεσπίζεται πρόσθετη επιδότηση 5%-15% για τις μικρομεσαίες επιχειρήσεις και το συνολικό ύψος της επένδυσης μπορεί να ανέλθει στο 55%.
      Με τις ενισχύσεις αυτές, τις ευνοϊκές ρυθμίσεις του φορολογικού νόμου, την απλούστευση της νομοθεσίας για την αδειοδότηση των επιχειρήσεων, διαμορφώνεται στην Ελλάδα ένα φιλικό, επιχειρηματικό περιβάλλον, ώστε να υπάρξει τόνωση της απασχόλησης και νέες θέσεις εργασίας.
      Κυρίες και κύριοι συνάδελφοι, η νέα διακυβέρνηση με γνώμονα τη λαϊκή εντολή για την ανάδειξη των ζητημάτων που απασχολούν τον Έλληνα πολίτη στην καθημερινότητά του, αναπτύσσει σημαντικές πρωτοβουλίες και εξειδικευμένα μέτρα για την υπέρβαση του κλίματος εργασιακής και ασφαλιστικής αβεβαιότητας που της κληροδότησε το ΠΑΣΟΚ. 
      Στην προσπάθεια για την Ελλάδα της απασχόλησης, της κοινωνικής προστασίας, της αλληλεγγύης των γενεών, η Εθνική Αντιπροσωπεία καλείται στην πρώτη γραμμή. Στηρίζει σήμερα με την εμπιστοσύνη της τις προσπάθειες του Πρωθυπουργού, του Κώστα Καραμανλή και  της Νέας Δημοκρατίας.
      Σας ευχαριστώ θερμά.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Έξαρχος έχει το λόγο.
      ΒΑΣΙΛΕΙΟΣ ΕΞΑΡΧΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, ύστερα από μία τριήμερη συζήτηση που διεξάγεται στη Βουλή και παρά το γεγονός ότι υπήρξαν ορισμένες ατυχέστατες παρεμβάσεις και από μέλη της Κυβέρνησης που υποβαθμίζουν κατά την εκτίμησή μας το κύρος και της πολιτικής και των πολιτικών, μπορούμε να πούμε ότι είναι μία χρήσιμη συζήτηση. Και είναι μία χρήσιμη συζήτηση γιατί ξεκαθαρίζεται, είναι πιο ευκρινές στους Έλληνες πολίτες, διαπιστώνουν με μεγαλύτερη διαύγεια ότι υπάρχει μια μεγάλη απόσταση μεταξύ των προεκλογικών υποσχέσεων της Κυβέρνησης και των πράξεών της μετά τις εκλογές.
      Επιβεβαιώθηκε από τη συζήτηση ότι πέρα από ορισμένα αποσπασματικά μέτρα	δεν υπάρχει ένα συνολικό σχέδιο συνεκτικών πολιτικών για τη χώρα. Μετά την περίοδο της ευφορίας της προολυμπιακής, η χώρα είναι σε μία κατάσταση μεταολυμπιακής μελαγχολίας, με οδυνηρά αποτελέσματα για τους εργαζόμενους, τους αγρότες, τους συνταξιούχους, τους άνεργους. Το καλάθι των προεκλογικών υποσχέσεων αδειάζει κάθε μέρα και περισσότερο, όπως αδειάζει και το καλάθι της νοικοκυράς που το πλήττει η ακρίβεια. 
      Ποτέ στο παρελθόν κυβέρνηση με τόσο νωπή λαϊκή εντολή δεν διέψευσε, δεν προβλημάτισε, δεν απογοήτευσε τόσους πολλούς σε τόσο σύντομο χρονικό διάστημα. Επάξια, λοιπόν, αναδεικνύεται σε πρωταθλήτρια της διάψευσης των ελπίδων των Ελλήνων πολιτών. 
      Κυρίες και κύριοι συνάδελφοι, ο ελληνικός λαός, αλλά και όλοι μας ακούσαμε προεκλογικά πολύ ωραία λόγια για μεγαλύτερη στροφή στην περιφέρεια, για στήριξη της υπαίθρου. Και δεκαπέντε μήνες μετά -μπαίνετε στον δέκατο έκτο- το ερώτημα παραμένει: πώς θα γίνει η ανάπτυξη της περιφέρειας, όταν μειώνετε το πρόγραμμα δημοσίων επενδύσεων κατά 16% περίπου; 
      Πώς θα γίνει η ανάπτυξη της υπαίθρου, όταν δεκαέξι μήνες τώρα δεν έχει ξεκινήσει κανένα νέο έργο; 
      Και επειδή έχω ακούσει πολλούς Υπουργούς να μιλούν για αύξηση της απορρόφησης των πόρων, θα ήταν πολύ διαφωτιστικό για την ελληνική Βουλή να κατατεθεί μέχρι το τέλος της αποψινής συνεδρίασης ένας κατάλογος που να δείχνει πόσα νέα έργα ξεκίνησαν σε όλη τη χώρα αυτούς τους δεκαέξι μήνες. Φοβούμαι ότι θα είναι μία, δύο σελίδες. Να δείξουν γιατί αυξήθηκαν οι απορροφήσεις στα διάφορα προγράμματα. Έγιναν καινούργια έργα; Έγιναν καινούργιες προκηρύξεις προγραμμάτων που υπέγραψαν συμβάσεις; Δεν έγινε τίποτε απ’ όλα αυτά. Μόνο τα έργα που είχαν δημοπρατηθεί τα προηγούμενα χρόνια, που μπορεί να είχαν αδυναμίες, είχαν καθυστερήσεις, όμως αυτά ανεβάζουν τις απορροφήσεις. Για να πάψει επιτέλους και ο μύθος ότι αυτή η Κυβέρνηση αύξησε τους ρυθμούς απορρόφησης των πόρων. Κανένα νέο έργο δεν ξεκίνησε. Και αυτά είναι ορατά, κύριοι συνάδελφοι, στην περιφέρεια, τα γνωρίζουν όλοι οι πολίτες.
      Ακούσαμε ότι θα αλλάξει η κατάσταση στον αγροτικό τομέα. Και αν μπορούσε ένας αγρότης να πάρει το λόγο μετά από την ομιλία του κυρίου Πρωθυπουργού και του κυρίου Υπουργού Γεωργίας χθες, θα έλεγε: μα, σε ποια χώρα ζούμε; Πώς δεν έχουμε αντιληφθεί ότι έχει αυξηθεί το αγροτικό εισόδημα στην Ελλάδα; Πώς δεν έχουμε αντιληφθεί ότι όλα έχουν αλλάξει αυτούς τους δεκαέξι μήνες; Και αυτά λέγονται όταν προεκλογικά ο κ. Καραμανλής κάλεσε τους Έλληνες αγρότες -όχι μόνο της Θεσσαλίας, στην προεκλογική του ομιλία στη Λάρισα, όλους τους αγρότες της χώρας- να υπογράψει συμβόλαιο τιμής. Αυτό όμως το συμβόλαιο τιμής έχει βουλιάξει στα ρηχά νερά του Πηνειού. Γιατί, θα ρωτούσε ο καλοπροαίρετος αγρότης, ο οποίος σαγηνεύτηκε από τα προεκλογικά λόγια που του έλεγαν ότι θα  αυξηθεί το εισόδημά του, θα μειωθεί το κόστος παραγωγής, ότι θα κάνει μία πορεία προς το μέλλον ο αγροτικός τομέας. Θα ρωτούσε: Πού είναι οι υποσχέσεις αυτές; Πού είναι οι δεσμεύσεις που ανέλαβε η Κυβέρνηση; Πού είναι το άλμα προς το μέλλον; Μόνο επιστροφή στο παρελθόν έχουμε αυτούς τους μήνες. Γιατί; Γιατί τα φάρμακα, τα λιπάσματα, τα αγροτικά εφόδια καλπάζουν με ρυθμούς 1990 – 1993. 
      Άκουσα -και είδα με έκπληξη, οφείλω να ομολογήσω- τον κύριο Πρωθυπουργό για πρώτη φορά να μιλάει και ο ίδιος για την άριστη διαχείριση του βαμβακιού. Και δεν τον ακούσαμε μόνο εμείς στην Αίθουσα, τον άκουσαν όλοι οι βαμβακοπαραγωγοί σε όλη την Ελλάδα. 
      Άρα με καθυστέρηση μηνών υιοθέτησε την άποψη του Υπουργού Γεωργίας κ. Μπασιάκου, ο οποίος υπερηφανεύεται ότι άσκησε άριστη διαχείριση όσον αφορά το βαμβάκι αυτήν τη χρονιά. 
      Και ξέρετε, ορισμένοι συνάδελφοι χειροκρότησαν και απέδειξαν ότι δεν γνωρίζουν το θέμα και ο κύριος Πρωθυπουργός δημιούργησε προβλήματα συνείδησης σε συναδέλφους και της πτέρυγας της Νέας Δημοκρατίας που κατάγονται από περιοχές που παράγουν βαμβάκι. 
      Δημιούργησε συνειδησιακά προβλήματα σε όσους δεν μπορούν να αντικρίσουν τους γονείς τους στα μάτια και παραιτούνται από τις κομματικές θέσεις. Δημιούργησε προβλήματα σε συναδέλφους και της Νέας Δημοκρατίας που όταν ήταν στην Αντιπολίτευση, πήγαιναν στα μπλόκα και στήριζαν τα αιτήματα των παραγωγών με βασικότερο όλων το «όλα τα κιλά, όλα τα λεφτά».  
      Τώρα που πηγαίνουν στις περιοχές τους, οι αγρότες τους λένε τα εξής: Τα κιλά τα έχουμε στις αποθήκες. Τα λεφτά ακόμα τα περιμένουμε και δεν φτάνει αυτό, αλλά έχουμε και το πρωτοφανές αλαλούμ να μην ξέρει κανείς ποιες θα είναι οι επιστροφές, με ποια κριτήρια δίνονται, πώς δίνονται τα δικαιώματα, πότε θα γίνει η αποπληρωμή. 
      Αυτή είναι η εικόνα μιας κυβέρνησης που έχει κάνει άλμα προς το μέλλον όσον αφορά τα αγροτικά; Είναι η εικόνα μιας κυβέρνησης που προστατεύει τα εισοδήματα των μικρομεσαίων και των εμπόρων; 
      Κυρίες και κύριοι συνάδελφοι, υπάρχει πρόβλημα στην ύπαιθρο, γιατί η μείωση της αγοραστικής δύναμης των αγροτών, που είναι κινητήριος μοχλός για τις τοπικές οικονομίες, μεταφέρεται στην αγορά και τα εμπορικά καταστήματα χειμάζονται στην ελληνική περιφέρεια. 
      Γι’ αυτό εμείς σας λέμε και από το Βήμα της Βουλής να μην προχωρήσετε στη μεταρρύθμιση, όπως εσείς την ονομάζετε, της απελευθέρωσης του ωραρίου, γιατί εκτός από τα πολλά μαγαζιά που θα κλείσετε, θα κλείσετε και πολλά σπίτια, κυρίες και κύριοι της Κυβέρνησης, αν προχωρήσετε και σ’ αυτό το ριζοσπαστικό, κατ’ εσάς, μέτρο. 
      Κυρίες και κύριοι συνάδελφοι, αυτό σας το λένε όλοι οι εμπορικοί σύλλογοι της επαρχίας. Σας το λέει η Γενική Συνομοσπονδία Επαγγελματιών και Βιοτεχνών Ελλάδος, σας το λέει η Ένωση Νομαρχιακών Αυτοδιοικήσεων και ελπίζω ότι θα τους ακούσετε όλους αυτούς. 
      Κυρίες και κύριοι συνάδελφοι -για να κλείσω, κύριε Πρόεδρε- είναι προφανές ότι αυτή η πολιτική δεν οδηγεί σε άλμα προς το μέλλον. Έχει ρωγμές η πολιτική σας και οι πολίτες την αμφισβητούν. 
      Βεβαίως, δεν έχουμε καμία αμφιβολία ότι ψήφο εμπιστοσύνης στην Κυβέρνηση θα δώσουν και Υπουργοί που πρότειναν στον κύριο Πρωθυπουργό να στείλει στο σπίτι δυο-τρεις Υπουργούς. Θα δώσουν και οι συνάδελφοι που έχουν προβλήματα συνείδησης με την αγροτική πολιτική της Κυβέρνησης. 
      Εμείς όμως σε καμία περίπτωση δεν μπορούμε να δώσουμε ψήφο εμπιστοσύνης στην Κυβέρνηση. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Κύριε Υπουργέ, θέλετε να κάνετε παρέμβαση; 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Μία μικρή παρέμβαση, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, θα ήθελα να σας παρακαλέσω να είναι πολύ σύντομη η παρέμβασή σας, γιατί είναι εγγεγραμμένοι στον πίνακα των ομιλητών πάρα πολλοί συνάδελφοι και είναι λογικό από τις ομιλίες των Βουλευτών της Αξιωματικής Αντιπολίτευσης να δημιουργούνται ορισμένα ερωτηματικά.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, μας εκπλήσσει το γεγονός ότι μας εγκαλούν συνάδελφοι του ΠΑΣΟΚ για την αγροτική μας πολιτική. 
      Μα, εμείς καταρρακώσαμε την ανταγωνιστικότητα των αγροτικών προϊόντων; Εμείς ήμασταν εκείνοι που επί είκοσι χρόνια αφήσαμε τους αγρότες στην τύχη τους; Εμείς πηγαίναμε στις Βρυξέλλες και παθαίναμε πανωλεθρίες; Εμείς ήμασταν εκείνοι που ψηφίζαμε κανονισμούς, οι οποίοι δυστυχώς μας ακολουθούν ακόμη, όπως ο κανονισμός για το βαμβάκι, ο οποίος είναι πέρα για πέρα καταστροφικός; 
      Μιλήσαμε για τα βαμβάκι και θέλω να σας θυμίσω ποιος ψήφισε τον κανονισμό του 2001 για το βαμβάκι, μετά τον οποίο ξεσηκώθηκε όλη η Ελλάδα και είχαμε κινητοποιήσεις και σωρεία προβλημάτων; Μήπως η Νέα Δημοκρατία ή μήπως ο κ. Ανωμερίτης ο οποίος αφού συμφώνησε και αφού ψήφισε, δήλωσε το περίφημο «δεν ήξερα τι ψήφιζα, δεν γνώριζα τι ψήφιζα». Μήπως η Νέα Δημοκρατία; 
      Και μπορείτε να μου πείτε –επειδή αναφερθήκατε στη δική μας συνείδηση- εάν υπήρξε άλλη φορά που να πήγαμε στην Ευρωπαϊκή Ένωση και όλες οι θέσεις μας να γίνουν αποδεκτές από την Ευρωπαϊκή Επιτροπή, όπως έγιναν φέτος; Υπήρξε άλλη φορά που οι επιδοτήσεις και η επιστροφή συνυπευθυνότητας να έχουν πληρωθεί σε τόσο σύντομο χρόνο, όπως έγινε πέρυσι; 
      Και επειδή άκουσα και ένα συνάδελφο να μιλάει για το εισόδημα, θέλω να θυμίσω στους συναδέλφους ότι το αγροτικό εισόδημα δεν μειώθηκε, αλλά αυξήθηκε κατά 2,8%, σύμφωνα με τα επίσημα στοιχεία της EUROSTAT, τα επίσημα στοιχεία της Εθνικής Στατιστικής Υπηρεσίας. 
      (Χειροκροτήματα από την πτέρυγα της Νέας Δημοκρατίας)
      Διότι αγνοείτε ότι το εισόδημα δεν είναι μόνο απόρροια της τιμής. Είχαμε μία μείωση των τιμών λόγω υπερπαραγωγής. Είναι απόρροια της μεγάλης παραγωγής. Πέρσι είχαμε όντως μεγάλη παραγωγή. Είναι, επίσης, απόρροια των επιδοτήσεων της Ευρωπαϊκής Ένωσης. 
      Θέλω, επίσης, να σας πω και κάτι ακόμη. Για πρώτη φορά έχουμε θωρακίσει την ελληνική αγροτική παραγωγή. Για πρώτη φορά γίνονται τόσο συστηματικοί έλεγχοι, έτσι ώστε να προστατεύουμε τα ελληνικά αγροτικά προϊόντα. 
      Θέλω, επίσης, να σας πω ότι ασύδοτη κάνατε την αγορά των φαρμάκων. Ασύδοτη κάνατε την αγορά των λιπασμάτων. Τα τινάξατε όλα στον αέρα! Για πρώτη φορά γίνονται συστηματικοί έλεγχοι, έτσι ώστε να έχουμε μια αποτελεσματική μείωση του κόστους παραγωγής των αγροτικών προϊόντων. Το γνωρίζουν αυτό οι Έλληνες αγρότες και, βέβαια, αν πάρετε όλα τα γκάλοπ, οι Έλληνες αγρότες είναι αυτοί που όλο και περισσότερο εμπιστεύονται τη Νέα Δημοκρατία, την Κυβέρνηση του Κώστα Καραμανλή.
      (Χειροκροτήματα από την πτέρυγα της Νέας Δημοκρατίας)
      ΒΑΣΙΛΕΙΟΣ ΕΞΑΡΧΟΣ: Ήμουν πολύ επιεικής μαζί σας. Ελάτε να τα πείτε αυτά στη Λάρισα! 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Ήρθα μια εβδομάδα μετά τις κινητοποιήσεις. 
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
      Το λόγο τώρα έχει ο κ. Καρασμάνης.
      ΓΕΩΡΓΙΟΣ ΚΑΡΑΣΜΑΝΗΣ: Κυρίες και κύριοι συνάδελφοι, το έφερε η τύχη να διαδεχθώ στο Βήμα το συνάδελφο κ. Έξαρχο, τον οποίο τιμώ. Είναι ένας αξιόλογος, ευπρεπής πολιτικός και μάλιστα είναι αντιπρόεδρος της διακομματικής επιτροπής, της Μόνιμης Επιτροπής Περιφερειών εδώ στη Βουλή, της οποίας έχω την τιμή να είμαι πρόεδρος. Οφείλω να πω ότι όλοι οι συνάδελφοι όλων των πτερύγων που συμμετέχουν σε αυτήν την επιτροπή δίνουν τον καλύτερό τους εαυτό και μάλιστα αυτόν το μήνα καταθέτουμε ένα πόρισμα - πυξίδα, διαχρονικό εργαλείο πολύτιμο για όλους αυτούς που ασχολούνται με την περιφέρεια και θέλουν να τη στηρίξουν. 
      Όμως, θα μου επιτρέψει να του πω ότι για την κατάντια της σημερινής ελληνικής γεωργίας υπόλογη και υπεύθυνη είναι η προηγούμενη κυβέρνηση, αυτή που ψήφισε όλους αυτούς τους καταστροφικούς κανονισμούς και μάλιστα τον καταστροφικό κανονισμό για το βαμβάκι. Τα είπε ο κ. Κοντός. Δεν χρειάζεται να μιλήσω εγώ γι’ αυτά. 
      Κυρίες και κύριοι συνάδελφοι, εδώ και δεκαπέντε μέρες εμείς εδώ σ’ αυτήν την Αίθουσα, αλλά και μαζί μας ολόκληρος ο ελληνικός λαός είμαστε θεατές ενός θεάτρου του παραλόγου. Παρακολουθούμε μια Αντιπολίτευση που, συνεπικουρούμενη από τα φιλικά της Μέσα Μαζικής Ενημέρωσης, καταλογίζει στην Κυβέρνηση της Νέας Δημοκρατίας απραξία, ανικανότητα και ανεπάρκεια. Πρόκειται για μια Αντιπολίτευση που καταγγέλλει τη σημερινή Κυβέρνηση ότι δεν επιλύει προβλήματα για τα οποία η ίδια ουδέποτε έδωσε λύσεις και μάλιστα δεν ασχολήθηκε ποτέ μ’ αυτά και με όσα ασχολήθηκε τα επιδείνωσε. 
      Τώρα τελευταία, κυρίες και κύριοι συνάδελφοι, ακούμε και διαβάζουμε ακόμη, να λέγεται και να γράφεται ότι τελείωσε η περίοδος χάριτος της Κυβέρνησης και ότι ο λαός νοσταλγεί ήδη τις ακόμη καλύτερες ημέρες που δήθεν τους είχαν εξασφαλίσει οι προηγούμενες κυβερνήσεις και οι πολιτικές, αυτές δηλαδή που πριν από δεκαπέντε μήνες ο ελληνικός λαός καταδίκασε στη συντριπτική του πλειοψηφία. 
      Επιτρέψτε μου να παραφράσω λίγο το σλόγκαν των ημερών και να πω ότι πράγματι η περίοδος χάριτος τελείωσε. Όμως, όχι για την Κυβέρνηση της Νέας Δημοκρατίας. Τελείωσε για το ΠΑΣΟΚ, που, επιτέλους, ήρθε η ώρα να συνειδητοποιήσει –τόσο ως κόμμα όσο και η κοινή γνώμη- το πολιτικό αξίωμα ότι μπορεί κάποιος να παραπλανά κάποιους για λίγο, αλλά δεν μπορεί να παραπλανά όλους για πάντα. 
      Με άλλα λόγια, κυρίες και κύριοι συνάδελφοι, ήρθε η ώρα να πούμε τα πράγματα με το όνομά τους. Να πούμε δηλαδή ότι οι δημοκρατίες διασφαλίζουν τη συνέχεια των διακυβερνήσεων, αλλά ποτέ δεν διαγράφουν ούτε παραγράφουν τις πολιτικές ευθύνες. Υπάρχουν πολιτικές ευθύνες. Αλίμονο στους πολιτικούς που δεν αναγνωρίζουν τα λάθη τους και δεν διδάσκονται από το παρελθόν! 
      Η πολιτική δεν είναι ποδόσφαιρο και το fair play έχει τα όρια του. Αφού προκαλούμαστε σε μία σύγκριση πεπραγμένων, οφείλουμε να αποδώσουμε τα του Καίσαρος τω Καίσαρι. Είναι όντως έργο ΠΑΣΟΚ το ότι, ενώ διαχειρίστηκε πακτωλό δισεκατομμυρίων δραχμών, κατάφερε να μας καταντήσει ουραγούς, τελευταίους στην Ευρωπαϊκή Ένωση στον τομέα των επενδύσεων. Κατάφερε να μας κάνει πρωταθλητές και μάλιστα με ρεκόρ στην ανεργία, στην ακρίβεια, στα ελλείμματα στο δημόσιο χρέος, στον πληθωρισμό.
      Κατάφερε δηλαδή όχι απλώς να κάνει την περιβόητη σύγκλιση με τις άλλες κοινοτικές χώρες, αλλά να διευρύνει δραματικά το χάσμα σε όλα τα επίπεδα, στις απολαβές, στις κοινωνικές παροχές, στις υπηρεσίες στην παιδεία και στην υγεία, στις υποδομές, παντού!
      Κατάφερε να καταβαραθρώσει την ελληνική γεωργία, οδηγώντας την σε μαρασμό και μάλιστα στα πρόθυρα της χρεοκοπίας και της απερήμωσης. Κατάφερε να φέρει πολλές ελληνικές περιφέρειες πρώτες στις λίστες της αποβιομηχάνισης και της φτώχειας σε ολόκληρη την Ευρωπαϊκή Ένωση.
      Και για να μη σπεύσουν κάποιοι να μας κατηγορήσουν για αυθαίρετες εκτιμήσεις, να πούμε ότι αυτά δεν τα βγάζουμε απ’ το μυαλό μας. Είναι επίσημα, αδιαμφισβήτητα στοιχεία του ΟΑΣΑ, του Διεθνούς Νομισματικού Ταμείου, της κοινοτικής στατιστικής υπηρεσίας EUROSTAT.
      Και έχουμε από την άλλη μεριά μια Κυβέρνηση νέα, την οποία η μαύρη προπαγάνδα εγκαλεί για δήθεν απραξία. Είναι απραξία ότι μέσα σε μικρό χρονικό διάστημα μετά την Ολυμπιάδα φτιάξαμε φορολογικό και αναπτυξιακό νόμο, που δίνει ανάσα, δίνει κίνητρα στον επιχειρηματία, τον έμπορο, τον επαγγελματία, την μικρομεσαία επιχείρηση για επενδύσεις; Είναι απραξία η κατάργηση του αμαρτωλού μαθηματικού τύπου, που έσωσε κυριολεκτικά την τελευταία στιγμή πολλά έργα από την απένταξή τους για χρηματοδότηση από το Γ΄ Κοινοτικό Πλαίσιο Στήριξης;
      Και επιτρέψτε μου ως παράδειγμα να αναφερθώ στο δικό μου νομό, στην Πέλλα, που κινδύνευε να χάσει πάνω από 30.000.000.000 για έργα πνοής, για έργα ζωής. Αναφέρομαι στην παράκαμψη αλλά και στην ανέλιξη της Παλαιάς Χώρας, στην οδική παράκαμψη της Έδεσσας, στο Μουσείο της Πέλλας.
      Είναι ανυπαρξία έργου ο αγώνας που εδώ και δεκαπέντε μήνες δίνεται για τον αγροτικό κόσμο, για όλους τους αγροτικούς τομείς, για τους οποίους οι προηγούμενες κυβερνήσεις είχαν προσυπογράψει καταστροφικούς κανονισμούς, τους οποίους μάλιστα ανακοίνωναν με πανηγυρισμούς και θριαμβολογίες;
      Είναι ανυπαρξία έργου ότι δώσαμε τέλος στον εφιάλτη με τα πανωτόκια, που έσωσε από την ολοκληρωτική καταστροφή χιλιάδες αγροτικές οικογένειες και εκμεταλλεύσεις; Και μη μας πείτε πάλι, κύριοι της Αντιπολίτευσης, ότι υπάρχουν ατέλειες, ότι υπάρχουν παραλείψεις στις ρυθμίσεις. Θα τις διορθώσουμε κι αυτές και θα είναι ακόμη μία απάντηση στην αναλγησία των δικών σας κυβερνήσεων, που δεν ασχολήθηκαν σοβαρά με αυτό το τεράστιο κοινωνικό πρόβλημα.
      Είναι απραξία ότι για πρώτη φορά ο ΕΛΓΑ έδωσε μέσα σε ένα χρόνο πάνω από 200.000.000.000 και μάλιστα κάλυψε ζημιές, τις οποίες δεν κάλυπτε ποτέ ο κανονισμός; Και αν προσποιηθείτε ότι το αγνοείτε, θα σας το θυμίσουν οι δενδροκαλλιεργητές, οι βαμβακοπαραγωγοί, οι αμπελουργοί, οι σπαραγγοπαραγωγοί, όλοι οι αγρότες και οι κτηνοτρόφοι, που τα τελευταία είκοσι χρόνια βιώνουν την αδιαφορία αν όχι την εχθρότητα των κυβερνήσεών σας. Όπως γνωρίζουν και οι καπνοκαλλιεργητές ότι η Κυβέρνηση της Νέας Δημοκρατίας είναι αυτή που έδωσε χαμηλότοκα δάνεια και μάλιστα σε μια δύσκολη περίοδο, που περνάει αυτός ο τομέας, γιατί υπάρχουν δυσμενέστατες κοινοτικές και παγκόσμιες ανακατατάξεις και επιλογές.
      Εντούτοις, κυρίες και κύριοι συνάδελφοι, η αντικυβερνητική προπαγάνδα επιχειρεί να περάσει στην κοινή γνώμη ότι η Κυβέρνηση αθετεί τις προεκλογικές της εξαγγελίες. Μάταιος ο κόπος της. Η Νέα Δημοκρατία, απόλυτος και αδιαφιλονίκητος εκφραστής του μεσαίου χώρου, δηλαδή της συντριπτικής πλειοψηφίας, δίνει τη μεγάλη μάχη, που θα κλείσει την ψαλίδα ανάμεσα στις κοινωνικές ομάδες. Είναι απόλυτα συνεπής στη δέσμευση για την οποία της εμπιστεύτηκε τη διακυβέρνηση ο ελληνικός λαός, ότι θα εφαρμόσει μια πολιτική με κοινωνικό πρόσωπο, με επίκεντρο τον άνθρωπο. Και αυτήν την πολιτική εφαρμόζει.
      Κυρίες και κύριοι συνάδελφοι της Αντιπολίτευσης, μην αυταπατάσθε. Ο ελληνικός λαός γνωρίζει τι αφήσατε, γνωρίζει τι μας έχετε κληροδοτήσει. Γνωρίζει ότι είμαστε μια Κυβέρνηση ολίγων μηνών. Και σε αυτό το λίγο διάστημα έγιναν σημαντικά πράγματα. Γι’ αυτό ακριβώς δείχνει την ανάλογη κατανόηση, την ανάλογη υπομονή. Ξέρει ότι περνάμε μια δύσκολη δημοσιονομική περίοδο, που στο τέλος της, μετά το ξεπέρασμα αυτών των εκρηκτικών προβλημάτων, θα ξεκινήσει μια νέα περίοδος για την Ελλάδα, περισσότερο για την περιφέρεια και ειδικότερα για τη νέα γενιά.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Ο κ. Κουσελάς έχει το λόγο. 
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, αποτελεί τουλάχιστον πολιτική πρόκληση η επιλογή του Πρωθυπουργού -αλλά και άλλων στελεχών της Κυβέρνησης- να έρθει εδώ στην Εθνική Αντιπροσωπεία και να μιλήσει με αυτόν τον τρόπο. Γιατί είστε εσείς αυτοί, κύριε Πρωθυπουργέ, που προσπαθείτε να ισοπεδώσετε ακόμα και σήμερα ό,τι πιο θετικό έγινε στην Ελλάδα τα τελευταία τριάντα χρόνια, κάνοντας αντιπολίτευση στο παρελθόν. Γιατί είστε εσείς, η Κυβέρνηση της Νέας Δημοκρατίας, που προεκλογικά εξαπάτησε τον ελληνικό λαό.
      Μιλήσατε τότε για πραγματική σύγκλιση, για στήριξη των ασθενέστερων λαϊκών τάξεων, για στήριξη του εισοδήματος του αγρότη. Έρχεστε μετά τις εκλογές και μιλάτε για ήπια προσαρμογή, για αλλαγές με τη συναίνεση των εργαζομένων. 
      Σήμερα, κυρίες και κύριοι συνάδελφοι, πέφτουν οι μάσκες. Στους δεκαπέντε μήνες που πέρασαν, σκανδαλωδώς στηρίξατε την παραοικονομία, τους μεσάζοντες σε βάρος των αγροτών και των μικρομεσαίων επιχειρήσεων. Αναδιανείματε το εισόδημα εξωθώντας τις ασθενέστερα λαϊκές τάξεις, τους χαμηλοσυνταξιούχους του ΟΓΑ και του ΙΚΑ στο κοινωνικό περιθώριο, μέσα από τη μείωση και όχι την αύξηση των συντάξεων τους. 
      Δώσατε προνόμια στους μερισματούχους, στους έχοντες και κατέχοντες, με τη μείωση της φορολογίας από το 40% στο 25%, αλλά και με άλλα ανάλογα μέτρα που ψηφίσατε στον αναπτυξιακό νόμο. Καταδικάσατε την περιφέρεια στη στασιμότητα και την οπισθοδρόμηση, αφού παγώσατε όλα τα έργα που ήταν σε εξέλιξη, χωρίς να προκηρύξετε κανένα καινούργιο. Η ώρα της περιφέρειας δεν ήρθε ακόμη. Μάλλον ήρθε η ώρα της αλήθειας για τα μεγάλα τα λόγια, τα απατηλά. 
      Οδηγήσατε την ανεργία και πάλι σε διψήφια νούμερα. Κατασκευάσατε γαλάζιες παράγκες για την πρόσληψη των νέων που αγωνίζονται και αγωνιούν για μια θέση εργασίας. Οδηγήσατε τους αγρότες σε απόγνωση, με τιμές εξευτελιστικές, κάτω και από το καλλιεργητικό κόστος το οποίο καθημερινά αυξάνεται. Αυξήσατε το ΦΠΑ και τους έμμεσους φόρους, που πλήττουν τα λαϊκά εισοδήματα. 
      Πέστε μας, κύριοι της Κυβέρνησης, εάν σήμερα δεσμεύεστε ότι δεν θα παρθούν και νέα μέτρα, ότι δεν θα έχουμε και νέους φόρους. Οδηγήσατε και οδηγείτε καθημερινά τα νοικοκυριά στην υπερχρέωση και την απελπισία. Πενήντα έξι δισεκατομμύρια ευρώ έχει φτάσει το ύψος του δανεισμού, που αυξάνεται με ρυθμούς της τάξης του 28% και πάνω. 
      Κάντε μια βόλτα, κύριοι της Κυβέρνησης, όχι στο Κολωνάκι και στο Ψυχικό, αλλά στις φτωχογειτονιές της Αθήνας, του Πειραιά, ελάτε στη Μεσσηνία, στη Μέλπια, στην Ηλέκτρα, στις ξεχασμένες περιοχές της ορεινής Τριφυλλίας και της Μάνης, να ακούσετε τον καημό του αγρότη, να καταλάβετε τι σημαίνει για τον πολίτη ακρίβεια και ανεργία. Μόνοι κερδισμένοι, κυρίες και κύριοι συνάδελφοι, από αυτήν την πολιτική που ασκήθηκε εδώ και δεκαπέντε μήνες είναι οι μεγαλομέτοχοι ιδιώτες, οι μεταπράτες αλλά και οι υποψήφιοι αγοραστές. 
      Έρχεστε σήμερα, μετά από δεκαπέντε μήνες αντιπολιτευτικής διακυβέρνησης, να παραστήσετε και τους μεταρρυθμιστές. Για ποιες μεταρρυθμίσεις μιλάτε, κύριοι της Κυβέρνησης; Μεταρρύθμιση σημαίνει δομική αλλαγή, σημαίνει ανάπτυξη, σημαίνει εκσυγχρονισμό λειτουργιών και διαδικασιών, σημαίνει εξυπηρέτηση του πολίτη. Μεταρρύθμιση σημαίνει κοινωνική πρόοδος. 
      Εσείς μας οδηγείτε σε κοινωνική οπισθοδρόμηση. Αντί για μεταρρυθμίσεις, επιχειρείτε απορυθμίσεις, επιχειρείτε κατεδάφιση εργασιακών και ασφαλιστικών δικαιωμάτων. Θέλετε να μας οδηγήσετε πίσω, στον εργασιακό Μεσαίωνα. 
Και θέλετε για όλες αυτές τις επιλογές σας να στείλετε το λογαριασμό στους πολίτες. Αυτοί θα πληρώσουν με τη φορολογία τους τις κοινωνικά άδικες επιλογές σας.
      Είναι μεταρρύθμιση, κύριε Υφυπουργέ της Οικονομίας, η χρυσοπληρωμένη εθελούσια έξοδος πέντε χιλιάδων υπαλλήλων του ΟΤΕ; Είναι μεταρρύθμιση η ανασφάλεια κι ο εκφοβισμός που θέλετε να περάσετε στους εργαζόμενους με την κατάργηση των εργασιακών τους σχέσεων; Είναι ξένες, φαίνεται, σ’ εσάς οι έννοιες: υποκίνηση, η έννοια της εκπαίδευσης και της κατάρτισης, της αποκέντρωσης, του συμμετοχικού μάνατζμεντ. Είστε η αμετανόητη Δεξιά, η Δεξιά του βούρδουλα! Δεν γνωρίζετε ότι ίδιες συμβάσεις με αυτές που θέλετε να καταργήσετε στον ΟΤΕ, στο δημόσιο και σε άλλες ΔΕΚΟ έχουμε σήμερα σε μεγάλες ιδιωτικές τράπεζες, σε μεγάλες ιδιωτικές επιχειρήσεις όπως, για παράδειγμα, είναι η ALPHA BANK; Και όμως η ALPHA BANK και άλλες τέτοιες επιχειρήσεις…
	ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, θα ήθελα να σας παρακαλέσω –και διακόπτω το χρόνο σας- να είστε πιο προσεκτικός στις εκφράσεις σας…
	ΔΗΜΗΤΡΙΟΣ ΚΟΥΣΕΛΑΣ: Οι εκφράσεις μου είναι πολιτικές, κύριε Πρόεδρε. Δεν έβρισα κανέναν.
	ΠΡΟΕΔΡΕΥΩΝ (Ιωάννης Τραγάκης): Σας παρακαλώ! Δεν ήταν πολιτική έκφραση αυτή. Ήταν έκφραση πέραν της πολιτικής. Θα ήθελα, λοιπόν, να σας παρακαλέσω να αποφεύγονται τέτοιες εκφράσεις.
	ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε. 
	ΠΡΟΕΔΡΕΥΩΝ (Ιωάννης Τραγάκης): Ευχαριστώ εγώ. Συνεχίστε.
	ΜΙΛΕΝΑ ΑΠΟΣΤΟΛΑΚΗ: Έχουν ακουστεί πολύ χειρότερα εδώ μέσα, κύριε Πρόεδρε.
	ΔΗΜΗΤΡΙΟΣ ΚΟΥΣΕΛΑΣ: Αυτό, λοιπόν, που θέλω να πω είναι ότι αυτές τις ιδιωτικές επιχειρήσεις, όπως η επιχείρηση που ανέφερα, είναι πρώτες και σε ανταγωνιστικότητα και σε παραγωγικότητα. Γιατί εκεί δεν τους εμπόδισε η μονιμότητα; 
      Είναι μεταρρύθμιση, κύριοι της Κυβέρνησης, και πρόοδος η ισοπέδωση προς τα κάτω; Από ό,τι φαίνεται, για σας η λύση στο πρόβλημα της φτώχειας και της ανεργίας είναι να γίνουμε όλοι φτωχοί και άνεργοι. Δεν θα έχουμε έτσι μέτρο σύγκρισης και δεν θα μας πειράζει η διαφορά.
      Είναι μεταρρύθμιση να απαλλάξουμε τις τράπεζες από τις υποχρεώσεις τους στα επικουρικά ταμεία, δημιουργώντας ένα νομικό πρόσωπο δημοσίου δικαίου στη θέση των ταμείων που είναι σήμερα νομικά πρόσωπα ιδιωτικού δικαίου; Είναι, αλήθεια, μεταρρύθμιση να χαρίζετε στους τραπεζίτες πάνω από 3.000.000.000 ευρώ; Και μιλάτε,  σήμερα μίλησε ο κ. Παναγιωτόπουλος, για το ΤΑΠΙΛΤ, για 200.000.000 ευρώ για ένα ταμείο το οποίο ήταν νομικό πρόσωπο δημοσίου δικαίου, είχε την εγγύηση του κράτους κι ήταν υποχρεωμένο το κράτος να το στηρίξει και να το καλύψει, για ένα ταμείο από το οποίο αφαίρεσαν όλους τους νέους συναδέλφους; Και μιλάει, λοιπόν, για διακόσια πλασματικά εκατομμύρια ευρώ, όταν χαρίζετε πάνω από τρία δισεκατομμύρια;
      Αλήθεια, τι είδους ευέλικτο δημόσιο τομέα ονειρεύεστε; Αυτόν της αποσταθεροποίησης, της πελατειοκρατίας, της αυθαιρεσίας, με τη νέα γενιά συμβασιούχων την οποία δημιουργείτε; Αυτό το δημόσιο τομέα προσπαθείτε να δομήσετε με την κατάργηση του ΑΣΕΠ, με τους «Χούπηδες» του Υπουργείου Εσωτερικών να κάνουν τις προσλήψεις; 
      Χύνετε, τελευταία, κροκοδείλια δάκρυα για τους εργαζόμενους στον ιδιωτικό τομέα. Σας έπιασε ξαφνικά ο πόνος, φαίνεται, γι’ αυτούς τους εργαζόμενους. Ο στόχος σας φυσικά είναι άλλος. Θέλετε να φέρετε σε σύγκρουση τους εργαζόμενους του δημόσιου και του ιδιωτικού τομέα γιατί μόνον έτσι πιστεύετε ότι μπορείτε να περάσετε την πολιτική σας. Αν σας ενδιαφέρουν πραγματικά τα προβλήματα του ιδιωτικού τομέα, δεν έχετε παρά να σκύψετε πάνω στα μεροκάματα πείνας που υπάρχουν σε πολλούς τομείς, δεν έχετε παρά να αντιμετωπίσετε την καταπάτηση των δικαιωμάτων των εργαζομένων που απορρέουν μέσα από τις συλλογικές συμβάσεις εργασίας και την εργατική νομοθεσία. Και ξέρετε πολύ καλά ότι αυτές δεν εφαρμόζονται. Υπάρχουν  ωράρια-«λάστιχο», υπερωρίες που δεν πληρώνονται, ένσημα που δεν κολλούνται. Όμως εσείς αντί να σταθείτε δίπλα τους, αν σας  ενδιαφέρει ο ιδιωτικός τομέας,…
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΔΗΜΗΤΡΙΟΣ ΚΟΥΣΕΛΑΣ: Ολοκληρώνω, κύριε Πρόεδρε. 
       …θέλετε να αφήσετε ελεύθερες τις απολύσεις, να απελευθερώσετε το ωράριο των καταστημάτων και να καταργήσετε το οκτάωρο, δίνοντας τη δυνατότητα στο διευθυντικό δικαίωμα να αποφασίζει κατά το δοκούν. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      ΔΗΜΗΤΡΙΟΣ ΚΟΥΣΕΛΑΣ: Κλείνω, κύριε Πρόεδρε.
      Θα ανταγωνιστείτε έτσι την Κίνα ή μήπως τη Βουλγαρία με τους μισθούς των 100 ευρώ το μήνα; Αυτό είναι το αναπτυξιακό σας όραμα, αυτές είναι οι σύγχρονες μεταρρυθμίσεις, οι επενδύσεις στην κοινωνία της γνώσης, στην κοινωνία των πολιτών; 
      Για όλους αυτούς τους λόγους, αγαπητοί συνάδελφοι, κύριε Πρόεδρε, καταψηφίζω την Κυβέρνηση.
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε πολύ.
      Η συνάδελφος κ. Κουντουρά έχει το λόγο.
    ΕΛΕΝΑ ΚΟΥΝΤΟΥΡΑ: Κυρίες και κύριοι συνάδελφοι, θα ήθελα να ευχαριστήσω την Αξιωματική Αντιπολίτευση γι’ αυτήν την ευκαιρία που μας έδωσε για την τριήμερη συζήτηση εφ’ όλης της ύλης, έτσι ώστε να μπορέσουμε να αναδείξουμε το έργο της Νέας Δημοκρατίας, αυτό που έχει κάνει και αυτό που πρόκειται να κάνει και να ενημερώσουμε και τους πολίτες.
    Παρακολουθώντας όμως πάρα πολύ καλά τις ομιλίες σας, κύριοι συνάδελφοι του ΠΑΣΟΚ, και ενώ είχα σκοπό να μιλήσω μόνο για το ελπιδοφόρο μέλλον και να αφήσω πίσω το θλιβερό παρελθόν, βλέποντας το υπεροπτικό και αλαζονικό σας ύφος, που δεν έχετε ακόμα αποβάλει, αποφάσισα στη σημερινή μου ομιλία να συμπεριλάβω και κάποια λόγια των απλών ανθρώπων, που επί τόσα χρόνια κοροϊδεύατε με ψέματα και υποσχέσεις και να τους θυμίσω το ποιοι και πώς κυβερνούσαν τα τελευταία είκοσι χρόνια την πατρίδα μας.
    Ο λαός λοιπόν λέει μια παροιμία «το ψάρι βρωμάει από το κεφάλι». Δεν μπορώ να φανταστώ μια κυβέρνηση που να μην έχει τις καλύτερες προθέσεις για τη χώρα μας και φυσικά για τους πολίτες της. Όμως, οι λανθασμένες πολιτικές επιλογές σας, η κακή διακυβέρνηση, η κακοδιαχείριση και η αδυναμία σας να αντεπεξέλθετε στις προκλήσεις, βύθισαν τη χώρα στα χρέη και την οδήγησαν σε αδιέξοδα. Αποτύχατε, κυρίες και κύριοι συνάδελφοι! 
    Με τη στάση σας και τη συμπεριφορά σας περάσατε το μήνυμα στην ελληνική κοινωνία ότι όλα επιτρέπονται. Δημιουργήσατε μια νοοτροπία συμφέροντος, εκμετάλλευσης και διαφθοράς. Αυτή ήταν η φιλοσοφία σας, αυτή ήταν ή ιδεολογία σας. 
    ‘Ακουσα έκπληκτη στελέχη σας να μιλούν για την απογραφή λέγοντας ότι, εμείς τους είχαμε πείσει, ήρθατε εσείς και τους ανοίξατε τα μάτια και μόνο για να καταγγείλετε το κακό ΠΑΣΟΚ. Όχι, κύριοι συνάδελφοι, μην εκτίθεστε άλλο. Τα ψέματα τελείωσαν. Η απογραφή έγινε γιατί έπρεπε επιτέλους ο ελληνικός λαός να μάθει την αλήθεια για την οικονομία που παραλάβαμε και να αποκατασταθεί η αξιοπιστία της χώρας μας στην Ευρωπαϊκή Ένωση που ήδη είχε αντιληφθεί τι γινόταν και ζητούσε συνέχεια εξηγήσεις. 
    Και δεν τα μηδενίζω όλα, ούτε τα ισοπεδώνω, κάνατε πράγματι κάποιο έργο, πολύ μικρό όμως σε αναλογία με τα 100 τρισεκατομμύρια δραχμές που διαχειριστήκατε από δάνεια, φόρους και ευρωπαϊκές ενισχύσεις. Καταφέρατε να μας παραδώσετε το πιο φτωχό και διεφθαρμένο κράτος στην Ευρώπη. Και τα σπασμένα; Τα πληρώνουν οι ΄Ελληνες πολίτες. 
    «Φωνάζει ο κλέφτης για να φοβηθεί ο νοικοκύρης» λέει επίσης ο λαός μας. Χωρίς να έχετε καμία στρατηγική, κανέναν στόχο και πάνω απ’ όλα κανένα όραμα, δημιουργήσατε στην Ελληνίδα και στον ΄Ελληνα την ανασφάλεια του ιδιωτικού τομέα. Και είναι φυσικό γιατί επί των ημερών σας έκλεισαν εβδομήντα χιλιάδες μικρομεσαίες επιχειρήσεις. Συντηρήσατε αυτήν την ανασφάλεια και τους κρατούσατε ομήρους στο δημόσιο τομέα, με μόνο σκοπό την επανεκλογή σας και την παραμονή σας στην εξουσία. 
    Κομματικοποιήσατε το κράτος και χωρίσατε τους ΄Ελληνες σε δύο κατηγορίες:  Στους «πράσινους» ευνοούμενους και σε όλους τους υπόλοιπους. Γιατί αυτός ο ρατσισμός; Γιατί αυτό το μίσος και αυτή η εμπάθεια; Γιατί αυτός ο διαχωρισμός στους ΄Ελληνες; Και ενώ σήμερα η Κυβέρνηση της Νέας Δημοκρατίας μιλάει για δικαιοσύνη και αξιοκρατία, ενοχλείσθε για το αν θα διοριστούν και κάποια άλλα άξια παιδιά, που αποκαλείτε «γαλάζια» παιδιά, λες και υπάρχουν «πράσινα» αδιόριστα!
    Με τις αποτυχημένες πολιτικές σας ο ελληνικός λαός κατάλαβε πόσο επικίνδυνοι είστε για την πατρίδα μας. Γνώρισαν το σκληρό πρόσωπο του ΠΑΣΟΚ τουλάχιστον οι δύο τελευταίες γενεές των Ελλήνων. Υπονομεύσατε και υποθηκεύσατε οικονομικά το μέλλον της Ελλάδας και των παιδιών μας. Ο ελληνικός λαός όμως σας έχει ήδη καταδικάσει στη συνείδησή του. Μας παραδώσατε μια Ελλάδα στην τελευταία θέση σε μια σειρά από ζωτικούς οικονομικούς δείκτες, αλλά πρώτη στην κακοδιαχείριση, στα ελλείμματα, στα χρέη, στην ανεργία. 
    Και όπως είπε και ο Πρωθυπουργός μας, η Ελλάδα υποχωρώντας διαρκώς στη διεθνή κατάταξη για τη διαφθορά είχε φθάσει πιο κάτω από τη Χιλή και από το Κατάρ στο σχετικό κατάλογο. Έχουν ήδη αναφερθεί συνάδελφοί μου στο Εθνικό Κτηματολόγιο, στην Ολυμπιακή Αεροπορία, στις οικονομικές υπερβάσεις σε όλα τα έργα που έγιναν χωρίς σωστούς διαγωνισμούς, στα έργα με αλλαγές μετά την υπογραφή των συμβάσεων, στα έργα που πληρώθηκαν αλλά ποτέ δεν λειτούργησαν, στα 518.000.000 ευρώ πρόστιμο, σε όλους τους φόρους που πλήρωσαν οι ΄Ελληνες πολίτες που υπερδιπλασιάστηκαν τα τελευταία χρόνια, στη μηδενική μέριμνα για τη μεταολυμπιακή αξιοποίηση και αυτός ο κατάλογος δεν τελειώνει.
      Το χειρότερο από όλα είναι το έγκλημα του χρηματιστηρίου, που τίναξε στον αέρα οικονομικά χιλιάδες ελληνικές οικογένειες και το μόνο που είχε να πει τότε ο Πρωθυπουργός στον ελληνικό λαό ήταν «ας πρόσεχαν». 
      Κυρίες και κύριοι συνάδελφοι, η Κυβέρνηση του Κώστα Καραμανλή θέλει ένα δίκαιο κράτος, θέλει διαφάνεια, θέλει αξιοκρατία, θέλει ανάπτυξη και πρόοδο. Για να γίνει αυτό πρέπει να ενισχύσουμε τους ασθενέστερους, να τονώσουμε την ανάπτυξη στην περιφέρεια, να ενισχύσουμε την ανταγωνιστικότητα, να δημιουργήσουμε νέες θέσεις εργασίας, να παράγουμε πιο πολλά, να εξάγουμε πιο πολλά, να προσελκύσουμε νέες επενδύσεις, να συμμαζέψουμε τα δημοσιονομικά ελλείμματα στο επίπεδο κάτω του 3%.
      Υπάρχει πρόοδος και μάλιστα πολύ σημαντική. Μην προσπαθείτε με κάθε τρόπο να υπονομεύετε την Κυβέρνηση, μόνο για να δημιουργείτε ψευδείς εντυπώσεις προκειμένου να καλύψετε τις δικές σας αδυναμίες και αποτυχίες. Η Κυβέρνησή μας καταβάλλει κάθε προσπάθεια να συγκρατήσει τις δαπάνες στην αύξηση του προϋπολογισμού σε επίπεδα χαμηλότερα της αύξησης του ονομαστικού ΑΕΠ χωρίς όμως να μειώσει την ποιότητα των υπηρεσιών που προσφέρει. Να μειωθούν οι δαπάνες για τους εξοπλισμούς. 
      Αυξάνουμε τις επιχορηγήσεις στα ασφαλιστικά ταμεία, το πρόγραμμα των δημοσίων επενδύσεων στον αγροτικό τομέα. Δώσαμε λύσεις σε χρόνια προβλήματα όπως είναι τα πανωτόκια, οι συμβασιούχοι, το ΛΑΦΚΑ. Καταργήσαμε το μαθηματικό τύπο, έτσι ώστε η ανάληψη των δημοσίων έργων να γίνεται με διαφάνεια και έχουν ήδη δημοπρατηθεί έργα δισεκατομμυρίων. Αυξήσαμε το αφορολόγητο, απελευθερώσαμε την αγορά ηλεκτρικής ενέργειας, εφαρμόζουμε τον αναπτυξιακό νόμο που χρηματοδοτεί έως και 55% των νέων επενδύσεων και προετοιμάζουμε νέα γενιά αποκρατικοποιήσεων, μετοχοποιήσεων και ιδιωτικοποιήσεων. Στηρίζουμε τις μικρομεσαίες επιχειρήσεις. Με το πρόγραμμα «ΘΗΣΕΑΣ» στηρίζουμε την Τοπική Αυτοδιοίκηση και την περιφέρεια. 
      Δεν θα συμβιβαστούμε με τη μετριότητα. Είμαι πολύ περήφανη για το όλο έργο που έχει γίνει και γι’ αυτό που πρόκειται να γίνει. Ο ελληνικός λαός μάς στηρίζει, μας εμπιστεύεται και κουράστηκε από τρικ, αλχημείες και μαγειρέματα. Γι’ αυτό την 7η Μαρτίου 2004 ήξερε πολύ καλά τι έκανε και σας τοποθέτησε στη θέση που βρίσκεστε σήμερα. 
      Και επειδή δεν μπορείτε να κοιτάξετε τον ελληνικό λαό στα μάτια, τουλάχιστον ζητήστε του ένα μεγάλο συγγνώμη για τα προβλήματα που του δημιουργήσατε και εάν έχετε πολιτικό θάρρος, ζητήστε συμμετοχή σε αυτήν την προσπάθεια της Κυβέρνησης του Κώστα Καραμανλή, που με υπευθυνότητα και με σοβαρότητα αγωνίζεται να βγάλει την Ελλάδα από το αδιέξοδο που εσείς προκαλέσατε και ας την οδηγήσουμε όλοι μαζί στην ανάπτυξη και την πρόοδο.
      Δεν σας ζητάμε πάρα πολλά, απλά μην είστε αρνητές και μηδενιστές. Να μη λέτε ανακρίβειες, να μη διαστρεβλώνετε μόνιμα την αλήθεια και να σταματήσετε να χρησιμοποιείτε το μοντέλο του Γκέμπελ «πες, πες, λέγε, λέγε, λασπώνουμε, κάτι θα μείνει». Θέλουμε μια γόνιμη Αντιπολίτευση για να μπορεί η Κυβέρνηση να κάνει καλύτερα το έργο της και όχι μια στείρα Αντιπολίτευση χωρίς θέσεις, χωρίς προτάσεις, η οποία κρίνει, κατηγορεί, καταψηφίζει οποιαδήποτε αναπτυξιακή προσπάθεια της Κυβέρνησης εις βάρος του ελληνικού λαού.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Τελειώνω, κύριε Πρόεδρε.
      Η Ελλάδα έχει μόνο ένα δρόμο μπροστά της, το δρόμο της ανάπτυξης, της ευημερίας και της αλληλεγγύης, το δρόμο των αλλαγών και των μεταρρυθμίσεων. Η Ελλάδα είναι το στολίδι της Ευρώπης. Έστω και τώρα, δεν είναι αργά να στηρίξετε την Κυβέρνηση, να στηρίξετε την ελληνική κοινωνία, το εθνικό συμφέρον και όλοι μαζί να κοιτάξουμε το αύριο και να σταθούμε στο ύψος των περιστάσεων και των προκλήσεων.
      Δίνω την ψήφο εμπιστοσύνης στην Κυβέρνηση του Κώστα Καραμανλή, γιατί θέλω μια καλύτερη ζωή για εμάς, ένα καλύτερο μέλλον για τα παιδιά μας και επειδή η Ελλάδα είναι αυτή που έδωσε τα φώτα του πολιτισμού σε όλον τον κόσμο, θέλω να πάρει τη θέση που της αξίζει.
      Ευχαριστώ πάρα πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
      Η συνάδελφος κ. Αποστολάκη έχει το λόγο.
      ΜΙΛΕΝΑ ΑΠΟΣΤΟΛΑΚΗ: Κυρίες και κύριοι συνάδελφοι, δεκαπέντε μήνες μετά τις εκλογές της 7ης Μαρτίου οι πολίτες παρακολουθούν με αγωνία την πορεία του τόπου και τη δική τους προσωπική και οικογενειακή προοπτική. Μέσα σε αυτό το δεκαπεντάμηνο βλέπουν μια χώρα με μια Κυβέρνηση ανύπαρκτη κατ’ αρχήν στο εξωτερικό μέτωπο, μια Κυβέρνηση μιας χώρας που ήταν διπλωματικά απούσα σε όλες τις μεγάλες πολιτικές μάχες που έδωσε στη Λουκέρνη, στις Βρυξέλλες, μια Κυβέρνηση με ολέθριες επιλογές στο εσωτερικό μέτωπο της χώρας, που είχαν σαν συνέπεια η πολιτική της επιρροή και το κύρος στην Ευρώπη πλέον των είκοσι πέντε να υποστεί ολέθρια πλήγματα. 
      Ξεκινώ από την ολέθρια επιλογή της απογραφής –όχι μόνο σε φραστικό επίπεδο και αναφέρομαι στο φραστικό επίπεδο, γιατί γνωρίζετε πολύ καλά στη διπλωματία πόση μεγάλη σημασία έχει ένας κοινοτικός Επίτροπος να μιλάει για διασυρμό της χώρας- που κινήθηκε για άλλη μια φορά με εξαιρετικά μικροκομματικά κίνητρα. Υπαγορεύτηκε από την αντίληψη μιας παράταξης που δεν ήθελε να συνειδητοποιήσει ότι έχει μία υπευθυνότητα διαφορετική, ότι οφείλει να κυβερνήσει. Βολευόταν πολύ καλά στο ρόλο του αντιπολιτευόμενου, μόνο που δεν μπορούσε να αντιληφθεί ότι ούσα κυβέρνηση και συνεχίζοντας να αντιπολιτεύεται, ουσιαστικά αντιπολιτευόταν τον εαυτό της.
      Εξέθεσε και διέσυρε τη χώρα στο εξωτερικό, με αποτέλεσμα να τεθεί η χώρα και η εθνική οικονομία υπό επιτήρηση. Αυτό είχε ως αποτέλεσμα να υποχωρεί η διαπραγματευτική δυνατότητα της χώρας σε ό,τι αφορά τις διαπραγματεύσεις για το Δ΄  Κοινοτικό Πλαίσιο Στήριξης και αυτή η χώρα που είχε συνηθίσει να δίνει μάχες και να τις κερδίζει, σήμερα να πανηγυρίζει γιατί θα πληρώσουμε πρόστιμο μόνο 580.000.000 ευρώ! Αυτή είναι η διαπραγματευτική φιλοσοφία, η διαπραγματευτική και διπλωματική αντίληψη της Δεξιάς που, όταν βρίσκεται στην κυβέρνηση, φαίνεται ότι μένει ικανοποιημένη όταν η ήττα δεν είναι πολύ μεγάλων διαστάσεων. Αυτή είναι η διαπραγματευτική αντίληψη μιας Κυβέρνησης που νομοθετεί και πέντε μήνες μετά την ψήφιση του νόμου έρχεται η ίδια να αναστείλει το νομοθέτημά της.
      Ο δεύτερος διασυρμός, κυρίες και κύριοι συνάδελφοι, ο διασυρμός του «Βασικού Μετόχου» είχε τα ίδια αν όχι περισσότερο δυσμενή για τη χώρα αποτελέσματα με αυτά της απογραφής. Το σύνολο της Ευρωπαϊκής Επιτροπής τέθηκε απέναντι στην Ελλάδα για το νομοθέτημα το οποίο επρόκειτο η Κυβέρνηση της χώρας να καταθέσει και μάλιστα με βασικό της επιχείρημα ότι το νομοθέτημα αυτό έρχεται να ευνοήσει τα ξένα επιχειρηματικά συμφέροντα εις βάρος των ελληνικών. 
      Και δεν ήταν μόνο αυτό, κυρίες και κύριοι συνάδελφοι. Ήταν βεβαίως ο περαιτέρω διασυρμός της χώρας με τρεις κορυφαίους Υπουργούς μας να περιμένουν για ώρες έξω από το γραφείο ενός «κορυφαίου» -και το βάζω βέβαια σε εισαγωγικά- κοινοτικού υπαλλήλου προκειμένου να γίνουν δεκτοί και να τύχουν ακροάσεως. Αυτός είναι ο διασυρμός μιας χώρας που επέλεξε αυτήν την ολέθρια πολιτική στο εξωτερικό της χώρας. 
      Την ίδια στιγμή η οικονομία, κυρίες και κύριοι συνάδελφοι, κατέρρεε. Κατέρρεε όχι μόνο από την ολέθρια επιλογή της απογραφής, την επιτήρηση της χώρας, όχι μόνο από έναν προϋπολογισμό ο οποίος λίγες μέρες πριν την ψήφισή του μας γινόταν γνωστό και πάλι από την Ευρωπαϊκή Επιτροπή –μια που η ελληνική Κυβέρνηση ήταν πλέον μία χώρα υπό επιτήρηση- ότι θα είναι ανεκτέλεστος και ανεφάρμοστος προϋπολογισμός.
      Ψηφίσατε, κυρίες και κύριοι συνάδελφοι της Νέας Δημοκρατίας, έναν προϋπολογισμό, ενώ γνωρίζατε το πλαστό του περιεχόμενο. Ψηφίσατε έναν προϋπολογισμό ο οποίος ήταν σε απόλυτη ανακολουθία με όλες τις προεκλογικές σας δεσμεύσεις. Με εκείνες τις δεσμεύσεις που μιλούσαν για νομιμοποίηση διακοσίων πενήντα χιλιάδων συμβασιούχων από τα πλέον επίσημα χείλη της παράταξής σας, εκείνες τις προεκλογικές δεσμεύσεις που μιλούσαν για διορισμούς δυόμισι χιλιάδων νοσηλευτών την ίδια στιγμή που ο προϋπολογισμός αυτός δεν περιείχε ούτε μια πίστωση ούτε για το ένα ούτε για το άλλο κονδύλι.
      Ψηφίσατε, κυρίες και κύριοι συνάδελφοι της Νέας Δημοκρατίας, έναν προϋπολογισμό γνωρίζοντας ότι ψεύδεστε εκείνη την ώρα ενώπιον του ελληνικού λαού, όταν τον διαβεβαιώνατε από τα χείλη του Υπουργού Οικονομίας ότι δεν πρόκειται να υπάρξουν άλλα μέτρα. Και γνωρίζατε πολύ καλά ότι τρεις μήνες αργότερα τα μέτρα που εσείς βαπτίσατε έκτακτα, ενώ δεν ήταν καθόλου έκτακτα, ήταν μέτρα τα οποία γνωρίζατε από πριν, ήταν μέτρα αναγκαία προκειμένου αυτός ο προϋπολογισμός να αρχίσει να δουλεύει. Ήταν μέτρα τα οποία έθιγαν τις πιο αδύναμες και ασθενείς οικονομικές τάξεις, μια που περιείχαν την αύξηση του ΦΠΑ και βεβαίως την αύξηση των εμμέσων φόρων που γνωρίζετε όλοι ότι είναι ουσιαστικά η αντανάκλαση της πιο άδικης και αντιλαϊκής φορολογικής πολιτικής. Και όλα αυτά, κυρίες και κύριοι συνάδελφοι, όταν οι αριθμοί –μια που αρέσκεστε τόσο πολύ στους αριθμούς- είναι τραγικοί για την κάθε ελληνική οικογένεια, αλλά και για το σύνολο της εθνικής οικονομίας. Είναι οι αριθμοί που λένε ότι στις επενδύσεις η μείωση έχει φτάσει το μείον 43,4%, στη βιομηχανική παραγωγή το μείον 3,2%.
        Βεβαίως, οι ρυθμοί ανάπτυξης δεν έχουν καμία σχέση μ’ αυτό που προβλέπατε και το μόνο μέγεθος που αυξάνεται είναι η κατανάλωση, που όμως αυξάνεται με το παρακολούθημα μίας τραγικής αύξησης του δανεισμού που δείχνει το αδιέξοδο και την απελπισία στην οποία έχει περιέλθει το κάθε ελληνικό νοικοκυριό.
        Κυρίες και κύριοι συνάδελφοι, η μεγαλύτερη πληγή που αντιμετωπίζει σήμερα η ελληνική κοινωνία στο σύνολό της και κάθε ελληνική οικογένεια είναι η ανασφάλεια. Παραλάβατε μία κοινωνία με προβλήματα, με ανισότητες, αλλά με ένα μέγιστο βαθμό κοινωνικής συνοχής σε ό,τι αφορά τη σημερινή παγκοσμιοποιημένη ευρωπαϊκή προηγμένη κοινωνία με τα μεγάλα επίσης προβλήματά της.
        Παραλάβατε αυτήν την κοινωνία της συνοχής και οδηγήσατε μέσα σε δεκαπέντε μήνες την κάθε ελληνική οικογένεια να έχει αγωνία και εφιάλτη για το μέλλον της, να βιώνει μία μεγάλη ανασφάλεια σε σχέση με τα οικονομικά της και την προοπτική των παιδιών της. Να αισθάνεται ότι κάθε ίχνος αξιοκρατίας που υπήρχε σ’ αυτόν τον τόπο και που χτίστηκε μέσα από χρόνια, μέσα από δεκαετίες –και αναφέρομαι στο ΑΣΕΠ- το «ξηλώσατε» μέσα σε μία νύχτα με το ψεύδος και το ιδεολόγημα τάχα των συνεντεύξεων και με τις ιδιωτικές εταιρείες αξιολόγησης των φίλων σας, που «φυτρώνουν» σαν μανιτάρια.
        ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Της εταιρείας που ίδρυσε το ΠΑΣΟΚ.
        ΜΙΛΕΝΑ ΑΠΟΣΤΟΛΑΚΗ: Αυτά καταφέρατε να κάνετε μέσα σε δεκαπέντε μήνες, κυρίες και κύριοι συνάδελφοι. Και, βέβαια, δεν μιλάει κανείς για την ακρίβεια. Δεν είδα όλους εσάς τους λαλίστατους που προεκλογικά ήσασταν στα παράθυρα καταγγέλλοντας το πόσο κάνει η ντομάτα, να μιλάτε σήμερα για τις τιμές, να μιλάτε σήμερα για την ακρίβεια.
        Σας είδα να απελευθερώνετε τα δίδακτρα στα ιδιωτικά σχολεία. Σας είδα να δίνετε ουσιαστικά συγχωροχάρτι σε όλους τους μεσάζοντες. Σας είδα να αφήνετε την ακρίβεια να καλπάζει και ουσιαστικά εσείς να την παρακολουθείτε όχι μόνο αμήχανοι αλλά και εντελώς ανεύθυνοι και σιωπηλοί.
        (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
        Κύριε Πρόεδρε, θα χρειαστώ ένα λεπτό ακόμα.
        ΠΡΟΕΔΡΕΥΩΝ (Ιωάννης Τραγάκης): Ολοκληρώστε, σας παρακαλώ.
        ΜΙΛΕΝΑ ΑΠΟΣΤΟΛΑΚΗ: Κυρίες και κύριοι συνάδελφοι, ο Πρωθυπουργός μίλησε για παράδειγμα απροκατάληπτης συνεννόησης αναφερόμενος στην υπόθεση του ΟΤΕ. Μόλις κάθισε ο κουρνιαχτός, κυρίες και κύριοι συνάδελφοι, καταλάβαμε όλοι, το σύνολο της ελληνικής κοινωνίας, τι συνέβη στον ΟΤΕ. Κατ’ αρχήν καταλάβαμε ότι δεν επρόκειτο περί απροκατάληπτης συμφωνίας. Επρόκειτο για μία απόπειρα σαφούς εξαγοράς συνδικαλιστικών συνειδήσεων και, βεβαίως, ότι δεν επρόκειτο και δεν είχε καμία σχέση με διαρθρωτικές αλλαγές και με μεταρρυθμίσεις.
        Το τέχνασμά σας στον ΟΤΕ είναι τέχνασμα που έχει συγκεκριμένο στόχο, τον εξωραϊσμό του ΟΤΕ, ώστε με προνομιακούς όρους να εισχωρήσουν οι φίλοι στρατηγικοί επενδυτές που θα πάρουν έναν ΟΤΕ απαλλαγμένο από όσα βάρη έχουν εκείνοι υποδείξει, βάρη που μετακυλήθηκαν στις πλάτες του ελληνικού λαού.
        ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κυρία συνάδελφε. Ολοκληρώστε, σας παρακαλώ. Ζητήσατε ένα λεπτό και το πήρατε. Σας παρακαλώ.
        ΜΙΛΕΝΑ ΑΠΟΣΤΟΛΑΚΗ: Τελειώνω, κύριε Πρόεδρε.
        Θέλω, όμως, να θυμίσω κάτι. Το 1990-1993, κύριοι συνάδελφοι, η θρυαλλίδα στον κατήφορο της χώρας που την οδήγησε η κυβέρνηση Μητσοτάκη, ήταν ο ΟΤΕ.
        (Θόρυβος - Διαμαρτυρίες από την πτέρυγα της Νέας Δημοκρατίας)
        Κυρίες και κύριοι συνάδελφοι, όταν η ιστορία επαναλαμβάνεται, επαναλαμβάνεται ως φάρσα, αλλά όταν η φάρσα είναι στις πλάτες του ελληνικού λαού, θα τον βρείτε όρθιο και θα τον βρείτε απέναντί σας.
        (Χειροκροτήματα από την πτέρυγα του ΠΑΣΟΚ)
        ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
        ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Τους συνδικαλιστές σας να τους διαγράψετε.
        ΜΑΡΓΑΡΙΤΗΣ ΤΖΙΜΑΣ: Πολύ φθηνά εξαγοράζονται οι συνδικαλιστές σας.
        ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριοι συνάδελφοι.
        ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, θα ήθελα να κάνω μία παρέμβαση.
        ΠΡΟΕΔΡΕΥΩΝ (Ιωάννης Τραγάκης): Έχετε κάνει άλλη παρέμβαση, κύριε Υφυπουργέ;
        ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Όχι, κύριε Πρόεδρε.
        ΠΡΟΕΔΡΕΥΩΝ (Ιωάννης Τραγάκης): Ορίστε, έχετε το λόγο τότε για δύο λεπτά.
        ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, αν είχε εφιάλτη ο ελληνικός λαός, τον είχε πριν από τις εκλογές. Γι’ αυτό και καταψήφισε πανηγυρικά το ΠΑΣΟΚ. 
        Δεύτερον, αν θα μπορούσε η κυρία συνάδελφος, θα ήθελα να μας εξηγήσει πώς τέσσερις μέρες πριν από τις εκλογές του 2004 έκανε το ΠΑΣΟΚ δώρο στην ALPHA ΤΡΑΠΕΖΑ ΠΙΣΤΕΩΣ 700.000.000 δραχμές στα κρυφά. Πέντε μέρες πριν από τις εκλογές, όταν ενέταξε το Ταμείο της ΙΟΝΙΚΗΣ-ΛΑΪΚΗΣ ΤΡΑΠΕΖΑΣ – ΤΑΠ – ΙΛΤ στο κεντρικό δημόσιο ασφαλιστικό σύστημα. 
        (Χειροκροτήματα από την πτέρυγα της Νέας Δημοκρατίας)
         Η παρούσα αξία των χρεών αυτού του ταμείου είναι τουλάχιστον 700.000.000 δραχμές.
        ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε Υφυπουργέ.
        ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Τελειώνω, κύριε Πρόεδρε.
        Πάνω από σαράντα Βουλευτές του ΠΑΣΟΚ μίλησαν για το οικονομικό πρόβλημα της χώρας και η μόνη πρόταση για τη διέξοδο ήταν η πρόταση δυσπιστίας.
        Αυτά ήθελα να πω, κύριε Πρόεδρε.
        ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
        ΜΙΛΕΝΑ ΑΠΟΣΤΟΛΑΚΗ: Κύριε Πρόεδρε, θα ήθελα να μου δώσετε το λόγο, γιατί εδώ υπάρχει ένα θέμα.
        ΠΡΟΕΔΡΕΥΩΝ (Ιωάννης Τραγάκης): Δεν υπάρχει θέμα, κυρία Αποστολάκη.
        ΜΙΛΕΝΑ ΑΠΟΣΤΟΛΑΚΗ: Πώς δεν υπάρχει, κύριε Πρόεδρε; Ο κύριος Υφυπουργός απευθύνθηκε σ’ εμένα.
        ΠΡΟΕΔΡΕΥΩΝ (Ιωάννης Τραγάκης): Δεν έχετε το λόγο.
      ΔΗΜΗΤΡΙΟΣ ΚΟΥΣΕΛΑΣ: Τι μας εξήγησε τότε, κύριε Πρόεδρε, ο κύριος Υφυπουργός;
        ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός είχε το δικαίωμα παρέμβασης. Ρώτησα αν είχε κάνει καμία παρέμβαση, δεν είχε κάνει και είχε το δικαίωμα παρέμβασης.
        Ορίστε, κύριε Μπέζα, έχετε το λόγο.
      ΑΝΤΩΝΙΟΣ ΜΠΕΖΑΣ: Κυρίες και κύριοι συνάδελφοι, παρακολούθησα με έκπληξη το αντιπολιτευτικό μένος και την καταστροφολογία της κ. Αποστολάκη, του κ. Κουσελά και την προσπάθεια ισοπέδωσης των πάντων, που επιχειρείται από τους συναδέλφους στη συζήτηση που γίνεται αυτές τις μέρες στο Κοινοβούλιο.
      Νομίζω, κύριοι συνάδελφοι, ότι τέτοιες κραυγές δεν χρειάζονται από εσάς, αλλά ούτε και από εμάς σ’ αυτήν την Αίθουσα. Εκείνο όμως που θέλω να σας πω, απαντώντας σ’ αυτές τις κραυγές, είναι το εξής. Η Νέα Δημοκρατία στη συζήτηση που γίνεται αυτές τις μέρες για την παροχή ψήφου εμπιστοσύνης έχει μια σαφή και ξεκάθαρη θέση. Ο ασφαλέστερος δρόμος για να πετύχουμε την οικονομική ανάπτυξη και την κοινωνική συνοχή, είναι ο δρόμος των αλλαγών και των μεταρρυθμίσεων. Εμείς θέλουμε την ήπια προσαρμογή. Η ήπια όμως προσαρμογή δεν πρέπει να είναι μόνο ήπια, αλλά πρέπει να είναι και προσαρμογή. Εμείς θέλουμε τη συναίνεση, όμως τα μεγάλα ελλείμματα που αποκαλύφθηκαν με βάση τα στοιχεία της δημοσιονομικής απογραφής και τα επί μέρους συσσωρευμένα διαρθρωτικά προβλήματα που παραχώνονταν όλα αυτά τα χρόνια κάτω από το χαλί από τις κυβερνήσεις του ΠΑΣΟΚ, μας αναγκάζουν τώρα να προχωρήσουμε με εντονότερους ρυθμούς, με μεγαλύτερη αποφασιστικότητα.
       Ξέρουμε ότι αυτός ο δρόμος είναι δύσκολος και ότι είναι ένας δρόμος που θα προκαλέσει αντιδράσεις. Η μεγάλη όμως αυτή πρόκληση που βρίσκεται μπροστά μας, δεν είναι μία πρόκληση που αφορά μόνο την Κυβέρνηση. Αφορά ολόκληρη την κοινωνία, αφορά τα κόμματα της Αντιπολίτευσης, κυρίως το κόμμα της Αξιωματικής Αντιπολίτευσης και αφορά πρωτίστως την ηγεσία του συνδικαλιστικού κινήματος. 
      Μπορεί βέβαια καθήκον της Αντιπολίτευσης να είναι να ελέγχει την Κυβέρνηση, αλλά ξέρετε, τα πράγματα στη ζωή και στην οικονομία σήμερα δεν είναι τόσο απλά όσο στο παρελθόν.  Είναι πιο πολύπλοκα.
       Όλα, λοιπόν, αυτά τα διαφορετικά ΠΑΣΟΚ, το ΠΑΣΟΚ του κ. Παπανδρέου, το ΠΑΣΟΚ του κ. Βενιζέλου, το ΠΑΣΟΚ του κ. Χρυσοχοΐδη, που βλέπουν το φως της δημοσιότητας αυτές τις μέρες μέσα από τις σελίδες του τύπου, αλλά και από τα τηλεοπτικά παράθυρα ξέρετε τι δείχνουν; Δείχνουν πρώτα απ’ όλα ότι θέλετε να συγκαλύψετε τις τεράστιες πολιτικές ευθύνες που έχετε. Δείχνουν επίσης ότι δεν υπάρχει εναλλακτική πολιτική πρόταση. Δεν υπάρχει δυστυχώς από εσάς εναλλακτική πολιτική πρόταση. Δείχνουν όμως ακόμα και την ανεπάρκειά σας να σταθείτε στο ύψος των περιστάσεων, δείχνουν την ανεπάρκειά σας να σταθείτε στο ύψος των απαιτήσεων και των αναγκών που έχει η ελληνική κοινωνία. Αυτή είναι η πραγματικότητα. 
      Ειπώθηκε επίσης σ’ αυτήν την Αίθουσα ότι η φυγή προς τα μπρος, την οποία επιχειρεί η Κυβέρνηση, είναι μια φυγή εικονική και προσχηματική. Η Κυβέρνηση Καραμανλή όμως έχει δώσει ήδη δείγματα γραφής στην προώθηση συγκεκριμένων μεταρρυθμίσεων σε κρίσιμους τομείς της οικονομικής δραστηριότητας της χώρας. Έχουμε δώσει ήδη δείγματα γραφής. Έχει γίνει, για παράδειγμα, μια τεράστια μεταρρύθμιση στον τομέα παραγωγής δημοσίων έργων. 
      Δεν γνωρίζετε κύριοι συνάδελφοι της Αντιπολίτευσης, ότι η χώρα από τον Ιούλιο του 2003 ήταν πρακτικά χωρίς να έχει νόμο για την ανάθεση των δημοσίων έργων; Δεν γνωρίζετε ότι το σύστημα παραγωγής δημοσίων έργων είχε υποστεί ένα μπλακ-άουτ και το ποιος θα έπαιρνε το έργο αποφασιζόταν από τα δικαστήρια;
       Δεν γνωρίζετε ή μάλλον δεν αναγνωρίζετε ότι ακόμα και στις αναθέσεις των μελετών είχαμε οδηγηθεί σε αδιέξοδο, διότι ο δικός σας νόμος, τον οποίο ψηφίσατε το 2003, δεν ήταν συμβατός με την κοινοτική νομοθεσία και επιπλέον δεν είχατε φροντίσει να τον θέσετε σε ισχύ γιατί δεν είχατε εκδόσεις τις απαιτούμενες κανονιστικές αποφάσεις;
      Μπροστά, λοιπόν, σ’ αυτήν την κατάσταση προχωρήσαμε όχι απλά σε μία εξυγίανση του συστήματος, αλλά σε μια μεταρρύθμιση του συστήματος παραγωγής δημοσίων έργων. Με την κατάργηση του μαθηματικού τύπου, με το νέο νόμο περί μελετών, με τα ενιαία τιμολόγια και τα νέα τεύχη διακηρύξεως. Δημιουργήσαμε ένα νέο θεσμικό πλαίσιο, ένα θεσμικό πλαίσιο με ορίζοντα δεκαετιών, ένα θεσμικό πλαίσιο που διασφαλίζει τον υγιή ανταγωνισμό, την ταχύτητα στην ανάθεση των έργων, την ποιότητα στην κατασκευή των έργων και επιπλέον διασφαλίζει την ορθολογική αξιοποίηση των δημόσιων πόρων.
      Μας κατηγορείτε βέβαια τώρα ότι αυτό το πλαίσιο, το οποίο δημιουργήσαμε, οδηγεί σε μεγάλες εκπτώσεις. Δεν υπάρχουν μεγάλες εκπτώσεις. Θα σας απαντήσω όμως ότι σε κάθε περίπτωση το πλαίσιο το οποίο υπάρχει δεν οδηγεί ούτε στις φτιαγμένες και στημένες μικρές εκπτώσεις, στις οποίες οδηγούσαν οι συμπαιγνίες του μαθηματικού τύπου και τα λεωφορεία των εργολάβων που περιόδευαν τη χώρα, ούτε στις υπερβολικά υψηλές εκπτώσεις που έβγαζαν τα παλαιότερα μειοδοτικά συστήματα, όταν δεν υπήρχαν οι ασφαλιστικές δικλίδες τις οποίες έχουμε θέσει τώρα.
      Οι εκπτώσεις οι οποίες εμφανίζονται είναι μικρές και θα μειωθούν ακόμα περισσότερο, διότι το σύστημα το οποίο έχουμε πλέον είναι το καλύτερο σύστημα τα τελευταία χρόνια και το σύστημα αυτό θα ισορροπήσει καθώς θα δημοπρατούνται όλο και περισσότερα έργα. 
    Ισχυρίζεται η αξιωματική αντιπολίτευση επίσης, το είπαν πολλοί συνάδελφοι σ’ αυτήν την Αίθουσα, το είπε και ο κ. Παπανδρέου, ότι δεν δημοπρατούνται μικρά και μεγάλα έργα στην περιφέρεια. Αυτό δεν ισχύει. Έχουν δημοπρατηθεί χιλιάδες έργα στην ελληνική περιφέρεια, κυρίως το τελευταίο διάστημα. Και επειδή μας προκαλείτε για να σας αναφέρουμε ένα παράδειγμα, πρέπει να σας πω ότι όλα τα τμήματα της Εγνατίας Οδού, τα οποία δεν είχαν ανατεθεί, δημοπρατήθηκαν στην Ήπειρο στις αρχές του 2005 και η Εγνατία Οδός, σε ολόκληρο το δυτικό τομέα του έργου, από την Ηγουμενίτσα μέχρι τα Γρεβενά και την Κοζάνη, βρίσκεται σήμερα σε πλήρη εξέλιξη. 
    Εγώ, όμως, θα αναγνωρίσω ότι υπάρχει στον κατασκευαστικό κλάδο μια δύσκολη περίοδος. Υπάρχουν, όμως, συγκεκριμένοι λόγοι που περνάει κρίση ο κατασκευαστικός κλάδος, υπάρχουν συγκεκριμένες ευθύνες και αυτές οι ευθύνες είναι δικές σας. Και ισχυρίζομαι ότι η οι ευθύνες είναι δικές σας, διότι ο νόμος του 2001 για την αναθεώρηση και αναδιοργάνωση του μητρώου των εργοληπτικών επιχειρήσεων, οδήγησε σε υπερχρέωση πολλές εργοληπτικές επιχειρήσεις προκειμένου να ικανοποιήσουν τις διατάξεις του νόμου. Αυτός ο νόμος οδήγησε επίσης πολλές επιχειρήσεις στις ανώτερες τάξεις και έχουμε τώρα ένα συνωστισμό σ’ αυτές τις τάξεις. Το κυριότερο όμως είναι –και εκεί είναι η δική σας ευθύνη- ότι δεν υπήρχε προγραμματισμός από την προηγούμενη κυβέρνηση, για να έχουμε μία ομαλή ροή έργων μετά τους Ολυμπιακούς Αγώνες. Για να το πω πιο απλά. Τι έργα να δημοπρατήσουμε, κύριοι συνάδελφοι,  τους πρώτους μήνες της διακυβέρνησής μας, όταν δεν υπήρχαν μελέτες, δεν υπήρχαν εγκρίσεις, όταν δεν είχαν ληφθεί αδειοδοτήσεις, όταν δεν υπήρχε ωριμότητα των έργων και όταν, όπως ανέφερα και προηγουμένως, είχε κυριολεκτικά καταρρεύσει το σύστημα παραγωγής δημοσίων έργων; 
    (Χειροκροτήματα από την πτέρυγα της Νέας Δημοκρατίας)
      Αυτό είναι το θετικό κυβερνητικό κεκτημένο που αρέσκεσθε να επικαλείστε και που μας παραδώσατε στον τομέα παραγωγής δημοσίων έργων. 
    Τώρα, όμως, βρισκόμαστε μπροστά σε ένα γιγαντιαίο κατασκευαστικό πρόγραμμα του ΥΠΕΧΩΔΕ. Ξεκίνησαν από το ΥΠΕΧΩΔΕ έργα σχεδόν 1.000.000.000 ευρώ. Έχουν δημοπρατηθεί έργα 3.500.000.000 ευρώ. Δημοπρατούνται μέσα στο 2005 και άλλα έργα, 5.000.000.000 ευρώ. Προωθούμε τους μεγάλους άξονες με τις συμβάσεις παραχώρησης ύψους 7.000.000.000 ευρώ. Και επειδή κόπτεσθε για την περιφέρεια, να σας πω ότι, πέρα απ’ αυτό το μεγάλο κατασκευαστικό πρόγραμμα του ΥΠΕΧΩΔΕ, υπάρχει και άλλο μεγάλο κατασκευαστικό πρόγραμμα. Χιλιάδες μικρά και μεσαία έργα στην ελληνική περιφέρεια, μέσα από το πρόγραμμα «ΘΗΣΕΑΣ», 3.500.000.000 ευρώ ως το 2009. Υπάρχει νομοσχέδιο, που θα καταστεί σύντομα νόμος του κράτους, για τις συμπράξεις δημόσιου και ιδιωτικού τομέα, που θα απελευθερώσει ιδιωτικά κεφάλαια. Υπάρχει ο νέος αναπτυξιακός νόμος που θα οδηγήσει στη δημιουργία υποδομών. Υπάρχουν τα ειδικά χωροταξικά σχέδια για τον τουρισμό, για τη βιομηχανία, για τις ανανεώσιμες πηγές ενέργειας που βρίσκονται σε εξέλιξη. Όλα, λοιπόν, αυτά θα απελευθερώσουν επενδύσεις. Όλα αυτά οδηγούν σε μία κατασκευαστική άνοιξη για τη χώρα. 
    Και επειδή το μεγαλύτερο μέρος των έργων που γίνονται ή που θα γίνουν, είναι έργα της ελληνικής περιφέρειας, δικαιούμαστε να πούμε ότι βρισκόμαστε μπροστά σε ένα νέο αναπτυξιακό πρότυπο. Η αναπτυξιακή πολιτική έχει ήδη στραφεί στην περιφέρεια. Και αυτή την αναπτυξιακή πολιτική, μετά τη μεγάλη επιτυχία της Κυβέρνησης να αποτρέψει την αναστολή πληρωμών για έργα και δράσεις του Γ΄ ΚΠΣ της δικής σας περιόδου, αυτή η αναπτυξιακή πολιτική, μπορώ να πω τώρα ότι αφήνει πλέον στην άκρη τα βάρη του παρελθόντος, γιατί όλα αυτά δημιουργούσαν βάρη στις αναθέσεις έργων και στην προώθηση έργων. 
    Μας κατηγόρησε ο Αρχηγός της Αξιωματικής Αντιπολίτευσης ότι αν είχαμε εφαρμόσει τη συμφωνία στην οποία είχαν έλθει με την Ευρωπαϊκή Ένωση, δεν θα χάναμε τα χρήματα, τα οποία αναγκάζεται η χώρα να δώσει πίσω. Αυτό βέβαια δεν ισχύει, διότι ακόμα και αν είχαμε προλάβει να εφαρμόσουμε τη συμφωνία, θα υπήρχε πρόστιμο, διότι μας ζητούσαν αναδρομικά να ελέγξουμε τέσσερις χιλιάδες διακόσια πενήντα έργα της δικής σας περιόδου. Μας μέμφεται δηλαδή ο κ. Παπανδρέου, γιατί μέσα σε ένα εξάμηνο δεν εξυγιάναμε ένα σύστημα το οποίο έπασχε επί δεκαετίες. Μα, αν το σύστημα αυτό μπορούσε να εξυγιανθεί, γιατί δεν το κάνατε εσείς όλα αυτά τα χρόνια; Γιατί δεν το κάνατε από το 2000 που η Ευρωπαϊκή Επιτροπή είχε στείλει προειδοποιητικές επιστολές και πίεζε για να υπάρξει αναθεώρηση του συστήματος δημοπράτησης των έργων και του συστήματος διαχείρισης των έργων; Δεν πρέπει, λοιπόν, να μιλάτε γι’ αυτά τα πράγματα έτσι. Πρέπει να μιλάτε πολύ προσεκτικά. 
    Εμείς, βέβαια, και ένα ευρώ να χαθεί για τη χώρα, θεωρούμε ότι δεν είναι καλό. Δικαιούμαστε όμως να πούμε ότι αυτή η συμφωνία η οποία επετεύχθη είναι ευνοϊκή. Και είναι ευνοϊκή, όχι μόνο γιατί γλιτώσαμε όλα τα έργα μέχρι το 2004 από τον αναδρομικό έλεγχο, αλλά κυρίως είναι ευνοϊκή διότι για πρώτη φορά πιστοποιείται το σύστημα δημοπράτησης και διαχείρισης των έργων. Αυτή είναι η πραγματικότητα. Και επειδή εμείς ξέρουμε την πραγματικότητα, δεν χρειαζόμαστε ερωτηματολόγια για να μας πουν οι ψηφοφόροι μας τι θα κάνουμε. Έχουμε σαφή πολιτική πρόταση. Δεν βρισκόμαστε σε ιδεολογική και πολιτική σύγχυση. Στηρίζουμε την Κυβέρνηση. Και αυτή μας η στήριξη αντανακλά τη στήριξη και την εμπιστοσύνης της μεγάλης πλειοψηφίας του ελληνικού λαού. 
    Ευχαριστώ. 
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Καρχιμάκης έχει το λόγο. 
     ΜΙΧΑΗΛ ΚΑΡΧΙΜΑΚΗΣ: Κυρίες και κύριοι συνάδελφοι, χθες διαπιστώσαμε τη θλιβερή εικόνα ενός Υπουργού που προσπάθησε με αγωνία να δώσει εξετάσεις εν όψει ανασχηματισμού. Υβρίζοντας, συκοφαντώντας και προσπαθώντας να δημιουργήσει εντυπώσεις ότι αυτή η Κυβέρνηση, αυτή η πολιτική ηγεσία είναι όλων των Ελλήνων, ενώ οι προηγούμενες δεν ήταν.
     Ποιος έκανε, κύριοι συνάδελφοι, εκκαθαριστικές επιχειρήσεις, εξοβελίζοντας και διώκοντας κάθε στέλεχος των Ενόπλων Δυνάμεων που θεωρήθηκε ότι δεν ήταν δικό σας παιδί. 
     Κύριοι συνάδελφοι, σε μια προσπάθεια να ευνοηθούν τα δικά σας παιδιά εξοβελίσατε όλους τους άλλους. Όλο αυτό το πακέτο των ευνοϊκών συμπεριφορών αποδεικνύει πώς συμπεριφέρεστε. Αυτοί ευνοούνται και οι υπόλοιποι αποκλείονται. Το καταθέτω στα Πρακτικά. 
     ΠΡΟΕΔΡΕΥΩΝ (Ιωάννης Τραγάκης): Ένα λεπτό, διακόπτω και το χρόνο σας, κύριε Καρχιμάκη. Όταν είναι να καταθέσετε έγγραφο στα Πρακτικά, παρακαλώ πολύ να περιμένετε να ανέβει ένας κύριος ή μία κυρία από την υπηρεσία για να παίρνει το χαρτί. Ευχαριστώ πολύ. 
     ΜΙΧΑΗΛ ΚΑΡΧΙΜΑΚΗΣ: Όλο αυτό το πακέτο, όπως είπα, των ευνοϊκών συμπεριφορών, αποδεικνύει πώς συμπεριφέρεστε. Μόνο αυτοί έχουν δικαιώματα και οι άλλοι στον Καιάδα! 
     Ποιος, κύριοι συνάδελφοι, με εισηγήσεις του γραφείου του Υπουργού έκρινε υποψήφιους σε στρατιωτικές σχολές, κατάλληλους που είχαν  κριθεί ακατάλληλοι. Το γραφείο του Υπουργού υποκατέστησε και τα στρατιωτικά νοσοκομεία και τους γιατρούς, με απλά υπηρεσιακά σημειώματα και με εντολές: «Ακατάλληλος», «κατάλληλος», με μία μονοκονδυλιά και με μια εντολή. Αυτό είναι το κράτος της Δεξιάς. 
     Ποιος, κύριοι συνάδελφοι, έκανε αμέτρητες κρυφές συμβάσεις έργου με περίεργα αντικείμενα και τεράστια ποσά, κρυφά από όλους σας; Αυτόν που υπερασπίστηκε χθες ο κύριος Υπουργός ότι τον συκοφαντήσαμε. Πάρτε τις συμβάσεις έργου για να δείτε, 18.000 ευρώ, 24.000 ευρώ για περίεργα αντικείμενα. Να τα δείτε για να δείτε πώς δοβλετοποιείται το σύστημα και εσείς είστε απ’ έξω.
     (Θόρυβος από την πτέρυγα της Νέα Δημοκρατίας)
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και  Τροφίμων): Καταθέστε τα. 
      ΜΙΧΑΗΛ ΚΑΡΧΙΜΑΚΗΣ  Να τα πάρετε, να τα δείτε. Μην εξεγείρεστε. 
      Τι απύθμενο θράσος.....
      ΠΡΟΕΔΡΕΥΩΝ (Ιωάννης Τραγάκης): Κύριε Καρχιμάκη, διακόπτω και το χρόνο σας. 
      ΜΙΧΑΗΛ ΚΑΡΧΙΜΑΚΗΣ: Παρακαλώ, στα Πρακτικά. 
      (Στο σημείο αυτό ο Βουλευτής κ.  Μιχάλης Καρχιμάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Κύριε Καρχιμάκη, θα ήθελα να σας παρακαλέσω και στις εκφράσεις σας να μην είστε τόσο οξύς.......
      ΜΙΧΑΗΛ ΚΑΡΧΙΜΑΚΗΣ: Χθες μας είπε άτιμους ο Υπουργός και μας μίλησε για προσβολή, για προσβλητικές ερωτήσεις. Θα τα ακούσετε. 
      ΠΡΟΕΔΡΕΥΩΝ (Ιωάννης Τραγάκης): Αλλά και τις καταθέσεις των εγγράφων σας, να τις κάνετε με τον τρόπο που σας είπα. 
      ΜΙΧΑΗΛ ΚΑΡΧΙΜΑΚΗΣ: Πολύ ευχαρίστως.
      ΠΡΟΕΔΡΕΥΩΝ (Ιωάννης Τραγάκης): Εντάξει. 
      Ορίστε, λοιπόν.
      ΜΙΧΑΗΛ ΚΑΡΧΙΜΑΚΗΣ: Τι απύθμενο θράσος είναι αυτό, κύριοι συνάδελφοι, να ομολογεί Υπουργός μέσα σ’ αυτήν την Αίθουσα «δεν απαντώ σε ερωτήσεις» που τις χαρακτηρίζει προσβλητικές. Και τολμά να μιλά για ατιμίες.
      Ποια είναι η ατιμία στο Σύνταγμα, ποια είναι η ευαισθησία στο Κοινοβούλιο. Ένα σχόλιο του ταιριάζει μόνο. Ντροπή σε αυτήν τη συμπεριφορά. 
      Είναι προσβλητικές και άτιμες οι δεκάδες ερωτήσεις για το Σινούκ, που συστηματικά αποφεύγετε να απαντήσετε, προσβάλλοντας τη μνήμη των νεκρών. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και  Τροφίμων):  Οι ύβρεις είναι δικές σας. Λασπολογείτε.
      (Θόρυβος από την πτέρυγα της Νέας Δημοκρατίας)
      ΜΙΧΑΗΛ ΚΑΡΧΙΜΑΚΗΣ: Εσείς, κύριε Υπουργέ, μαζέψατε διαφόρους στο γραφείο σας, εμπόρους των ναρκωτικών. Εσείς τους μαζέψατε. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και  Τροφίμων): Είναι υβριστής. Δηλητηριάζει την πολιτική ζωή του τόπου. 
      (Θόρυβος στην Αίθουσα)
      ΠΡΟΕΔΡΕΥΩΝ (Ιωάννης Τραγάκης): Κύριε Υφυπουργέ, δεν αναφέρθη κατ’ αρχάς σ’ εσάς. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Είναι υβριστής και λασπολόγος!
      (Θόρυβος στην  Αίθουσα)
      ΠΡΟΕΔΡΕΥΩΝ (Ιωάννης Τραγάκης): Θα ήθελα να επαναλάβω για μια ακόμη φορά ότι δεν θα ήθελα να δυναμιτίσουμε το κλίμα τέτοια ώρα.
      Επίσης, κύριε Υφυπουργέ, θα ήθελα να σας παρακαλέσω για τις εκρήξεις σας. Θα ήθελα παρακαλώ να μην ξαναχτυπήσετε το χέρι στο έδρανο. Θα ζητήσετε το λόγο μετά επί προσωπικού και θα απαντήσετε.
      Ορίστε, κύριε Καρχιμάκη, συνεχίστε σε πιο ήπιους τόνους.
      ΜΙΧΑΗΛ ΚΑΡΧΙΜΑΚΗΣ: Επαναλαμβάνω, κυρίες και κύριοι συνάδελφοι: Είναι προσβλητικές και άτιμες οι δεκάδες ερωτήσεις που καταθέσαμε και συστηματικά δεν πήραμε απαντήσεις προσβάλλοντας τη μνήμη των νεκρών του ελικοπτέρου Σινούκ; Είναι προσβλητικές οι ερωτήσεις που δεν απαντώνται, για να λάβουν γνώση οι συγγενείς των θυμάτων;
      ΧΡΗΣΤΟΣ ΖΩΗΣ: Αυτό δεν είναι θέμα για πολιτική εκμετάλλευση. Είναι θέμα της δικαιοσύνης.
      ΜΙΧΑΗΛ ΚΑΡΧΙΜΑΚΗΣ: Είναι προσβλητικές λοιπόν αυτές οι ερωτήσεις, για τις οποίες δεν πήραμε απάντηση ούτε προχθές στη Διαρκή Επιτροπή Εξωτερικών και Άμυνας; Είναι προσβλητικές οι ερωτήσεις, κύριοι συνάδελφοι, όταν ζητάμε να μας κατατεθεί στη Βουλή η σύμβαση του βασανιστή του Παναγούλη, που προσελήφθη στο Υπουργείο Άμυνας, για να τακτοποιεί χαρτιά με 16.000 ευρώ για επτά μήνες και ταυτόχρονα, ο κύριος Υπουργός μας ζήτησε να πάρουμε τη γνώμη του χουντικού, για να δούμε τη σύμβαση; Αυτός είναι ο σεβασμός στο Κοινοβούλιο;
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, σας παρακαλώ πολύ, πιο ήρεμα. Εγώ διευθύνω τη συζήτηση.
      ΜΙΧΑΗΛ ΚΑΡΧΙΜΑΚΗΣ: Δυστυχώς, για να εξιλεωθεί ο κύριος Υπουργός, προσέλαβε έναντι αμοιβής 18.000 ευρώ την κόρη του βασανιστή του Παναγούλη, για να ασχολείται με θέματα, λέει, Κλινικής Ψυχολογίας. Το καταθέτω στα Πρακτικά και αυτό.
      (Στο σημείο αυτό ο Βουλευτής κ. Μιχαήλ Καρχιμάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Εξεγέρθη ο Υπουργός, γιατί κατηγορήσαμε το συνεργάτη του για τις κατατμήσεις των έργων, τα γνωστά σαρανταπεντάρια. Δεν μας είπε ο κύριος Υπουργός για πολιτική του φίλη εργολάβο από την εκλογική του περιφέρεια: Πόσα έργα έχει εκτελέσει στο ΝΙΜΤΣ τμηματικά για αποφυγή διαγωνισμού; Να μην πω το όνομά της.
      Ο κύριος Υπουργός μάς λέει ότι είναι προσβλητικές οι ερωτήσεις. Ποιες; Τις ερωτήσεις που κάναμε, για να πει για την προμήθεια υλικού που προμηθεύτηκε το Υπουργείο Άμυνας, για να κάνει παρακολουθήσεις στους διαδρόμους. Ζητήσαμε ποιος κλάδος των Ενόπλων Δυνάμεων ζήτησε αυτήν την επιχειρησιακή απάντηση της αγοράς. Δεν μας απάντησε. Είναι προσβλητική αυτή η ερώτηση;
      Ορίστε, κύριοι συνάδελφοι, τιμολόγια -η «Eagle Alarm» είναι η εταιρεία- 44.600 ευρώ και 36.700 ευρώ. Την ίδια μέρα δύο τιμολόγια. Σπάνε τους διαγωνισμούς, για να μην τους παίρνουν χαμπάρι. Τα καταθέτω.
      (Στο σημείο αυτό ο Βουλευτής κ. Μιχαήλ Καρχιμάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Και συνεχίζουμε. Τιμολόγια συμβάσεων με αυτόν που δήθεν εμείς κατηγορούμε, τον έντιμο. Συμβάσεις, τιμολόγια. Πέντε συμβάσεις επί 10.000 ευρώ τιμολόγια την ίδια μέρα. Τα καταθέτω.
      (Στο σημείο αυτό ο Βουλευτής κ. Μιχαήλ Καρχιμάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Αυτές είναι οι συκοφαντίες. Πέντε συμβάσεις σπασμένες με 10.000 ευρώ την ίδια μέρα. Αυτές βρήκαμε. Είναι και άλλες.
	Κύριοι συνάδελφοι, είναι προσβλητικές οι ερωτήσεις όταν ζητάμε να πληροφορηθούμε για τα «σκονάκια» με τα SMS τα οποία έστειλαν καταστρατηγώντας με αδιαφάνεια και αναξιοκρατία το διαγωνισμό της ΕΑΒ; Είναι προσβλητικές οι ερωτήσεις, όταν ζητάμε να πληροφορηθούμε όταν πληρώνουν την επιτροπή που έκανε τη διαρροή των θεμάτων με 56.000 ευρώ, δηλαδή στέλνετε το μήνυμα «καταπατήστε, παρανομήστε και θα σας πληρώσουμε και από πάνω». 
	ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
	ΜΙΧΑΗΛ ΚΑΡΧΙΜΑΚΗΣ: Δυστυχώς, αυτή είναι η ηγεσία του Υπουργείου Εθνικής Άμυνας. Έχω πολλά να πω. Κρατικά χρήματα θυγατρικών εταιρειών…
	ΠΡΟΕΔΡΕΥΩΝ (Ιωάννης Τραγάκης): Να υποβάλετε επερώτηση για να τα πείτε. Ολοκληρώστε τώρα 
	ΜΙΧΑΗΛ ΚΑΡΧΙΜΑΚΗΣ: …σε προσωπικούς λογαριασμούς. Κρατικά χρήματα, πιστωτικές κάρτες από το «Hondos Center», της ΕΒΟ ΠΥΡΚΑΛ διαρκώς, συμβάσεις έργου με δανεισμό υπαλλήλων στην ΕΒΟ Αιγίου, ενώ είναι στο ΑΣΕΠ. 
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε.
	ΜΙΧΑΗΛ ΚΑΡΧΙΜΑΚΗΣ: Δυστυχώς αυτή είναι η πολιτική του Υπουργείου Εθνικής Άμυνας. Θα τα πούμε. Ο κύριος Υπουργός θέλει κοινοβουλευτικό έλεγχο στη Βουλή. Θα τα πούμε και στη Βουλή λίαν συντόμως και τότε θα δούμε τι θα απαντήσει.
(Χειροκροτήματα από την πτέρυγα του ΠΑΣΟΚ)
	ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε, κύριε συνάδελφε.
	ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, θα ήθελα να έχω το λόγο επί προσωπικού.
	ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ. Σας δίνω δύο λεπτά για να αναπτύξετε αν υπάρχει προσωπικό θέμα.
	ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Είναι πέντε λεπτά βάσει του Κανονισμού. 
	Κατ’ αρχάς πρέπει να πούμε ότι υβρίζοντας και συκοφαντώντας δεν μπορούμε να καλύψουμε και δεν καλύπτονται αμαρτίες ετών. Βέβαια αναφέρθηκε και εδώ, αλλά και με σειρά ερωτήσεων που το μοναδικό που κάνουν είναι να καυτηριάζουν την πολιτική ζωή του τόπου, να δημιουργούν πρόβλημα στην πορεία της δημοκρατίας μας, να σπιλώνουν κοινοβουλευτικούς άντρες και να τινάζουν τις διαδικασίες στον αέρα.
(Θόρυβος από την πτέρυγα του ΠΑΣΟΚ)
	ΜΙΧΑΗΛ ΚΑΡΧΙΜΑΚΗΣ: Είναι πραγματικά γεγονότα.
	ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Βέβαια, θέλω να σας πω, επειδή μιλάτε για προσωπικό θέμα…
	ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριοι συνάδελφοι. Γιατί θορυβείτε; Ο Υπουργός έχει το δικαίωμα να αναπτύξει…
	ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων):... ότι ο κ. Καρχιμάκης είναι εδώ, όπως κάνει με τις ερωτήσεις, χωρίς να καταθέτει καμία απόδειξη. Απλά χαρτιά κατέθεσε, χωρίς να αναφέρει κανένα όνομα. Χωρίς να αναφέρει σε ποιον απευθυνόταν, έριξε «λάσπη» σε Υπουργούς της σημερινής Κυβέρνησης.
(Θόρυβος από την πτέρυγα του ΠΑΣΟΚ)
	ΜΙΛΕΝΑ ΑΠΟΣΤΟΛΑΚΗ: Μα, είναι προσωπικό θέμα αυτό;
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Θέλω δε να σας πω ότι, επειδή έχω νιώσει στο πετσί μου τη συκοφαντία και τη «λάσπη» του κ. Καρχιμάκη, αν σας εκφράζει, να τον χαίρεστε, αλλά αυτό δεν έχει καμία σχέση με το ήθος, δεν έχει καμία σχέση με τον τωρινό Πρωθυπουργό, δεν έχει καμία σχέση μ’ αυτό που εμείς προσπαθούμε να φέρουμε στην πολιτική ζωή του τόπου.
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε Υφυπουργέ.
      ΧΡΗΣΤΟΣ ΑΗΔΟΝΗΣ: Τα είδατε τα χαρτιά σας, κύριε Υφυπουργέ; Δείτε τις συμβάσεις πρώτα για να δείτε τα χάλια της υπηρεσίας σας. Αν δεν ξέρατε τι υπογράφατε…
      ΜΙΧΑΗΛ ΚΑΡΧΙΜΑΚΗΣ: Είναι ντροπή αυτά που λέει.
      Κύριε Πρόεδρε, ζητώ το λόγο επί προσωπικού.
      ΠΡΟΕΔΡΕΥΩΝ (Ιωάννης Τραγάκης): Δεν υπάρχει προσωπικό, κύριε Καρχιμάκη.
      (Θόρυβος από την πτέρυγα του ΠΑΣΟΚ)
      Ο κ. Παυλίδης έχει το λόγο.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριοι συνάδελφοι, εδώ ήλθαμε για να συνεννοηθούμε.
      (Στο σημείο αυτό την Προεδρική Έδρα  καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Κυρίες και κύριοι συνάδελφοι, πριν περάσω σ’ αυτό καθ’ αυτό το θέμα που προτίθεμαι να παρουσιάσω, θέλω να κάμω ορισμένα σχόλια για όσα ελέχθησαν απ’ αυτής της θέσεως και που έχουν σχέση με το Υπουργείο Άμυνας. Μάλιστα, ελέχθησαν από συνάδελφο, ο οποίος διαρκούσης της προηγούμενης κυβερνήσεως ήταν σε θέση να γνωρίζει πλήρως τα συμβαίνοντα στην κυβέρνηση. Ήταν στο πρωθυπουργικό περιβάλλον επί χρόνια. 
      Ο συνάδελφος από την Κρήτη δε γνωρίζει ότι δεν εντάξατε σε ψηφοδέλτιο του κόμματός σας σε νομό της Κρήτης τον επί χρόνια Γενικό Γραμματέα Προμηθειών του ΥΕΘΑ, διότι τον καταγγείλατε, αναγκαστικά, ως βαρύτατα  ευθυνόμενο για ύποπτες προμήθειες; Τον αποκαλέσατε ύποπτο!
      (Χειροκροτήματα από την πτέρυγα της Νέας Δημοκρατίας)
     Αναφέρομαι στον κ. Σμπώκο για να μην έχετε απορίες. Ο κ. Καρχιμάκης έμεινε στα 2000 ευρώ και στα 3000 ευρώ; Ξέχασε τις προμήθειες της Γενικής Γραμματείας Προμηθειών του Υπουργείου Άμυνας; Που ήταν μάλιστα σε στενό πρωθυπουργικό περιβάλλον επί χρόνια και έτσι έγινε και Βουλευτής; Εδώ εμείς θητεύουμε χρόνια και παρακολουθούμε το τι γίνεται. Καθ’ όσον αφορά στο Σινούκ, κακώς αναφέρθηκε στην Αίθουσα. Είναι απαράδεκτο μια τραγωδία να γίνεται πολιτική εκμετάλλευση. Έχω να πω ότι ο κύριος Υπουργός Άμυνας, ο συνάδελφος ο κ. Σπηλιωτόπουλος, προ ημερών ενημέρωσε τη Βουλή επί των εξελίξεων αυτής της υποθέσεως. Έπραξε ό,τι το κοινοβουλευτικό καθήκον επιβάλλει. Τα υπόλοιπα είναι στα χέρια της δικαιοσύνης. Ταύτα περί του προλαλήσαντος. 
     ΝΙΚΟΛΑΟΣ ΣΑΛΑΓΙΑΝΝΗΣ: Το καθήκον τού επιβάλλει να απαντάει και σε ερωτήσεις.
     ΠΡΟΕΔΡΕΥΩΝ ( Σωτήρης Χατζηγάκης): Όχι διακοπές, κύριοι συνάδελφοι.
    ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Πάμε λοιπόν τώρα στο Αιγαίο, κύριοι συνάδελφοι. Από πού να αρχίσω και πού να τελειώσω. Θάλασσα του Αιγαίου ο τρόπος που πολιτευθήκατε στα νησιά. Θάλασσα λεβεντοπνίχτρα!
    Ακούσθηκαν πολλά και διάφορα για τον τρόπο που πολιτεύεται η Κυβέρνηση Καραμανλή, η Κυβέρνησή μας. Εκτιμήσεις! Το μόνο βέβαιο, πάντως, είναι το αποτέλεσμα του αγώνα της 7ης Μαρτίου 2004. Και καθ’ όσον αφορά στους Αιγαιοπελαγίτες, ο αγώνας εκφράστηκε με νούμερο. Εννέα προς τέσσερις: οι Αιγαιοπελαγίτες έστειλαν στο Κοινοβούλιο εννέα Βουλευτές της Νέας Δημοκρατίας και τέσσερις του ΠΑΣΟΚ. Δεν διερωτάται κανείς πώς σημειώθηκε αυτό το αποτέλεσμα; Στα καλά καθούμενα οι Αιγαιοπελαγίτες οι οποίοι ψήφιζαν ΠΑΣΟΚ, άλλαξαν; Προ των εκλογών του 2004 ήμασταν τρεις της Νέας Δημοκρατίας και εννέα του ΠΑΣΟΚ. Και τώρα είναι εννέα προς τέσσερις. Κάτι συνέβη. Για να δούμε τώρα τι συνέβη. 
    Διαχείριση κοινοτικών πόρων. Κυβέρνηση ΠΑΣΟΚ. Βόρειο και Νότιο Αιγαίο. Παραλάβαμε απορρόφηση Βόρειου Αιγαίου από το 2000 μέχρι και το 2004, 9,8% του ΠΕΠ Βορείου Αιγαίου. Στο Νότιο Αιγαίο είναι καλύτερα, άθλος: ποσοστό 12,3%. Δηλαδή 90% αναπορρόφητες πιστώσεις στο Βόρειο Αιγαίο και 85% στο Νότιο Αιγαίο. Πάμε παραπέρα;
    Παραδώσατε Αιγαίο «αβάπορον» και «αλίμενον». Ακτοπλοϊκό ζήτημα: δώδεκα χρόνια στα χέρια σας προνόμιο το οποίο σας παρέδωσα εγώ ως Υπουργός Εμπορικής Ναυτιλίας. 
    Καμποτάζ! Να φτιάξετε ακτοπλοΐα με καράβια σύγχρονα, να έχουμε λιμάνια, τα κατάλληλα πληρώματα και ό,τι άλλο απαιτούν οι παρούσες συνθήκες ώστε οι νησιώτες να μην αισθάνονται απομόνωση. Να λειτουργεί το σύστημα της συνοχής στο κράτος μας. Σήμερα που ομιλούμε η κατάσταση είναι σαφώς καλύτερη απ’ ότι προ ενός έτους. Έξι καράβια μπήκαν στον ακτοπλοϊκό μας στόλο και με τον κ. Μανώλη Κεφαλογιάννη, με τον οποίο έχουμε στενότατη και καλή συνεργασία, φέρνουμε στη Βουλή τροποποίηση του συστήματος για τις  περίφημες άγονες γραμμές, οι οποίες είναι άλλος άθλος σας. Εκάματε το Αιγαίο με νόμο, νόμος Παπουτσή, κατά τα 2/3 περιοχή αγόνων γραμμών. Πασχίζαμε να απαλλαγούμε από το στίγμα της άγονης γραμμής.
    Τα 2/3 του Αιγαίου καλύπτονται με γραμμές επιδοτούμενες. Δεκαοκτώ δισεκατομμύρια (18.000.000.000) δραχμές πληρώνουν οι φορολογούμενοι για τις άγονες γραμμές, που θα μπορούσαν να αποφευχθούν.
    Είμαι εξ εκείνων που πιστεύουν ότι η νησιωτική πολιτική έχει κόστος. Και πρέπει το κόστος αυτό να γίνει συνείδηση σε όλους τους Έλληνες, άλλ’ εκεί που πρέπει. 
    Εκάματε την απελευθέρωση της ακτοπλοΐας κατά έναν άτεχνο τρόπο. Άτεχνο! Μας δέσατε χειροπόδαρα και τώρα αναγκαζόμασθε εμείς να κάνουμε κάποιες επεμβάσεις –μας έδεσε η προηγουμένη κυβέρνηση- σαν αυτή που αυτές τις ημέρες θα έρθει στο Κοινοβούλιο, δηλαδή συμβόλαια των αγόνων γραμμών όχι ενός έτους –στον ένα χρόνο μέσα ποιος θα κάνει επένδυση να εκσυγχρονίσει τα πλοία του;- αλλά μέχρι πέντε χρόνια. 
    Κυρίες και κύριοι συνάδελφοι, από εδώ ακούσθηκε ότι έγινε αύξηση των εισιτηρίων και των ναύλων μεταφοράς των αγαθών. Είναι ακριβές. Εξ ανάγκης λόγω πετρελαίου.
    Εκείνο που δεν κατανόησαν πάντως οι παλαιοί Βουλευτές είναι πως το 2002, μέσα σε ένα χρόνο, έγιναν δύο αυξήσεις, 6% συν 6%, 12%.!
    Και εκείνο που δεν κατανοήσαμε και εναντιωθήκαμε –και τότε μάλιστα και εκ του ΠΑΣΟΚ Βουλευτές και εκ της Αριστεράς- ήταν όταν ο κ. Ανωμερίτης με ένα «τρικ» αλλαγής των κατηγοριών των καμπινών αναδιάρθρωσε το ναυλολόγιο. Και αυτό είχε σαν αποτέλεσμα να ανέβουν τα ναύλα και τα εισιτήρια από 80% μέχρι 300%. Από 80% μέχρι 300%! Και τα έχουμε ακόμη. Σύρεται αυτή η υπόθεση.
    Κυρίες και κύριοι συνάδελφοι, γιατί έδωσαν εννιά Βουλευτές στη Νέα Δημοκρατία οι νησιώτες του Αιγαίου; Γιατί φαίνεται ότι δεν είχατε πάρει είδηση πως πολλά νησιά δεν έχουν νερό να πιουν. Δεν καταφέρατε να λύσετε το πρόβλημα νερού. Το νερό!
    ΝΙΚΟΛΑΟΣ ΣΑΛΑΓΙΑΝΝΗΣ: Είκοσι χρόνια σας κερδίζαμε. Τώρα το θυμηθήκατε;
    ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Το νερό!
    ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε συνάδελφε.
    ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριοι συνάδελφοι, 3.000.000.000 δραχμές πληρώνει το κράτος μας μόνο για μεταφορά νερού σε δύο νομούς, στις Κυκλάδες και στα Δωδεκάνησα.
    Η παρούσα Κυβέρνηση, ο ομιλών, πήρε στα χέρια του το θέμα με πρώτο βήμα την προκήρυξη ενός μόνο διαγωνισμό από το Υπουργείο μας.
    Και τώρα θα καταθέσω κι εγώ, κύριε Πρόεδρε, μία λίστα με την άδειά σας. Γιατί θέλω να θυμίσω στους συναδέλφους ότι αν δεν εγκρίνει ο Πρόεδρος, δεν καταχωρίζονται στα Πρακτικά τα κατατιθέμενα από τους ομιλητές. Δηλαδή ό,τι κατέθεσε ο κύριος συνάδελφος, πρέπει να τα εγκρίνει το Προεδρείο για να πάνε στα Πρακτικά.
    ΜΙΛΤΙΑΔΗΣ ΒΕΡΡΑΣ: Τα ενέκρινε.
    ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Παρακαλώ.
    ΝΙΚΟΛΑΟΣ ΣΑΛΑΓΙΑΝΝΗΣ: Τι είναι αυτά, κύριε Πρόεδρε;
    ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, σας παρακαλώ πάρα πολύ.
    ΝΙΚΟΛΑΟΣ ΣΑΛΑΓΙΑΝΝΗΣ: Μας προκαλεί, κύριε Πρόεδρε.
    ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πολύ, κύριε συνάδελφε.
    ΕΛΠΙΔΑ ΤΣΟΥΡΗ: Πάρτε θέση, κύριε Πρόεδρε, σε αυτό που είπε.
    ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πολύ. Θα υπάρξει αντίλογος και μπορείτε να απαντήσετε. Δεν μπορώ εγώ να λογοκρίνω τον κάθε ρήτορα.
    ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Είπα ό,τι επιβάλλει η κοινοβουλευτική τάξη. Ενημέρωσα.
    Εγώ, λοιπόν, καταθέτω λίστα με τριακόσιες τριάντα δύο μελέτες για τα νερά στο Αιγαίο. Ούτε μία δεν εφαρμόστηκε. Επί χρόνια πληρώνει το κράτος μελέτες. Πάρτε, λοιπόν, και την ανάλυση για τα Πρακτικά.
    (Στο σημείο αυτό ο Υπουργός Αιγαίου και Νησιωτικής Πολιτικής κ. Αριστοτέλης Παυλίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Περάσαμε διάταξη στον αναπτυξιακό νόμο για αφαλατώσεις. Όποιος κάνει αφαλάτωση, το 55% είναι επιδότηση από το ελληνικό δημόσιο. Αυτό είναι αρμοδιότητα του Υπουργείου Οικονομίας. Το Υπουργείο Ανάπτυξης καθόρισε ότι όποιος κάνει αφαλάτωση με ένα άλλο πρόγραμμα, δηλαδή συνδυασμός και της αιολικής ενέργειας, άλλο 55%, επιδότηση επί του κόστους της επένδυσης.
    Αυτά συμβάλλουν -συν η αναδιάρθρωση του συστήματος- στο να ευρεθεί η καλυτέρα δυνατή λύση για το νερό στα νησάκια. 
    Τώρα, γιατί σας μαύρισαν στο Αιγαίο; Άλλος λόγος. Δεν πήρατε είδηση πως το Αιγαίο ήταν βυθισμένο στο σκότος και στο έρεβος εξαιτίας του γεγονότος ότι η ΔΕΗ, που την ελέγχατε, επί επτά, οκτώ χρόνια, δεν είχε κάμει σχεδόν και μία επένδυση; Ούτε μία επένδυση!
    Αναγκαστήκαμε πέρσι να νοικιάσουμε ηλεκτροπαραγωγά ζεύγη 112 MW ώστε εφέτος να μην παρατηρηθεί το φαινόμενο να σβήνουν τα φώτα κατά την περίοδο αιχμής στην τουριστική χώρα μας και κυρίως στην τουριστική νησιωτική Ελλάδα.
    Τώρα βάλαμε μπροστά τρία εργοστάσια. Ρόδος. Η ΔΕΗ το δημοπρατεί μέχρι τέλος του μηνός. Ακολουθεί η Λέσβος, έπεται η Σάμος. Τελείωσε η Κως. Και τα ηλεκτροπαραγωγά ζεύγη ενισχύουν τις υπόλοιπες μικρές μονάδες των νησιών.
    Αυτή ήταν η νησιωτική σας πολιτική. Κανένα ενδιαφέρον. Κανένα απολύτως. 
    Δεν θα περάσω από τα θέματα που έθιξε ο συνάδελφος Υπουργός Υγείας και ο συνάδελφος Υπουργός Παιδείας.
    Θα κάνω μονάχα μια πολύ απλή αναφορά στοιχείων: Επεκτείνεται στη Χίο το νοσοκομείο. Στη Λέσβο το ίδιο. 
    ΕΛΠΙΔΑ ΤΣΟΥΡΗ: Σοβαρά το λέτε; 
    ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Σοβαρότατα. Στη Λέσβο το ίδιο. 
    ΕΛΠΙΔΑ ΤΣΟΥΡΗ: Έχετε θράσος απύθμενο, κύριε Υπουργέ.
    ΠΡΟΕΔΡΕΥΩΝ (Σωτήρης Χατζηγάκης): Κυρία συνάδελφε, δεν σας αναγνωρίζω σήμερα. Σας παρακαλώ. 
    ΕΛΠΙΔΑ ΤΣΟΥΡΗ: Θα απαντήσω.
    ΠΡΟΕΔΡΕΥΩΝ (Σωτήρης Χατζηγάκης): Να απαντήσετε όταν έλθει η σειρά σας.
    ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Και σας πληροφορώ ότι η πατρίδα του πατρός της Ιατρικής, του Ιπποκράτους, έχει μια εργολαβία για χειρουργεία εγκαταλελειμμένη κοντά δέκα χρόνια. Ουδείς ενδιαφέρθηκε να γίνει μια επέμβαση σε ένα μικρό νοσοκομείο. Πού; Στην πατρίδα του Ιπποκράτους. Να φτιάξουμε το νοσοκομείο. Αυτό είναι το ενδιαφέρον σας για τη νησιωτική Ελλάδα. 
    Ποιο χωροταξικό σχέδιο στα νησιά προχωρήσατε; Ποια είναι η αγωνία σας για τους ΧΥΤΑ; Τριάντα ένας φάκελοι, τριάντα ένα νησιά περιμένουν επί χρόνια να ασχοληθεί κάποιος με αυτά και να αρχίσει να λειτουργεί το σύστημα υποτυπώδους επεξεργασίας των απορριμμάτων. Τέσσερις μόλις και μετά βίας, εκ των οποίων σαν ΧΥΤΑ λειτουργεί μόνο ο ένας.
    Προηγουμένως για το νερό μου διέφυγε να σας πω ότι επλήρωσε το κράτος μας, και με ενισχύσεις της Ευρωπαϊκής Ένωσης δισεκατομμύρια για τις λιμνοδεξαμενές. Ελάτε να κάνουμε ένα ταξιδάκι στο Αιγαίο για να δείτε ποιες λειτουργούν. Στα Δωδεκάνησα, που είναι πιο βολικό για μένα, σας λέω ότι έγιναν οκτώ, εκ των οποίων οι πέντε είναι άχρηστες. Ή  κακοτεχνίες ή αν κάποια έγινε, δεν προβλέφθηκε να γίνει και το δίκτυο για να δεχθεί το νερό. Πάντως, δισεκατομμύρια δραχμές δεν αποδίδουν. Είναι άχρηστα. Για τα ολίγα φράγματα που έγιναν, επίσης το ίδιο. Ένα - δυο δουλεύουν.
    Απάντηση τώρα Νέας Δημοκρατίας: Βάλαμε μπροστά πρόγραμμα φραγμάτων. Δύο μεγάλα φράγματα στη Χίο -το ξέρετε τώρα εσείς- μπήκαν σε πρόγραμμα. Η Χίος έχει πρόβλημα νερού. Κατεβαίνουμε προς νότο, στη Ρόδο, φτάνουμε στην Κάρπαθο. Σε όλα τα νησιά γίνεται μεθοδευμένη δουλειά για να αντιμετωπισθεί το θέμα του νερού.
    Αυτή την ώρα, κύριοι συνάδελφοι, στη Λέσβο που είναι η έδρα του Υπουργείου, ακούστε παραδοξότητες: Ο προκάτοχός μου Υπουργός δεν είχε πάρει είδηση ότι εφώναζε ο κόσμος χρόνια το αεροδρόμιο να λειτουργεί είκοσι τέσσερις ώρες, την ημέρα, για τουριστικούς προπαντός λόγους την περίοδο αιχμής. Κανένα ενδιαφέρον. Φέτος, από την 1η Ιουνίου, λειτουργεί είκοσι τέσσερις  ώρες το εικοσιτετράωρο. Δεν είχε πάρει είδηση πως δεν έχουν -αν αγαπάτε τον θεό σας!- αποθήκες υγρών καυσίμων! Μεταφέρουν ακόμη τα πετρελαιοειδή με τα βυτία διά των Ro-Ro πλοίων από το Λαύριο ή από τον Πειραιά. Εποχή, δηλαδή, του 1950 ή του 1951. Ο ΠΑΣΟΚικός εκσυγχρονισμός είναι αυτός.
    Κυρίες και κύριοι συνάδελφοι, υποσχέσεις. Σας μαύρισε το Αιγαίο διότι του τάξατε να του κάνετε πανεπιστήμια. Η Λήμνος ακόμα περιμένει. Η Κως ακόμα περιμένει. Ανακοινώσεις. Τμήμα Πανεπιστημίου Αιγαίου στη Λήμνο ούτε στα χαρτιά δεν υπάρχει, ούτε και στην Κω. 
    Εμείς εφαρμόζουμε ολοκληρωμένη νησιωτική πολιτική. Είναι σε εξέλιξη η προπαρασκευή του προγράμματος για τα σαράντα δύο μικρά νησιά. Το «μικρά» είναι νομοθετημένη έννοια, δηλαδή, κάτω των τριών χιλιάδων εκατό κατοίκων. Κόστος προγράμματος: 50.000.000 ευρώ για μικροέργα, συν 10.000.000, τα οποία είναι μέσα στο ΠΕΠ Νοτίου Αιγαίου. Διάρκεια του προγράμματος: τρία χρόνια. Έναρξη από το μέσο του έτους, εφέτος ή προς το τέλος του έτους και τρία χρόνια μετέπειτα. Τομεακό πρόγραμμα στο Δ΄ ΚΠΣ: Στα χέρια του Υπουργείου Οικονομίας. 
    Παράλληλα, στα πολιτιστικά:
    Κυρίες και κύριοι συνάδελφοι, συμμάζεμα. Τα πολιτιστικά δεν είναι, υπόθεση ικανοποιήσεως φιλότιμων προσπαθειών κάποιων ή του τύπου να κάμει μια γιορτούλα και του δίνουμε παραδάκι. Έχει θεσμικές εκδηλώσεις το Αιγαίο. Αυτές, ναι, τις στηρίζουμε. Πρωτοφανώς θα κυκλοφορήσει τώρα το Κρατικό Θέατρο Βορείου Ελλάδος μ’ ένα πλοίο που διέθεσε το Πολεμικό Ναυτικό...
    ΠΡΟΕΔΡΕΥΩΝ (Σωτήρης Χατζηγάκης): Συντομεύστε όμως, κύριε Υπουργέ.
    ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Τελειώνω, κύριε Πρόεδρε. 
    ...από τη Σαμοθράκη μέχρι την Κάσο το καλοκαίρι, σε όλα τα μικρά νησάκια, στον Άη-Στράτη, στα Ψαρά, στη Νίσυρο, στην Τήλο, στην Κάσο, στην Κάρπαθο, που ποτέ δεν πρόκειται να δουν θέατρο επιπέδου, εάν δεν παρέμβει το κράτος. Εκεί παρεμβαίνουμε.
      Κυρίες και κύριοι συνάδελφοι, με αυτού του είδους τις παρεμβάσεις, επιχειρούμε να αλλάξουμε τη ζωή μας στα νησιά. Ο αναπτυξιακός νόμος -εξαιρετικό εργαλείο- πρωτοφανώς δίνει 55% σε οποιονδήποτε θέλει να κάνει επένδυση στα νησιά και προπαντός στα παραμεθόρια. Τούτ’ αυτό κάνουμε, βέβαια, και στις παραμεθόριες περιοχές της υπόλοιπης Ελλάδας. 
      Χειροπιαστά πράγματα. Ανέβηκε εξ ανάγκης ο ΦΠΑ σε όλη την Ελλάδα κατά μία μονάδα. Παρέμειναν όμως αμετάβλητοι οι μειωμένοι συντελεστές στα νησιά. Καμία αύξηση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού).
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Υπουργέ.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κλείνω, κυρίες και κύριοι συνάδελφοι, λέγοντας σας τα εξής: Το Υπουργείο Αιγαίου και Νησιωτικής Πολιτικής με τη νέα αποστολή που έχει, δηλαδή την παρέμβασή του στις αναπτυξιακές διαδικασίες, φροντίζει διά του προϋπολογισμού του να ενισχύσει τις νομαρχίες.
      Επιτρέψτε μου, κύριε Πρόεδρε, να καταθέσω στη συνέχεια για τα Πρακτικά τα εξής: 
      Πρώτον, την ενίσχυση που το 2004 πήραν οι πέντε νομαρχίες του Αιγαίου και η οποία σε σύγκριση με αυτή της προηγούμενης χρονιάς, είναι αυξημένη κατά 310%. Αυτό είναι τακτικός προϋπολογισμός.
      Δεύτερον, από το Πρόγραμμα Δημοσίων Επενδύσεων, ενισχύθηκαν οι νομαρχίες και η αύξηση σε σχέση με το 2003 είναι 189%.
      Τρίτον, ο πίνακας μελετών για κάθε νομαρχία δείχνει αύξηση μεταξύ 2003-2004, 181%. Λεπτομέρεια: Αναφέρομαι σε προϋπολογισμό σχεδιασθέντα από την προηγούμενη κυβέρνηση. Η αναδιάρθρωση όμως του προϋπολογισμού αυτού, το νοικοκύρεμα, οδήγησε σε αυτά, τα αποτελέσματα.
      Δύο μυθικά έργα επλανώντο στο Αιγαίο. Το ένα ήταν το αεροδρόμιο της Καλύμνου για είκοσι δύο χρόνια, που του χρόνου όμως θα δουλεύει. Το δεύτερο, που εδώ στην Αίθουσα είχε γίνει φάντασμα και ίπτατο, ήταν το λιμάνι της Κάσου. Προχθές ενεχείρησα επιστολή, την οποία σας καταθέτω, προς το Δήμαρχο της Κάσου, για 15.000.000 ευρώ, για να τελειώσει αυτή η ιστορία των είκοσι ετών.
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, έχει τελειώσει ο χρόνος σας. Είναι πολλοί οι ομιλητές που περιμένουν.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κυρίες και κύριοι συνάδελφοι, με αυτά τα επιχειρήματα συν τον άθλο ότι λόγω της πρωτοστατούσης Ελλάδος αναγνωρίσθηκε η νησιωτικότητα στο Ευρωσύνταγμα…
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Στον ύπνο σας το είδατε αυτό.
      (Θόρυβος από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, όχι διακοπές.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Με αυτά τα επιχειρήματα, λοιπόν, και με τις παρεμβάσεις στη λειτουργία των διαρθρωτικών ταμείων της Ευρωπαϊκής Ένωσης, επιβεβαιώνουμε την ψήφο των νησιωτών, δηλαδή το 9-4, που σας παρακαλώ μην το ξεχνάτε, κύριοι συνάδελφοι του ΠΑΣΟΚ!
      (Στο σημείο αυτό ο Υπουργός Αιγαίου και Νησιωτικής Πολιτικής κ. Αριστοτέλης Παυλίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Ο κ. Κεγκέρογλου έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, πρέπει να αναγνωρίσουμε ότι ο κ. Παυλίδης, φρονίμως ποιών, αναφέρθηκε στο έργο του ΠΑΣΟΚ το οποίο συνεχίζεται…
      (Χειροκροτήματα από την πτέρυγα του ΠΑΣΟΚ)
      …και στα παράπονα που έχει προς τους Υπουργούς αυτής της Κυβέρνησης, που δεν ικανοποιούν τα αιτήματα στο Αιγαίο.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Αυτό καταλάβατε;
      ΒΑΣΙΛΕΙΟΣ ΚΕΓΚΕΡΟΓΛΟΥ: Είναι πραγματικά μια έξυπνη τακτική, σε αντίθεση με όλους τους άλλους συναδέλφους του, οι οποίοι εκνευρίζονται όταν ακούν την κριτική για τα λάθη και τις παραλείψεις τους από τους συναδέλφους της Αντιπολίτευσης.
      Εμείς, κύριοι συνάδελφοι, δεν είμαστε διατεθειμένοι να κάνουμε αυτό που κάνετε εσείς, δηλαδή να βρισκόμαστε σε απραξία. Έχουμε την ψήφο του λαού για να σας κάνουμε αντιπολίτευση και θα συνεχίσουμε να το κάνουμε, είτε το θέλετε είτε όχι, για το όφελος αυτού του τόπου, για το όφελος των ανθρώπων. Αυτή είναι η λαϊκή επιταγή. Θα πρέπει να τη δέχεστε και να μην εκνευρίζεστε.
      Κυρίες και κύριοι συνάδελφοι, οι ιστορικά καταγεγραμμένες μεταρρυθμίσεις σε όλο τον κόσμο, στην Ευρώπη αλλά και  στην Ελλάδα, είναι συνώνυμες με τις προοδευτικές αλλαγές. Οι επαναστατικές μεταρρυθμίσεις του Βενιζέλου στο κράτος, στο σύστημα διακυβέρνησης, στον αγροτικό τομέα, οι δημοκρατικές μεταρρυθμίσεις του Παπαναστασίου και αργότερα του Γεωργίου Παπανδρέου, η μεταρρύθμιση Παπανούτσου στην παιδεία, οι μεγάλες τομές και οι αλλαγές του Ανδρέα Παπανδρέου στην υγεία, στην παιδεία, στον αγροτικό τομέα, η δημιουργία του κράτους πρόνοιας είχαν ταυτότητα και κατεύθυνση. Ήταν λαϊκή επιταγή. Έγιναν προς όφελος του τόπου και των ανθρώπων του.
      Σε αυτή την ιστορική πορεία των μεταρρυθμίσεων στη χώρα μας η συντηρητική παράταξη όχι μόνο ήταν απούσα αλλά αντέδρασε και λυσσαλέα. Την ίδια αντιδραστική στάση εξάλλου είχε και πρόσφατα στις μεγάλες προοδευτικές αλλαγές των κυβερνήσεων Σημίτη για τον «ΚΑΠΟΔΙΣΤΡΙΑ», τη Νομαρχιακή Αυτοδιοίκηση και την περιφερειακή ανάπτυξη.
      Και έρχεται σήμερα η Κυβέρνηση και ο Πρωθυπουργός, σαν να προήλθαν από πολιτική παρθενογένεση, να μας μιλήσουν και να βαπτίσουν τις αντιδραστικές αλλαγές που προωθούν ως μεταρρυθμίσεις, την ασυδοσία στην αγορά, την ελεύθερη ακρίβεια, την πλήρη απελευθέρωση του ωραρίου, την απορύθμιση στις εργασιακές σχέσεις, την επανίδρυση του κομματικού κράτους. Προωθούν το ξεπούλημα του δημόσιου τομέα για εισπρακτικούς λόγους. Φορτώνουν τα οικονομικά βάρη στο λαό και αυτό το ονομάζουν μεταρρύθμιση.
      Ως εδώ, κύριοι συνάδελφοι της Συμπολίτευσης! Ως εδώ με τον πολιτικό μεταμορφισμό. Οι αντιδραστικές αλλαγές σας, οι αντιδραστικές προτάσεις σας, ωφελούν μόνο το μεγάλο κεφάλαιο. Στρέφονται κατά των εργαζομένων και των μικρομεσαίων. Το ΠΑΣΟΚ και οι πολίτες αυτού του τόπου θα σταθούν αντιμέτωποι στο πισωγύρισμα του τόπου και της κοινωνίας.
      Κυρίες και κύριοι συνάδελφοι, τι ζητούσε; Τι περίμενε; Τι ήλπιζε ο πολίτης μετά τις περσινές εκλογές; Ζητούσε μια ωφέλιμη και χρηστή διοίκηση που θα διασφάλιζε τη διατήρηση όλων όσων πετύχαμε τόσα χρόνια με τις θυσίες του λαού.  Περίμενε τη φροντίδα και τις πρωτοβουλίες της Κυβέρνησης για αύξηση ή τουλάχιστον διατήρηση του παραγόμενου πλούτου και ήλπιζε στη βούληση της Κυβέρνησης ώστε ο πλούτος αυτός να δημιουργεί ευημερία για όλους τους Έλληνες και όχι μόνο για λίγους.
      Όμως ο Πρωθυπουργός και η Κυβέρνηση δεκαπέντε μήνες τώρα συνεχίζουν να πολιτεύονται χωρίς σχέδιο και ξεκάθαρους στόχους. Όχι μόνο δεν υλοποιούν αυτά τα οποία υποσχέθηκαν στο λαό, αλλά είναι ανήμποροι να διαχειριστούν και αυτά τα οποία παρέλαβαν. Μέσα σε πολύ λίγο χρόνο ρευστοποίησαν την εικόνα της χώρας μας. Ψηφίζουν μαζί με τους άλλους συντηρητικούς της Ευρώπης για τη μείωση των προγραμμάτων και των έργων. Δεν διαπραγματεύονται για το Δ’ Κοινοτικό Πλαίσιο Στήριξης και κινδυνεύουν επτά περιφέρειες της χώρας να μείνουν εκτός «Στόχου 1». Προκαλούν αβεβαιότητα και απαισιοδοξία στους Έλληνες. 
      Το ένα αδιέξοδο διαδέχεται το άλλο. Η ακρίβεια στην αγορά και η κερδοσκοπία προσλαμβάνουν μεγάλες διαστάσεις. Η Κυβέρνηση απλώς παρακολουθεί. Το κόστος ζωής αυξήθηκε κατά 6,5%. Η μείωση του πραγματικού εισοδήματος είναι γεγονός. Τα δάνεια σε καθυστέρηση διπλασιάστηκαν, η αγορά οδηγείται σε ασφυξία, κυρίως για τις μικρές και μεσαίες επιχειρήσεις. Οι ακάλυπτες επιταγές αυξήθηκαν κατά 33% το 2004, το δε πρώτο τρίμηνο του έτους που περνάμε διπλασιάστηκαν. 
      Το οικονομικό περιβάλλον που διαμορφώσατε -δυστυχώς για τον τόπο- είναι αρνητικό. Το μέλλον της ελληνικής παραγωγής, το μέλλον των ελληνικών επιχειρήσεων και της απασχόλησης δεν φαίνεται να σας απασχολεί. Το πιο σύντομο ανέκδοτο στην αγορά, κύριοι Υπουργοί, ξέρετε ποιο είναι; « 2005, Έτος Ανταγωνιστικότητας». Ενισχύετε μονομερώς την ανταγωνιστικότητα των μεγάλων επιχειρήσεων. Μειώσατε τη φορολογία στις μεγάλες επιχειρήσεις, ενώ αντίθετα την αυξήσατε στις μικρές. Χαρίσατε 800.000.000 ευρώ στις τράπεζες και στις μεγάλες επιχειρήσεις. Χαρίσατε στους μεγαλοπαραβάτες εικονικών και πλαστών τιμολογίων τις ποινές. Και όλα αυτά μαζί με την αύξηση των έμμεσων φόρων ζητάτε να τα πληρώσουν ποιοι; Οι μικρομεσαίοι, οι εργαζόμενοι, οι αγρότες, ακόμα και οι άνεργοι. 
      Απολογηθείτε για τους δεκαπέντε χαμένους μήνες του αναπτυξιακού νόμου, για τη μείωση το 2004 κατά 31% των επενδύσεων στη μεταποίηση. Οι μικρές και μεσαίες επιχειρήσεις ουσιαστικά έχουν τεθεί εκτός αναπτυξιακού νόμου. Η πολυδιαφημισμένη απλοποίηση των διαδικασιών, παρά τη βούληση που υπήρχε, κατήντησε σε αύξηση των δικαιολογητικών. Πριν προλάβουν να στεγνώσουν τα κροκοδείλια προεκλογικά σας δάκρυα για την ερήμωση της υπαίθρου, μειώσατε κατά χίλια πεντακόσια εκατομμύρια ευρώ τις επενδύσεις στην περιφέρεια. Καμιά από τις τεκμηριωμένες προτάσεις μας για την ύπαιθρο δεν δεχθήκατε στον αναπτυξιακό νόμο.
      Κυρίες και κύριοι συνάδελφοι, καταθέτω τα στοιχεία του ΙΟΒΕ, τα οποία δείχνουν μέσα σε ένα χρόνο διακυβέρνησής σας την αποτυχία σε όλους τους δείκτες. 
      (Στο σημείο αυτό ο Βουλευτής κ. Βασίλειος Κεγκέρογλου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ο δείκτης οικονομικού κλίματος από εκατόν πενήντα μονάδες που ήταν ο μέσος όρος από το 1998 μέχρι το 2003 έπεσε στις ενενήντα μία μονάδες. Ο δείκτης επιχειρηματικών προσδοκιών μέσα σε ένα χρόνο έπεσε δεκατρείς μονάδες, από εκατόν δέκα στις ενενήντα επτά. Ο δείκτης εμπιστοσύνης των καταναλωτών έπεσε στο μισό. Και με όλα αυτά καθημερινά βέβαια χάνετε όχι μόνο την εμπιστοσύνη των καταναλωτών αλλά όλων των πολιτών.
      Η Κυβέρνηση έχει καταφέρει το ακατόρθωτο. Μειώνει τις τιμές παραγωγού και ταυτόχρονα αυξάνονται οι τιμές καταναλωτή. Γι’ αυτό κρύβεται όχι μόνο από τους πολίτες αλλά και από τον ίδιο της τον εαυτό. Όμως, οι προεκλογικές υποσχέσεις σας ακολουθούν και θα σας ακολουθούν σαν σκιά. Η φυγή που επιχειρείτε σήμερα αποτελεί ένα πολιτικό στρουθοκαμηλισμό.
      Η συζήτηση που διεξάγεται στη Βουλή αυτές τις μέρες είναι μία ευκαιρία για να συνειδητοποιήσει και ο κύριος Πρωθυπουργός, και όλα τα στελέχη της Κυβέρνησης τις ευθύνες τους. Οφείλουν για όσο διάστημα μείνουν ακόμα στην Κυβέρνηση να κάνουν όσο το δυνατόν λιγότερη ζημιά στον τόπο. 
      Σήμερα μέσα σ’ έναν κόσμο που αλλάζει, μέσα στην Ευρώπη που χρειάζεται τη δυναμική παρουσία μας, το κίνημά μας, μαζί με τους πολίτες, προχωρεί μπροστά με το βλέμμα στο μέλλον, με νέες πολιτικές επεξεργασίες, με συστηματική δουλειά, με τον Πρόεδρό μας το Γιώργο Παπανδρέου να δίνει το στίγμα της νέας εποχής. Δεν είναι μακριά η ώρα που ο λαός θα μας αναθέσει την εντολή για τη νέα πορεία.
      Όμως εσείς, κυρίες και κύριοι συνάδελφοι της Συμπολίτευσης, θα κληθείτε από αύριο στις περιφέρειές σας να απαντήσετε στους πολίτες. Τι θα πείτε στον εργαζόμενο όταν εγκρίνετε σήμερα τη μείωση του εισοδήματός του; Τι θα πείτε στο συνταξιούχο όταν του φάγατε ήδη το μισό από το περσινό κουλούρι; Τι θα απαντήσετε στο μικρομεσαίο που αγωνίζεται αβοήθητος, όταν εγκρίνετε τη μονομερή ενίσχυση του μεγάλου εισαγωγικού κεφαλαίου; Τι θα πείτε στον αγρότη όταν επικροτείτε την άποψη ότι αυξήθηκε το εισόδημά του, όπως ειρωνικά λέχθηκε από τον κύριο Υφυπουργό; Τι θα αποκριθείτε στον καταναλωτή για την ακρίβεια; Τι θα ψελλίσετε στη μάνα που το παιδί της έπεσε στα ναρκωτικά, όταν εγκρίνετε το ξέπλυμα του μαύρου χρήματος; Τι θα πείτε στο φοιτητή και στη φοιτήτρια όταν παίρνετε πίσω την υπόσχεση για το internet; Πώς θα δικαιολογηθείτε στον εξαπατημένο συμβασιούχο; Τι θα πείτε στον άνεργο; Πώς θα κοιτάξετε στα μάτια το νέο και τη νέα που τους κλέψατε τα όνειρα; 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κεγκέρογλου.
      Το λόγο έχει ο συνάδελφος κ. Αναστάσιος Σπηλιόπουλος.
      ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, στις εκλογές της προηγούμενης χρονιάς ο λαός με την ετυμηγορία του καταδίκασε το σύστημα ΠΑΣΟΚ για και τα απίστευτα εγκλήματα που διέπραξε σε βάρος του. Ταυτόχρονα, όμως, έστειλε ένα πολύ ισχυρό όσο και καθαρό μήνυμα – εντολή. Το μήνυμα – εντολή για βαθειές τομές και ρήξεις παντού, για σύγκρουση με τη διαφθορά και τη διαπλοκή, με το σάπιο, το παλιό και το κατεστημένο, για σύγκρουση με νοοτροπίες, με παθογένειες και αγκυλώσεις που καθήλωναν την πρόοδο, την ανάπτυξη και την πορεία της χώρας στη νέα εποχή.
      Την υλοποίηση αυτού ακριβώς του μηνύματος την εμπιστεύτηκε ο λαός μας με μεγάλη πλειοψηφία στη Νέα Δημοκρατία και στον Κώστα Καραμανλή.
      Έκανα αυτήν τη μικρή εισαγωγή, γιατί από την επόμενη των εκλογών, καθημερινά, μονότονα και κουραστικά θα έλεγα, παρακολουθούμε στελέχη, αλλά και τον Πρόεδρο του ΠΑΣΟΚ –το ίδιο γίνεται και τις μέρες αυτές- να ελέγχουν ξεδιάντροπα την Κυβέρνηση, γιατί τάχα, σε ελάχιστους μήνες δεν έκανε όσα οι ίδιοι, από ανικανότητα και αδιαφορία, δεν έκαναν για περισσότερα από είκοσι χρόνια. Χαρακτηριστικό παράδειγμα, οι συνάδελφοι της Θεσσαλονίκης, οι οποίοι, αφού καταδίκασαν με την απραξία και τη συμπεριφορά τους, με την ανικανότητά τους την πόλη στην υπανάπτυξη και στο μαρασμό, έφθασαν στο πρωτοφανές σημείο να κατηγορούν τη νέα διακυβέρνηση, γιατί δεν ξεκίνησε άμεσα –άκουσον, άκουσον- την κατασκευή των γνωστών μεγάλων έργων, τα οποία προς μεγάλη τους απογοήτευση ξεκινούν.
      Έλεος, κύριοι συνάδελφοι! Σταματήστε κάποτε να υποτιμάτε τόσο απροκάλυπτα την κρίση, τη νοημοσύνη, αλλά και τη μνήμη του ελληνικού λαού. Σταματήστε κάποτε να αυτογελοιοποιείσθε και να αυτοεξευτελίζεσθε. Σταματήστε θα έλεγα κάποτε να κρίνετε εξ ιδίων τα αλλότρια, να παριστάνετε τους παντογνώστες, τους μοναδικούς, τους αναντικατάστατους και τους τιμητές των πάντων.
      Γνωρίζουμε, όπως το γνωρίζει και ο ελληνικός λαός, το πάθος σας για την εξουσία και κυρίως για τη νομή της εξουσίας, όπου διαπρέψατε. Γνωρίζουμε ότι για εσάς η εξουσία αποτελεί αυτοσκοπό, αλλά και ότι το πολύ της θλίψης σας -γιατί βρίσκεσθε στο περιθώριο, όπου όπως όλα δείχνουν θα βρίσκεσθε για πάρα πολλά χρόνια ακόμη, με τα μυαλά και τις αμαρτίες που κουβαλάτε- σας προκαλεί παραφροσύνη. Την ίδια αναφορά την έκανα και γιατί πιστεύω ότι οι εκλογές δεν είναι καθαρτήριο ούτε κολυμβήθρα τού Σιλωάμ, όπως φαντάζεσθε -γιατί έτσι σας βολεύει- μπορείτε να εξαγνισθείτε για τα εγκλήματα που διαπράξατε σε βάρος του τόπου και της ελληνικής κοινωνίας. Τα εγκλήματα αυτά, κύριοι συνάδελφοι, δεν διαγράφονται και δεν παραγράφονται. 
      Την αναφορά αυτήν την έκανα ακόμη, γιατί πιστεύω ακράδαντα πως όλοι όσοι κατηγορούν κάποιον, οφείλουν κάποτε να κοιτάζονται στον καθρέφτη και να κάνουν την αυτοκριτική τους.
    Γνωρίζω ότι οι έννοιες αυτές σας είναι παντελώς άγνωστες και ότι η αντίληψη που έχετε για την εξουσία, την οποία πάντα θεωρούσατε φέουδο και τσιφλίκι σας, σας τυφλώνει και δεν σας αφήνει ακόμα και σήμερα να δείτε και να υπηρετήσετε την αλήθεια, την αλήθεια που, δυστυχώς, για σας -και αυτό είναι το δράμα σας- τη γνωρίζει ο ελληνικός λαός, γιατί τη βίωσε και τη βιώνει βαθιά στο πετσί του.
    Κυρίες και κύριοι συνάδελφοι της Αξιωματικής Αντιπολίτευσης, ο ελληνικός λαός δεν είναι αφελής, όπως φαντάζεστε. Σας είδε, σας έμαθε, σας γνωρίζει. Γι’ αυτό όχι μόνο δεν παρασύρεται από τους θεατρινισμούς και τα καμώματά σας, αλλά σας γυρίζει την πλάτη, όπως άλλωστε επιβεβαιώνεται –δυστυχώς για σας- από όλες τις δημοσκοπήσεις. Σταματήστε, λοιπόν, να τον επικαλείστε. 
    Ο ελληνικός λαός γνωρίζει, κύριοι συνάδελφοι, ότι φεύγοντας από την εξουσία, πέρα από τα δυσβάσταχτα χρέη και τα ελλείμματα στην οικονομία, αφήσατε πίσω σας μία κοινωνία των 2/3. Γνωρίζει ότι καταδικάσατε συνειδητά μία στις τέσσερις ελληνικές οικογένειες να ζει κάτω από τα όρια της φτώχειας, γνωρίζει ότι καταδικάσατε τους πολλούς για να ευνοήσετε τους λίγους, τους εκλεκτούς του συστήματος, όλους αυτούς που στις ημέρες σας από μειράκια έγιναν άνθρωποι και από πλούσιοι πλουσιότεροι, παρασιτοβιώντας σε βάρος του μόχθου και του ιδρώτα του. Γνωρίζει πού βρίσκονται οι υπεύθυνοι για το έγκλημα στο Χρηματιστήριο, για την εγκατάλειψη της ελληνικής περιφέρειας, για την ασυδοσία και την αισχροκέρδεια που υπήρχαν στην αγορά, για τη διάλυση του εκπαιδευτικού συστήματος της χώρας μας, αλλά και του Εθνικού Συστήματος Υγείας. 
    Ακόμα, γνωρίζει ποιοι κομματικοποίησαν το κράτος, αλλά και ποιοι κρατικοποίησαν μέχρι μυελού οστών το κόμμα, που κυβερνούσε με όλα τα συνακόλουθα, ώστε να εμφανίζεστε σήμερα και να παριστάνετε τους τιμητές με αφορμή κάποια γεγονότα, τα οποία και εμείς επικρίνουμε. 
    Σταματήστε, λοιπόν, κύριοι συνάδελφοι, να υποκρίνεστε και να παριστάνετε τους ηθικολόγους. Συνειδητοποιήστε κάποτε –όσο και αν δυσκολεύεστε- ότι δεν είμαστε ίδιοι και γιατί δεν το θέλουμε, αλλά και γιατί δεν μας αρμόζει. Συνειδητοποιήστε ότι για μας η εξουσία δεν είναι αυτοσκοπός, αλλά το μέσο για να βοηθήσουμε τους πολλούς, αυτούς που έχουν πραγματική ανάγκη. 
    Με σοβαρότητα και με πρόγραμμα βάζουμε παντού τα στέρεα και γερά θεμέλια που απαιτούνται για την Ελλάδα της νέας εποχής, για την Ελλάδα που όλοι έχουμε χρέος να κληρονομήσουμε στα παιδιά μας.
    Οι αρμόδιοι Υπουργοί παρουσίασαν το πλούσιο έργο, που επιτελέστηκε μέχρι σήμερα, το έργο που με τόση ευκολία και ανευθυνότητα όλο αυτόν τον καιρό μηδενίζετε και λοιδορείτε.
    Όμως, κύριοι συνάδελφοι, η κοινωνία ωρίμασε και απαιτεί μεγάλες αλλαγές, αλλαγές παντού. Απαιτεί από όλους μας γενναίες αποφάσεις. Προχωράμε σ’ αυτήν την κατεύθυνση με βαθιά συναίσθηση του χρέους μας απέναντί της. Είμαστε αποφασισμένοι μακριά από δουλείες και εξαρτήσεις και φτηνούς μικροκομματικούς υπολογισμούς να κάνουμε ό,τι χρειαστεί για να δικαιώσουμε τις προσδοκίες της, προπάντων όμως για να δικαιώσουμε τις προσδοκίες των χαμηλόμισθων, των χαμηλοσυνταξιούχων, των κοινωνικά αποκλεισμένων, αλλά και των ανέργων, τις προσδοκίες τους για μια καλύτερη ζωή.
    Γνωρίζαμε και γνωρίζουμε ότι σ’ αυτήν την πορεία μας θα συναντήσουμε αντιδράσεις από όλους αυτούς που ξεβολεύονται, από τις οργανωμένες συντεχνίες, από όλους αυτούς που, όπως προανέφερα, παρασιτοβιούσαν με την ανοχή του συστήματος ΠΑΣΟΚ στις πλάτες του ελληνικού λαού. 
    Προχωρούμε με το βλέμμα στραμμένο στους πολλούς, οι οποίοι μπορεί σήμερα να δυσκολεύονται και να δυσφορούν –αυτό το γνωρίζουμε καλύτερα από εσάς- όμως, πιστεύουν ότι η νέα διακυβέρνηση και ο Κώστας Καραμανλής αποτελούν το τελευταίο ανάχωμα και τη μοναδική ελπίδα, που τους απέμεινε για ένα καλύτερο αύριο, για μια κοινωνία πιο δίκαιη, για μια καλύτερη ζωή για τους ίδιους και τα παιδιά τους. 
    Οι δυσκολίες και οι αντιστάσεις από τους προνομιούχους και τα οργανωμένα συμφέροντα, όχι μόνο δεν μας πτοούν, αλλά μας ενδυναμώνουν.
    Κύριοι συνάδελφοι, προχθές ο Πρωθυπουργός μάς θύμισε το παράδειγμα της Ιρλανδίας, η οποία από ουραγός σήμερα πρωταγωνιστεί στην Ευρωπαϊκή Ένωση. Η Ιρλανδία ξεπέρασε τα προβλήματα που αντιμετώπιζε, γιατί επένδυσε στο ανθρώπινο κεφάλαιο, στις νέες τεχνολογίες, αλλά προπάντων στη σοβαρότητα και τη συνέπεια. 
    Πιστεύω ότι το ίδιο οφείλουμε να κάνουμε και εμείς. Τις ημέρες αυτές ακούσαμε από την πλευρά σας πολλά. Το μόνο που δεν ακούσαμε ήταν η αυτοκριτική σας και οι προτάσεις σας για τα μεγάλα ανοιχτά προβλήματα του τόπου και της ελληνικής κοινωνίας.
      Σταματήστε, λοιπόν, να κρύβεστε και να φυγομαχείτε! Αναλάβετε κάποτε τις ευθύνες σας! Επαίρεστε ότι ο Πρόεδρός σας κατέθεσε πρόταση δυσπιστίας σε βάρος του Υπουργού Εθνικής Οικονομίας και Οικονομικών. Αναρωτηθήκατε άραγε, γιατί κατέθεσε την πρόταση αυτή χωρίς την απαραίτητη ύπαρξη κατά τον Κανονισμό της Βουλής, των πενήντα υπογραφών; 
      Εμείς εμπιστευόμαστε την Κυβέρνηση και τον Κώστα Καραμανλή και ενώνουμε όλες τις δυνάμεις μας για την επιτυχία στο δύσκολο έργο που μας εμπιστεύτηκε ο ελληνικός λαός. Το κρίσιμο ερώτημα είναι αν εσείς εμπιστεύεστε τον Πρόεδρο σας και μέχρι πότε θα μετατρέπετε την ενδοκομματική σας σύγχυση σε στείρα άρνηση, ζημιώνοντας τον τόπο. 
      Η ψήφος εμπιστοσύνης που δίνουμε στην Κυβέρνηση εκφράζει για εμάς τη λαϊκή απαίτηση να σπάσουν, επιτέλους, τα εθνικά αποστήματα της διαφθοράς, της διαπλοκής και των συνδικαλιστικών συντεχνιών –κυρίως στο δημόσιο τομέα- οι οποίες στην προσπάθειά τους να συντηρήσουν τα ιδιοτελή μικροκομματικά τους συμφέροντα καμώνονται ότι εξυπηρετούν τους εργαζόμενους, αλλά στην ουσία μάχονται λυσσαλέα, για να διατηρήσουν τα προνόμια που τα ακριβοπληρώνει ολόκληρος ο ελληνικός λαός, ο απλός και ανυπεράσπιστος πολίτης. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε. 
      Κυρίες και κύριοι συνάδελφοι, έχει ζητήσει το λόγο ο Πρόεδρος κ. Κωνσταντόπουλος τον οποίο παρακαλώ να ανέβει στο Βήμα. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, στο τέλος της τριήμερης συζήτησης καλό είναι να βγουν και ορισμένα συμπεράσματα. 
      Δυστυχώς, κύριοι Υπουργοί, και με τη δική σας διακυβέρνηση μεγαλώνει η απόσταση που χωρίζει τους πολίτες από την πολιτική, το πολιτικό σύστημα από την κοινωνία. Οι προεκλογικές σας υποσχέσεις, οι κυβερνητικές ρητορείες, διαψεύδονται πολλές φορές με πάταγο. Η καθημερινότητα βράζει. Το αίσθημα δικαιοσύνης εξακολουθεί να απουσιάζει από την ελληνική κοινωνία. Τα δάνεια και η υπερχρέωση σώζουν την οικονομία και τα νοικοκυριά. Μιλάτε για την κοινωνία της συνοχής, αλλά αυτό που παράγει και η δική σας πολιτική είναι, μια αντεστραμμένη κοινωνία της ανασφάλειας, της αδικίας και της ανεργίας. 
      Λυπούμαι, κύριοι Υπουργοί, αλλά και η δική σας διακυβέρνηση εξακολουθεί να βάζει την επικοινωνιακή σκοπιμότητα πάνω από την ουσία και το περιεχόμενο της πολιτικής. Χρησιμοποιείτε και εσείς όρους συνθημάτων και στόχων, ως επικοινωνιακή τεχνική, για την κατασκευή ψευδαισθήσεων. Αυτή η προσπάθεια γρήγορα αποτυγχάνει. Δείτε πόσο γρήγορα ο κόσμος, ακόμη και οι δικοί σας φίλοι, κουράζονται να σας βλέπουν και θυμώνουν να σας ακούουν, σε επαναλήψεις επαναλήψεων. Δεν κάνετε τίποτα άλλο, παρά να βάζετε πάνω από την κοινωνική νομιμοποίηση της πολιτικής σας, την επικοινωνιακή της διαχείριση των επιλογών σας, αλλά, δυστυχώς, και του εαυτού σας, ως πολιτικών προσώπων.
      Ένα τρίτο αρνητικό συμπέρασμα, κύριοι Υπουργοί, είναι ότι και με τη δική σας διακυβέρνηση το πρόβλημα της διαπλοκής και της διαφθοράς, δεν αντιμετωπίζεται με καίριες πολιτικές ρυθμίσεις, αλλά ανακυκλώνεται και υποτροπιάζει. Και δεν είναι μονάχα η ιστορία του «Βασικού Μετόχου», που το επιβεβαιώνει. Είναι, κύριοι Υπουργοί, το γεγονός ότι κανένας απ’ αυτούς που πήραν δάνεια, συμβάσεις, προμήθειες, έργα και επιχορηγήσεις από το δημόσιο, δεν βλέπει ούτε τη δική σας Κυβέρνηση, κύριε Πρωθυπουργέ, να τολμά τον έλεγχο για κακοδιαχείριση ή ιδιοποίηση, για κακοτεχνίες ή κερδοσκοπίες. Για τη -διαπλοκή και με τη δική σας διακυβέρνηση- εξακολουθεί να ισχύει η προκλητική λογική περί ιδιωτικοποίησης του οφέλους και κοινωνικοποίησης του κόστους. 
      Δυστυχώς ούτε η δική σας διακυβέρνηση δεν έκοψε το βήχα σε όσους έχουν συνηθίσει σε αυτήν την πρακτική, και δεν θέλησε να ανατρέψει αυτήν την υπονομευτική, για το δημόσιο συμφέρον, πολιτική λειτουργία. Αποτέλεσμα; Διάφορα συγκροτήματα να παίζουν πια ανοικτά παιχνίδι, για κυρίους και κυρίες εν αναμονή της πρωθυπουργίας ή της αρχηγίας στην Αξιωματική Αντιπολίτευση. 
      Ειπώθηκαν, κυρίες και κύριοι συνάδελφοι, και γράφτηκαν πολλά για την πρωτοβουλία του κ. Παπανδρέου και για τον τετριμμένο ή όχι χαρακτήρα της συζήτησης. Προσωπικά δεν συμμερίζομαι καθόλου αυτές τις απόψεις. Βεβαίως, τακτικισμό έκανε ο κ. Παπανδρέου, με την πρόταση μομφής κατά του Υπουργού Οικονομίας. Τακτικισμό, όμως, έκανε και ο κύριος Πρωθυπουργός, με τη διεύρυνση αυτής της πρότασης, σε πρόταση εμπιστοσύνης για την Κυβέρνηση.
      Να συνεννοηθούμε, όμως, όπου και να ανήκει ο καθένας, ότι οι τακτικισμοί δεν παράγουν πολιτική. Οι τακτικισμοί δεν μιλάνε με όρους κοινωνίας, ιδεών και πολιτικής. Οι τακτικισμοί μιλάνε με όρους επικοινωνιακής σκοπιμότητας και με όρους εσωκομματικών μηχανισμών ή μηχανισμών κέντρων της διαπλοκής.
      Θεωρώ ότι απ’ αυτήν την τριήμερη συζήτηση εκείνο που τελικά προέκυψε είναι η ηγετική συναίνεση των δύο μεγάλων κομμάτων, προκειμένου να υλοποιηθεί μια επιθετική νεοφιλελεύθερη πολιτική. Η πρωτοβουλία του κ. Παπανδρέου υπήρξε, αναμφισβητήτως, ένα πολύ μεγάλο δώρο προς τον κύριο Πρωθυπουργό. Τον διευκόλυνε να συσπειρώσει το σύνολο των Βουλευτών του στη βάση μιας πολιτικής, που προκαλεί ήδη πολύ σοβαρά προβλήματα στη λαϊκή βάση της Νέας Δημοκρατίας, στα συνδικαλιστικά στελέχη, στους οπαδούς, στους φίλους της.
      Κυρίες και κύριοι συνάδελφοι της Νέας Δημοκρατίας, από αύριο το πρωί η Κυβέρνησή σας θα συνεχίσει τις επιλογές, που προκαλούν μεγάλη λαϊκή δυσφορία, επιλογές που βρίσκονται σε ευθεία συνέχεια των πολιτικών, που εφάρμοσαν οι προηγούμενες κυβερνήσεις του ΠΑΣΟΚ.
      Όμως, δεν ωφελήθηκε μόνο ο κύριος Πρωθυπουργός, από τη συγκεκριμένη πρωτοβουλία του κ. Παπανδρέου. Το όφελος είναι αμοιβαίο. Και αυτό, γιατί μέσα από αυτήν την τριήμερη αντιπαράθεση, αλλάζει η βάση της πολιτικής αντιπαράθεσης, μεταξύ των δύο κομμάτων, και μεταφέρεται σ’ ένα πεδίο, που ταιριάζει με τις βασικές επιλογές του κ. Παπανδρέου.
      Κυρίες και κύριοι συνάδελφοι του ΠΑΣΟΚ, τρεις μέρες τώρα καταγγέλλετε την Κυβέρνηση ότι δεν είναι ικανή να προωθήσει τις μεταρρυθμίσεις, που χρειάζεται ο τόπος, κάτι που μπορείτε να κάνετε μονάχα εσείς, με μια δική σας διακυβέρνηση.
      Ο κ. Παπανδρέου ήταν σαφής. «Το ΠΑΣΟΚ», είπε, «δεν εγκρίνει τη συνέχιση του αδιέξοδου στον ελληνικό δημόσιο τομέα» και παρακάτω είπε ότι «το δημόσιο πρέπει να μικρύνει, να γίνει αποτελεσματικό και στρατηγικό». Χρειάζονται περισσότερα για σας, που είσαστε υποψιασμένοι κοινωνικά, ιδεολογικά και πολιτικά; Το αδιέξοδο στο δημόσιο τομέα, που δεν πρέπει να συνεχιστεί, και όλες αυτές οι θεωρίες περί μικρού και στρατηγικού κράτους, δεν σας λένε τίποτε;
      Έδωσε το πράσινο φως ο κ. Παπανδρέου, γι’ αυτό και από δω και πέρα η αντιπαράθεση δεν θα γίνεται επί της αρχής, δεν θα γίνεται ανάμεσα σε δύο εναλλακτικές στρατηγικές, αλλά για τον τρόπο υλοποίησης της μιας και μόνης νεοφιλελεύθερης πολιτικής.
      Όμως, το ξέρετε πάρα πολύ καλά ότι οι πολίτες, η κοινωνία, έχουν πάψει προ πολλού να βάζουν στη ζυγαριά τις «πράσινες» ή τις «γαλάζιες» αμαρτίες. Δυσπιστούν προς την πολιτική και τους πολιτικούς. Ξέρουν οι πολίτες ότι τόσο ο «εκσυγχρονισμός» της προηγούμενης κυβέρνησης, όσο και «οι μεταρρυθμίσεις» της σημερινής Κυβέρνησης, δεν είναι ελιξήρια προόδου, αλλά κρίνονται από τις πολιτικές τους προτεραιότητες, από το κοινωνικό τους περιεχόμενο και από τις επιπτώσεις τους στη συνοχή της κοινωνίας και στην ισόρροπη ανάπτυξη.
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ )
      Σκιαμαχούν τόσο ο κύριος Πρωθυπουργός κ. Καραμανλής όσο και ο κ. Παπανδρέου, για το ποιος είναι περισσότερο ή λιγότερο κρατιστής ή αντικρατιστής. Είναι και οι δυο παλαιοημερολογίτες της θεότητας της αγοράς, όταν η εποχή της παντοκρατορίας της παγκοσμιοποίησης, αμφισβητείται και εντός του νεοφιλελευθερισμού, όταν η τεχνοκρατική διαχείριση της πολιτικής, δεν ανανεώνει τη δημοκρατία, όταν οι κοινωνίες ζητάνε περισσότερη δημοκρατία και όχι περισσότερες ελεύθερες αγορές, περισσότερη κοινωνική αλληλεγγύη και όχι περισσότερους ανταγωνισμούς, περισσότερη ποιότητα ζωής και όχι περισσότερα χρηματιστηριακά κέρδη.
      Δεν το βλέπετε να έρχεται, απ’ όλο τον κόσμο, το μήνυμα ότι οι οικονομίες της παγκόσμιας αγοράς δεν είναι οι οικονομίες της ανθρώπινης ευτυχίας; Ότι η παγκόσμια αγορά δεν είναι η νομοτέλεια της πολιτικής; Το «όχι» των Γάλλων στη Συνταγματική Συνθήκη της Ευρώπης έδειξε ότι οι κοινωνίες ζητούν έλεγχο, για τη δημοκρατική ποιότητα και την κοινωνική αξία, που παράγουν αυτές οι οικονομίες της αγοράς. Ζητούν έλεγχο για τον τρόπο, με τον οποίο ιεραρχούνται τα συλλογικά αγαθά, και δυσπιστούν προς τον αυταρχισμό των πολιτικών ελίτ και προς τον παραγοντισμό των κυβερνήσεων.
      Για σκεφτείτε αυτό το χορό, επικεφαλής του οποίου είναι ο Ζισκάρ Ντ’ Εστέν και χέρι-χέρι οι σοσιαλδημοκράτες, κεντροαριστεροί, κεντροδεξιοί, νεοφιλελεύθεροι, που δημαγωγούν για μια Ευρώπη, η οποία δεν πείθει τις ευρωπαϊκές κοινωνίες!
     Κυρίες και κύριοι συνάδελφοι, δεν πρόκειται, λοιπόν, για γκάφες ούτε για συζητήσεις χωρίς νόημα. Πρόκειται για τη συναίνεση σε μια πολιτική, που θα αποδιαρθρώσει κοινωνικές κατακτήσεις και συνταγματικές εγγυήσεις, θα τραυματίσει την κοινωνική συνοχή και θα κάνει ακόμα πιο βαρύ το αντικοινοβουλευτικό κλίμα, που επικρατεί σήμερα και καθηλώνει το πολιτικό μας σύστημα.
     Ο κ. Καραμανλής και ο κ. Παπανδρέου κάνουν, ο καθένας από την πλευρά του, τους δικούς του λογαριασμούς. Πιστεύουν ότι, στο τέλος της τετραετίας, θα βγουν κερδισμένοι. Δεν μπορώ να προβλέψω, από σήμερα, τίνος οι υπολογισμοί θα αποδειχθούν καλύτεροι. Αυτό, όμως, που μπορώ να πω, με σιγουριά, είναι το ποιοι θα χάσουν σίγουρα. 
     Εκείνοι που θα χάσουν είναι η κοινωνική δημοκρατία, είναι τα συνταγματικά δικαιώματα, είναι τα συλλογικά αγαθά με τις αλόγιστες ιδιωτικοποιήσεις, είναι η πλειοψηφία της κοινωνίας της εργασίας και των αγώνων για αξιοβίωτη διαβίωση όλων, χωρίς αποκλεισμούς, είναι οι περιφέρειες που, ενώ φτάσαμε στον 21ο αιώνα και μετά από τρία Κοινοτικά Πλαίσια Στήριξης, ακόμα ακούνε «καραμέλες» περί περιφερειακής αποκέντρωσης και περί ισόρροπης περιφερειακής ανάπτυξης.
     Ποιος έδωσε λογαριασμό για το ότι, στον 21ο αιώνα, δεν έχουμε λύσει το θέμα των απορριμμάτων και των χωματερών; Ποιος έδωσε λογαριασμό, για το ότι μας κατακλύζει η λάσπη και τα λύματα; Ποιος έδωσε λογαριασμό, γιατί μπροστά σε μια κοινωνία απάθειας, που κρατάει στασίδι σε διάφορα τηλεοπτικά σόου της «μιντιοκρατίας», μπας και χάσει το θέαμα, πέθανε ο δεκατριάχρονος νεαρός αβοήθητος; Ποιος δίνει λογαριασμό, γι’ αυτά που δηλητηριάζουν τη συλλογική κουλτούρα και τη συλλογική -αν θέλετε- αισθητική, αλλά και τη συλλογική αισιοδοξία;
     Τελειώνω, κυρίες και κύριοι συνάδελφοι, με μία παρατήρηση. Αυτήν την αγωνία μπορεί να την εκφράσει σήμερα, στις συνθήκες που επικρατούν διεθνώς και στη χώρα μας, μόνο όποιος έχει εναλλακτική πολιτική. Το τελευταίο, λοιπόν, συμπέρασμα που βγαίνει από τη σημερινή συζήτηση είναι αυτό: Το κενό της εναλλακτικής πολιτικής πρέπει γρήγορα να καλυφθεί.
     Το ελληνικό «όχι» στην πολιτική του νεοφιλελευθερισμού, πρέπει να αποκτήσει και την πολιτική του έκφραση, μια πολιτική έκφραση πλατιά, μαζική, ικανή να δημιουργεί μεγάλα γεγονότα και όχι να σέρνεται σε προσαρμογές, ικανή να κερδίζει την κοινωνική εμπιστοσύνη και να αλλάζει τους συσχετισμούς και όχι να ανακυκλώνει τα δεδομένα του δικομματισμού, ικανή να ανοίξει επιτέλους ένα διάλογο για κρίσιμα πολιτικά διλήμματα, που αφορούν την ελληνική κοινωνία και τη θέση της Ελλάδας στην Ευρώπη και στον κόσμο του 21ου αιώνα. 
     Κυρίες και κύριοι συνάδελφοι, σε πολιτικό σύστημα δικομματικής κοινοβουλευτικής πλειοψηφίας, οι κυβερνητικές πλειοψηφίες δίνουν ψήφο εμπιστοσύνης στην Κυβέρνηση και οι μειοψηφίες της Αντιπολίτευσης αντιπολιτεύονται την Κυβέρνηση. 
     Σήμερα, όμως, εκείνο που δεν ανοίγει, ως ημερήσια διάταξη πολιτικού διαλόγου μπροστά στην ελληνική κοινωνία, είναι το αν μπορούμε να πάμε με αυτές τις ίδιες ανακυκλούμενες πολιτικές ή αν πρέπει επιτέλους να αλλάξουν οι πολιτικές, για να μπορούμε να μιλάμε με όρους πολιτικής και κοινωνίας στο όνομα της κοινωνικής συνοχής και της πολιτικής αισιοδοξίας, για το μέλλον.
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Πρόεδρε.
     Το λόγο έχει ο συνάδελφος κ. Ξενοφών Βεργίνης.
     ΞΕΝΟΦΩΝ ΒΕΡΓΙΝΗΣ: Ευχαριστώ, κυρία Πρόεδρε.
     Κυρίες και κύριοι συνάδελφοι, κύριοι Υπουργοί, νομίζω ότι το ΠΑΣΟΚ συνεχίζει να μιλάει κατά τρόπο που μου θυμίζει στις παλιές εποχές το γυρολόγο στα χωριά, όπου σαν πραματευτής προσπαθούσε να πείσει τις νοικοκυράδες να αγοράσουν την πραμάτεια του, γιατί ήταν τόσο καλή.
     Έτσι, λοιπόν, προεκλογικά μας γέμιζε από ηχηρές διαβεβαιώσεις, αλλά και από μεγάλα λόγια ότι το έργο του ήταν πλούσιο, πλούσιο και πολύ σοβαρό, έτσι ώστε η Ελλάδα να είχε πλουτίσει, οι Έλληνες να είχαν το καλύτερο εισόδημα και παράλληλα ο βαθμός ανάπτυξης να είχε φτάσει σε επίπεδα των πολύ ανεπτυγμένων χωρών κρατών-μελών της Ευρωπαϊκής Ένωσης.
	Παρέδωσε, αντίθετα, μία οικονομία –και το γνωρίζει- η οποία πραγματικά έχει σημαντικό βαθμό ανεργίας, το μεγαλύτερο μετά από την Ισπανία, δημιούργησε τεράστια ελλείμματα εκεί που το ίδιο το ΠΑΣΟΚ φώναζε για πλεονάσματα δημοσιονομικά, ενώ παράλληλα δημιούργησε συνθήκες εργασίας για όλους τους εργαζόμενους κατά τρόπο που δεν κοσμεί την πολιτική του ΠΑΣΟΚ. Αλλά και πέραν τούτου, δημιούργησε πράγματι συνθήκες καταβαράθρωσης της ελληνικής οικονομίας.
      Γιατί, κύριοι του ΠΑΣΟΚ, εάν είχατε ορθή λογική και αν λέγατε την αλήθεια, τότε ρωτάται: Γιατί ο ελληνικός λαός σας γύρισε την πλάτη στις εκλογές του Μαρτίου του 2004; Δεν θα τον είχατε πείσει να σας ψηφίσει; Σας καταδίκασε, λοιπόν, να είστε σήμερα στα έδρανα της Αντιπολίτευσης και πρέπει να το δεχθείτε.
      Αλλά και σήμερα το ΠΑΣΟΚ, ως Αντιπολίτευση, συνεχίζει να φωνασκεί και αναζητάει ενόχους για τα αποτελέσματα της δικής του πολιτικής, πού; Στις τάξεις του κόμματος της Νέας Δημοκρατίας και στις αποφάσεις της Κυβέρνησης της Νέας Δημοκρατίας. Όχι, κύριοι συνάδελφοι της Αξιωματικής Αντιπολίτευσης! Αυτό σημαίνει ακράτεια παραλογισμού. Φαίνεται ότι παρεξηγήσατε πολλές φορές και συνεχίζετε να παρεξηγείτε την ευγένεια, την επιείκεια, αλλά και τη συναίνεση της πολιτικής του Κώστα Καραμανλή.
      Αντιλαμβάνομαι βεβαίως ότι η ατιμωρησία πολλές φορές αντί να οδηγεί σε σωφροσύνη, οδηγεί σε απώλεια μνήμης και σοβαρότητας. Μήπως αμφισβητείτε, κύριοι της Αξιωματικής Αντιπολίτευσης, ότι ο ελληνικός λαός πλήρωσε και θα πληρώνει ακόμη για πολλά χρόνια τη διάλυση της Δημόσιας Διοίκησης και της ελληνικής οικονομίας; Ότι με τη νοοτροπία του οχαδερφισμού και της ήσσονος προσπάθειας που καλλιεργήσατε οδηγήσατε την αποβιομηχάνιση της χώρας, στην πτώχευση του αγροτικού κόσμου και των αγροτικών συνεταιρισμών, στη διάλυση του συνεταιριστικού κινήματος και, ακόμη περισσότερο, ότι δημιουργήσατε τα τεράστια δημοσιονομικά ελλείμματα, τα δυσβάσταχτα χρέη που κληρονομήσατε στις νέες γενιές -όχι μόνο στη γενιά μας, αλλά και στις νέες γενιές- μέσα από μία αναδιανομή –συμφωνώ μαζί σας- εισοδήματος, αλλά σε βάρος της μεγάλης πλειοψηφίας, σε βάρος των πολλών και βεβαίως υπέρ της μικρής μειοψηφίας και των ολίγων, τους οποίους καταστήσατε βαθύπλουτους; 
      Κύριοι, δημιουργήσατε συνθήκες μιας μακρόχρονης χαμηλής ανταγωνιστικότητας στην ελληνική οικονομία. Αντιλαμβάνομαι ότι αισθάνεστε ένοχοι για την κατάσταση αυτή. Και όχι μόνο αυτό, αλλά φωνάζετε τώρα για την απογραφή, γιατί αποκάλυψε τα έργα και τις ημέρες σας. Δεν θέλετε να παραδεχθείτε ότι η απογραφή των πεπραγμένων σας όχι μονάχα αποτελούσε μια σοβαρή κίνηση και σοβαρή πράξη από την πλευρά της Κυβέρνησης, αλλά κυρίως αποτελούσε μονόδρομο ειλικρινείας για την ελληνική Κυβέρνηση, κάτι που εξασφάλισε στη νέα Κυβέρνηση την επιείκεια, αλλά και την εκτίμηση από την Ευρωπαϊκή Ένωση -και όχι μόνο- και τη θετική θέση των διεθνών αγορών που επιβράβευσαν την πρωτοβουλία της στο να δείξει την αλήθεια και να περιορίσει διεθνώς την αβεβαιότητα. Και αυτό αποτελεί γεγονός, κύριοι συνάδελφοι της Αξιωματικής Αντιπολίτευσης, αφού οι διεθνείς αγορές δεν επέβαλαν αύξηση του κόστους δανεισμού για τη χώρα μας.
      Κύριοι συνάδελφοι, ιδιαίτερα της Αξιωματικής Αντιπολίτευσης, έχετε πολλά αμαρτήματα. Ένα από τα αμαρτήματα είναι και το παιχνίδι της σύγκλισης. Γιατί μερικοί δεν αναφερθήκατε καθόλου, ιδιαίτερα εσείς που πρέπει να απολογηθείτε για την οικονομική πολιτική που εφαρμόσατε. Τι οικονομική πολιτική εφαρμόσατε; Εφαρμόσατε μια πολιτική σύγκλισης με τη σκληρή δραχμή, με αποτέλεσμα να δουλεύετε για τους κεφαλαιούχους εσείς, όχι η Νέα Δημοκρατία την οποία κατηγορείτε, για τους ολίγους. Και μάλιστα με υπερτιμημένη τη δραχμή δίνατε υπεραποδόσεις, και εξασφαλισμένες μάλιστα, στα μεγάλα κεφάλαια. Και τελικά την νύφη γι’ αυτό την πλήρωνε ο ελληνικός λαός, το ελληνικό δημόσιο. Υπολογίζεται από αυτήν την πολιτική σας, με ακριβείς λογαριασμούς, ότι ξεπεράσατε το 1.000.000.000 ευρώ, μια υποχρέωση που αποτελεί σήμερα για το ΛΑΦΚΑ, την οποία και κληρονομήσατε στη νέα Κυβέρνηση.
      Κύριοι, ξεχάσατε ένα πράγμα: Ότι κάνατε μία ανατίμηση της δραχμής κατά 4,8% κάτι το οποίο ήταν εντελώς απαράδεκτο. Όταν η κεντρική ισοτιμία της δραχμής ήταν 357 δραχμές εσείς την κάνατε 340,75 με αποτέλεσμα να ανατιμήσετε τη δραχμή κατά 4,8% γιατί σας ξέφυγε και κάτι άλλο, αν και παρακολουθούσατε, όπως λέγατε, τη διεθνή οικονομία:
      Σας ξέφυγε ότι υποτιμήθηκε λίγο αργότερα το ευρώ έναντι του δολαρίου κατά 14,7%, με αποτέλεσμα να υποβαθμίσετε την ανταγωνιστικότητα της ελληνικής οικονομίας συνολικά κατά 20%. Να, λοιπόν, τι έφερε η δική σας πολιτική. Έφερε πραγματικά στο τελευταίο σκαλοπάτι την ανταγωνιστικότητα της ελληνικής οικονομίας. Και γνωρίζετε ότι η ελληνική οικονομία κατατάσσεται στην τριακοστή όγδοη θέση μεταξύ των ανεπτυγμένων χωρών. Αλλά τις συνέπειες αυτής της πολιτικής τις πληρώσαμε εμείς και ο ελληνικός λαός επίσης, με την απάτη του Χρηματιστηρίου, μία απάτη εις βάρος των μικρών εισοδημάτων, που ξεπερνά τα 75.000.000.000 ευρώ.
      Αλλά, κύριοι, σήμερα θα σας αποκαλύψω και κάτι άλλο με την κατάθεση ενός εγγράφου της «Συμφωνίας Κυρίων» η μεταξύ των Διοικητών των Τραπεζών των δώδεκα κρατών - μελών της Ευρωζώνης που ισχύει προς τον Ιανουάριο του 2003! Είναι μία «Συμφωνία Κυρίων» με την οποία –παρακαλώ να την προσέξετε- η Κεντρική Τράπεζα της Ελλάδος χάνει 18.000.000.000 ευρώ συν 4.000.000.000 ευρώ, προκειμένου η οικονομία της Ελλάδας να λειτουργήσει στην αγορά με έλλειμμα νομισματικής ρευστότητας. Αυτό το έλλειμμα των 4.000.000.000 ευρώ συν τα 18.000.000.000 ευρώ από πλεόνασμα καλείται να δημιουργήσει η Κεντρική Τράπεζα της Ελλάδος με περιουσιακά της στοιχεία. Συνεπώς στέλνουμε στη χωματερή με απόσυρση –τολμώ και χρησιμοποιώ αυτήν τη λέξη- περιουσιακά στοιχεία της Τράπεζας, τα οποία είναι χρυσός, είναι ομόλογα, είναι χρεόγραφα και οτιδήποτε άλλο από πλευράς «ζεστών» περιουσιακών στοιχείων. 
      Αυτά, κυρίες και κύριοι, πρέπει να υπολογιστούν στο μεγάλο κράτος της ανάπτυξης το οποίο εσείς προκαλέσατε. Αυτή η συμφωνία, πρέπει να πω στο Κοινοβούλιο, κυρία Πρόεδρε, ότι δεν έχει γνωστοποιηθεί ούτε στη Βουλή, ούτε στον ελληνικό λαό και πρέπει να σας πω ότι δεν καλύπτεται, επίσης, από καμία Συνθήκη της Ευρωπαϊκής Ένωσης. Δεν καλύπτεται, επίσης, από το Καταστατικό της Ευρωπαϊκής Κεντρικής Τράπεζας, άρα υπάρχει έλλειψη νομιμοποίησης. Και η έλλειψη νομιμοποίησης αποδείχτηκε τελευταία, όταν κλήθηκε το νομικό συμβούλιο της Τράπεζας να πει αν μπορούν να καλύψουν αυτήν τη συμφωνία κυρίων και η απάντηση ήταν αρνητική.
      Υπάρχει, λοιπόν, ένα θέμα σοβαρότατο, διότι αυτήν τη στιγμή 22.000.000.000 από περιουσιακά στοιχεία του δημοσίου αποσύρονται, που ισοδυναμεί με ένα Δ΄ Κοινοτικό Πλαίσιο Στήριξης, κύριε Υπουργέ.
      Όταν, λοιπόν, παλεύει η σημερινή Κυβέρνηση να μαζέψει τα ασυμμάζευτα τα δικά σας, κύριοι του ΠΑΣΟΚ, αντιλαμβάνεσθε ποια πολιτική πρέπει να δείξετε απέναντι στην Κυβέρνηση. Επομένως η Νέα Δημοκρατία καλείται κάθε φορά να συμμαζέψει τα ασυμμάζευτα και να βγάζει κάθε φορά το φίδι από την τρύπα. Αυτή είναι η πολιτική της σημερινής Κυβέρνησης και σας καλούμε πράγματι να δείξετε τον καλύτερο εαυτό σας, δίνοντας θετική ψήφο στην Κυβέρνηση.
      (Στο σημείο αυτό ο Βουλευτής κ. Ξενοφών Βεργίνης καταθέτει για τα Πρακτικά την  προαναφερθείσα συμφωνία, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο συνάδελφος κ. Χρήστος Παπουτσής. 
      ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, η Ελλάδα από ισχυρή χώρα στην Ευρωπαϊκή Ένωση, και στο κέντρο των ευρωπαϊκών εξελίξεων, έγινε χώρα υπό επιτήρηση. Από εκεί που ήταν πρωταγωνιστής των εξελίξεων στην ευρύτερη περιοχή, έγινε κομπάρσος. Αποδεσμεύσατε την πορεία της Τουρκίας στην Ένωση από τις δεσμεύσεις και το χρονοδιάγραμμα των αποφάσεων του Ελσίνκι. Και ποιο είναι το αποτέλεσμα; Συνεχιζόμενες και αυξανόμενες παραβιάσεις της εθνικής κυριαρχίας στον εναέριο και στο θαλάσσιο χώρο του Αιγαίου.
      Στην εξωτερική πολιτική, σε μία εποχή όπου η ρευστότητα και τα μεγάλα ανοιχτά θέματα απαιτούν διαρκή κινητικότητα, σε μια εποχή που απαιτούν σαφή και σταθερό ευρωπαϊκό προσανατολισμό, ενεργό και δημιουργική διπλωματία, κάνετε ακριβώς την αντίθετη επιλογή. Η Κυβέρνηση επιλέγει την αδράνεια, επιλέγει τη διπλωματία του καναπέ, τη διπλωματία των καλών δημοσίων σχέσεων, τη διπλωματία της μακαριότητας, μακριά από τη λύση των προβλημάτων.
      Ποιες ευρωπαϊκές πρωτεύουσες για διμερείς επαφές επισκέφθηκε ο Πρωθυπουργός; Μία, τη γερμανική πρωτεύουσα, για να ακούσει τον Καγκελάριο να αναφέρει τα Σκόπια ως Δημοκρατία της Μακεδονίας και να μην αντιδρά.
      Μετά την εξαιρετικά δυσμενή βάση διαπραγμάτευσης των προτάσεων Νίμιτς, την οποία αποδεχθήκατε, πόσες ευρωπαϊκές πρωτεύουσες επισκέφθηκε εκπρόσωπος της Κυβέρνησης για να προωθήσει τις ελληνικές σχέσεις; Καμία, την περίοδο που η σκοπιανή Υπουργός Εξωτερικών, η οποία αρνείται τις προτάσεις Νίμιτς, αλωνίζει όλες τις ευρωπαϊκές πρωτεύουσες και διεκδικεί την υποστήριξη των ευρωπαϊκών πρωτευουσών στις επιδιώξεις των Σκοπίων. 
    Και βεβαίως ακόμη δεν έχει υπάρξει καμία απολύτως απάντηση στις δημόσιες δηλώσεις των Σκοπιανών αξιωματούχων της κυβέρνησης των Σκοπίων, που λένε ότι οι προτάσεις και η πρωτοβουλία Νίμιτς ήταν ελληνικής έμπνευσης. Απαντήστε, λοιπόν, καθαρά. Ήταν τελικά δικές σας οι προτάσεις, ναι ή όχι; 
    Στο Κυπριακό ακούμε συχνά να λέγεται ότι είχατε δεμένα τα χέρια. Γνωρίζουμε, όμως, πολύ καλά ότι η διπλωματία δίνει τη μάχη της μέχρι την τελευταία στιγμή πάνω σε κείμενα, παράγραφο με παράγραφο, λέξη προς λέξη, με τελείες και κόμματα. Αλλά βεβαίως όλα αυτά προϋποθέτουν ισχυρή πολιτική βούληση, προϋποθέτουν απόφαση για διαπραγμάτευση. 
    Όμως, στη Λουκέρνη η επιλογή ήταν η Ελλάδα να είναι παρατηρητής, η Ελλάδα στη γωνία. Και όλοι θυμόσαστε, κυρίες και κύριοι συνάδελφοι, τότε την τελευταία φωτογραφία με τη λήξη της συνάντησης, τη φωτογραφία με το Γενικό Γραμματέα του ΟΗΕ στη μέση, τον Ερντογάν και τον Ντενκτάς από τη μια πλευρά και τον Πρόεδρο Παπαδόπουλο από την άλλη και κάπου στο βάθος πίσω απ’ όλα αυτά, σε μία γωνία ο Πρωθυπουργός, σαν να θέλει να υποδηλώσει με τη φυσική του παρουσία στην εικόνα εκεί τη θέση την οποία επέλεξε να θέσει τη χώρα, την Ελλάδα δηλαδή στη γωνία. 
    Μέσα σε δεκαπέντε μήνες καταρρακώσατε το κύρος της χώρας.
    ΜΙΛΤΙΑΔΗΣ ΕΒΕΡΤ: Ενώ εσείς είκοσι χρόνια την είχατε στο κέντρο του ενδιαφέροντος!
    ΧΡΗΣΤΟΣ ΠΑΠΟΥΤΣΗΣ: Ήμασταν μπροστά σε όλες τις διαδικασίες των διαπραγματεύσεων. Δώσαμε τη μάχη και την κερδίσαμε. Βάλαμε την Κύπρο στην Ευρωπαϊκή Ένωση…
    (Χειροκροτήματα από την πτέρυγα του ΠΑ.ΣΟ.Κ.)
    ΜΙΛΤΙΑΔΗΣ ΕΒΕΡΤ: Από το «βυθίσατε το «HORA», πρώτοι στα Ίμια, πάντοτε πρώτοι!
    ΧΡΗΣΤΟΣ ΠΑΠΟΥΤΣΗΣ: Ανοίξαμε τον ευρωπαϊκό δρόμο για την Τουρκία. Δημιουργήσαμε την ειρήνη και την ασφάλεια σε ολόκληρη την περιοχή, κύριε Έβερτ. Πάντα πρώτοι, πάντα μπροστά! Γιατί εμείς πιστεύουμε στην ισχυρή Ελλάδα. Εσείς καταρρακώσατε το κύρος της χώρας. 
    ΜΙΛΤΙΑΔΗΣ ΕΒΕΡΤ: Για πηγαίνετε στα Ίμια! Έχετε το θάρρος να μιλάτε ακόμα; Λίγο ντροπή!
    ΧΡΗΣΤΟΣ ΠΑΠΟΥΤΣΗΣ: Και μέσα σε δεκαπέντε μήνες διακυβέρνησης της Νέας Δημοκρατίας καταρρακώσατε το κύρος της χώρας δοσμένοι αποκλειστικά και μόνο σε μια προσπάθεια, σ’ ένα στόχο, απορροφημένοι στη διαρκή αναζήτηση για τον πολιτικό καταλογισμό όσον αφορά το παρελθόν των κυβερνήσεων του ΠΑΣΟΚ. Με βάση αυτόν το στόχο καταδικάσατε το παρόν και υποθηκεύσατε το μέλλον της χώρας.
    Στην παρούσα ευρωπαϊκή συγκυρία, κυρίες και κύριοι συνάδελφοι, χρειάζεται μία αποφασιστική και δημιουργική συμμετοχή στις διαπραγματεύσεις για το μέλλον της Ένωσης, στις διαπραγματεύσεις για τη μελλοντική χρηματοδότηση που βρίσκεται σε κρίσιμο στάδιο. Αυτήν την ώρα που εμείς συζητούμε εδώ στο ελληνικό Κοινοβούλιο, όπως γνωρίζετε, κύριε Υπουργέ, στο Λουξεμβούργο γίνεται η αντίστοιχη διαπραγμάτευση. Γίνεται διαπραγμάτευση επί των δημοσιονομικών προοπτικών της Ένωσης για το 2007-2013.
    Και εγώ ερωτώ και εσείς απαντήστε μου, ναι ή όχι. Είσαστε έτοιμοι να αποδεχθείτε τη μείωση των δημοσιονομικών προοπτικών της Ευρωπαϊκής Ένωσης στο 1,04% του κοινοτικού Ακαθαρίστου Ευρωπαϊκού Προϊόντος, τον πιο επώδυνο, δηλαδή για χρηματοδότηση της αναπτυξιακής πορείας της χώρας μας, συμβιβασμό, που έχει γίνει ποτέ στην Ευρωπαϊκή Ένωση, ένα συμβιβασμό που θα μειώσει στην καλύτερη –το τονίζω αυτό- των περιπτώσεων κατά 7.000.000.000 ευρώ την αναπτυξιακή χρηματοδότηση της χώρας; Είσαστε έτοιμοι, ναι ή όχι; 
    Αλλά πού να βρεθεί σθένος για διαπραγμάτευση; Πού να βρεθεί κύρος για δημιουργικούς και αποφασιστικούς συμβιβασμούς; Ο δημοσιονομικός σχεδιασμός της χώρας είναι στον αέρα και αυτό που παρουσιάσατε είναι βασισμένο σε πλασματικά στοιχεία, όπως οι ίδιοι ομολογήσατε. 
    Ο κρατικός προϋπολογισμός που εκτελείτε σήμερα είναι εικονικός, όπως οι ίδιοι ομολογείτε, και αυτό σημαίνει ότι είναι εικονική η δυνατότητα χρηματοδότησης των πολιτικών σας επιλογών, των δικών σας πολιτικών επιλογών. Είναι εικονική η πραγματικότητα για τη χρηματοδότηση των δημοσίων επενδύσεων, των δικών σας σχεδιασμών για τις δημόσιες επενδύσεις. 
    Εικονικός προϋπολογισμός, λοιπόν, ανυπαρξία πολιτικής, αδυναμία διακυβέρνησης. Αυτή είναι η σημερινή πραγματικότητα της σύγχρονης νεοδημοκρατικής διακυβέρνησης στη χώρα.
    Και με τα ίδια πλασματικά στοιχεία η Κυβέρνηση της Νέας Δημοκρατίας, εσείς οι τιμητές της αξιοπιστίας, της εντιμότητας και της φερεγγυότητας παρουσιάσατε στην Ευρωπαϊκή Ένωση και το επικαιροποιημένο πρόγραμμα σταθερότητας και ανάπτυξης της χώρας για το οποίο μάλιστα, όπως γνωρίζετε, υπάρχει και η υποχρέωση της διαρκούς επικαιροποίησης με αναθεωρημένα δεδομένα σε κυλιόμενη βάση, σύμφωνα με το άρθρο 4 του Κανονισμού 1466/97 του Ευρωπαϊκού Συμβουλίου.
    Και το ερώτημα που τίθεται σήμερα είναι: Με ποια στοιχεία θα κάνετε αυτήν την κυλιόμενη αναθεώρηση; Με βάση ποια στοιχεία θα συνεχίσετε να κάνετε την αναθεώρηση αυτή; Με τα στοιχεία του κ. Δούκα; Με τα στοιχεία του κ. Ρεγκούζα; Με τα στοιχεία του κ. Αλογοσκούφη; 
    Και το θέμα δεν είναι μόνο ότι σήμερα αποκαλύπτεστε, εσείς οι τιμητές της αξιοπιστίας που αποκαλύπτεστε και αναδεικνύεστε ως οι αρχιμάστορες της αλχημείας, είναι ότι στην πραγματικότητα έχετε μετατρέψει το πρόγραμμα σταθερότητας και ανάπτυξης σε πρόγραμμα οικονομικής αστάθειας και ύφεσης με άμεσες και καθοριστικές επιπτώσεις στην πραγματική οικονομία και στα νοικοκυριά, στα εισοδήματα και στη ζωή των εργαζομένων. 
    Κυρίες και κύριοι συνάδελφοι, περισσεύει η υποκρισία, περισσεύει η αναξιοπιστία. Και είναι πολύ μεγάλος ο εμπαιγμός που γίνεται εις βάρος του ελληνικού Κοινοβουλίου, εις βάρος του ελληνικού λαού. Μιλάτε για μεταρρύθμιση και εννοείτε απορύθμιση και ασυδοσία στην αγορά. Μιλάτε για απελευθέρωση των αγορών και εννοείτε ολιγοπωλιακό έλεγχο από τους «ημέτερους», ξεπούλημα του δημόσιου πλούτου, περιορισμό της προσφοράς υπηρεσιών δημοσίου συμφέροντος. Αυτή είναι η πραγματικότητα. Μιλάτε για διαρθρωτικές αλλαγές και εννοείτε επίθεση στις εργασιακές σχέσεις, μείωση του πραγματικού εισοδήματος των εργαζομένων, δυσφήμιση και ενοχοποίηση του κόσμου της εργασίας. Μιλάτε για σύγχρονη κοινωνική οργάνωση και εννοείτε τη διάσπαση της συνοχής της κοινωνίας και την κατάργηση της αλληλεγγύης των γενεών. Μιλάτε για εκσυγχρονισμό του κράτους και κυβερνάτε με φαυλότητα, με αυταρχισμό, με κομματικές διώξεις και αναξιοκρατία. Κάθε μέρα που περνάει ο λαός αντιλαμβάνεται ότι η Νέα Δημοκρατία έχει ένα μεγάλο έλλειμμα ικανότητας στη διαχείριση της κυβερνητικής εξουσίας. Και επιπλέον ότι υπάρχει κενό εθνικής στρατηγικής. Με δύο λόγια είστε μια Κυβέρνηση μειωμένων προσδοκιών και προφανώς μειωμένης εμπιστοσύνης.
    Σας ευχαριστώ, κυρία Πρόεδρε.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε και εμείς.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κυρία Πρόεδρε το λόγο για μία παρέμβαση.
    ΠΡΟΕΔΡΟΣ (Άννα Μπενάκη - Ψαρούδα): Ορίστε, κύριε Υπουργέ, έχετε το λόγο.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Νομίζω πως κάθε ένας αντιλαμβάνεται ποια ήταν η Ελλάδα στην Ευρωπαϊκή Ένωση στις 7 Μαρτίου.
    Το ξέρετε, κύριοι συνάδελφοι του ΠΑΣΟΚ. Θα το επαναλάβω για μια ακόμη φορά: Τελευταία και ουραγός σε όλους τους δείκτες. Η χώρα της δημιουργικής λογιστικής, η χώρα η οποία εγκαλείτο πάντοτε για το ότι δεν είχε ειλικρινείς σχέσεις με την Ευρωπαϊκή Ένωση και προσπαθούσε μέσα από αλχημείες να κρύψει την πραγματικότητα. Αυτή που σήμερα ομολογείτε και εσείς οι ίδιοι.
    Και ξέρετε πολύ καλά το κύρος της χώρας το ανόρθωσε αυτή η Κυβέρνηση με το να πει την αλήθεια. Με το να θέσει μακροπρόθεσμους στόχους και να εντάξει την πολιτική της στο πλαίσιο της κοινωνικής δικαιοσύνης μέσα στην Ευρωπαϊκή Ένωση. Τώρα η Ελλάδα έχει κύρος στην Ευρωπαϊκή Ένωση …
    (Χειροκροτήματα από την πτέρυγα της Νέας Δημοκρατίας)
    Γιατί τώρα η Ελλάδα μπορεί, ως ισότιμος εταίρος, να μιλήσει με την Ευρωπαϊκή Ένωση και όχι να εκλιπαρεί τα κοινοτικά όργανα να κρύψουν την αλήθεια. Προσπαθήσατε –το είπε ο κ. Φώλιας, νομίζετε ότι θα το ξεχάσουμε, αλλά  θα σας το θυμίζουμε πολλές φορές- δύο μέρες προ των εκλογών, με τον Υπουργό Εθνικής Οικονομίας να βρίσκεται εκτός Αθηνών, στην εκλογική του περιφέρεια, και έναν Πρωθυπουργό, ο οποίος πλέον είχε άλλο Αρχηγό, να στείλετε ένα χαρτί στην Ευρωπαϊκή Ένωση για να δικαιολογήσετε τις ατασθαλίες του 2001-2003, τις οποίες ουδέποτε θελήσατε να διορθώσετε και από τις οποίες παραλίγο να πληρώσουμε 1,2 δισεκατομμύρια ευρώ. Ποτέ δεν υπερασπιστήκατε την Ελλάδα και το κύρος της. Και φάνηκε αυτό και στην οικονομία και στα υπόλοιπα θέματα.
      Σε ό,τι αφορά τη διπλωματία, κύριε Παπουτσή, εγώ δεν θα πω τίποτα άλλο παρά μόνο ένα. Δεν έχετε παρά να θυμηθείτε τον Πρωθυπουργό της χώρας, επί των ημερών σας, στο Λευκό Οίκο και τις δύο επισκέψεις του κ. Κώστα Καραμανλή στο Λευκό Οίκο την τελευταία φορά. Δεν έχετε παρά να δείτε Υπουργό Εξωτερικών τον κ. Παπανδρέου στο Λευκό Οίκο ή, για παράδειγμα, στις Ηνωμένες Πολιτείες γενικότερα και την επίσκεψη του κ. Πέτρου Μολυβιάτη και τα αποτελέσματα σε ό,τι αφορά την υπεράσπιση των εθνικών μας συμφερόντων.
      Σε ό,τι αφορά τα Σκόπια, επίσης, ξεχάσατε να μας πείτε κάτι άλλο. Είναι η πρώτη φορά που χάρη στην ελληνική πολιτική, υπόλογη στη διεθνή κοινότητα γενικότερα –και βεβαίως απέναντι στην Ευρωπαϊκή Ένωση- είναι η κυβέρνηση των Σκοπίων. Επί των ημερών σας, πέραν του ότι είχατε αφήσει το ζήτημα, μονίμως κανείς δεν ήξερε τι γινόταν και, εν πάση περιπτώσει, αλώνιζαν τα Σκόπια γενικά και οι αναγνωρίσεις έπεφταν βροχή. 
      Είναι αλήθεια, ναι ή όχι;
      Κατά τα λοιπά, σε ό,τι αφορά την προετοιμασία της Ελλάδος για το Δ΄ Κοινοτικό Πλαίσιο Στήριξης, ένα μονάχα θα σας πω. Ήταν τέτοια η προετοιμασία την οποία κάνατε, ώστε αν κοιτάξετε και δείτε τι συνέβαινε με την περιφερειακή οργάνωση της χώρας, εάν δεν υπήρχε η διαπραγμάτευση και η παρέμβαση, την οποία κάνουμε τούτην την ώρα, οι περισσότερες περιφέρειες έχαναν το στόχο Ι. Και αυτό δεν είναι δική μου άποψη, αλλά είναι άποψη του προκατόχου μου μέσα στην Αίθουσα της Γερουσίας.
      (Θόρυβος-διαμαρτυρίες από την πτέρυγα του ΠΑΣΟΚ)
      Ξέρετε πολύ καλά ότι είχατε τόσο πολύ αποφασίσει ότι θα χάσετε τις εκλογές και είχατε τέτοια αδυναμία να οργανώσετε τον τόπο και να τον προετοιμάσετε για το μέλλον, ώστε καμία απολύτως προετοιμασία δεν είχε γίνει.
      Το τελευταίο παράδειγμα που δείχνει ποια ήταν η κατάστασή σας είναι το εξής: Τελείωνε το «ΕΠΤΑ», το Ειδικό Πρόγραμμα Τοπικής Αυτοδιοίκησης για τους Οργανισμούς Τοπικής Αυτοδιοίκησης Α΄ βαθμού. Τι είχατε ετοιμάσει, όταν εμείς ετοιμάσαμε σε ελάχιστο χρονικό διάστημα το πρόγραμμα «ΘΗΣΕΑΣ» για να ανταποκριθούμε στις ανάγκες του Δ΄ Κοινοτικού Πλαισίου Στήριξης;
      Αυτήν την Ελλάδα είχατε παραδώσει και το ξέρετε πολύ καλά. Αυτήν την Ελλάδα την ανορθώνουμε. Και το μόνο που σας ζητάμε είναι, αφού δεν μπορείτε να κάνετε διαφορετικά, να δώσετε και εσείς τη συνεισφορά σας, για να πάμε καλύτερα.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      (Θόρυβος-διαμαρτυρίες από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο συνάδελφος κ. Χρήστος Ζώης. 
      ΧΡΗΣΤΟΣ ΖΩΗΣ: Κυρίες και κύριοι Βουλευτές, αυτή η συζήτηση είναι αναμφίβολα μία ευκαιρία, και παράλληλα μία ευθύνη για τον πολιτικό κόσμο. Είναι μία ευκαιρία να παρουσιάσουμε στους πολίτες ποιο είναι το σχέδιο, ποιος είναι ο τρόπος και ποια είναι τα μέσα για να πάμε στο αύριο. Είναι, ταυτόχρονα, αυτονόητη ευθύνη μας να μιλήσουμε τη γλώσσα της αλήθειας με θάρρος, χωρίς βερμπαλισμούς, που μπορεί να συσπειρώνουν, βεβαίως, ενίοτε το κομματικό ακροατήριο, αλλά απογοητεύουν την κοινωνία και όλες εκείνες τις υγιείς δυνάμεις, που ασφυκτιούν και περιμένουν ένα δικό μας σήμα, ένα σήμα ότι είμαστε επιτέλους έτοιμοι να ηγηθούμε μίας νέας προσπάθειας για αλλαγές και μεταρρυθμίσεις. 
      (Στο σημείο αυτό εισέρχεται στην Αίθουσα ο Πρόεδρος της Κυβέρνησης και Υπουργός Πολιτισμού κ. Κωνσταντίνος Καραμανλής.
      Όρθιοι οι Βουλευτές της Νέας Δημοκρατίας χειροκροτούν)
      Φοβούμαι ότι αυτήν την ευθύνη δεν τη συμμεριζόμαστε όλοι. Δεν έχουμε όλοι το ίδιο άγχος και την ίδια αγωνία για το αύριο. Το ΠΑΣΟΚ, εγκλωβισμένο στο χθες, μας ζητά να εφαρμόσουμε ιδέες, πολιτικές και εργαλεία, που δοκιμάσαμε τα προηγούμενα χρόνια και που οδήγησαν βεβαίως στα σημερινά αδιέξοδα. 
      Κυρίες και κύριοι συνάδελφοι του ΠΑΣΟΚ, δοκιμάσατε, και το έργο σας αποτιμάται ήδη και κρίνεται. Παρακολουθήσαμε πριν από μία ώρα το ντελίριο ενός καλού, κατά τα άλλα, συναδέλφου σε μία ανελέητη και άδικη, αλλά συνηθισμένη σε όλους εμάς που παρακολουθούμε από κοντά τα πράγματα, επίθεση κατά του Υπουργού Εθνικής Άμυνας. 
      Ακόμα μία φορά ψεύδη! Ακόμα μία φορά ανακρίβειες! Δεν δίστασε να προσπαθήσει να παραπλανήσει την Εθνική Αντιπροσωπεία από αυτό εδώ το Βήμα ότι ο Υπουργός Εθνικής Άμυνας προέβη σε προμήθεια εξοπλισμού, για να παρακολουθεί ποιους; 
      Καταθέτω, κυρία Πρόεδρε, με την άδειά σας για τα Πρακτικά εκείνα τα τιμολόγια αγοράς εξοπλισμού, ο οποίος είναι απαραίτητος αποκλειστικά και ειδικά για την ασφάλεια επικοινωνιών του ίδιου του κυρίου Υπουργού. 
      (Στο σημείο αυτό ο Βουλευτής κ. Χρήστος Ζώης καταθέτει για τα Πρακτικά τα προαναφερθέντα τιμολόγια, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Δεν είμαστε ασυνήθιστοι, λοιπόν, σε τέτοιου είδους συμπεριφορές. Δεν περιμένουμε κάτι καινούργιο. Όμως, ελπίζαμε ότι θα πάρετε το μήνυμα της νέας εποχής προσερχόμενοι σε αυτήν την τριήμερη συζήτηση.
      ΧΡΗΣΤΟΣ ΠΑΠΟΥΤΣΗΣ: Εσείς, κύριε Ζώη, πού τα βρήκατε αυτά; Δεν μας λέτε.
      ΧΡΗΣΤΟΣ ΖΩΗΣ: Σήμερα, ζούμε ήδη την εποχή αυτών των νέων υποχρεώσεων και των νέων αναγκών. Αυτό είναι που έφερε και τη Νέα Δημοκρατία στην Κυβέρνηση. Αυτό είναι που μας δίνει δύναμη και ώθηση να προχωρήσουμε μπροστά, να προχωρήσουμε, έστω και χωρίς εσάς. Και είναι κρίμα που σε αυτήν την κρίσιμη καμπή το ΠΑΣΟΚ παρακολουθεί αμήχανα τις πρωτοβουλίες της Κυβέρνησης. Είναι κρίμα που δεν μπορεί να συνεισφέρει τίποτα περισσότερο από μία στείρα κριτική τοποθέτηση για την τιμή των όπλων.
      Λυπάμαι γιατί, αντί να ερμηνεύετε σωστά και ορθά τα κοινωνικά μηνύματα που έρχονται από τις δημοσκοπήσεις και όχι μόνο, προτιμάτε να ταμπουρωθείτε στα κομματικά σας όργανα και να δώσετε μάχες οπισθοφυλακής.
      Λυπάμαι γιατί, αντί να αφήσετε να ανθίσουν όλα τα λουλούδια του διαλόγου εντός του κόμματός σας, ήχησαν ήδη οι τρουμπέτες της κομματικής συσπείρωσης, οι απειλές και το πνίξιμο κάθε φωνής που νομίζετε ότι αν αφεθεί ελεύθερη να ακουστεί θα δικαίωνε την αποφασιστικότητα του Κώστα Καραμανλή να αλλάξουμε σελίδα.
      (Χειροκροτήματα από την πτέρυγα της Νέας Δημοκρατίας)
      Στην πραγματικότητα είσαστε εδώ όλες αυτές τις ημέρες, αλλά δεν ακούτε, δεν αντιλαμβάνεσθε, δεν έχετε τη δυνατότητα να ερμηνεύσετε, να συνομιλήσετε με την κοινωνία. Εξαντλείσθε σε ρητορικά σχήματα, υπαινιγμούς και υποσχέσεις. Αλλά όταν έρχεται η ώρα να πάτε στο διά ταύτα γίνεσθε καπνός. Φεύγετε από το διάλογο για την παιδεία επικαλούμενοι προσχηματικές δικαιολογίες. Αρνείσθε να επιδοκιμάσετε τη συμφωνία των εργαζομένων του ΟΤΕ με την Κυβέρνηση, γιατί απλά αυτή επετεύχθη σε κλίμα συνεννόησης και συναίνεσης. Σας χαλάει, βλέπετε, την εικόνα που προσπαθήσατε να δημιουργήσετε για την κακή, αντικοινωνική και αυταρχική Νέα Δημοκρατία, που δεν συνδιαλέγεται, δεν συνεννοείται με τους κοινωνικούς φορείς και το συνδικαλισμό.
      Θέλετε, είπε ο κ. Παπανδρέου στην ομιλία του προχθές, να συνεργαστούμε με το συνδικαλιστικό κίνημα. Μα, όταν το κάναμε, και επειδή το κάναμε, καλέσατε τους συνδικαλιστές στη Χαριλάου Τρικούπη για να τους τραβήξετε το αυτί. Ποιους; Εκείνους που τόλμησαν να συζητήσουν με την Κυβέρνηση, εκείνους απειλήσατε με διαγραφές, για εκείνους οργανώσατε ένα κύμα αμφισβήτησης και συκοφαντίας και απαξίωσης. 
      Αυτές είναι οι απόψεις του ΠΑΣΟΚ για τον ακηδεμόνευτο συνδικαλισμό; Στην πραγματικότητα σπεύσατε να σφίξετε τα λουριά φοβούμενοι ότι οι εξελίξεις θα σας προσπεράσουν, θα σας παραμερίσουν και έτσι θα ακυρώσουν και όσους συνδικαλιστικούς ινστρούχτορες έχουν εντολή να παρακολουθούν απλώς το συνδικαλιστικό κίνημα και να μην του επιτρέπουν να συνεννοείται με την Κυβέρνηση. Όμως οι εποχές αλλάζουν. Στη νέα εποχή η Νέα Δημοκρατία απευθύνεται με καθαρή φωνή σε όλους τους πολίτες, ανεξαρτήτως χρώματος και πολιτικής προϊστορίας. 
      Όσο και αν προσπαθείτε να δηλητηριάσετε τους Έλληνες με το δηλητήριο της διχόνοιας, όσο και αν αναφέρεσθε σε «γαλάζια» παιδιά που έχουν αλώσει τάχα το δημόσιο τομέα, πάντα θα είναι φτωχές και αστήρικτες οι αναφορές σας.
      Κατήγγειλε ο κ. Παπανδρέου την Κυβέρνηση για χιλιάδες διορισμούς. Επειδή, κύριοι συνάδελφοι του ΠΑΣΟΚ, έχουμε πάψει πλέον να γελούμε με αυτά που ακούμε, σας καλούμε να προβείτε στις οφειλόμενες ενέργειες, αν πιστεύετε ότι υπάρχει θέμα, αύριο κιόλας να πάτε να επισκεφθείτε το ΑΣΕΠ και να ζητήσετε πλήρη και λεπτομερή ενημέρωση. Αλλιώς δεν κάνετε τίποτε άλλο παρά να αποδεικνύετε ότι έχετε καταφύγει σκόπιμα σε λαϊκισμό και ανακρίβειες για να επενδύσετε το λόγο σας με έξυπνες ατάκες.
      Σας καλώ επίσης, πριν κλείσει αυτή η συζήτηση, να ζητήσετε από τον Υπουργό των Εσωτερικών να σας ενημερώσει για το ποιοι και πώς προσελήφθησαν από πέρυσι μέχρι σήμερα και αμέσως μετά έχετε υποχρέωση αν διαθέτετε θάρρος να ζητήσετε και συγγνώμη για τα όσα ανυπόστατα και άδικα καταγγείλατε εδώ μέσα.
      Κυρίες και κύριοι Βουλευτές, προσπαθήσατε να απαξιώσατε τις προσπάθειες της Κυβέρνησης στο όποιο έργο της. Αλλά αυτό που καταφέρατε τελικά να απαξιώσετε είναι η όποια προσπάθεια καταβάλατε ως σήμερα να πείσετε τους Έλληνες ότι δήθεν έχετε αλλάξει, ότι λάβατε τα μηνύματα πριν από δεκαπέντε μήνες που σας έστειλε ο ελληνικός λαός και ότι βρίσκεσθε ήδη σε μια αλλαγή πορείας, ότι δεν είσθε πια κρατιστές, ότι δεν έχετε σχέση εξάρτησης με την εξουσία, ότι δεν πάσχετε από κυβερνητισμό.
      Δυστυχώς, οι κόποι σας πήγαν χαμένοι. Κερδίσατε αυτό το τριήμερο το χειροκρότημα όλων όσων βρίσκονται βεβαίως στο στενό κομματικό πυρήνα, αλλά χάσατε το στοίχημα με τις κοινωνικές δυνάμεις που συγκροτούν ήδη μέτωπο μεταρρυθμίσεων. Αποδείξατε έτσι ότι θα χρειαστείτε χρόνο για να απεξαρτηθείτε  από τον κυβερνητισμό σας.
      Μίλησα για χρόνο. Σοβαρά πιστεύετε ότι βρίσκετε ακροατήριο όταν λέτε πως ήταν αρκετό ένα δεκαπεντάμηνο για να υλοποιήσει ένα πρόγραμμα τετραετίας η Νέα Δημοκρατία και ένα ανορθωτικό έργο που χρειαζόταν οπωσδήποτε το κτίσιμο ενός νέου θεσμικού πλαισίου;
      Πιστεύετε ότι εκεί που εσείς αποτύχατε επί δεκαετίες, η Κυβέρνηση της Νέας Δημοκρατίας μπορούσε και ήταν υποχρεωμένη να επιτύχει σε δεκαπέντε μήνες; Μα, εσείς έχετε φάει ένα δεκαπεντάμηνο για να φέρετε οργανωτικές αλλαγές στο κόμμα σας και ομολογείτε δημόσια ότι έχετε ακόμα πολύ δρόμο. Ε, επιτρέψτε στη Νέα Δημοκρατία να εξαντλήσει την τετραετία της πριν την καταδικάσετε, πριν την εγκαλέσετε.
      Σας δίνουμε, λοιπόν, τουλάχιστον επτά χρόνια για να φτιάξετε το ΠΑΣΟΚ που θέλετε, που ονειρεύεστε, που σας αξίζει και που αξίζει και για την ελληνική κοινωνία. Στον ίδιο, όμως, χρόνο και νωρίτερα, σας υποσχόμαστε ότι και εμείς θα έχουμε εργαστεί όσο και όπως πρέπει για να ανταποκριθούμε στις ελπίδες και τις προσδοκίες του ελληνικού λαού και βεβαίως, σαφώς, να αλλάξουμε την πορεία της χώρας. Γι’ αυτόν το λόγο και δίνω την ψήφο εμπιστοσύνης μου στην Κυβέρνηση. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο Υπουργός Περιβάλλοντος, Χωροταξίας και Δημοσίων Έργων κ. Γιώργος Σουφλιάς.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κυρίες και κύριοι συνάδελφοι, σε λίγες ώρες η Βουλή των Ελλήνων θα δώσει ψήφο εμπιστοσύνης στην Κυβέρνηση της Νέας Δημοκρατίας. Θα επιβεβαιώσει δηλαδή το αποτέλεσμα των εκλογών του Μαρτίου του 2004.
      Με αφορμή αυτήν τη συζήτηση επιτρέψτε μου να κάνω ορισμένες σκέψεις. Συνάδελφοι της Αξιωματικής Αντιπολίτευσης, δημιουργείτε πολιτικά γεγονότα που δεν αντιστοιχούν στην πραγματικότητα. Γι’ αυτό και δεν νομίζω ότι ο ελληνικός λαός παρακολουθεί με ενδιαφέρον αυτήν τη συζήτηση. Γιατί είναι πρόσφατο ακόμα το αποτέλεσμα των εκλογών και ο ελληνικός λαός δίνει χρόνο στις κυβερνήσεις που επιλέγει για να παράγουν έργο και να εφαρμόσουν το πρόγραμμά τους.
      Εσείς γνωρίσατε αυτήν τη στάση του ελληνικού λαού επί δύο δεκαετίες. Γι’ αυτούς τους λόγους τα σενάρια περί εκλογών είναι βεβαίως αστειότητες. Βιάζεστε, κύριοι συνάδελφοι. Ο ελληνικός λαός σας έχει τοποθετήσει στην Αξιωματική Αντιπολίτευση. Είναι και αυτή μια γόνιμη περίοδος για ένα κόμμα εξουσίας.
      Θέλω επίσης να τονίσω ότι ο τόπος δεν έχει ανάγκη από αντιπαραθέσεις με οξύτητα και πόλωση. Ούτε οι κομματικές, αλλά ούτε και οι προσωπικές σκοπιμότητες μπορούν να δικαιολογήσουν την οξύτητα. Εμείς εδώ μέσα μπορεί να μην το αντιλαμβανόμαστε αλλά, όμως, οι πολίτες αυτό το αντιλαμβάνονται. Έχουν τα προβλήματά τους.
      Αυτό που χρειάζεται, λοιπόν, είναι ένας πολιτικός διάλογος, που να στηρίζεται σε τεκμηριωμένη κριτική, σε συγκεκριμένες προτάσεις και σ’ ένα πνεύμα δημιουργικής αντιπαράθεσης και συνεννόησης.
      Η δημοκρατική μας παράδοση μας έδειξε τι πρέπει να κάνει ένα κόμμα όταν μεταβαίνει από την κυβέρνηση στην Αντιπολίτευση. Αξιοποιείστε αυτήν την εμπειρία, αξιοποιείστε τα λάθη σας και τα πιθανά σωστά, που έχετε κάνει στο παρελθόν. Τώρα, είναι η ώρα να ξεκαθαρίσετε τις θέσεις και να αποκτήσετε ένα συγκεκριμένο πρόγραμμα.
      Και η Νέα Δημοκρατία όταν βρέθηκε στην Αντιπολίτευση αυτό έκανε, μέχρι να έρθει πάλι στην Κυβέρνηση. Επεξεργαστήκαμε τις θέσεις μας και συγκροτήσαμε ένα πλήρες, συγκεκριμένο πρόγραμμα, το οποίο ενέκρινε ο ελληνικός λαός και αναμένει η Κυβέρνησή του να το εφαρμόσει με ταχύτητα και αποτελεσματικότητα. Εμείς βέβαια είχαμε το πλεονέκτημα ότι η ιδεολογία μας είναι αυτή που σήμερα έχει επικρατήσει σχεδόν σε ολόκληρο τον κόσμο. Ενώ το ΠΑΣΟΚ ξεκίνησε από σκληρό σοσιαλισμό και έχει διανύσει μια μακρά περίοδο ιδεολογικών αντιφάσεων. Ακόμα και σήμερα υπάρχουν έντονα συγκρουόμενες, μεταξύ τους, τάσεις μέσα στο κόμμα του ΠΑΣΟΚ και ιδιαίτερα όταν πρόκειται για τα μεγάλα και σύνθετα προβλήματα, όπως είναι το εργασιακό και το ασφαλιστικό. Έχετε, λοιπόν, πολύ δουλειά να κάνετε, ώστε να ξεκαθαρίσετε το στίγμα και τις θέσεις σας.
      Κυρίες και κύριοι συνάδελφοι, όταν παρέλαβα το Υπουργείο δεν έκανα κριτική για το χθες. Και στη συνέχεια απέφυγα, όσο μπορούσα, να ασκήσω κριτική για το παρελθόν, αν και προκλήθηκα πολλές φορές. Σήμερα είμαι αναγκασμένος, για την πληρότητα των θεμάτων του Υπουργείου, να αναφερθώ στο τι παραλάβαμε, τι κάναμε και τι προγραμματίζουμε. 
      Κατ’ αρχάς, θα ήθελα να υπενθυμίσω ότι κατά το πρώτο πεντάμηνο το ΥΠΕΧΩΔΕ αναλώθηκε κυρίως στην ολοκλήρωση ορισμένων ολυμπιακών έργων και στην προετοιμασία των Ολυμπιακών Αγώνων. Για όλα τα υπόλοιπα το ΥΠΕΧΩΔΕ είχε στη διάθεσή του ουσιαστικά ωφέλιμο χρόνο δέκα μηνών περίπου. Θέσαμε ως βασικό πολιτικό στόχο να αναμορφώσουμε πλήρως το αποσαθρωμένο σύστημα παραγωγής δημοσίων έργων.
    Και το χαρακτηρίζω έτσι, διότι πρώτον ίσχυε ένας νόμος περί μελετών, ο οποίος δεν ήταν σύμφωνος με το κοινοτικό δίκαιο, είχε καταγγελθεί από την Ευρωπαϊκή Ένωση το 1996 και κυρίως δεν συνέβαλε στο να υπάρχουν άρτιες μελέτες. 
    Δεύτερον, διότι η ανάθεση των έργων γινόταν με το νόμο του μαθηματικού τύπου, ο οποίος ήταν σαθρός, έπληττε τον υγιή ανταγωνισμό και όχι απλώς υποβοηθούσε τη διαφθορά, αλλά την επέβαλλε. Ο νόμος αυτός στην ουσία είχε καταργηθεί. 
    Τρίτον, διότι η τιμολόγηση των έργων γινόταν με αναχρονιστικά, πεπαλαιωμένα και διαφορετικά από φορέα σε φορέα τιμολόγια, με αποτέλεσμα να μην υπάρχει ίση μεταχείριση μεταξύ των διαγωνιζομένων και να έχουμε μεγάλες και αυθαίρετες αποκλίσεις από τους προϋπολογισμούς της προκήρυξης μέχρι το τελικό κόστος. 
    Εδώ, κύριοι συνάδελφοι, θέλω να τονίσω το εξής, το οποίο δεν έχει γίνει αντιληπτό από την τότε ηγεσία του ΥΠΕΧΩΔΕ και δεν ξέρω αν έχει γίνει ακόμα πλήρως αντιληπτό σ’ αυτήν την Αίθουσα. Ότι η χώρα δεν είχε νόμο ανάθεσης δημοσίων έργων από τον Ιούνιο του 2003 μετά την απόφαση του Συμβουλίου της Επικρατείας. Όπως το ακούτε, δεν είχε η χώρα νόμο, για την ανάθεση έργων. Διότι δεν γινόταν αποδεκτά τα αποτελέσματα του μαθηματικού τύπου για τα μεσαία και τα μεγάλα έργα. Και μάλιστα η τότε κυβέρνηση και η πολιτική ηγεσία γνώριζαν τα προβλήματα του μαθηματικού τύπου από το 2002, με τις αποφάσεις του δικαστηρίου ευρωπαϊκών κοινοτήτων. Γνώριζαν ότι έπρεπε να αλλάξουν το νόμο και όμως δεν έπραξαν τίποτα. 
    Αποτέλεσμα αυτής της ανεύθυνης πολιτικής ήταν ότι όλα τα μεσαία και τα μεγάλα έργα –και θέλω να το προσέξετε- που δημοπρατήθηκαν από την άνοιξη του 2003, συνολικού ύψους περίπου 1,5 δισεκατομμύρια ευρώ, μπλοκαρίστηκαν σε ατέλειωτες δικαστικές διαμάχες πάνω από ενάμιση χρόνο. Απεγκλωβίστηκαν τελικά κατά τους πρώτους μήνες του 2005, με μία διάταξη που φέραμε και ψηφίστηκε στη Βουλή με το νέο νόμο. 
    Επιπλέον κληρονομήθηκε ένα καθεστώς έργων σε εξέλιξη, τα οποία είχαν ανατεθεί με ελλιπείς μελέτες, με συνέπεια να κρίνονται από την Ευρωπαϊκή Ένωση πολλές δαπάνες μη επιλέξιμες. 
    Τονίζω, επίσης, ότι δεν παραλάβαμε ώριμες μελέτες για μεσαία και μεγάλα έργα. Και αυτό είναι το σημαντικό, ότι δεν υπήρχε κανένας ουσιαστικός προγραμματισμός για το μέλλον, για τη μετά τους Ολυμπιακούς Αγώνες περίοδο. Και εδώ πρέπει να σημειώσω ότι η δυναμική του ΥΠΕΧΩΔΕ, με νέα ηγεσία, για αρκετούς μήνες είναι αυτή που αφήνει η προηγούμενη ηγεσία, διότι χρειάζεται χρόνος να μελετήσεις, να προγραμματίσεις και να δημοπρατήσεις. Επομένως, κύριοι συνάδελφοι του ΠΑΣΟΚ, είστε οι τελευταίοι που μπορείτε να ασκείτε κριτική για τα θέματα της πορείας των έργων. 
    Θα κάνω μία σύντομη αναφορά μια και το ανέφερε και ο κ. Παπουτσής, για το θέμα της περικοπής των 518.000.000 ευρώ από τους πόρους του Κοινοτικού Πλαισίου Στήριξης. Γιατί η Αξιωματική Αντιπολίτευση προσπαθεί να μετατοπίσει την τεράστια και αποκλειστική ευθύνη που η ίδια έχει για το θέμα αυτό. 
    Η αιτία που κόπηκαν αυτοί οι πόροι δεν είναι οι παρατυπίες, όπως πονηρά λέγουν οι υπεύθυνοι, αλλά είναι συνοπτικά η έλλειψη κατά την περίοδο 2002-2003 ενός οργανωμένου νομοθετικού πλαισίου παραγωγής δημοσίων έργων, που να ήταν σύμφωνο με τα κοινοτικά δεδομένα και φυσικά η αδυναμία και η αδιαφορία της προηγούμενης κυβέρνησης να πάρει μέτρα. 
    Η Κοινότητα από το 1996 δεν αποδεχόταν και είχε ζητήσει την αλλαγή του νόμου περί ανάθεσης μελετών. Επίσης είχε ζητήσει επανειλημμένα την κατάργηση του μαθηματικού τύπου και την αλλαγή του. 
    Και επίσης η κοινοτική νομοθεσία δεν επέτρεπε συμπληρωματικές συμβάσεις, παρά μόνο σε εξαιρετικές περιπτώσεις, αλλά δυστυχώς γινόταν κατάχρηση, όπως κατάχρηση γινόταν και για τις επί έλασσον δαπάνες.
    Παρά τις επανειλημμένες επισημάνσεις και τις υποδείξεις της Ευρωπαϊκής Επιτροπής, κατά τους ελέγχους που υλοποιούσε, η τότε κυβέρνηση δεν προχώρησε στη λήψη μέτρων. Μόνο μία εβδομάδα πριν από τις εκλογές του Μαρτίου 2004, και γνωρίζοντας ότι χάνει τις εκλογές, έκανε μία λεόντειο συμφωνία με την Ευρωπαϊκή Επιτροπή, η οποία ήταν αδύνατον να  υλοποιηθεί όχι μόνο χρονικά, αλλά και ουσιαστικά.
      Η αλλαγή του θεσμικού πλαισίου στα δημόσια έργα που εμείς κάναμε και την οποία επανειλημμένως έχει εκθειάσει η Ευρωπαϊκή Επιτροπή, δημιούργησε το θετικό κλίμα και το περιβάλλον, ώστε να γίνει η καλύτερη δυνατή διαπραγμάτευση με την Κοινότητα, για να επιτύχουμε να μην επιβληθεί σημαντικά μεγαλύτερη τιμή περικοπής, όπως επεδίωκε και ήθελε η Κοινότητα εξαρχής. Η λογική που υπήρχε στην προηγούμενη κυβέρνηση αποδείχθηκε καταστροφική, τραυμάτισε την αξιοπιστία της χώρας και προκάλεσε τις περικοπές αυτές. Δυστυχώς τα λάθη πληρώνονται.
      Έρχομαι τώρα να σας πω τι άλλο κάναμε μέσα σ’ αυτούς τους δεκαπέντε -ουσιαστικά δέκα ωφέλιμους- μήνες. Πρώτα απ’ όλα, προχωρήσαμε άμεσα την ψήφιση ενός σύγχρονου και συμβατού με την Ευρωπαϊκή Ένωση θεσμικού πλαισίου και αντίθετα με όσα έλεγαν οι καλοθελητές και οι κακοί προφήτες όπως σας είπα, η Ευρωπαϊκή Επιτροπή εξεθείασε τους δύο αυτούς νόμους για την ανάθεση των έργων και για τις μελέτες, γιατί εξασφαλίζουν διαφάνεια και καλή ποιότητα έργων.
      Προχωρήσαμε σε μία ριζική αλλαγή του θεσμικού πλαισίου. Σε μία πραγματικά ουσιαστική μεταρρύθμιση. Πρώτο βήμα για τη μεταρρύθμιση είναι ότι καταργήσαμε το μαθηματικό τύπο και θεσμοθετήσαμε το νέο αδιάβλητο σύστημα ανάθεσης έργων. Ο νόμος εξασφαλίζει διαφάνεια, αποτελεσματικότητα στο σύστημα ανάθεσης των έργων με απολύτως αντικειμενικά κριτήρια. Τονίζω ότι πλέον στο μέλλον κανείς δεν μπορεί να υποσχεθεί κανένα έργο σε κανέναν, διότι υπάρχει πλήρης διαφάνεια. Ο νέος νόμος απέδειξε με την εφαρμογή του ότι πέτυχε, η διαδικασία είναι απολύτως διαφανής, οι ενστάσεις είναι σχεδόν ανύπαρκτες και, όπου υπάρχουν, γίνονται για καθαρά τυπικούς λόγους και η ανάθεση των έργων γίνεται σε χρόνο ρεκόρ. Μέσα σε τρεισήμισι μήνες κατά μέσο όρο υπογράφονται οι συμβάσεις, όταν -σας θυμίζω- κάναμε ενάμιση χρόνο και ακόμα τα έργα ήταν μπλοκαρισμένα σε διάφορες προσφυγές. 
      Σε ό,τι αφορά τις εκπτώσεις: Το σύστημα ανάθεσης έργων, ήταν φυσικό να περάσει μία περίοδο προσαρμογής, αλλά τώρα οι εκπτώσεις έχουν σταθεροποιηθεί περίπου στο 30%, ποσοστό ικανοποιητικό για τα σημερινά δεδομένα και τα προβλήματα των τεχνικών εταιρειών. Και πρέπει να τονίσω ότι αυτή τη διαφορά από το 30% περίπου μέχρι το 10% πολλών στημένων εκπτώσεων του μαθηματικού τύπου την κερδίζουν τα έργα και ο Έλληνας φορολογούμενος.
      Δεύτερο μεγάλο βήμα για τη μεταρρύθμιση είναι ο νέος νόμος για τις μελέτες των δημοσίων έργων, που φέραμε στη Βουλή και ψηφίστηκε τον περασμένο Ιανουάριο. Ο βασικότερος πυλώνας σε οποιοδήποτε σύστημα παραγωγής έργων είναι η άρτια μελέτη και ο νόμος αυτός το εξασφαλίζει.
      Τρίτο μεγάλο βήμα είναι τα νέα ενιαία τιμολόγια για όλους τους φορείς, που αποτυπώνουν τις πραγματικές τιμές της αγοράς. 
      Αναμορφώσαμε, λοιπόν, πλήρως το σύστημα ανάθεσης και παραγωγής δημόσιων έργων και έχουμε πλέον ένα υγιές και αποτελεσματικό θεσμικό πλαίσιο, που έχει ορίζοντα πολλών ετών. Στόχος η παραγωγή δημόσιων έργων με διαφάνεια, την καλύτερη δυνατή ποιότητα στη μικρότερη δυνατή τιμή, σε συγκεκριμένο και τον ταχύτερο δυνατό χρόνο.
      Όσο για την κρίση των τεχνικών εταιρειών για την οποία τόσα γράφονται, αυτή οφείλεται: Πρώτον, στο ότι δεν υπήρχε κανονική ροή έργων. Σας είπα ότι τα έργα που δημοπρατήθηκαν το 2003 από την Άνοιξη και μετά μπλοκαρίστηκαν. Δεύτερον, στο ότι δεν υπήρχε προγραμματισμός για την μετά τους Ολυμπιακούς Αγώνες περίοδο. Τρίτον, στο ότι υποχρεώθηκαν από την προηγούμενη κυβέρνηση να προχωρήσουν σε επενδύσεις εξοπλισμού και άλλα, για να πάρουν τη βάση της κατάταξης στα μητρώα. Τέταρτον, στο ότι πολλές μεγάλες εταιρείες έγιναν, ενώ η «πίτα» δεν ήταν αντίστοιχη με τον αριθμό των τεχνικών εταιρειών. Και εν πάση περιπτώσει, σε πολύ μικρότερο βαθμό, στο ότι πράγματι υπήρξε μία καθυστέρηση να πληρωθούν αυτά που μπορούσαν να πάρουν από την κατασκευή των έργων. 
      Ολοκληρώνοντας το μεταρρυθμιστικό μας πρόγραμμα, πάμε με καλπασμό, θα έλεγα, σ’ ένα γιγαντιαίο πρόγραμμα δημοσίων έργων, σε ολόκληρη την Ελλάδα, που θα στηρίξουν την ανάπτυξη του τόπου και την αναγκαία υποδομή. Το 2005 δημοπρατούνται έργα 5.000.000.000 ευρώ, ποσό υπερδιπλάσιο από το μέσο όρο των προηγούμενων ετών. Ήδη έχουν δημοπρατηθεί έργα 3,5 δισεκατομμυρίων ευρώ και μιλάμε για δημοπράτηση μόνο του ΥΠΕΧΩΔΕ και όχι των νομαρχιών και των περιφερειών. Από αυτά τα 3,5 δισεκατομμύρια ευρώ μάλιστα έχουν ήδη υπογραφεί οι συμβάσεις περίπου 2.000.000.000 ευρώ. Oρισμένα ξεκίνησαν ήδη να εκτελούνται και στα υπόλοιπα οι εργολάβοι θα εγκατασταθούν μέσα στο καλοκαίρι.
Απλώς φέρνω για παράδειγμα –γιατί ρωτήθηκε- ότι μόνο στην Εγνατία επί των ημερών μας έχουν ξεκινήσει και εκτελούνται έργα άνω των 1,2 δισεκατομμυρίων ευρώ. Μέρα με τη μέρα η Ελλάδα θα μετατρέπεται σ’ ένα απέραντο εργοτάξιο. 
	Ένα άλλο μεγάλο πρόγραμμα που προωθούμε με μεγάλη ταχύτητα είναι τα έργα με συμβάσεις παραχώρησης, με τη συνεργασία του δημόσιου και του ιδιωτικού τομέα, ύψους περίπου 7,5 δισεκατομμυρίων ευρώ. Σήμερα η ελληνική κοινωνία έχει αποδεχθεί πλέον ότι αυτή η μέθοδος είναι ένα σοβαρό βήμα για να πάει ο τόπος μπροστά και ότι δεν είναι «δούρειος ίππος του μεγάλου κεφαλαίου», όπως είχα κατηγορηθεί το 1987, όταν ενέταξα αυτήν τη μέθοδο στο κυβερνητικό πρόγραμμα της Νέας Δημοκρατίας.
	Τα μεγάλα έργα που προχωρούν μ’ αυτήν τη μέθοδο -και μάλιστα ταχύτατα- είναι η υποθαλάσσια αρτηρία της Θεσσαλονίκης, Μαλιακός- Κλειδί, Ιόνια οδός, Κόρινθος- Τρίπολη- Καλαμάτα και Λεύκτρο- Σπάρτη, αυτοκινητόδρομος κεντρικής Ελλάδας, γνωστός ως Ε65, το μεγάλο έργο Ελευσίνα- Κόρινθος- Πάτρα- Πύργος- Τσακώνα και τα οδικά έργα της Αττικής.
      Στην υποθαλάσσια αρτηρία της Θεσσαλονίκης έχει ήδη αναδειχθεί ο προσωρινός ανάδοχος και στο έργο Μαλιακός- Κλειδί έχουν κατατεθεί προσφορές, που αξιολογούνται και θα ανακληθεί ο προσωρινός ανάδοχος μέσα στον Ιούλιο. Έτσι θα γίνουν σταδιακά όλα αυτά τα έργα και του χρόνου τέτοια εποχή θα έχουν αρχίσει όλα να κατασκευάζονται.
	Τα περισσότερα απ’ αυτά τα έργα τα παραλάβαμε σε «νηπιακό» στάδιο. Από το Μάρτιο του 2004 ξεκινήσαμε μία εντατική και ταχύτατη προσπάθεια ανάκτησης του χαμένου χρόνου.
	Έχουμε, λοιπόν, ένα σύνολο έργων 12,5 δισεκατομμυρίων ευρώ για το 2005 και το 2006, δηλαδή έχουμε ένα τριπλάσιο περίπου ρυθμό έναντι του μέσου όρου των περασμένων ετών. Το μεγαλύτερο μέρος αυτών των έργων θα κατασκευαστεί στην περιφέρεια και έτσι πιστεύουμε ότι θα αλλάξουμε την εικόνα της Ελλάδας και ιδίως της ελληνικής περιφέρειας. 
	Δίπλα σ’ αυτά σημειώστε ότι γίνονται σημαντικές επεκτάσεις του μετρό στην Αθήνα, στο Ελληνικό, στο Χαϊδάρι και στην Ανθούπολη και προχωράει πλέον και το μετρό της Θεσσαλονίκης. Έχουμε τις προσφορές, τις αξιολογούμε και μέσα στον Ιούλιο θα έχουμε προσωρινό ανάδοχο και για το μετρό της Θεσσαλονίκης.
	Με λίγα λόγια, μέσα σε δεκαπέντε μήνες καταφέραμε να κάνουμε στον τομέα των δημόσιων έργων μερικά απ’ αυτά, που δεν έγιναν επί δεκαετίες, μία ολοκληρωμένη μεταρρύθμιση του θεσμικού πλαισίου και ένα γιγαντιαίο πρόγραμμα έργων σ’ όλη τη χώρα, που μας εισάγει πλέον σε μία νέα εποχή. 
	Κύριοι συνάδελφοι, πολλά έχουμε πετύχει και στον τομέα χωροταξίας και περιβάλλοντος. Κι εδώ η κατάσταση δεν ήταν καθόλου καλή, με μεγαλύτερο όνειδος για τη χώρα την παραπομπή της στο Ευρωπαϊκό Δικαστήριο, συνεχώς. Σε απόλυτη προτεραιότητα θέσαμε την εναρμόνιση της ελληνικής με την κοινοτική περιβαλλοντική νομοθεσία. Υπογράψαμε επτά οδηγίες, οι οποίες εκκρεμούσαν επί χρόνια και για τις οποίες υπήρχαν καταδικαστικές αποφάσεις από το δικαστήριο των Ευρωπαϊκών Κοινοτήτων. Σας αναφέρω ενδεικτικά τις οδηγίες για τους γενετικώς τροποποιημένους οργανισμούς, για τα εθνικά ανώτατα όρια εκπομπών ορισμένων ρύπων, για το όζον κλπ.. 
	Το άλλο μεγάλο όνειδος, που είχαμε να αντιμετωπίσουμε, ήταν αυτό των παράνομων χωματερών, δηλαδή χωματερές ανεξέλεγκτης διάθεσης απορριμμάτων. Τις μετρήσαμε και τις κατατάξαμε σε κατηγορίες, είναι δύο χιλιάδες εξακόσιες πενήντα έξι και χίλιες τετρακόσιες πενήντα τρεις ενεργές. Εκπονήσαμε και εφαρμόζουμε, σε συνεργασία με τις περιφέρειες, ένα ολοκληρωμένο πρόγραμμα για να τις αντιμετωπίσουμε και να τις καταργήσουμε μέχρι το 2008.
	Θέλω ιδιαίτερα να τονίσω ότι λύνεται οριστικά πλέον το πρόβλημα του Κουρουπητού που εκκρεμούσε επί δεκαετία και για το οποίο πλήρωνε καθημερινά πολύ μεγάλο πρόστιμο η Ελλάδα. Αυτή η ιστορία πλέον σταμάτησε. Αυτό πλέον προχωράει στην κατασκευή του και χρηματοδοτείται με 1,7 εκατομμύρια ευρώ. 
	Επίσης, αναμορφώνουμε το νομοθετικό πλαίσιο για τα επικίνδυνα απόβλητα και συντάσσονται τεχνικές προδιαγραφές διαχείρισής τους. Προωθούμε σε εθνικό επίπεδο επτά συστήματα εναλλακτικής διαχείρισης. 
      Μιας και ο λόγος περί απορριμμάτων, θέλω να σταθώ λιγάκι στην ντροπή πραγματικά μετά από τόσα χρόνια να μην έχει κατασκευαστεί σε ολόκληρο το Λεκανοπέδιο, των τριάμισι εκατομμυρίων κατοίκων ένας δεύτερος ΧΥΤΑ. Είναι εγκληματικό για την περιοχή και για τους κατοίκους, αλλά και για τους πολίτες μιας ευρωπαϊκής χώρας. Επιτέλους χωροθετήθηκαν από την προηγούμενη κυβέρνηση τρεις ΧΥΤΑ και χωρίς καθυστέρηση προχωρούμε στην κατασκευή τους.
    Και έρχομαι στο επίκαιρο θέμα της λάσπης της Ψυττάλειας. Ήδη έχει δρομολογηθεί η μόνιμη λύση με την κατασκευή, μετά από διαγωνισμό που διενήργησε το Υπουργείο Χωροταξίας, Περιβάλλοντος και Δημοσίων Έργων, της μονάδας ξήρανσης στην Ψυττάλεια, η οποία θα είναι έτοιμη το 2007. Το πρόβλημα της λάσπης δεν θα υπήρχε σήμερα αν στην Ψυττάλεια είχε κατασκευαστεί και η απαραίτητη μονάδα ξήρανσης, όπως προβλεπόταν στον αρχικό σχεδιασμό του έργου και παρά το γεγονός ότι καθυστέρησε πολύ η κατασκευή του έργου και αυξήθηκε ο προϋπολογισμός του από 127.000.000 στα 208.000.000 ευρώ. 
    Μέχρι το 2007, που θα πραγματοποιηθεί η οριστική λύση, πρέπει να διαχειριστούμε τη λάσπη. Η ΕΥΔΑΠ έκανε ένα διαγωνισμό και προωθείται σήμερα η λύση της εδαφοποίησης. Μια παγκοσμίως αποδεκτή μέθοδος που εφαρμόζεται σε πολλές χώρες της Ευρώπης και εφαρμόζεται και στη Θεσσαλονίκη. Ήδη καλέσαμε τους εκπροσώπους της Τοπικής Αυτοδιοίκησης, έχουν δει τα αποτελέσματα, έπιασαν οι ίδιοι το αποτέλεσμα της επεξεργασίας με τα χέρια τους, είδαν ότι δεν μυρίζει και εντυπωσιάστηκαν από τα αποτελέσματα. 
     ΠΡΟΕΔΡΟΣ (Άννα Μπενάκη – Ψαρούδα): Κύριε Υπουργέ, επισπεύστε λίγο αν θέλετε. 
    ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Τελειώνω, κυρία Πρόεδρε. 
    Πλέον αντιμετωπίζουμε και το απαράδεκτο φαινόμενο στον 21ου αιώνα η Ελλάδα να μην έχει χωροταξικό σχεδιασμό. Του χρόνου τέτοιον καιρό πλέον προωθούμε όλα τα χωροταξικά σχέδια. Το εθνικό χωροταξικό σχέδιο, το ειδικό πλαίσιο για τις ανανεώσιμες πηγές, για τον τουρισμό, τη βιομηχανία θα είναι πλέον στην διάθεση της ανάπτυξης της χώρας. 
    Κυρίες και κύριοι συνάδελφοι, προχωρούμε στην κατάρτιση του Κτηματολογίου σε νέες βάσεις. Δεν έχω το χρόνο να πω περισσότερα. 
    Θέλω να πω ότι, όπως διαπιστώνετε και οι ίδιοι, ο Κανονισμός της Βουλής, θα έλεγα, με λίγο χιούμορ, ότι είναι άδικος για ένα Υπουργείο με τέτοιο φάσμα αρμοδιοτήτων αλλά και με τόσο μεγάλο έργο για δέκα πέντε μήνες. Εν πάση περιπτώσει εμείς δηλώσαμε στη Βουλή ότι τη νέα Ελλάδα θα την κάνουμε με έργα και όχι με λόγια. Αυτό προσπαθούμε να κάνουμε. Αυτά κάνουμε εδώ και δεκαπέντε μήνες και αυτά θα κάνουμε και στο μέλλον. 
    Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη Ψαρούδα): Ευχαριστούμε.
     Το λόγο έχει ο κ. Παναγιώτης Σγουρίδης. 
     ΠΑΝΑΓΙΩΤΗΣ ΣΓΟΥΡΙΔΗΣ: Κυρίες και κύριοι συνάδελφοι, όπως ο μόλις κατελθών του Βήματος Υπουργός είπε ότι πρέπει να αντιπαρατιθέμεθα χωρίς οξύτητα και εγώ χωρίς οξύτητα θα κάνω τις εξής ερωτήσεις. 
     Πρώτη ερώτηση. Αφού κάνατε αυτά τα μεγάλα βήματα, κύριε Υπουργέ, στα έργα και ανοίξατε όλα τα εργοτάξια, γιατί ο τεχνικός κόσμος διαμαρτύρεται; Γιατί το Τεχνικό Επιμελητήριο Ελλάδας διαμαρτύρεται; 
     Δεύτερη ερώτηση. Το Υπουργείο Χωροταξίας, Περιβάλλοντος και Δημοσίων Έργων δεσμεύθηκε για ένα σχέδιο δράσης για να μην υπάρχει περικοπή των 518.000.000 ευρώ, δεν το εφαρμόσατε και απεσύρθη το υπουργείο από τις διαπραγματεύσεις. Γιατί δεν έκανε τις νομοθετικές ρυθμίσεις; Γιατί αφήσατε να εξελιχθεί η διαπραγμάτευση με το ΥΠΕΘΟ; Ενώ πολλές χώρες είχαν το ίδιο πρόβλημα, του Ταμείου Περιφερειακής Ανάπτυξης, η Ισπανία και η Πορτογαλία, σ’ αυτές δεν έγινε καμία περικοπή. Μόνο στην Ελλάδα έγινε περικοπή.
     Τρίτη ερώτηση. Λέγατε ότι δεν βρήκατε ώριμα έργα. Αυτά τα 5.000.000.000 ευρώ που δημοπρατείτε ως έργα –η Ιόνιος οδός, η ΠΑΘΕ- δεν ήταν ώριμα από την προηγούμενη κυβέρνηση;
     Τέταρτη ερώτηση. Μιλήσατε για το μαθηματικό τύπο. Σας λέω ότι πρόσφατα το ΤΕΕ, αλλά και ο καθηγητής Τάσσιος, απήντησε ότι το σύστημα δεν έπασχε. Υπήρχαν κάποιες διορθώσεις τις οποίες δεν κάνατε, αλλά θέλατε να παγώσετε τις δημόσιες επενδύσεις. Αυτό θέλατε να κάνετε για να μην δημοπρατηθούν έργα. Και επιτέλους θα μας πείτε ποια είναι μεταξύ σας η αντιπαράθεση στο ΥΠΕΘΟ και στο Υπουργείο Χωροταξίας, Περιβάλλοντος και Δημοσίων Έργων; Το Υπουργείο Χωροταξίας, Περιβάλλοντος και Δημοσίων Έργων διαμαρτύρεται για περικοπές πόρων. Αντίθετα το ΥΠΕΘΟ διαμαρτύρεται για μη απορρόφηση κονδυλίων. Αυτά δεν μας τα απαντήσατε, κύριε Υπουργέ, και περιμένω μια απάντηση. 
     Θα ήθελα να μιλήσω και για το «όλα τα κιλά όλα τα λεφτά». Αλλά επειδή επιλέξατε να μιλήσουμε εφ’ όλης της ύλης και επειδή είμαι υπεύθυνος εκ μέρους του ΠΑΣΟΚ για τον τουρισμό, θέλω να μιλήσω για αυτό το θέμα, στο οποίο λέτε ότι κάνατε μεταρρυθμίσεις, ότι προχωρήσατε βήματα μπροστά. Και θα αποδείξω με τα παρακάτω σχόλια ότι δεν κάνατε τίποτα, ότι είστε υπόλογοι.
    Πρώτο σχόλιο: Κάθε χώρα που διοργανώνει τους Ολυμπιακούς Αγώνες ένα πράγμα επιχειρεί να εκμεταλλευτεί μετέπειτα. Τη μεταολυμπιακή αίγλη.
    Έτσι, λοιπόν, και η Ελλάδα, μετά το «συγγνώμη» που της απηύθυνε το CNN, περίμενε -και περιμένει- τους τουρίστες, οι οποίοι είδαν τους Ολυμπιακούς Αγώνες από την τηλεόραση, να έρθουν και να ζήσουν, να βιώσουν αυτά που είδαν μέσα στα γήπεδα και τα στάδια. 
    Ακούστε, όμως, κύριοι συνάδελφοι: Στάδια με λουκέτο. Κλειδωμένες πόρτες. Οι τουρίστες και οι επισκέπτες δεν μπορούν να βρουν ανοικτές τις ολυμπιακές εγκαταστάσεις. «ΤΑ ΝΕΑ», Πέμπτη 2 Ιουνίου: «Οι φαντάροι τα φυλάνε, λες και βρισκόμαστε στη Βηρυτό του 1985».
    Αυτός, δεν είναι ο καθρέφτης της σύγχρονης Ελλάδας; Αυτό όμως δεν είναι εκείνο που πρέπει να προβάλλουμε προς τα έξω:
    Υπεύθυνος, γι’ όλα αυτά δεν είναι ο κ. Αβραμόπουλος. Υπεύθυνος είναι ο Υπουργός Πολιτισμού, ο Πρωθυπουργός κ. Καραμανλής, διότι η μόνη απόφαση την οποία πήρε ως Υπουργός Πολιτισμού, είναι να παρατείνει τη λειτουργία των μουσείων. Καλό είναι και αυτό το μέτρο. Να έρχονται οι τουρίστες να επισκέπτονται τα μουσεία μας.
    Θα χρειαστούν, όμως, και φύλακες. Και τα «γαλάζια» παιδιά θα βρουν δουλειά, μέσα από το διάτρητο νόμο, ο οποίος τους βάζει «με προφορική συνέντευξη πλέον στο δημόσιο.
    Αφού, όμως, προχώρησε σε αυτό το μέτρο, για ποιο λόγο, αγαπητοί συνάδελφοι, δεν προχωράει να ανοίξει και τα ολυμπιακά γήπεδα, τα στάδια, που είναι ο κράχτης της σύγχρονης Ελλάδας; Μουσεία υπάρχουν και στην Τουρκία και στη Βουλγαρία και στην Τυνησία και στην Αίγυπτο. Ολυμπιακοί Αγώνες δεν έγιναν σε αυτές τις χώρες, που είναι ανταγωνίστριες στον τουρισμό.
    Δεύτερο σχόλιο: Το ΠΑΣΟΚ εξασφάλισε 60.000.000 ευρώ μέσα από την αποκρατικοποίηση των καζίνο για να διατεθούν ως προίκα για τη διαφήμιση του ελληνικού τουρισμού. Αυτοί ήταν αυτοτελείς πόροι, που δίνονται έξω από τον κρατικό προϋπολογισμό. 
    Τότε μας λέγατε ότι πουλούσαμε τα «ασημικά της οικογένειας». Εμείς είχαμε ένα σκοπό: Να δώσουμε μια προίκα στον ελληνικό τουρισμό. Εσείς σήμερα ξεπουλάτε και τα σπίτια, μόνο και μόνο για εισπρακτικούς λόγους. Δείτε, όμως, πώς αξιοποιήσατε αυτήν την προίκα για τη διαφήμιση.
    Διαβάζω από την «ΚΑΘΗΜΕΡΙΝΗ», την έγκριτη εφημερίδα, η οποία είναι στο μη διαπλεκόμενο Τύπο, όπως λέτε εσείς και η οποία σας στήριξε και σας έβγαλε κυβέρνηση. Άρθρο της δημοσιογράφου – συνεργάτιδας της εφημερίδας, η οποία λέει: «Μήπως οι διαφημιστικές μας εταιρείες με τη μεγάλη τους πείρα και τις διεθνείς διακρίσεις στα επιδόρπια γιαούρτης, αυτοκινήτων και σαμπουάν θα έπρεπε να ενημερωθούν λίγο καλύτερα για τις τάσεις της παγκόσμιας αγοράς τουρισμού πριν αναλάβουν το βαρύ φορτίο της προβολής του προϊόντος «Ελλάδα»;» 
    Τι μας λέει η εφημερίδα; Ότι πίσω από τις κολώνες που γράφουν «Live your myth in Greece», αν το «Greece» το αντικαταστήσουμε με «Turkey» ή «Egypt», μας παραπέμπει στην Έφεσο, μας παραπέμπει στην Αλεξάνδρεια. Παντού υπάρχουν κολώνες. Ολυμπιακοί Αγώνες δεν υπάρχουν. Η «στέγη Καλατράβα» δεν υπάρχει. Οι εγκαταστάσεις δεν υπάρχουν. Άρα, λάθος marketing κάνετε στον τουρισμό και σπαταλάτε την προίκα του ελληνικού λαού, που σας κληρονόμησε για τη διαφήμιση.
    ΚΩΝΣΤΑΝΤΙΝΟΣ ΚΑΪΣΕΡΛΗΣ: Πείτε τους κι άλλα.
    ΠΑΝΑΓΙΩΤΗΣ ΣΓΟΥΡΙΔΗΣ: Τρίτο σχόλιο: Τα αποτελέσματα αυτών των αστοχιών σας ποια είναι; Να υπάρχει ανεργία και πτώση.
    Διαβάζω από τον «ΟΙΚΟΝΟΜΙΚΟ ΤΑΧΥΔΡΟΜΟ» δημοσίευμα της 30ης Μαΐου: «Άνεργος ο ένας στους τρεις ξενοδοχοϋπαλλήλους. Τα περισσότερα από τα μικρά ξενοδοχεία δεν άνοιξαν και οι εργαζόμενοι ψάχνουν δουλειά. Στο χείλος του γκρεμού ο τουρισμός. Η τουριστική κίνηση το Μάιο ήταν μειωμένη κατά 35%». 
    Δεν τα λέω εγώ αυτά. Τα λέει το στέλεχος της παράταξής σας, ο κ. Μιναΐδης, ο Πρόεδρος της Πανελλήνιας Ομοσπονδίας Ξενοδόχων.
    Και αυτή η μείωση του τουρισμού είναι μετά από το πάρτι των Ολυμπιακών Αγώνων, μετά από τη γιορτή των Ολυμπιακών Αγώνων. Όχι μετά τον πόλεμο του Ιράκ και το χτύπημα των δίδυμων πύργων. 
    Ενώ, όμως, αυτά συνέβαιναν, ο κ. Λιάσκος μας έλεγε εδώ ότι υπάρχει αύξηση επισκεπτών διότι υπάρχει κίνηση στο αεροδρόμιο «Ελευθέριος Βενιζέλος», λες και οι επιβάτες είναι και τουρίστες. Ράβδος εν γωνία, άρα βρέχει.
      Και θα κλείσω με το εξής σχόλιο: Πείτε μου μία τουριστική επένδυση που ήρθε στην Ελλάδα. Μία, δεν θέλω δύο. Πείτε μου μία δημοπράτηση, μια διεθνής διακήρυξη που να έχει γίνει για τον τουρισμό μας. Μία, δεν θέλω δύο!
      ΑΘΑΝΑΣΙΟΣ ΜΠΟΥΡΑΣ: Ένα, από τα είκοσι χρόνια που ήσασταν εσείς Κυβέρνηση, να μας πείτε.
      ΠΑΝΑΓΙΩΤΗΣ ΣΓΟΥΡΙΔΗΣ: Όσο δε για τον ΕΟΤ, που θα ήταν ο εκτελεστικός βραχίονας της τουριστικής σας πολιτικής, δεν θα κάνω τίποτε άλλο παρά θα διαβάσω την καταγγελία των εργαζόμενων του ΕΟΤ, που είναι συνδικαλιστές της ΔΑΚΕ και λένε τα εξής: «Καταγγέλλουμε την πολιτική ηγεσία για ανυπαρξία στοιχειώδους σχεδιασμού, αναιτιολόγητη αδιαφορία, σκόπιμη καθυστέρηση στην ολοκλήρωση κατάρτισης του κανονισμού λειτουργίας του ΕΟΤ, με αποτέλεσμα τη δημιουργία ασώματης κεφαλής». Δεκαπέντε μήνες τώρα είναι χωρίς διοικητικό συμβούλιο ο ΕΟΤ. 
      Και παράλληλα το Υπουργείο είναι ένα Υπουργείο φάντασμα. Δεκαπέντε μήνες τώρα ένα νομοσχέδιο κατέβασε. Δεν κατέβασε δεύτερο. Πού είναι ο ιαματικός τουρισμός; Πού είναι οι εναλλακτικές μορφές τουρισμού; Δεν υπάρχει ούτε ένα νομοσχέδιο.
      Αλλά, δυστυχώς, τι πληρώνει, αγαπητοί συνάδελφοι, ο τουρισμός και ένα εκατομμύριο άνθρωποι που ζουν από αυτόν; Πληρώνουμε τα εξής: Πληρώνουμε το γεύμα του κ. Αβραμόπουλου και του κ. Καραμανλή στο «ΔΙΟΝΥΣΟ» με θέα την Ακρόπολη, που πιστοποίησε τη φυσική αντιπάθεια μεταξύ των δύο ανδρών.
      (Χειροκροτήματα από την πτέρυγα του ΠΑΣΟΚ)
      ΑΠΟΣΤΟΛΟΣ ΣΤΑΥΡΟΥ: Μα, τι λέτε τώρα;
      ΠΑΝΑΓΙΩΤΗΣ ΣΓΟΥΡΙΔΗΣ: Του έδωσε ένα Υπουργείο, που είναι χωρίς αρμοδιότητες. Ένα Υπουργείο το οποίο δεν έχει καμία αρμοδιότητα. Το μεγαλύτερο νομοσχέδιο που έγινε για την αξιοποίηση των ολυμπιακών εγκαταστάσεων, δεν το υπέγραψε το Υπουργείο Τουρισμού, γιατί είναι Υπουργείο χωρίς αρμοδιότητες. Αυτό είναι το Υπουργείο. Αυτός είναι ο μύθος για τον ελληνικό τουρισμό. 
      Δυστυχώς, αυτή είναι και η μεταρρύθμιση την οποία επαγγέλλεσθε. Μια μεταρρύθμιση για την οποία ο Θεός να βάλει το χέρι του!
      (Στο σημείο αυτό ο Βουλευτής κ. Παναγιώτης Σγουρίδης καταθέτει για τα Πρακτικά έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει η συνάδελφος κ. Αικατερίνη Παπακώστα.
      ΑΙΚΑΤΕΡΙΝΗ ΠΑΠΑΚΩΣΤΑ: Κυρία Πρόεδρε, κυρίες και κύριοι συνάδελφοι, έχει ιδιαίτερο ενδιαφέρον η αποψινή συζήτηση. Ο στόχος όλων μας ήταν να εστιάσουμε την προσοχή μας σε αυτά τα οποία η Κυβέρνηση, εργαζόμενη πάρα πολύ σκληρά αυτούς τους δεκαπέντε μήνες, πράττει καθημερινά.
      Όμως, έτσι όπως διεξάγεται η συζήτηση, είμαι υποχρεωμένη αυτήν τη στιγμή και από αυτό το Βήμα να πω το εξής: Στις 7 Μαρτίου του 2004 ο ελληνικός λαός αποδοκίμασε το ΠΑΣΟΚ για τρεις λόγους, κατά την άποψή μου, λόγους οι οποίοι εμπεριέχουν τρία κρίσιμα αγαθά. Θεωρώ ότι αποδοκίμασε το ΠΑΣΟΚ κυριολεκτικά και μεταφορικά, για αυτό που ονομάζουμε ψωμί, παιδεία και ελευθερία.
      (Θόρυβος από την πτέρυγα του ΠΑΣΟΚ)
      Επί των ημερών της δικής σας διακυβέρνησης η μεγάλη μάζα, οι πολίτες, δεν είχαν ψωμί. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Παντεσπάνι να τους δώσετε εσείς.
      ΑΙΚΑΤΕΡΙΝΗ ΠΑΠΑΚΩΣΤΑ:Το μισό του ελληνικού λαού κατάντησε να ζει κοντά ή κάτω από τα όρια της φτώχειας.
      Το δεύτερο αγαθό, κυρίες και κύριοι συνάδελφοι, είναι η παιδεία. Οικογένειες, και παιδιά αυτών των οικογενειών, αιμορραγούσαν οικονομικά, γιατί καταντήσατε την παιδεία και το εκπαιδευτικό σύστημα επί των ημερών σας για λίγους.
      Εις απόδειξη και εις επίρρωση αυτού που λέω, είναι ότι αυτές τις μέρες ο γνωστός εκπαιδευτικός Χρήστος Κάτσικας και οι αρθρογράφοι του «ΒΗΜΑΤΟΣ», της «ΕΛΕΥΘΕΡΟΤΥΠΙΑΣ», αλλά και άλλων εφημερίδων, που δεν μπορείτε, κυρίες και κύριοι συνάδελφοι του ΠΑΣΟΚ, να πείτε ότι συμπλέουν με την Κυβέρνηση, γράφουν ότι η παιδεία και το εκπαιδευτικό σύστημα είναι ταξική και μόνο για λίγους. Αυτό απαντά στο παντεσπάνι που είπατε προηγουμένως.
      Το τρίτο αγαθό είναι η ελευθερία. Πρέπει να σας πω ότι τυπικά η Ελληνίδα και ο Έλληνας ήταν ελεύθεροι να απολαύσουν τα αγαθά και τα στοιχειώδη είδη πρώτης ανάγκης για τη διαβίωσή τους. Ουσιαστικά, όμως, με το τέρας της ακρίβειας, που μας κληροδοτήσατε, ήταν δεσμώτες, εξαιτίας ακριβώς των πολιτικών της ακρίβειας, που εσείς φέρατε και την αναγορεύσατε σε πολιτική για το καλάθι της νοικοκυράς.
      Να σας θυμίσω, για να μην ξεχνιόμαστε, τα περίφημα λαχανάκια των Βρυξελλών. Θυμάστε την ανέξοδη, την αβανταδόρικη –να μου επιτρέψετε την έκφραση- πολιτική σπέκουλα που έκανε το ΠΑΣΟΚ εκείνες τις μέρες με τα λαχανάκια των Βρυξελλών; 
      Κυρίες και κύριοι συνάδελφοι, η οικονομική δυσπραγία, η οικονομική ανέχεια, με αποτέλεσμα ο λαός να καταψηφίσει το ΠΑΣΟΚ, ακριβώς επειδή δεν είχε ψωμί, επειδή δεν είχε παιδεία και επειδή είχε τύποις ελευθερία….
      (Θόρυβος στην Αίθουσα)
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, ησυχία και προσοχή. 
      ΑΙΚΑΤΕΡΙΝΗ ΠΑΠΑΚΩΣΤΑ: …πρέπει να σας πω ότι δεν προήλθε, κυρίες και κύριοι συνάδελφοι, ούτε επειδή δεν υπήρχαν χρήματα ούτε επειδή η ελληνική και η διεθνής συγκυρία δεν το επέτρεπαν. Κυρίες και κύριοι συνάδελφοι, εκτιμώ ότι η οικονομική αυτή δυσπραγία συνέβη γιατί δυστυχώς η χώρα μας ανακηρύχθηκε πρώτη σε διαφθορά και γιατί ακόμα δυστυχέστερα τα χρήματα του ελληνικού λαού κατέληξαν σε ξένες τράπεζες και σε off-shore εταιρείες. 
      Σήμερα, λοιπόν, κυρίες και κύριοι συνάδελφοι, που ζητάτε δεσμεύσεις, το γάντι της διαφθοράς είναι κάτω και ο ελληνικός λαός μας προσκαλεί και μας καλεί να το σηκώσουμε το γάντι. Εγώ θα ήθελα να σας πω το εξής: Ας τολμήσουμε απόψε, με την ευκαιρία αυτής της συζήτησης που είναι εξαιρετικά χρήσιμη, να δεσμευθούμε και να αποφασίσουμε πριν κλείσει η συνεδρίαση να ζητήσουμε από κοινού με σύμπνοια, με ομοφωνία, με ομοθυμία, να ανοίξουν όλοι οι λογαριασμοί στην Ελβετία και στους φορολογικούς παραδείσους. Και βεβαίως να κατασχεθεί η περιουσία εκείνων, οι οποίοι δεν τη δικαιολογούν. Ιδού, λοιπόν, πεδίον δόξης λαμπρόν, ιδού δέσμευση στην οποία μπορούμε να καταλήξουμε όλοι μας.
      Θα έλεγα, προχωρώντας και παρακάτω, ότι όλες οι κατηγορίες πολιτών που κάνουν δήλωση πόθεν έσχες στον Άρειο Πάγο να δώσουν εξουσιοδότηση να ανοίξουν τυχόν λογαριασμοί τους στο εξωτερικό -και οι δικοί τους λογαριασμοί, αλλά και των συγγενών τους. Εδώ, λοιπόν, θα φανεί και το πολιτικό ανάστημα, το οποίο διαθέτει κάθε πολιτικός φορέας και εδώ θα αποδείξουμε αν αυτά τα οποία λέμε και διακηρύσσουμε τα εννοούμε πράγματι. 
      Κατά συνέπεια λοιπόν, δεσμεύεστε ή δεν δεσμεύεστε προς αυτήν την κατεύθυνση;
      ΒΑΣΙΛΕΙΟΣ ΚΕΓΚΕΡΟΓΛΟΥ: Συμφωνούμε, συμφωνούμε!
      ΚΩΝΣΤΑΝΤΙΝΟΣ ΚΑΪΣΕΡΛΗΣ:  Ναι, ναι, το ψηφίζουμε!
      (Θόρυβος στην Αίθουσα)
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ!
      ΑΙΚΑΤΕΡΙΝΗ ΠΑΠΑΚΩΣΤΑ: Εφόσον, λοιπόν, συμφωνούμε, ο κ. Παπανδρέου, ο οποίος πολλάκις έχει μιλήσει για τα ζητήματα αυτά, έχει την ευκαιρία και την ευχέρεια να προχωρήσουμε από κοινού σε αυτό που προηγουμένως είπα. 
      Θα πρέπει να σας πω ότι η δήθεν «σοβαρή και αξιόπιστη» κυβέρνηση του ΠΑΣΟΚ άφησε στη χώρα, φίλες και φίλοι, πάρα πολλά ελλείμματα, όχι μόνο οικονομικά, αλλά και θεσμικά. Μας λέτε συνήθως για την απογραφή και για το τι καταφέραμε. Εγώ θα πω κάτι, ξεκινώντας από το αντίθετο. Η απογραφή έδειξε την εικόνα της οικονομίας. Αλλά εκείνο το οποίο δεν ανέδειξε, κυρίες και κύριοι συνάδελφοι, είναι τα μεγάλα ελλείμματα στα θέματα οργάνωσης των δημοσίων υπηρεσιών, είναι την έλλειψη διαχειριστικού πλαισίου για τη στήριξη και την υλοποίηση των έργων του Γ΄ Κοινοτικού Πλαισίου Στήριξης. Δεν ανέδειξε η απογραφή μια Δημόσια Διοίκηση, η οποία παραμένει ο μεγάλος ασθενής, αναξιόπιστη, με χαμηλή ανταγωνιστικότητα, με ευκαιριακό σχεδιασμό έργων και δράσεων και απουσία μηχανισμών διαχείρισης ενός σύγχρονου κράτους. 
      Από την άλλη πλευρά, η Κυβέρνησή μας τους τελευταίους δεκαπέντε μήνες πήρε πάρα πολλές πρωτοβουλίες σε όλα τα επίπεδα. Να σας θυμίσω ενδεικτικά μερικές. Επιλύσαμε το κοινωνικά μεγάλο πρόβλημα των πανωτοκίων. Μεταρρυθμίσαμε την άμεση φορολογία. Ψηφίσαμε το Δεκέμβριο στη Βουλή το νέο αναπτυξιακό νόμο. Αναδιαρθρώσαμε αποτελεσματικά τη διαχείριση του Γ΄ Κοινοτικού Πλαισίου Στήριξης. Οργανώσαμε τις διαχειριστικές αρχές. Εξυγιάναμε προγράμματα, όπως το πρόγραμμα για την Κοινωνία της Πληροφορίας. Και βέβαια δώσαμε έμφαση στην απεμπλοκή των μεγάλων επενδύσεων, που καθυστερούν όλα αυτά τα χρόνια, εξαιτίας της γραφειοκρατίας. Καταργήσαμε το ΛΑΦΚΑ, ενισχύοντας κατά μέσο όρο περίπου 2% τα εισοδήματα των συνταξιούχων. 
      Δεν θα ισχυριστώ, κυρίες και κύριοι συνάδελφοι, ότι προλάβαμε να επιτελέσουμε σε δεκαπέντε μήνες αυτά που δεν καταφέρατε εσείς σε είκοσι χρόνια. Παραλάβαμε μία δύσκολη κατάσταση. Παραλάβαμε ένα συνολικό οικονομικό αλλά και θεσμικό εκτροχιασμό.
     Δουλεύουμε με συναίνεση, με συνεννόηση με όλους τους κοινωνικούς εταίρους. Αντιμετωπίζουμε σημαντικές προκλήσεις. Είμαστε αποφασισμένοι για μεταρρυθμίσεις, με γνώμονα ένα και μοναδικό: Το συμφέρον του πολίτη, το συμφέρον των Ελληνίδων και των Ελλήνων.
     Γι’ αυτό, λοιπόν, κυρίες και κύριοι συνάδελφοι, κεντρικός στόχος της πολιτικής μας είναι η καλύτερη ζωή για όλους τους πολίτες. Αυτό είναι το όραμά μας για τη σύγχρονη Ελλάδα, γι’ αυτό το όραμα εργαζόμαστε και γι’ αυτό ζητούμε την ψήφο εμπιστοσύνης προς την Κυβέρνηση της Νέας Δημοκρατίας.
     Σας ευχαριστώ πολύ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη-Ψαρούδα): Το λόγο έχει η συνάδελφος κ. Ελπίδα Τσουρή. 
     ΕΛΠΙΔΑ ΤΣΟΥΡΗ:  Κυρίες και κύριοι συνάδελφοι, όπως είναι γνωστό, στο σπίτι του κρεμασμένου δεν μιλάνε για σχοινί.
     (Θόρυβος από την πτέρυγα της Νέας Δημοκρατίας)
     (Χειροκροτήματα από την πτέρυγα του ΠΑΣΟΚ)
      Όσο, λοιπόν, και αν ακούγεται περίεργο, η φράση αυτή δεν απευθύνεται στην προκάτοχό μου, την οποία διαδέχομαι στο Βήμα, και η ανάλυση της οποίας για το ψωμί, παιδεία, ελευθερία θα μπορούσε να ανησυχήσει πολλούς αγωνιστές πριν από εμάς.
     (Στο σημείο αυτό εισέρχεται στην Αίθουσα ο Πρόεδρος του Πανελληνίου Σοσιαλιστικού Κινήματος κ. Γεώργιος Παπανδρέου)
     (Όρθιοι οι Βουλευτές του ΠΑΣΟΚ χειροκροτούν ζωηρά και παρατεταμένα)
     Η φράση αυτή απευθύνεται –και, δυστυχώς, αναγκάζομαι να το θυμίσω- στον Υπουργό Αιγαίου για την παντελή απουσία και του Υπουργείου του και του ίδιου προσωπικά από τα προβλήματα και τις ανάγκες των νησιωτών επί δεκαπέντε μήνες τώρα. 
     Πού πήγαν, λοιπόν, οι υποσχέσεις τις οποίες αφειδώς προεκλογικά μοιράζατε; Πού πήγε η περίφημη αναβάθμιση της ποιότητας ζωής των νησιωτών, για την οποία τόσα και τόσα γράφτηκαν, τόσα και τόσα φέϊγ βολάν μοιράστηκαν; Πού πήγε η ολοκληρωμένη νησιωτική πολιτική δέσμευση του Πρωθυπουργού; 
     Προσωπικά πρέπει να πω ότι κατανοώ τον Υπουργό Αιγαίου. Ο απολογισμός του Υπουργείου του δεν υπάρχει. Για άλλη μια φορά είναι καταλογισμός ευθυνών στις προηγούμενες κυβερνήσεις, κάποια ηλεκτροπαραγωγά ζεύγη, όπως ανέφερε και μερικές επιχορηγήσεις σε κάποια πολιτιστικά σωματεία. Αυτή είναι η ολοκληρωμένη νησιωτική πολιτική του κυρίου Υπουργού. Να τη χαίρεστε!
     (Χειροκροτήματα από την πτέρυγα του ΠΑΣΟΚ)
      Από το σημείο, όμως, αυτό μέχρι το σημείο να εμφανίζει έργα της προηγούμενης κυβέρνησης ως έργα του Υπουργείου του, υπάρχει απόσταση και το θράσος είναι απύθμενο. 
     Αναφέρω ενδεικτικά το νοσοκομείο και τα φράγματα της Χίου, για τα οποία ονομαστικά αναφέρθηκε ο κύριος Υπουργός. Έργα του Γ΄ Κοινοτικού Πλαισίου Στήριξης ενταγμένα, χρηματοδοτημένα, δημοπρατημένα και με ανάδοχο επί των ημερών της κυβέρνησης του ΠΑΣΟΚ. Καμία συνεισφορά το Υπουργείο Αιγαίου.
     Όσον αφορά δε τα έργα και τις ημέρες της σημερινής Κυβέρνησης, να σημειώσουμε ότι στο Νοσοκομείο της Χίου επί δεκαπέντε μήνες δεν έχει μπει μία πέτρα πάνω στην άλλη, ενώ έχει αυξηθεί ήδη ο προϋπολογισμός του έργου και 3.000.000 ευρώ. Αυτή είναι η ολοκληρωμένη νησιωτική πολιτική, κύριοι. Να τη χαίρεστε! 
     (Χειροκροτήματα από την πτέρυγα του ΠΑΣΟΚ)
     Και για να μην κομπάζει, γιατί κόμπαζε τρις ότι εννέα Βουλευτές της Νέας Δημοκρατίας εξελέγησαν στο Αιγαίο έναντι τεσσάρων του ΠΑΣΟΚ, θα του υπενθυμίσω ότι επίσης για πρώτη φορά στη νεότερη ιστορία της Ελλάδας οι νησιώτες στους δεκαπέντε αυτούς μήνες κατέβηκαν τρεις φορές στους δρόμους, κύριε Υπουργέ. Τρεις φορές έκλεισαν τα καταστήματά τους. Και αυτό αν μη τι άλλο θα έπρεπε να σας ανησυχεί.
     (Χειροκροτήματα από την πτέρυγα του ΠΑΣΟΚ)
     Κυρίες και κύριοι συνάδελφοι, η σημερινή συζήτηση, την οποία ως ΠΑΣΟΚ προκαλέσαμε, διεξάγεται σ’ ένα γενικευμένο κλίμα αβεβαιότητας και ανασφάλειας. Ένα κλίμα το οποίο εισπράττουμε όλοι και όλες σ’ ένα πλήθος καθημερινών περιστάσεων στην οικονομική και κοινωνική δραστηριότητα, στον τρόπο με τον οποίο ο πολίτης αντιμετωπίζει την καθημερινή του ζωή και τις προσδοκίες που έχει για το μέλλον. 
     Ο Πρωθυπουργός της χώρας μπορεί να προέβλεψε βέβαια πριν από κάποιο χρονικό διάστημα, απογείωση της ελληνικής οικονομίας μετά από δύο χρόνια. Όμως, η πρόβλεψη αυτή ελάχιστους πείθει. Και πείθει ελάχιστους, γιατί μετά από δεκαπέντε μήνες διακυβέρνησης έχει κλονιστεί βαθιά η εμπιστοσύνη των πολιτών ως προς τους κυβερνητικούς χειρισμούς.
      Θα αναφέρω μερικά παραδείγματα τα οποία θεωρώ χρήσιμα. Ανακαλύψατε την ιστορία της απογραφής για να αντιπολιτευτείτε αναδρομικά τις κυβερνήσεις του ΠΑΣΟΚ, με αποτέλεσμα να θέσετε την ελληνική οικονομία υπό επιτήρηση. 
      Σήμερα, εσείς οι ίδιοι, ομολογείτε ότι χαλκεύσατε στοιχεία του φετινού προϋπολογισμού, προκειμένου να μην χαρακτηριστεί εξαρχής ανεδαφικός και ανεφάρμοστος. Ξιφουλκήσατε κατά της διαφθοράς και της διαπλοκής για επικοινωνιακούς και μόνο λόγους, ψηφίζοντας το νόμο περί «Βασικού Μετόχου».
      Σε όλες τις παρατηρήσεις που σας είχαν γίνει από ποικίλους φορείς και την Αντιπολίτευση, απαντήσατε με τη βεβαιότητά σας για την εφαρμογή του, χλευάζοντας όσους τεκμηριωμένα σας έδιναν την άλλη άποψη. 
      Ελάχιστους μήνες μετά ασθμαίνοντας, ψηφίσατε την αναστολή του. Διαβεβαιώσατε επανειλημμένα σε όλους τους τόνους ότι θα κινηθείτε στην κατεύθυνση της ήπιας προσαρμογής. Ενώ ακόμα ηχούσαν στα αυτιά των πολιτών οι διαβεβαιώσεις σας, προχωρήσατε στη λήψη έκτακτων οικονομικών μέτρων, προϊόν της πολιτικής σας με κορυφαίο ανάμεσά τους την αύξηση του ΦΠΑ, που συντελεί στη συρρίκνωση του οικογενειακού εισοδήματος. 
      Όλα αυτά, και πολλά άλλα, ορίζουν το κλίμα αβεβαιότητας στο οποίο αρχικά αναφέρθηκα και επειδή συνήθως προσφεύγετε στην αναδρομική αντιπολίτευση, θέλω να ξεκαθαρίσω ακόμα κάτι. Κατά τη διακυβέρνηση της χώρας από το ΠΑΣΟΚ, η χώρα είχε σαφή στρατηγική. Είχε θέσει υψηλούς στόχους και τους πέτυχε, παρά τη συνεχή και διαρκή δική σας μεμψιμοιρία και τον άκριτο καταγγελτικό σας λόγο. 
      Βεβαίως -και το έχουμε εμείς οι ίδιοι επανειλημμένα επισημάνει- υπήρξαν ανεπάρκειες και λάθη και παραλείψεις. Όλα αυτά τα στάθμισε και τα έκρινε ο ελληνικός λαός. Από το Μάρτιο του 2004, κύριοι συνάδελφοι της Νέας Δημοκρατίας και κύριοι της Κυβέρνησης, έχετε πάρει εσείς την εντολή να κυβερνήσετε και κρίνεστε για τη συνέπεια λόγων και έργων, κρίνεστε από την κατεύθυνση στην οποία θέλετε να οδηγήσετε τη χώρα, κρίνεστε για το κυβερνητικό έργο. 
      Μην αναζητείτε, λοιπόν, άλλοθι σε ευθύνες προηγούμενων χρόνων. Αν μη τι άλλο, αυτή η τακτική έχει εξαντλήσει τα όρια της και ελάχιστους πείθει. 
      Εξαγγέλλετε μεταρρυθμίσεις, αλλά δηλώνοντας εκ των προτέρων με μεγαλοστομία ότι είστε αποφασισμένοι να πραγματοποιήσετε τα σχέδιά σας ανεξάρτητα από συναινέσεις ή όχι, υπονομεύοντας έτσι κάθε έννοια κοινωνικού διαλόγου. 
      Για να γίνει δηλαδή κατανοητό, θα σας πω το εξής: Τι ακριβώς λέτε στους κοινωνικούς εταίρους; Λέτε: «Ελάτε να συμφωνήσετε μαζί μας, αλλά είτε συμφωνήσετε είτε δεν συμφωνήσετε, θα υποστείτε τις συνέπειες των μέτρων, τα οποία εμείς έχουμε αποφασίσει έτσι κι αλλιώς να πάρουμε». 
      Αυτή είναι η ουσία των διακηρύξεων περί μεσαίου χώρου, περί κοινωνικού κέντρου, περί συναίνεσης και νέας διακυβέρνησης, τις οποίες προεκλογικά επαναλαμβάνατε. 
      Όμως, τώρα που επιτέλους πέφτουν τα προσωπεία, είναι εμφανής η οπισθοδρόμηση και ο αυταρχισμός, χαρακτηριστικά της νεοσυντηρητικής τοποθέτησης, η οποία σας διακρίνει. 
      Το σημαντικό βέβαια είναι ότι πράγματι χρειάζονται μεταρρυθμίσεις και τομές και χρειάζονται σε εκείνους τους τομείς, οι οποίοι αφορούν στη σχέση του κράτους με την κοινωνία, λαμβάνοντας υπόψη το ευρύτερο κοινωνικό συμφέρον και θέτοντας στόχους, οι οποίοι θα αφορούν στην ποιότητα και στην αποτελεσματικότητα των υπηρεσιών του δημόσιου τομέα και οικοδομώντας το δημόσιο, το οποίο δεν θα ταυτίζεται με το ευτελές, το αναποτελεσματικό και το ανεπαρκές, αλλά με υπηρεσίες που θα σέβονται τον πολίτη, θα δίνουν λύσεις στα προβλήματά του και θα βάζουν τα θεμέλια για μία νέα σχέση του με το κράτος. 
      Όλη αυτή η μεταρρυθμιστική προσπάθεια θα πρέπει να βασίζεται στο σεβασμό των κοινωνικών κατακτήσεων και στη διεύρυνση των πολιτικών, που συνδέονται με το κοινωνικό κράτος. Θα πρέπει να αξιοποιεί την εμπειρία άλλων χωρών της Ευρώπης, οι οποίες συνδιαμόρφωσαν το σύγχρονο συνολικό κοινωνικό μοντέλο και επιτέλους να ανταποκρίνεται στις απαιτήσεις των πολιτών. 
      Όμως, βέβαια, σε όλη αυτήν τη διαδικασία εξυπακούεται ότι πραγματικός αντίπαλος είναι τα προβλήματα και οι δυσλειτουργίες του δημόσιου τομέα και όχι βέβαια κάποιες ομάδες εργαζομένων.
      Γι’ αυτό, κυρίες και κύριοι συνάδελφοι, απαιτείται ένας ευρύτερος διάλογος, μια κοινή προσπάθεια, που θα προωθεί μέτρα και πρωτοβουλίες, οι οποίες οδηγούν σε μία κοινωνία συνοχής, αλληλεγγύης, ευημερίας και ίσων ευκαιριών, μία κοινωνία η οποία θα συζητήσει χωρίς προκαταλήψεις, αλλά και με ωριμότητα όλα εκείνα τα στοιχεία, τα οποία διαμορφώνουν το σύγχρονο κοινωνικό κράτος και τη σχέση του με τον πολίτη.
      Η κοινωνική δυναμική και οι απαιτήσεις των πολιτών θα τα επιβάλουν αυτά, όπως εν τέλει θα επιβάλουν δημοκρατικά και μία άλλη κυβέρνηση, η οποία θα τα κάνει πράξη. 
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο Αρχηγός της Αξιωματικής Αντιπολίτευσης και Πρόεδρος του ΠΑΣΟΚ κ. Γιώργος Παπανδρέου.
      (Όρθιοι οι Βουλευτές του ΠΑΣΟΚ χειροκροτούν ζωηρά και παρατεταμένα)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρίες και κύριοι συνάδελφοι, όταν η Νέα Δημοκρατία πήρε την ψήφο του ελληνικού λαού στις 7 Μαρτίου, πολλοί πίστεψαν ότι είχε αλλάξει, ότι ενδεχομένως θα μπορούσε να προσφέρει στον τόπο, ότι τόσα χρόνια στην Αντιπολίτευση κάτι θα είχε μάθει, κάποια νέα στελέχη θα είχε αναδείξει. Είχατε μια μεγάλη ευκαιρία.
      (Στο σημείο αυτό εισέρχεται στην Αίθουσα  ο Πρόεδρος της Κυβέρνησης και Υπουργός Πολιτισμού κ. Κ. Καραμανλής).
      (Όρθιοι τον χειροκροτούν οι Βουλευτές της Νέας Δημοκρατίας)
      Από την πλευρά μας και από την πλευρά μου προσωπικά, προσέφερα υποστήριξη σε πολλά μεγάλα θέματα. Το έκανα ως εθνικό χρέος, χρέος απέναντι στον τόπο. Και αυτό, παρά τη συνεχή παρελθοντολογία σας, παρά την απογραφή σας, παρά τη λασπολογία σας, παρά τις καθημερινές ύβρεις απέναντι στην παράταξή μας, που δυστυχώς συνεχίσατε και προχθές και όλες αυτές τις ημέρες, και τις αβάσιμες διώξεις των στελεχών μας. 
      Παρακολουθήσαμε αυτές τις τρεις μέρες την ιδιότυπη αλαζονεία σας, που την έχετε βαπτίσει «σεμνότητα» και «ταπεινότητα». Η συζήτηση, όμως, ήταν αποκαλυπτική. Είχατε μια τελευταία ευκαιρία να αποδείξετε ότι ακούτε τα κελεύσματα των εποχών, ότι παρά τις συνεχείς επιθέσεις απέναντί μας σέβεστε κάποια εμπειρία που έχουμε αποκτήσει τόσα χρόνια, ότι ξέρετε να αλλάζετε πορεία, ότι ξέρετε να μαθαίνετε από τα λάθη σας, ότι ξέρετε να αναγνωρίζετε τις αδυναμίες σας, ότι μπορείτε να βάλετε μυαλό.
      Δυστυχώς για εσάς, χάσατε αυτήν την ευκαιρία. Η Νέα Δημοκρατία και ο Πρωθυπουργός έχασαν μια μάχη, μια ακόμα μάχη, μια μεγάλη μάχη, όχι με το ΠΑΣΟΚ, αλλά με το μέλλον της χώρας. 
      (Χειροκροτήματα από την πτέρυγα του ΠΑΣΟΚ)
       Κύριε Καραμανλή, τα αστεία έχουν τελειώσει. Η συζήτηση αποκάλυψε την αλήθεια για το έργο και τις ημέρες της δικής σας Κυβέρνησης, την έλλειψη πυξίδας και προγράμματος, τα ψευδεπίγραφα μεγάλα λόγια περί μεταρρυθμίσεων, τη δραματική πορεία της οικονομίας, λόγω των πολιτικών χειρισμών σας. Έβαλε τέλος στο μύθο των κακών Υπουργών από τη μια και του «υπεράνω» Πρωθυπουργού από την άλλη. Και έβαλε τέλος στη συνήθεια της Κυβέρνησης και του Πρωθυπουργού να προτιμά τα επικοινωνιακά τρικ από τον ουσιαστικό διάλογο. Διότι μπόρεσε ο Έλληνας πολίτης να διαπιστώσει ιδίοις όμμασι την αλήθεια. Δεν μπορείτε να κρυφτείτε πια! 
      Σε αυτούς τους δεκαπέντε μήνες, το Υπουργικό Συμβούλιο έχει –νομίζω- συνεδριάσει τέσσερις-πέντε φορές και τις περισσότερες για πανηγυρικούς λόγους. Ο Πρωθυπουργός δεν έχει έρθει στη Βουλή ούτε μία φορά για την ώρα του Πρωθυπουργού, για να απαντήσει σε ερωτήσεις Βουλευτών και κομμάτων! 
       (Χειροκροτήματα από την πτέρυγα του ΠΑΣΟΚ)
       Αυτή η περιφρόνηση του διαλόγου, της δημοκρατίας, δυστυχώς, σας χαρακτηρίζει. Πρόκειται για μια δημοκρατία που θέλετε να φέρετε στα μέτρα σας, όπως έγινε με την ιστορία της «λευκής ψήφου», με την οποία η χώρα βρέθηκε με δύο διαφορετικά εκλογικά συστήματα και άλλαξε η σύνθεση της Βουλής, λόγω αυτού, για να ικανοποιηθούν προσωπικές φιλοδοξίες. 
       (Χειροκροτήματα από την πτέρυγα του ΠΑΣΟΚ)
       Είναι αλήθεια ότι και άλλη φορά στη χώρα μας -επί Κωνσταντίνου Καραμανλή- είχαμε ένα διφασικό και τριφασικό εκλογικό σύστημα, αλλά τότε, τουλάχιστον, ήταν πριν από τις εκλογές και τα κόμματα γνώριζαν το παιχνίδι που θα παιζόταν. Τώρα αποκαλύπτεστε εσείς. 
      Αλλά θέλω να δώσω και μια απάντηση και στο Κομμουνιστικό Κόμμα και στο Συνασπισμό. Βέβαια, δεν είναι η κ. Παπαρήγα εδώ και είναι κρίμα που δεν μπορεί να ακούσει τις απόψεις μας και να τοποθετηθεί. Κρίμα. Θα απευθυνθώ όμως στον κ. Αλαβάνο.
      Με όλο το σεβασμό, η συζήτηση στη Βουλή δεν είναι ποδοσφαιρικός αγώνας μεταξύ Ελλάδας και Ουκρανίας. Εκεί το διακύβευμα ήταν η συμμετοχή μας στο παγκόσμιο πρωτάθλημα. Ευγενής στόχος. Εδώ το διακύβευμα είναι άλλο. Εδώ διακυβεύεται το βίος του εργαζόμενου, του αγρότη, το μέλλον της νέας γενιάς, η προστασία της νοικοκυράς, το περιβάλλον, η ανάπτυξη της χώρας.
      (Παρατεταμένα χειροκροτήματα από την πτέρυγα του ΠΑΣΟΚ)
      Η Βουλή αποτελεί μετερίζι, μετερίζι αγώνων, αγώνων για την αποκάλυψη της αλήθειας και της προόδου στη χώρα. Και επιτέλους, ας ανακόψουμε οι προοδευτικές δυνάμεις τη συνεχή και εύκολη απαξίωση των δημοκρατικών μας θεσμών και των πάντων, όπως κάνει η Συντήρηση. Ποιους εξυπηρετεί αυτή η απαξίωση; Μόνο τους ισχυρούς, μόνο το κατεστημένο.
      (Παρατεταμένα χειροκροτήματα από την πτέρυγα του ΠΑΣΟΚ)
      Εμείς πιστέψαμε στον Ελληνισμό. Εμείς πάντα πιστεύαμε στο φρόνημα του Ελληνισμού. Γι’ αυτό πετύχαμε κι αυτά που πετύχαμε. Γι’ αυτό πήγαμε την Ελλάδα μπροστά.
      (Παρατεταμένα χειροκροτήματα από την πτέρυγα του ΠΑΣΟΚ)
      Και εμείς θα μείνουμε στην πρωτοπορία της διαφύλαξης του κύρους των δημοκρατικών μας θεσμών. Και όπως σύραμε την Κυβέρνηση να συζητήσει εδώ στη Βουλή, θα τη σύρουμε να συζητήσει μακριά και έξω από τις κρυψώνες της, στις γειτονιές, στα χωριά, στους δρόμους, ακόμα και στις απεργίες, όπου χρειάζεται.
      (Παρατεταμένα χειροκροτήματα από την πτέρυγα του ΠΑΣΟΚ)
      Σε ό,τι αφορά το «ναι» και το «όχι» του Ευρωσυντάγματος, για το οποίο με ρώτησε ο κ. Αλαβάνος, θέλω να πω ότι υπάρχουν διαφορετικά «ναι», υπάρχουν διαφορετικά «όχι». Σίγουρα, κύριε Αλαβάνο, δεν ταυτίζεστε με το «όχι» του κ. Λεπέν, όπως και εμείς δεν ταυτιζόμαστε με το «ναι» του κ. Σιράκ.
      (Χειροκροτήματα από την πτέρυγα του ΠΑΣΟΚ)
      Σας απαντώ, λοιπόν: προτείνω να ενώσουμε τα προοδευτικά «ναι» και τα προοδευτικά «όχι» σε μια νέα πρόταση για μια δημοκρατική Ευρώπη.
      (Παρατεταμένα χειροκροτήματα από την πτέρυγα του ΠΑΣΟΚ)
      Και συγκεκριμένα, σας καλώ σ’ έναν έντιμο και ισότιμο διάλογο, για να διαμορφώσουμε ένα πρόγραμμα για την Ευρώπη των πολιτών και της δικαιοσύνης.
      Θέσαμε, κυρίες και κύριοι συνάδελφοι, κύριε Πρωθυπουργέ, το ερώτημα εάν εσείς θα πάρετε άλλα μέτρα σε βάρος του ελληνικού λαού τον Οκτώβριο ή τον Απρίλιο. Ζήτησα μια ξεκάθαρη απάντηση, ένα «ναι» ή ένα «όχι». Δεν ακούσαμε τίποτα. Δεν θα ξεχαστεί το ερώτημα. Δεν θα σας αφήσουμε να το ξεχάσετε. Και σας δίνουμε ένα περιθώριο μέχρι το τέλος της συζήτησης, σήμερα, για να απαντήσετε.
      Ακούω δε πολλούς να συζητάνε για εκλογές. Δεν ξέρω τι θα πείτε, αλλά αν ομολογείτε ότι «τα έχετε κάνει θάλασσα», ότι δεν βγαίνει ο δικός σας προϋπολογισμός, ότι δεν τα καταφέρνετε, αν ομολογήσετε την αποτυχία σας και το πιστεύετε, τότε είναι υποχρέωσή σας να πάτε σε εκλογές.
      (Παρατεταμένα χειροκροτήματα από την πτέρυγα του ΠΑΣΟΚ)
      Αν εσείς, από την άλλη, πιστεύετε ότι θα τα καταφέρετε, ότι θα διορθώσετε τα τραγικά σας λάθη και θα πάρει καλή πορεία η χώρα στους επόμενους μήνες και χρόνια, τότε στρωθείτε στη δουλειά, σταματήστε τη φιλολογία και θα κριθείτε πολύ γρήγορα, στις επόμενες εκλογές, που θα γίνουν μάλλον πριν να εξαντλήσετε την τετραετία.
      (Παρατεταμένα χειροκροτήματα από την πτέρυγα του ΠΑΣΟΚ)
      Σε κάθε περίπτωση, μη νομίζετε ότι μας αιφνιδιάζετε. Εμείς είμαστε έτοιμοι, με μια μεγάλη νέα κοινωνική συμφωνία, την επόμενη των εκλογών, όταν θα είμαστε Κυβέρνηση, να πάμε σε ουσιαστικές μεταρρυθμίσεις γι’ αυτήν τη χώρα. Η διαφορά μας σε ό,τι αφορά τις μεταρρυθμίσεις είναι ότι, εμείς πιστεύουμε, ότι μόνο δημοκρατικά και μόνο μαζί με τον ελληνικό λαό μπορεί να γίνουν μεταρρυθμίσεις. Μόνο έτσι είναι βιώσιμες οι μεταρρυθμίσεις.
      (Παρατεταμένα χειροκροτήματα από την πτέρυγα του ΠΑΣΟΚ)
      Εσείς παίρνετε καταναγκαστικά μέτρα κατά της οικονομίας, της ανάπτυξης, του νοικοκύρη και του μέσου πολίτη. Τι εννοείτε ότι είναι η μεταρρύθμιση; Η απογραφή σας ήταν ψευδής και πλαστή. Ο προϋπολογισμός σας, εσείς το ομολογείτε, είναι ψευδής και πλαστός. Οι μεταρρυθμίσεις που κάνετε, είναι ψευδείς και πλαστές. 
      Η μεταρρύθμιση σας είναι η απαξίωση της οικονομίας. Δεν είναι μεταρρύθμιση η απορύθμιση των εργασιακών σχέσεων και η συμπίεση του κόστους εργασίας. Μεταρρύθμιση θα ήταν η ενίσχυση της ποιότητας της παραγωγής, η ασφάλεια και η δικαιοσύνη για τον εργαζόμενο ελληνικό λαό.
      (Χειροκροτήματα από την πτέρυγα του ΠΑΣΟΚ)
      Μεταρρύθμιση δεν είναι η υπονόμευση του εθνικού διαλόγου, δεν είναι η περικοπή κονδυλίων από την παιδεία ως ποσοστό του ΑΕΠ, όταν εσείς μιλούσατε για αύξηση στο 5%. Δεν γίνεται μεταρρύθμιση στην υγεία χωρίς νέες δομές, προσλήψεις και γενναία χρηματοδότηση. Μεταρρύθμιση δεν είναι να κάνεις κομματισμό και άλωση της Δημόσιας Διοίκησης. Για μας και τα «γαλάζια παιδιά» είναι δικά μας παιδιά, όπως και τα κόκκινα και οποιουδήποτε άλλου χρώματος. 
      (Χειροκροτήματα από την πτέρυγα του ΠΑΣΟΚ)
      Μεταρρύθμιση δεν κάνεις με λογοκρισία στα σχολικά βιβλία, πετάγοντας απέξω το Βενέζη, τον Εγγονόπουλο και τον Παπανούτσο. 
      (Χειροκροτήματα από την πτέρυγα του ΠΑΣΟΚ)
      Μεταρρύθμιση δεν κάνεις δίνοντας μάχη για τα μονοπύθμενα σε βάρος του περιβάλλοντος. Μεταρρύθμιση δεν κάνεις, όταν μπαίνεις στην ουρά -εκ του ασφαλούς- για να υπογράψεις για τις ταυτότητες, αλλά όταν υπάρχει πραγματικό πρόβλημα για την εκκλησία, κωφεύουμε.
      (Χειροκροτήματα παρατεταμένα από την πτέρυγα του ΠΑΣΟΚ)
      Μεταρρύθμιση δεν είναι η πλήρης έλλειψη προετοιμασίας για το νέο Κοινοτικό Αγροτικό Πρόγραμμα, τη νέα ΚΑΠ. Μεταρρύθμιση που πρέπει να γίνει, η μεγαλύτερη μεταρρύθμιση, είναι η μεταρρύθμιση στην παιδεία. Είναι η εποχή της γνώσης, είναι η εποχή των νέων τεχνολογιών, της καινοτομίας, είναι η εποχή της μεταρρύθμισης για το νέο άνθρωπο.
      Αυτό είναι το δικό μας στίγμα και αυτό είναι το μήνυμα, που εμείς στέλνουμε στη νέα γενιά της χώρας, την οποία εσείς υπονομεύετε. Υπονομεύετε το μέλλον της νέας γενιάς της χώρας, με τη δική σας οικονομική πολιτική. Επίσης πάτε ολοταχώς πίσω και το πρόγραμμα «Κοινωνία της Πληροφορίας», ένα πρόγραμμα κατεξοχήν για το νέο της χώρας. 
      Η κάθε μεταρρύθμιση πρέπει να απαντά στο εξής ερώτημα: Για ποιους γίνεται η μεταρρύθμιση, σε ποια κατεύθυνση γίνεται και ποιος πληρώνει το κόστος; Δεν γίνεται μεταρρύθμιση με εισπρακτική πολιτική, για να καλύψετε τα άδεια ταμεία και να μεταφέρετε το κόστος στο λαό, στο φορολογούμενο, στον εργαζόμενο αυτής της χώρας. 
      Για μας, η μεταρρύθμιση είναι μέρος της δικής μας παράδοσης. Εμείς αλλάξαμε τον τόπο, εμείς αλλάζουμε τον εαυτό μας, για να αλλάξουμε ξανά τον τόπο. Εσείς δεν μπορέσατε τόσα χρόνια στην Αντιπολίτευση να αλλάξετε το κόμμα σας. Και όταν το ίδιο το σπίτι σας δεν μπορείτε να το μεταρρυθμίσετε, είναι αλαζονεία να λέτε ότι μπορείτε να αλλάξετε την κοινωνία.
      (Χειροκροτήματα από την πτέρυγα του ΠΑΣΟΚ)
      Εδώ δεν μπορέσατε να αλλάξετε το κυβερνητικό σχήμα και να το κάνετε πιο μικρό και ευέλικτο. Δεν κυβερνιέται ο τόπος με άθροισμα υπουργικών θώκων και ακυβέρνητη Κυβέρνηση. Κάνετε αυτό που κάνετε όχι ως μεταρρύθμιση, αλλά ως απορύθμιση. Είναι αντιμεταρρύθμιση. Δεν είναι αλλαγή, είναι μεταλλαγή. 
      Δεν θέλω να πάω στο παρελθόν, αλλά πολλοί μίλησαν για την ανεργία του 2,7% το 1980. Ξέχασαν, όμως, ότι τα χρόνια εκείνα ο Κωνσταντίνος Καραμανλής έλεγε ότι είναι ευλογία Θεού, που έχουμε μετανάστες στην Αυστραλία, στη Γερμανία, στον Καναδά, στην Αφρική, στη Λατινική Αμερική. Τους μετρήσατε αυτούς στους ανέργους;
      (Παρατεταμένα χειροκροτήματα από την πτέρυγα του ΠΑΣΟΚ)
      Θέλετε να ξεχάσετε ότι το όποιο κοινωνικό κράτος και όποια πρόνοια υπάρχει σήμερα στη χώρα, είναι έργο ΠΑΣΟΚ. Και έργο ΠΑΣΟΚ όχι των είκοσι ετών της κυβέρνησης του ΠΑΣΟΚ, αλλά έργο του ΠΑΣΟΚ που επί πέντε τετραετίες είχαμε την εμπιστοσύνη του ελληνικού λαού, για να κάνουμε μεταρρυθμιστικό έργο. 
      Φίλες και φίλοι, αγαπητοί συνάδελφοι, η φιλοσοφία, δυστυχώς, της Νέας Δημοκρατίας, παραμένει σε μία λογική πελατειακών σχέσεων, που έχει διαλυτικές επιπτώσεις στη χώρα και στη συνοχή της ελληνικής κοινωνίας. Τοποθετεί την πολιτική σε επίπεδο συναλλαγών, που διασπούν την κοινωνία σε μικρές ομάδες συμφερόντων, όπου ο «σώζων εαυτόν σωθήτω». Δεν δημιουργούν συλλογική συνείδηση, συλλογική δράση, φρόνημα εθνικό.
      Τελειώνω με δυο λόγια. Ο κ. Καραμανλής το βράδυ, θα προσπαθήσει να εγκλωβίσει και πάλι την πολιτική ζωή σ’ ένα ψευτοδίλημμα. Παλιότερα μας έλεγε για τη μεγάλη του μάχη ενάντια στα μεγάλα συμφέροντα. Στη μάχη αυτή έκανε άτακτη υποχώρηση.
      Αργότερα, σήκωσε τη σημαία, την ελληνική σημαία του Συντάγματος, ενάντια στην Ευρωπαϊκή Ένωση. Ετράπη σε άτακτη φυγή.
      Τώρα, σηκώνει τη σημαία της μεταρρύθμισης. Ο εχθρός; Ο εργαζόμενος λαός. Θα τραπεί και πάλι σε φυγή.
      (Ζωηρά και παρατεταμένα χειροκροτήματα από την πτέρυγα του ΠΑΣΟΚ)
      Όταν μας ξαναρωτήσετε αν είμαστε με τη «μεταρρύθμιση», θα σας απαντήσω: Φοβού τη Νέα Δημοκρατία και μεταρρυθμίσεις φέρουσα. 
      (Χειροκροτήματα από την πτέρυγα του ΠΑΣΟΚ)
      Όταν μας ρωτήσετε το βράδυ αν είμαστε με τη «μεταρρύθμιση» ή με τη «συντήρηση», θα πούμε: Είμαστε με τη «μεταρρύθμιση», γι’ αυτό και καταψηφίζουμε την Κυβέρνηση της Νέας Δημοκρατίας.
      (Όρθιοι οι Βουλευτές του ΠΑΣΟΚ χειροκροτούν ζωηρά και παρατεταμένα)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Κυρία Πρόεδρε, παρακαλώ το λόγο.
      ΠΡΟΕΔΡΟΣ (Άννα Μπενάκη - Ψαρούδα): Ορίστε, κύριε Πρόεδρε, έχετε το λόγο.
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Τη συνολική απάντηση, κυρία Πρόεδρε, για τα θέματα που έχουν τεθεί θα τη δώσω στην ομιλία μου λίγο πριν από την ψηφοφορία. Απλώς θέλω να ξεκαθαρίσω ένα θέμα, γιατί άκουσα τον Αρχηγό της Αξιωματικής Αντιπολίτευσης να κάνει αναφορά σε εκλογές. Επειδή αρέσκεται και σε γνωμικά, όπως ακούσαμε στο τέλος της ομιλίας του, να πω ότι υπάρχει μία παροιμία του θυμόσοφου λαού, που λέει: «Λαγός τη φτέρη κούναγε, κακό της κεφαλής του».
      (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
      (Θόρυβος από την πτέρυγα του ΠΑΣΟΚ)
      Πέρα από αυτό, όμως, η ουσία είναι ότι, σαν να μην έφθανε η αστοχία με την πρόταση μομφής, έρχεται τώρα να προστεθεί και αυτή η έμμεση αναφορά σε εκλογές. Φαίνεται ότι, όσες γκάφες και αν διαπράττετε, το μάθημά σας δεν το μαθαίνετε.
      Και ερωτώ ευθέως εδώ: Έχουν νόημα οι δήθεν παλικαρισμοί για εκλογές, όταν είσθε βέβαιοι ότι θα τις χάσετε; Έχουν νόημα; 
      (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
      Το ότι τις φοβάστε τις εκλογές και, εμμέσως, ας πούμε τις ζητάτε, είναι μνημείο ανευθυνότητας και επιπολαιότητας. 
      Ξεκάθαρες κουβέντες: στο δρόμο αυτό εμείς δεν θα σας ακολουθήσουμε. Έχουμε έργο να κάνουμε, έχουμε πολλή δουλειά μπροστά μας, έχουμε τομές και μεταρρυθμίσεις να ολοκληρώσουμε, έχουμε ευθύνη απέναντι στους πολίτες που μας εμπιστεύτηκαν.
      (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
      Αυτούς τιμούμε, σ’ αυτούς λογοδοτούμε, αυτήν τη μάχη θα δώσουμε και θα κερδίσουμε. Και, σε τελική ανάλυση, αν εσείς βιάζεστε να χάσετε τις επόμενες εκλογές, εμείς δεν βιαζόμαστε να τις κερδίσουμε.
      (Όρθιοι οι Βουλευτές της Νέας Δημοκρατίας  χειροκροτούν ζωηρά και παρατεταμένα)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρία Πρόεδρε, παρακαλώ το λόγο.
      ΠΡΟΕΔΡΟΣ (Άννα Μπενάκη - Ψαρούδα): Ορίστε, κύριε Πρόεδρε, έχετε το λόγο.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κάθε φορά που μας έδειξε τους παλικαρισμούς της η Κυβέρνηση της Νέας Δημοκρατίας και ο κ. Καραμανλής, ετράπησαν σε άτακτη φυγή. Όταν γίνουν εκλογές, θα τραπείτε σε άτακτη φυγή.
      (Ζωηρά και παρατεταμένα χειροκροτήματα από την πτέρυγα του ΠΑΣΟΚ)
    ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Υπουργός Οικονομίας και Οικονομικών κ. Αλογοσκούφης.
    (Χειροκροτήματα από την πτέρυγα της Νέας Δημοκρατίας)
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, στον κ. Παπανδρέου απάντησε ο Πρωθυπουργός. Δεν θα του απαντήσω. Η ελληνική οικονομία βρίσκεται σε κρίσιμη καμπή όμως και είναι γεγονός ότι η κατάσταση της οικονομίας που παραλάβαμε, ήταν περισσότερο προβληματική και αναδείχθηκε αυτές τις μέρες στη Βουλή περισσότερο απ’ όσο υποπτευόμασταν. Λάθη και παραλείψεις της προηγούμενης κυβέρνησης είχαν δημιουργήσει μεγάλα προβλήματα και στον προϋπολογισμό και στην ανταγωνιστικότητα και στην παραγωγικότητα. Είχαν δυσμενείς συνέπειες για την απασχόληση, είχαν αρνητικές συνέπειες για την κοινωνική συνοχή και τη συνολική προοπτική της οικονομίας μας. 
    Αυτά τα  λάθη, αυτά τα προβλήματα, αυτές τις παραλείψεις κληθήκαμε να αντιμετωπίσουμε. Από την πρώτη στιγμή, κυρίες και κύριοι συνάδελφοι, η Κυβέρνησή μας με αποφασιστικότητα δίνει τη μάχη για την έξοδο της οικονομίας από την κρίση. Στεκόμαστε μπροστά στα προβλήματα με σύνεση και αποφασιστικότητα και απέναντι στον ελληνικό λαό με ειλικρίνεια, συνεπείς σε όλα αυτά για τα οποία έχουμε δεσμευτεί.
    Κυρίες και κύριοι συνάδελφοι, γνωρίζουμε πια όλοι ότι τα μεγάλα δημοσιονομικά προβλήματα δεν απεικονίζονταν στα επίσημα στοιχεία. Αποκαταστήσαμε τη δημοσιονομική διαφάνεια σε συνεργασία με την Ευρωπαϊκή Στατιστική Υπηρεσία. Δώσαμε τέλος σ’ αυτήν την παραπλανητική εικόνα, τέλος στη δημιουργική λογιστική.
    Η αποκατάσταση της δημοσιονομικής διαφάνειας είναι ένα έργο δύσκολο. Ήταν τόσα πολλά τα πλοκάμια των αποκρύψεων, των ελλειμμάτων και των χρεών, που ακόμα και η ίδια η Ευρωπαϊκή Στατιστική Υπηρεσία συνάντησε προβλήματα και της πήρε πολύ χρόνο, για να καταλήξει στα συμπεράσματά της. Θέλω να καταθέσω για μια ακόμα φορά στο Κοινοβούλιο την έκθεσή της, διότι αυτήν την έκθεση παριστάνει πως την αγνοεί το κόμμα της Αξιωματικής Αντιπολίτευσης. Ζουν ακόμη στο δικό τους κόσμο, ζουν ακόμη στον κόσμο που δημιούργησαν, με τα παραπλανητικά ελλείμματα και τα παραπλανητικά χρέη!
    Την καταθέτω, λοιπόν, για μια ακόμα φορά, για να μην επαναλαμβάνουν τα ίδια αστήρικτα επιχειρήματα.
    (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά την προαναφερθείσα έκθεση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Ακόμα και σήμερα υπάρχουν γκρίζες ζώνες από τις πρακτικές που ακολουθούσε η κυβέρνηση του ΠΑΣΟΚ.
    Κυρίες και κύριοι συνάδελφοι, η Κυβέρνηση είναι αταλάντευτη σ’ αυτό το ζήτημα και θα εξακολουθήσει να παρουσιάζει την αλήθεια στον ελληνικό λαό. Αυτό κάναμε, αυτό κάνουμε και αυτό θα εξακολουθήσουμε να κάνουμε. Η Αξιωματική Αντιπολίτευση έκανε μια τεράστια προσπάθεια δυσφήμισης αυτής της προσπάθειας, όχι μόνο στο εσωτερικό, αλλά και στο εξωτερικό. 
    Θα καταθέσω αντίγραφο από άρθρο του πρώην Πρωθυπουργού, του κ. Σημίτη, στους «FINANCIAL TIMES» στις 22 Δεκεμβρίου του 2004, αφού είχε δημοσιευθεί η έκθεση της Ευρωπαϊκής Στατιστικής Υπηρεσίας, με το οποίο επεχείρησε να πει στο εξωτερικό αυτά που έλεγε και στη χώρα μας.
    (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά το προαναφερθέν άρθρο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Επεχείρησε να μεταθέσει τις δικές του ευθύνες –βλέπω ότι έφυγε, δεν άντεξε- για τα όσα απεκάλυψε η απογραφή. Και θέλω να καταθέσω και αντίγραφο από την απάντηση, που δημοσίευσε στην ίδια εφημερίδα μετά από λίγες μέρες η Ευρωπαϊκή Στατιστική Υπηρεσία. Με την απάντησή της, κατέρριψε ένα προς ένα όλα τα επιχειρήματα του κ. Σημίτη. Αυτά, περί πλαστότητας της απογραφής.
    Καταθέτω και την απάντηση της Ευρωπαϊκής Στατιστικής Υπηρεσίας.
    (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά την προαναφερθείσα απάντηση της Ευρωπαϊκής Στατιστικής Υπηρεσίας, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Ελπίζω να μην επαναλάβει τα ίδια επιχειρήματα και σήμερα εδώ, απ’ αυτό το Βήμα, ο κ. Σημίτης.
    Επίσης, δεν σταμάτησε εκεί η προσπάθεια. 
Θέλω να καταθέσω ένα υπόμνημα που κυκλοφόρησαν οι συνεργάτες του, οι κύριοι Στουρνάρας, Ράπανος και Καραβίτης, οι αρχιτέκτονες της δημιουργικής λογιστικής και θέλω μαζί με το υπόμνημα να καταθέσω και τις αποστομωτικές απαντήσεις, που τους έδωσε η Ευρωπαϊκή Επιτροπή και η Ευρωπαϊκή Στατιστική Υπηρεσία.
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Δεν σταμάτησαν, όμως, εκεί. Παρ’ όλα αυτά, οι κύριοι Παπαντωνίου και Χριστοδουλάκης έστειλαν επιστολή σε όλους τους Υπουργούς Οικονομίας της Ευρωπαϊκής Ένωσης, οι οποίοι βεβαίως απαξίωσαν να απαντήσουν, διότι υπάρχουν –βλέπετε- και κάποια όρια. Χρειάζεται θράσος, για να επιμένετε στους ισχυρισμούς σας μετά από αυτές τις καταλυτικές απαντήσεις. Δεν μαθαίνετε από τα λάθη σας. Κοροϊδέψατε τον ελληνικό λαό, κοροϊδέψατε τους Ευρωπαίους εταίρους μας και νομίζατε ότι θα μπορούσατε να μας κοροϊδεύετε όλους για πάντα.
      Καταθέτω την επιστολή του κ. Παπαντωνίου και του κ. Χριστοδουλάκη.
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Καταθέτω, τέλος, έναν πίνακα, όπου φαίνονται και οι μεγάλες αποκλίσεις που ανεκάλυψε η Ευρωπαϊκή Στατιστική Υπηρεσία, που είχαν ως αποτέλεσμα να οδηγήσουν το έλλειμμα από το 1,2% -που έγραφε ο προεκλογικός προϋπολογισμός του ΠΑΣΟΚ- στο 6,1%. Ίσως να βγει και παραπάνω αυτό το έλλειμμα και ελπίζω να μη βγει πολύ παραπάνω.
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για του Πρακτικά τα προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κυρίες και κύριοι συνάδελφοι, δεν ήταν, όμως, μόνο τα ερείπια των δημοσιονομικών ελλειμμάτων και του δημοσίου χρέους και η παραπλανητική εικόνα τους. Η πολυδιαφημισμένη ισχυρή οικονομία ήταν ένας χάρτινος πύργος. Δεν είχε αναπτυξιακή πνοή. Ήταν εχθρική στην επιχειρηματικότητα μ’ έναν από τους υψηλότερους συντελεστές φορολογίας για τις επιχειρήσεις, μ’ έναν αδρανή και αντικοινοτικό επενδυτικό νόμο, με σωρεία γραφειοκρατικών περιορισμών και αντικινήτρων. Αποτέλεσμα όλων αυτών ήταν η αποθάρρυνση των επενδυτικών πρωτοβουλιών, όπως φαινόταν παντού. 
      Τα προβλήματα στην αξιοποίηση του Γ΄ Κοινοτικού Πλαισίου Στήριξης ήταν δραματικά, δραματικές ήταν και οι καθυστερήσεις. Ξεκινήσαμε από την πρώτη στιγμή τη μεγάλη προσπάθεια για να αντιμετωπίσουμε και τα δύο. Υπερδιπλασιάσαμε το ρυθμό εκτέλεσης του Κοινοτικού Πλαισίου Στήριξης. Αλλάξαμε το θεσμικό πλαίσιο για τις μελέτες, τη δημοπράτηση και την εκτέλεση των έργων, όπως είπε πριν από λίγη ώρα και ο Υπουργός ΠΕΧΩΔΕ, ο κ. Σουφλιάς, διότι το παλαιό θεσμικό πλαίσιο είχε οδηγηθεί σε αδιέξοδο. 
      Η Ευρωπαϊκή Επιτροπή μας απειλούσε ευθέως με αναστολή πληρωμών για το Κοινοτικό Πλαίσιο Στήριξης και με ανάκτηση πόρων για τα έργα της περιόδου 2000-2003, έργα που είχαν προχωρήσει με εντελώς αδιαφανείς διαδικασίες, με υπερβάσεις προϋπολογισμών, με απευθείας αναθέσεις, με αυθαίρετες αλλαγές στο φυσικό τους αντικείμενο και με πολλές κακοτεχνίες. 
      Μετά από πολύμηνες διαπραγματεύσεις με την Ευρωπαϊκή Ένωση αποτρέψαμε την αναστολή πληρωμών και περιορίσαμε τα πρόστιμα, που επιχείρησε να μας επιβάλει η Ευρωπαϊκή Ένωση στα 518.000.000 ευρώ, σχεδόν στο 1/3 των αρχικών απαιτήσεων. Επίσης, πετύχαμε το ποσό αυτό να καταβληθεί σε τέσσερα χρόνια. Μ’ αυτόν τον τρόπο κλείνει η υπόθεση για τη χώρα και η Ευρωπαϊκή Επιτροπή πιστοποιεί το σύστημα διαχείρισης και ελέγχου του Κοινοτικού Πλαισίου Στήριξης. 
      Μπορεί, κυρίες και κύριοι συνάδελφοι, να απαλλάξαμε τη χώρα απ’ αυτό το βάρος, αλλά ο ελληνικός λαός δεν θα απαλλάξει το κόμμα της Αξιωματικής Αντιπολίτευσης γι’ αυτά τα γεγονότα.
      (Χειροκροτήματα από την πτέρυγα της Νέας Δημοκρατίας)
      Ο ελληνικός λαός γνωρίζει ότι η σημερινή πραγματικότητα των δημοσίων έργων και οι δημοσιονομικές διορθώσεις που επιβάλλονται, είναι αποτέλεσμα της πολιτικής ανεπάρκειας της κυβέρνησης του ΠΑ.ΣΟ.Κ. Το κράτος έχει συνέχεια. Τα σημερινά πρόστιμα είναι αποτέλεσμα της δικής σας ανικανότητας, της ανικανότητας να δημιουργήσετε τις δομές και τους μηχανισμούς, που θα εξασφάλιζαν τη χρηστή διαχείριση των πόρων, και των εθνικών και των κοινοτικών.
      Άλλωστε, κύριε Παπανδρέου –που εγκαταλείψατε την Αίθουσα- τα πρόστιμα αναφέρονται αποκλειστικά και μόνο στην περίοδο, που εσείς κυβερνούσατε τη χώρα. Αυτή είναι η πραγματικότητα. 
      Αυτή ήταν η ευρωπαϊκή σας πολιτική; Αυτή ήταν η ευρωπαϊκή σας πολιτική, διότι δεν κρύβατε μόνο τα ελλείμματα και τα χρέη. Κρύβατε και την κατάσταση που επικρατούσε στο Κοινοτικό Πλαίσιο Στήριξης. Και αυτά πληρώνει σήμερα ο ελληνικός λαός. Αντί να ζητήσετε συγγνώμη από τον ελληνικό λαό, τώρα ζητάτε και τα ρέστα! 
      Και θέλω να καταθέσω και μια επιστολή του τότε Πρωθυπουργού, του κ. Σημίτη, ο οποίος ήδη από το 2000 παραπλανούσε την Ευρωπαϊκή Επιτροπή, λέγοντας ότι είχε λύσει όλα τα προβλήματα που είχαν να κάνουν με τη διαχείριση του Κοινοτικού Πλαισίου Στήριξης ήδη από το 2000, ενόψει του Γ΄ Κοινοτικού Πλαισίου Στήριξης.
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
    Έρχομαι τώρα στα προβλήματα του δημόσιου τομέα. Μετά από δέκα χρόνια του αποκαλούμενου εκσυγχρονισμού, ο δημόσιος τομέας κατέληξε και πιο διογκωμένος και πιο αντιπαραγωγικός. Το 1993 ο ευρύτερος δημόσιος τομέας απασχολούσε τετρακόσιες εβδομήντα έξι χιλιάδες άτομα. Το 2004 απασχολούσε πεντακόσιες ενενήντα επτά χιλιάδες άτομα, σχεδόν εξακόσιες χιλιάδες. Δηλαδή, εκατόν είκοσι μία χιλιάδες περισσότεροι δημόσιοι υπάλληλοι μέσα σε δέκα χρόνια. Είχαμε αύξηση των δημοσίων υπαλλήλων κατά 25%.
    Αναφορικά με τα αστεία επιχειρήματα περί προσλήψεων από την Κυβέρνηση της Νέας Δημοκρατίας, αυτές δεν είναι παρά ανανεώσεις συμβάσεων παλαιών συμβασιούχων. Γι’ αυτό είπα «του αποκαλούμενου εκσυγχρονισμού», διότι το μόνο που εκσυγχρονίστηκε τα χρόνια που πέρασαν, ήταν οι μέθοδοι διόγκωσης του κράτους, του πελατειακού κράτους του ΠΑΣΟΚ. Και έχετε το θράσος σήμερα να μιλάτε για «γαλάζια παιδιά»!
    Δεν είναι, όμως, μόνο αυτό. Οι ανισότητες μεταξύ των διάφορων κατηγοριών των εργαζομένων ήταν και παραμένουν πολύ μεγάλες. Η  μέση αμοιβή στη γενική κυβέρνηση το 2004 ανερχόταν σε 27.672 ευρώ. Τόσα έπαιρνε κατά μέσο όρο ένας εργαζόμενος στο δημόσιο τομέα, όταν στον ιδιωτικό τομέα η μέση αμοιβή ανερχόταν μόλις σε 19.625 ευρώ. Δηλαδή, 8.000 ευρώ το χρόνο ή 670 ευρώ το μήνα, κατά μέσο όρο, περισσότερα στους εργαζόμενους του δημόσιου τομέα από ό,τι στον ιδιωτικό τομέα, οι οποίοι επιπλέον απολαμβάνουν και τα υπόλοιπα προνόμιά τους. Σε ορισμένες δε δημόσιες επιχειρήσεις και οργανισμούς, η μέση ετήσια αμοιβή ήταν ακόμα υψηλότερη και έφθασε σε κάποιον οργανισμό έως και τα 65.287 ευρώ. 
    Θα καταθέσω τον πίνακα με τις μέσες ετήσιες αμοιβές σε ορισμένες ΔΕΚΟ που αποδεικνύουν τις ανισότητες που επικρατούν 
    (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Σε ποιον οργανισμό; 
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Είναι στον πίνακα.
    Είναι ανισότητες σε βάρος της πλειονότητας των εργαζομένων, της πλειονότητας των απασχολουμένων του ιδιωτικού τομέα. 
      Μπορεί να συνεχιστεί αυτή η κατάσταση; Δεν είναι αλήθεια ότι η αγορά εργασίας έχει σημαντικά προβλήματα, που αποτελούν ανασταλτικό παράγοντα και για την αύξηση της απασχόλησης και για τη μείωση της ανεργίας; Δεν είναι αλήθεια ότι η αγορά εργασίας έχει προβλήματα, που υποσκάπτουν την ανταγωνιστικότητα της οικονομίας μας, καθώς πολλές χώρες της Ευρωπαϊκής Ένωσης ήδη έχουν προχωρήσει σε μεταρρύθμιση της αγοράς εργασίας;
    Το ασφαλιστικό σύστημα, επίσης, έχει σημαντικά προβλήματα, προβλήματα που έχουμε την υποχρέωση να αντιμετωπίσουμε, για να διασφαλίσουμε το ότι οι υποσχέσεις του ασφαλιστικού συστήματος θα τηρηθούν και στο απώτερο μέλλον.
    Είναι μεγάλη η ευθύνη μας απέναντι στους σημερινούς εργαζομένους, στους σημερινούς συνταξιούχους, αλλά και στους μελλοντικούς συνταξιούχους. Είναι μεγάλη η ευθύνη μας απέναντι και σ’ αυτούς που έρχονται, στα παιδιά μας.
    Ακόμα και το ασφαλιστικό σύστημα το φορτώσατε με υποχρεώσεις –η σημερινή Αξιωματική Αντιπολίτευση που είχε κάνει τα πάντα σωστά- χωρίς να κάνετε καμία ουσιαστική μεταρρύθμιση.
    Θα σας δώσω ένα παράδειγμα. Η μετοχοποίηση της ΔΕΗ από το 2000 και μετά απέφερε στο ελληνικό δημόσιο συνολικά 1,22 δισεκατομμύρια ευρώ. Επειδή, όμως, παράλληλα το δημόσιο ανέλαβε το σύνολο των υποχρεώσεων της ΔΕΗ στο ασφαλιστικό της ταμείο, οι καταβολές του δημοσίου στο ταμείο της ΔΕΗ, στον ΟΑΠ-ΔΕΗ, από το 2000 έως το 2004 ανήλθαν σε 1,32 δισεκατομμύρια ευρώ. Όλα τα χρήματα της μετοχοποίησης -και στα χρόνια που έρχονται, θα είναι ακόμη παραπάνω- πηγαίνουν στις υποχρεώσεις που ανέλαβε η τότε κυβέρνηση, διότι συνέδεσε τις αποκρατικοποιήσεις με την ανάληψη από το δημόσιο όλων των ασφαλιστικών υποχρεώσεων των δημοσίων επιχειρήσεων, χωρίς να γίνει καμία, μα καμία διαρθρωτική μεταρρύθμιση.
    Φορτώσατε το φορολογούμενο με επιπλέον υποχρεώσεις και έχετε το θράσος να μιλάτε σήμερα για τη συμφωνία στον ΟΤΕ και για το σχέδιο της αντιμετώπισης του ασφαλιστικού προβλήματος των τραπεζών … 
     (Χειροκροτήματα από την πτέρυγα της Νέας Δημοκρατίας)
    … όπου για πρώτη φορά το κύριο βάρος των ασφαλιστικών υποχρεώσεων το πληρώνουν οι ίδιες οι επιχειρήσεις, ενώ το δημόσιο αναλαμβάνει ένα μικρό μόνο μέρος του κόστους: Αυτό που αναλογεί στην κοινωνική του ευθύνη και στην κοινωνική του υποχρέωση. 
    Σε αντίθεση με ό,τι κάνατε, εμείς δεν ξεπουλάμε όσο-όσο τα ασημικά της οικογένειας. Νοικοκυρεύουμε τα οικονομικά της οικογένειας.
Οι αποκρατικοποιήσεις που κάνουμε, συνδέονται με μεταρρυθμίσεις, γίνονται βάσει σχεδίου για την ενίσχυση του ανταγωνισμού και της ανάπτυξης, με γνώμονα το μέγιστο συμφέρον για τον ελληνικό λαό.
      Έρχομαι τώρα στο ζήτημα των δημοσίων επιχειρήσεων και οργανισμών. Και εδώ παραλάβαμε τεράστια προβλήματα. Θα σας δώσω ένα μόνο παράδειγμα. Από το 1995 έως το 2004, οι συσσωρευμένες ζημιές του ΟΣΕ, του Οργανισμού Σιδηροδρόμων Ελλάδας, ανέρχονται σε 3,9 δισεκατομμύρια ευρώ, χωρίς τους τόκους. Σε μία δεκαετία, 3,9 δισεκατομμύρια ευρώ! Πάνω από το 2% του εθνικού μας εισοδήματος.
      Μέσα σε δέκα χρόνια, για κάθε θέση εργασίας στον ΟΣΕ, ο Έλληνας φορολογούμενος φορτώθηκε με επιπλέον 472.000 ευρώ, σχεδόν μισό εκατομμύριο. Και το υπογραμμίζω αυτό, για να δείξω την αναποτελεσματικότητα και τη σπατάλη που συντελείται σ’ αυτόν τον οργανισμό, όπως και σε πολλούς άλλους.
      Ο ελληνικός λαός έχασε την ευκαιρία, με τα χρήματα που σπαταλήθηκαν στον ΟΣΕ, να αποκτήσει μερικά ακόμα νοσοκομεία, μερικά ακόμα σχολεία, μερικούς ακόμα δρόμους, μερικά λιμάνια, μερικά ακόμα σημαντικά έργα υποδομής. 
      Αυτά είναι που παραλάβαμε, κυρίες και κύριοι συνάδελφοι. Αυτή ήταν η ισχυρή οικονομία. Αυτός ήταν ο εκσυγχρονισμένος δημόσιος τομέας. Και αυτά που είπα, είναι μέρος μόνο της συνολικής κατάστασης.
      Αυτό που θέλω να γνωρίζουμε, όμως, όλοι μας, είναι ότι όλα τα παραπάνω προβλήματα η Κυβέρνηση τα αντιμετωπίζει. Τα αντιμετωπίζει με σχέδιο, με σύνεση, με αποτελεσματικότητα και αποφασιστικότητα. 
      Εξετάσαμε τα προβλήματα. Σε πολλές περιπτώσεις κάναμε εξαντλητικό διάλογο με τους εργαζομένους και ξεκινήσαμε να υλοποιούμε μέτρα και δράσεις για την αναστροφή της κατάστασης. Έχουμε ήδη πάρει σημαντικές αποφάσεις. Έχοντας οικοδομήσει ένα περιβάλλον εμπιστοσύνης και αξιοπιστίας, ξέροντας πού πάμε, είμαστε πλέον σε θέση να προχωρήσουμε ταχύτερα. Προχωράμε ταχύτερα.
      Κυρίες και κύριοι συνάδελφοι, έχουμε όλοι απόλυτη επίγνωση και των δυσκολιών και των ευκαιριών που υπάρχουν. Τις δυσκολίες τις περιέγραψα. Είναι μεγάλες, αλλά δεν είναι ανυπέρβλητες. Η θέληση και το σχέδιο να τις αντιμετωπίσουμε, υπάρχει. Το ανέπτυξα και θα το αναπτύξει και σήμερα το βράδυ ο Πρωθυπουργός. 
      Θα τις αντιμετωπίσουμε αυτές τις δυσκολίες, διότι ανοίγονται σήμερα σημαντικές ευκαιρίες για την ελληνική οικονομία. Η παγκόσμια ανάπτυξη και η εμφάνιση νέων δυναμικών αγορών, η ευρωπαϊκή προοπτική των γειτόνων μας και τα συγκριτικά μας πλεονεκτήματα, ανοίγουν νέους ορίζοντες για τον τόπο μας. Η Ελλάδα μπορεί να αποτελέσει επίκεντρο των οικονομικών και πολιτικών εξελίξεων στην ευρύτερη περιοχή της Νοτιοανατολικής Ευρώπης και αυτήν την ευκαιρία δεν θα τη χάσουμε. Θα την αξιοποιήσουμε.
      Πορευόμαστε με οδηγό ένα νέο αναπτυξιακό πρότυπο. Το κρατικίστικο πρότυπο των κυβερνήσεων του ΠΑΣΟΚ βυθίστηκε στη σπατάλη του δημόσιου τομέα, στην αναποτελεσματικότητα του δημόσιου τομέα και στη διαφθορά. Εξαντλήθηκε οριστικά κάτω από τα ελλείμματα και το υψηλό δημόσιο χρέος. Εξαντλήθηκε μέσα σ’ ένα αναποτελεσματικό, γραφειοκρατικό και σπάταλο δημόσιο. Εξαντλήθηκε πάνω σ’ ένα άγονο πεδίο, που δημιούργησε το κομματικό κράτος και τα κρατικοδίαιτα συμφέροντα που στήριξαν την προηγούμενη κυβέρνηση.
      Το δικό μας πρότυπο βασίζεται στην υγιή επιχειρηματικότητα και στη δημιουργικότητα των Ελλήνων, στην εξωστρέφεια και τη δυναμική παρουσία στις ξένες αγορές, στην αποτελεσματική εκμετάλλευση των συγκριτικών μας πλεονεκτημάτων. Το νέο αναπτυξιακό πρότυπο, η νέα αναπτυξιακή πολιτική στηρίζεται στο τρίπτυχο επιχειρηματικότητα-εξωστρέφεια-ανταγωνιστικότητα.
      Στηρίζεται στην επιχειρηματικότητα, γιατί αυτή είναι ο κυριότερος μοχλός για την ανάπτυξη της οικονομίας, για την απασχόληση και για τη δημιουργία πλούτου, που θα μας επιτρέψει να αντιμετωπίσουμε τα κοινωνικά προβλήματα.
      Στηρίζεται στην εξωστρέφεια, γιατί βρισκόμαστε σ’ ένα κόσμο, όπου τα σύνορα έχουν πολύ μικρότερη σημασία απ’ ό,τι στο παρελθόν. Βρισκόμαστε σε μία μεγάλη ευρωπαϊκή αγορά, σ’ έναν κόσμο με συνεχώς πιο ελεύθερες οικονομικές συναλλαγές.
      Τέλος, στηρίζεται στην ανταγωνιστικότητα, διότι στην παγκόσμια οικονομία μόνο οι χώρες που είναι ανταγωνιστικές, μπορούν να συνεχίσουν να αναπτύσσονται, ενώ εκείνες που δεν είναι, οδηγούνται σε συρρίκνωση.
      Κυρίες και κύριοι συνάδελφοι, αναλάβαμε σημαντικές πρωτοβουλίες και προχωρούμε ακόμα ταχύτερα. Θα απαριθμήσω τις πρωτοβουλίες των τελευταίων δεκαπέντε μηνών και αυτές που έρχονται.
      Κάναμε τη φορολογική μεταρρύθμιση, αυξάνοντας το αφορολόγητο και μειώνοντας τους φορολογικούς συντελεστές για τις επιχειρήσεις, για να ενισχύσουμε την ανάπτυξη. 
      Ψηφίσαμε εδώ το νέο επενδυτικό και αναπτυξιακό νόμο, για τον οποίο θα πω περισσότερα σε λίγο. 
      Παρουσιάσαμε και προωθούμε τις συμπράξεις του δημόσιου με τον ιδιωτικό τομέα.
      Προωθούμε τη νέα γενιά αποκρατικοποιήσεων, που τη συνδυάζουμε με διαρθρωτικές μεταρρυθμίσεις.
      Ξεκινήσαμε να αντιμετωπίζουμε το ασφαλιστικό πρόβλημα των τραπεζών και τις επόμενες ημέρες θα έχουμε την οριστική λύση. 
      Προχωρήσαμε στην αναδιοργάνωση του ΟΤΕ, μιας μεγάλης και δυναμικής ελληνικής επιχείρησης, που είχε οδηγηθεί σε αδιέξοδο. 
      Έχουμε αναλάβει και κάνουμε διάλογο για τη μεταρρύθμιση της αγοράς εργασίας, για την εξασφάλιση της βιωσιμότητας του ασφαλιστικού συστήματος.
      Έχουμε επιταχύνει την αξιοποίηση του Γ΄ Κοινοτικού Πλαισίου Στήριξης.
      Ξεκινήσαμε ήδη το σχεδιασμό για το Δ΄ Κοινοτικό Πλαίσιο Στήριξης, το νέο εθνικό πρόγραμμα ανάπτυξης για την περίοδο 2007-2013.
      Προχωρήσαμε σε μέτρα για την αναμόρφωση της λειτουργίας του Χρηματιστηρίου και της Κεφαλαιαγοράς, αυξάνοντας την αξιοπιστία τους, σε μέτρα για τη μείωση της γραφειοκρατίας, για την απλοποίηση των διαδικασιών.
      Όλοι οι συνάδελφοι, όλες αυτές τις ημέρες, παρουσίασαν τις λεπτομέρειες των πρωτοβουλιών μας. Με όλα αυτά επιδιώκουμε την ανάπτυξη, επιδιώκουμε την κοινωνική σταθερότητα, που συνεπάγεται η ανάπτυξη. Βάζουμε τη χώρα σε μια νέα πορεία. Αντιμετωπίζουμε τα προβλήματα που παραλάβαμε, για να σταματήσουμε να ζούμε στον κόσμο των ελλειμμάτων και των προνομίων για τους λίγους, για να μετέχουμε ισότιμα στην κοσμογονία που συντελείται στη διεθνή κοινωνία. Και οι πρωτοβουλίες μας ήδη έχουν απτά αποτελέσματα. Και θα αναφερθώ σε μία απ’ αυτές, στο νέο επενδυτικό νόμο. 
      Σας ενημερώνω ότι μέχρι προχθές είχαν υποβληθεί εκατόν εξήντα οκτώ επενδυτικά σχέδια, ύψους 363.000.000 ευρώ, στα οποία προβλέπεται η δημιουργία χιλίων διακοσίων δώδεκα νέων θέσεων εργασίας. Μάλιστα, θα καταθέσω το σχετικό πίνακα. 
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Από την Κεντρική Γνωμοδοτική Επιτροπή του Υπουργείου Οικονομίας και Οικονομικών, ήδη έχουν δοθεί οι πρώτες εγκρίσεις, όπως έχουν δοθεί και από τις περιφέρειες. Έχουν εγκριθεί, επειδή το ρώτησε ρητορικά προχθές ο κ. Παπανδρέου. Έχουν ήδη εγκριθεί, κύριε Παπανδρέου, είκοσι ένα επενδυτικά σχέδια, ύψους 42,7 εκατομμυρίων ευρώ. Απ’ αυτά, τα δεκαοχτώ επενδυτικά σχέδια, ύψους 26,5 εκατομμυρίων ευρώ, αφορούν την περιφέρεια, όπου θα δημιουργήσουν ανάπτυξη και νέες θέσεις εργασίας. Κάθε επένδυση σημαίνει απασχόληση, σημαίνει ανάπτυξη. Όταν λέμε ότι ήρθε η ώρα της περιφέρειας, το εννοούμε. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Με ποιο νόμο;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Με τον καινούργιο νόμο, κύριε συνάδελφε. 
      Θέλω ακόμα να κάνω μία επισήμανση, η οποία αφορά στις επενδυτικές ενισχύσεις.
      Ακούστηκε σ’ αυτήν την Αίθουσα από τον Αρχηγό της Αξιωματικής Αντιπολίτευσης, ο οποίος δεν άντεξε να ακούσει τον αντίλογο στους φιλιππικούς που εξαπέλυσε εναντίον μου και προσωπικά τις τελευταίες ημέρες, ότι ο νέος επενδυτικός νόμος ήρθε μ’ ένα χρόνο καθυστέρηση και, εν τω μεταξύ, ο προηγούμενος είχε μείνει ανενεργός. Και μ’ αυτήν την παρατήρηση, όμως, αποδεικνύεται ότι ο κ. Παπανδρέου είτε δεν είχε καλή ενημέρωση από τους συνεργάτες του, που είναι η ήπια εκδοχή είτε διαστρεβλώνει συνειδητά την πραγματικότητα, αφού η αλήθεια είναι διαφορετική.
      Θα υπενθυμίσω τα γεγονότα. Με την πρωτοβουλία της τότε κυβέρνησης του ΠΑΣΟΚ, λίγες εβδομάδες πριν τις εκλογές, ο επενδυτικός νόμος, ο ν. 2601/98, τροποποιήθηκε στις 27 Ιανουαρίου του 2004 με το ν. 3219, χωρίς όμως να πάρει την απαιτούμενη έγκριση ως καθεστώς κρατικής ενίσχυσης από τις αρμόδιες υπηρεσίες της Ευρωπαϊκής Ένωσης. Η τροποποίηση που έφερε αυτός ο νόμος, ο 3219, ο προεκλογικός, ήταν σε αντίθεση με το Κοινοτικό Δίκαιο του ανταγωνισμού, με αποτέλεσμα να καταστεί ανεφάρμοστος και βεβαίως η χώρα να μείνει χωρίς το κύριο αναπτυξιακό της εργαλείο.
      Μείναμε εμείς με σταυρωμένα τα χέρια; Όχι. Καταργήσαμε τον 3219, ψηφίζοντας τον 3259 τον Αύγουστο του 2004. Ξεκίνησε πάλι η λειτουργία του επενδυτικού νόμου του 1998 και έγιναν πέρσι -επειδή είπε ο κ. Παπανδρέου ρητορικά ότι δεν έγινε καμία επένδυση πέρσι- τριακόσιες τριάντα πέντε υπαγωγές επενδυτικών σχεδίων, ύψους 317.000.000 ευρώ, δημιουργώντας δύο χιλιάδεςτριακόσιες πέντε νέες θέσεις εργασίας. Αυτή είναι η απάντηση στις ανακρίβειες του κ. Παπανδρέου.
      (Χειροκροτήματα από την πτέρυγα της Νέας Δημοκρατίας)
      Εγώ θα καταθέσω το σχετικό πίνακα και περιμένω από τον κ. Παπανδρέου να επιστρέψει στην Αίθουσα και να ζητήσει συγγνώμη, διότι παραπλάνησε τους Βουλευτές του Εθνικού Κοινοβουλίου και παραπλάνησε και τον ελληνικό λαό. 
      (Χειροκροτήματα από την πτέρυγα της Νέας Δημοκρατίας)
      (Στο σημείο αυτό ο Υπουργός Οικονομίας και Οικονομικών κ. Γεώργιος  Αλογοσκούφης καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Περιμένω να επιστρέψει και να ζητήσει συγγνώμη. 
     Διότι, κυρίες και κύριοι συνάδελφοι, η πολιτική μας έχει ως στόχο τη δυναμική ανάπτυξη της οικονομίας -και το επιτυγχάνουμε- τη διαμόρφωση νέων προϋποθέσεων γι’ αυτήν και τη θεμελίωση μιας νέας προοπτικής για την Ελλάδα και τους Έλληνες.
     Οι αποφάσεις μας έχουν ως οδηγό την οικονομική ανάπτυξη, την κοινωνική πρόοδο και την ευημερία των πολλών. Οι μεταρρυθμίσεις δεν είναι αυτοσκοπός. Υλοποιούνται για να βγάλουν από το τέλμα τη χώρα, να κινήσουν τα πράγματα στη σωστή κατεύθυνση, να οδηγήσουν τη χώρα σε νέα πορεία, πορεία ικανή να δώσει καρπούς, να οδηγήσει σε καλύτερα αποτελέσματα και τελικά σε πολύ καλύτερες  συνθήκες ζωής για όλους.
     Οι μεταρρυθμίσεις γίνονται, για να πάμε μπροστά με συνθήκες σταθερότητας και ασφάλειας, για να πετύχουμε μέσα από την κίνηση των πραγμάτων λύσεις που θεμελιώνουν προοπτικές, που ανοίγουν νέους ορίζοντες.
     Οι μεταρρυθμίσεις γίνονται με στόχο την ανάπτυξη, την απασχόληση και την κοινωνική συνοχή. Πρέπει να αλλάξουμε νοοτροπία. Πρέπει να πάψουμε να φοβόμαστε τις αλλαγές και τις μεταρρυθμίσεις. Άλλωστε ο ελληνικός λαός γνωρίζει και καταλαβαίνει την πραγματικότητα. Δεν είναι διατεθειμένος να συνεχίσει να πληρώνει για τα προνόμια των λίγων. 
     Οι ίδιοι οι εργαζόμενοι καταλαβαίνουν ότι η διασφάλιση του μέλλοντός τους περνά μέσα από ισχυρές επιχειρήσεις, που μπορούν να σταθούν στα πόδια τους χωρίς τα δεκανίκια του δημοσίου. 
     Εργαζόμαστε καθημερινά και με συγκεκριμένο σχέδιο για την αξιοποίηση του συνόλου των δυνατοτήτων μας. Έχω τη βαθιά πεποίθηση ότι μπορούμε να πετύχουμε πολλά. Αντιμετωπίζουμε τις προκλήσεις με σύνεση και αποφασιστικότητα. Η πρόοδος θα είναι εμφανής χρόνο με το χρόνο. Το κλίμα εμπιστοσύνης που οικοδομούμε, η αξιοπιστία που κτίζουμε, οι μεταρρυθμίσεις που προωθούμε θα έχουν αποτελέσματα.
     Οι δυνατότητες και οι προοπτικές της οικονομίας και της κοινωνίας μας θα αναδειχθούν. Η Κυβέρνηση καλεί όλους τους Έλληνες να στηρίξουν αυτήν την προσπάθεια. Και βεβαίως σας καλώ όλους να δώσετε την ψήφο εμπιστοσύνης στην Κυβέρνηση.
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη-Ψαρούδα): Ο Κοινοβουλευτικός Εκπρόσωπος του ΠΑΣΟΚ κ. Καστανίδης έχει το λόγο.
     ΧΑΡΑΛΑΜΠΟΣ ΚΑΣΤΑΝΙΔΗΣ: Διαπιστώνω ότι ο κ. Αλογοσκούφης ήταν ο τελευταίος ομιλητής από τον κύκλο της ηγεσίας του Υπουργείου Οικονομίας. Αναρωτιέμαι αν η Κυβέρνηση έχει αποσύρει τον εναπομείναντα από τους Υφυπουργούς, ο οποίος πριν από λίγες μέρες μίλησε για πλαστότητα του προϋπολογισμού. Δεν θα μιλήσει, για να έχουμε διευκρινήσεις για το τι ακριβώς εννοούσε;
     Κυρίες και κύριοι συνάδελφοι, ο Πρόεδρος του ΠΑΣΟΚ ανακοίνωσε την υποβολή προτάσεως δυσπιστίας για τον Υπουργό Οικονομίας, γιατί η χώρα υφίσταται οδυνηρό δημοσιονομικό εκτροχιασμό, γιατί οι πολίτες βιώνουν τη σκληρή οικονομική πραγματικότητα και γιατί ο προϋπολογισμός του 2005 έχει αποδειχθεί ήδη ανεφάρμοστος και πλασματικός. 
     Τα απολογιστικά στοιχεία του πρώτου τετραμήνου για την εκτέλεση του προϋπολογισμού του 2005, είναι απογοητευτικά και προκαλούν αρνητικές προβλέψεις για τις επιδόσεις της ελληνικής οικονομίας το τρέχον έτος. 
     Τα συνολικά έσοδα του προϋπολογισμού για το πρώτο τετράμηνο του 2005 υστερούν έναντι των εσόδων του αντίστοιχου τετραμήνου του 2004 κατά 4,53%, δηλαδή 3.372 δισεκατομμύρια ευρώ φέτος έναντι 3.517 δισεκατομμυρίων ευρώ πέρυσι. Μόνο η είσπραξη του ΦΠΑ από τις ΔΟΥ εμφανίζει πραγματική μείωση 13%. Οι δαπάνες αντιστοίχως του πρώτου τετραμήνου του 2005 είναι αυξημένες κατά 3,5%, συγκριτικά με το αντίστοιχο περσινό τετράμηνο.
     Αν, όμως, υπολογίσουμε ότι φέτος δεν πληρώνονται προεκλογικές δαπάνες και ότι δεν έχουμε την υποχρέωση των ολυμπιακών δαπανών, τότε η πραγματική αύξηση των δαπανών κινείται περίπου στο ύψος του 15%. Επιπλέον φέτος θα πληρωθούν μη αναγραφόμενες στον προϋπολογισμό δαπάνες ύψους 1.000.000.000 ευρώ.
    Πώς αναλύεται το 1.000.000.000 ευρώ; Σύμφωνα με τις υποσχέσεις της Κυβέρνησης, είναι 400.000.000 ευρώ για την Αυτοδιοίκηση. Εκατόν εβδομήντα εκατομμύρια ευρώ για δαπάνες εκτός δημόσιου λογιστικού, που έγιναν από το Σεπτέμβριο του 2004 μέχρι το Δεκέμβριο του 2004. Εκατόν πενήντα εκατομμύρια ευρώ δαπάνη για την τριμερή ασφάλιση. Εκατόν είκοσι εκατομμύρια ευρώ για τη μονιμοποίηση των συμβασιούχων. Εκατό εκατομμύρια ευρώ για το ΝΑΤ κ.ο.κ.
    Αυτά, κυρίες και κύριοι συνάδελφοι, είναι ποσά που δεν αναγράφονται στον προϋπολογισμό του 2005. 
    Ο συνδυασμός των παραπάνω δεδομένων οδηγεί στην ασφαλή πρόβλεψη ότι το έλλειμμα θα κινηθεί στην καλύτερη περίπτωση στο 4,6% του ΑΕΠ, αντί του 2,8% που προέβλεπε ο κ. Αλογοσκούφης.
    Ο κύριος Πρωθυπουργός μετέτρεψε την πρόταση δυσπιστίας σε συζήτηση για παροχή ψήφου εμπιστοσύνης στην Κυβέρνησή του. ‘Ηταν το μοναδικό που μπορούσε να κάνει, για να μην αφήσει τον Υπουργό Οικονομίας μόνο του στην πυρά. Θα μπορούσε να υποθέσει κανείς ότι ο κ. Καραμανλής ζητά την εμπιστοσύνη της Βουλής για την πολιτική που ανήγγειλε στις προγραμματικές δηλώσεις του και την οποία υποτίθεται ότι εφαρμόζει μέχρι σήμερα. Αλλά σε τι ακριβώς να τον εμπιστευθούμε; 
    Σας προσκαλώ, λοιπόν, σε μιαν άσκηση μνήμης. Δήλωνε ο κ. Καραμανλής στις προγραμματικές του δηλώσεις: «Το κράτος δεν είναι φέουδο κανενός. Δεν διοικείται από συμβούλους Υπουργών, αλλά από τους μόνιμους λειτουργούς του».
    Είστε σίγουρος, κύριε Πρωθυπουργέ; Τότε γιατί αποπέμπει ο Υπουργός των Εσωτερικών το σύμβουλό του επί του Τύπου για τα έργα και τις ημέρες του στο Ταχυδρομικό Ταμιευτήριο;
    Γιατί ο Υφυπουργός Οικονομίας αποπέμπει το διευθυντή του γραφείου του, μετά την προσφυγή του στη δικαιοσύνη, σε βάρος εκατομμυρίων συνταξιούχων; 
    Δήλωνε ο κύριος Πρωθυπουργός στις προγραμματικές: «Αναβαθμίζουμε το ΑΣΕΠ, για να ενισχύσουμε την αξιοκρατία στις προσλήψεις». Είστε σίγουρος, κύριε Πρωθυπουργέ; Τότε γιατί αρνείστε το ρόλο του ΑΣΕΠ σε σειρά προσλήψεων στο δημόσιο τομέα και εισάγετε τη συνέντευξη των υποψηφίων για να ανατρέψετε δολίως τη σειρά κατάταξης υπέρ των «ημετέρων»;
    Δήλωνε ο κύριος Πρωθυπουργός: «Δημιουργούμε σε κάθε Υπουργείο μηχανισμό απλούστευσης των διοικητικών διαδικασιών και περιορίζουμε τις αναγκαίες υπογραφές σε τρεις». 
    Δείξτε μου, κύριε Πρωθυπουργέ, ένα Υπουργείο όπου εγκαταστήσατε μηχανισμό απλούστευσης των διαδικασιών και μια διοικητική πράξη που καταφέρατε να εκδώσετε με τρεις υπογραφές. 
    Δήλωνε ο κύριος Πρωθυπουργός: «Σφραγίζουμε τις κερκόπορτες, που υπονομεύουν την ανεξαρτησία της δικαιοσύνης». Πράγματι το επιτυγχάνετε αυτό, κύριε Πρωθυπουργέ, με το να απονέμετε στον Πρόεδρο του Αρείου Πάγου το δικαίωμα να επεμβαίνει στις ποινικές συνθέσεις των δικαστηρίων. Οι κερκόπορτες είναι προ των οφθαλμών σας, αλλά αδυνατείτε να τις δείτε.
    Δήλωνε ο κύριος Πρωθυπουργός και επανέλαβε στην ομιλία του προχθές: «Αναπτύξαμε συγκροτημένη προσπάθεια, για να επιτύχουμε απόλυτη διαφάνεια στη διαχείριση του δημοσίου χρήματος». Είστε βέβαιος, κύριε Πρωθυπουργέ; Τότε γιατί δεν εγγράψατε τη δαπάνη που πριν είπα, του 1.000.000.000 ευρώ στον προϋπολογισμό; Γιατί διατηρείτε μυστικούς λογαριασμούς σε πολλά Υπουργεία, παρά τη διακήρυξή σας ότι θα τους καταργήσετε;
    Δηλώσατε μόλις προχθές, κύριε Πρωθυπουργέ: «Απαιτείται πρώτα απ’ όλα σύγκρουση με τη διαφθορά και τη διαπλοκή. Νερό στο κρασί μας δεν βάλαμε ποτέ και δεν πρόκειται να βάλουμε τώρα». Ακολούθησαν αφηνιασμένα χειροκροτήματα από την πτέρυγα της Νέας Δημοκρατίας. Πανηγυρίζατε, όταν ψηφίσατε το νόμο για το «Βασικό Μέτοχο». Πανηγυρίζετε και σήμερα που τον αναστέλλετε. Συμφωνώ απολύτως μαζί σας. Βάλατε λίγο νερό στο κρασί σας. Βάλατε μάλλον λίγο κρασί στο νερό σας!
    Δήλωνε ο κύριος Πρωθυπουργός: «Οι σημερινοί προκλητικοί μισθοί των διοικητών επιχειρήσεων και οργανισμών του ευρύτερου δημόσιου τομέα, περικόπτονται». 
    Δείξτε μου, κύριε Πρωθυπουργέ, ένα διοικητή του οποίου το μισθό περικόψατε. Μετά δεκαέξι μήνες διακυβέρνησης από το κόμμα σας, πόσο καιρό χρειάζεστε για να το κάνετε; 
    Δήλωνε προχθές στην ομιλία του ο κύριος Πρωθυπουργός: «Οι αποζημιώσεις του ΕΛΓΑ καταβάλλονται μέσα σε τρεις μήνες από τη λήξη του χρόνου συγκομιδής». Σας προκαλώ, κύριε Πρωθυπουργέ, να ζητήσετε την προσέλευση ενός έστω αγρότη απ’ όλη την επικράτεια, που να δηλώσει ότι η δέσμευσή σας υλοποιήθηκε.
      Είπε στην ομιλία του προχθές ο κύριος Πρωθυπουργός: «Εφαρμόζουμε την εξατομικευμένη προσέγγιση του ανέργου». Και εμείς σας διαβεβαιώνουμε, κύριοι συνάδελφοι, ότι εφαρμόζουμε την εξατομικευμένη αποκάλυψη του ψεύδους. 
      Θριαμβολόγησε προχθές ο κύριος Πρωθυπουργός: «Ενισχύουμε την ανταγωνιστικότητα». Μπράβο σας, κύριε Πρωθυπουργέ! Μόνο που το Εθνικό Συμβούλιο Ανταγωνιστικότητας και Ανάπτυξης, που προεδρεύεται από τον Υπουργό Ανάπτυξης, σας διαψεύδει οικτρά στην ετήσια έκθεσή του για το 2004. Σύμφωνα με την έκθεση αυτή, την οποία υπογράφει ο κύριος Υπουργός Ανάπτυξης, η χώρα μας κατείχε τη τεσσαρακοστή δεύτερη θέση το 2003 με βάση το δείκτη ανταγωνιστικότητας και τη τεσσαρακοστή τέταρτη θέση το 2004, κατείχε την τριακοστή πέμπτη θέση το 2003 με βάση το δείκτη της αναπτυξιακής ανταγωνιστικότητας και πέρασε στην τριακοστή έβδομη θέση το 2004. Και τώρα ένα ενδιαφέρον στοιχείο, σύμφωνα με την ίδια έκθεση: Με βάση το κριτήριο «διαφάνεια της κυβερνητικής πολιτικής», η χώρα περνά από την εικοστή ένατη θέση το 2001 στην πεντηκοστή δεύτερη θέση το 2004. 
      Δήλωσε προχθές ο κύριος Πρωθυπουργός: «Σχεδόν όλο το Δ΄ Κοινοτικό Πλαίσιο Στήριξης κατευθύνεται στην ελληνική περιφέρεια». Μας τρομάζετε, κύριε Πρωθυπουργέ. Έχετε κανονίσει το Δ΄ Κοινοτικό Πλαίσιο Στήριξης, έτσι ώστε να κατευθύνεται ήδη στην ελληνική επικράτεια και δη στην περιφέρεια;
      Κυρίες και κύριοι συνάδελφοι, όπως βλέπετε, ο κύριος Πρωθυπουργός χρησιμοποιεί πάντοτε τον ενεστώτα διαρκείας. Μόνο που επειδή το έργο του κινείται στα όρια του μηδενός, ο ενεστώς διαρκείας εγγράφεται στη συνείδηση των πολιτών ως μέλλοντας του τίποτα. Στις λίγες περιπτώσεις που ενήργησε, -όπως η απογραφή, ο «Βασικός Μέτοχος», η φορολογική πολιτική- η παταγώδης αποτυχία του εγγράφει στη συνείδηση των πολιτών τον ενεστώτα διαρκείας που χρησιμοποιεί, ως αόριστο της ήττας του.
      Κυρίες και κύριοι συνάδελφοι, ποια είναι η πραγματική ιστορία της διακυβέρνησης της χώρας από τη Νέα Δημοκρατία δεκαέξι μήνες τώρα; Ποια είναι η πραγματική της ταυτότητα; Ο κ. Καραμανλής κυβερνά μέχρι τώρα κατασκευάζοντας αδιάκοπα «εσωτερικούς εχθρούς» και πλάθοντας ένα μύθο. Ο κ. Καραμανλής κατάφερε τούτο το επίτευγμα, ανέδειξε μέχρις στιγμής τρεις «εσωτερικούς εχθρούς» και ένα μύθο. Στόχος του είναι να καλύψει την απουσία πολιτικής για το πού πάει τη χώρα και τους Έλληνες.
      Πρώτος «εσωτερικός και μόνιμος εχθρός» είναι το ΠΑΣΟΚ και η κακή οικονομική διαχείριση που αυτό –υποτίθεται- έκανε. Μας το είπε και προχθές: ελλείμματα, χρέος, διαφθορά, ανεργία, έλλειψη ανάπτυξης και ανταγωνιστικότητας. Η καταστροφή προ των πυλών από το μόνιμο εχθρό του, που ακούει στο όνομα του ΠΑΣΟΚ. Μόνο που κάποιος πρέπει να πει στον Πρωθυπουργό, ότι ο Υπουργός του επί των Οικονομικών τον διαψεύδει. Κάποιος πρέπει να του πει ότι εσωτερικός εχθρός δεν υπάρχει απέναντί του, αλλά μέσα στο μυαλό του. Ο άνεμος που ξορκίζει να σταματήσει, δεν φυσά πάνω από τα πελάγη της χώρας. Πνέει μέσα του και προκαλεί τρικυμίες. Ο Υπουργός των Οικονομικών του τον ραπίζει. 
      Ο κ. Αλογοσκούφης, στο αναθεωρημένο Πρόγραμμα Σταθερότητας και Ανάπτυξης που υπέβαλε το Μάρτιο του 2005 στην Ευρωπαϊκή Επιτροπή, αφού εκθειάζει τα επιτεύγματα της ελληνικής οικονομίας το 2003, στο σημείο 2.1, διακηρύσσει με απόλυτη σαφήνεια: «Στον τομέα των δημοσίων οικονομικών το έλλειμμα της γενικής κυβέρνησης διαμορφώθηκε στο 6,1% και το χρέος στο 110,5% του ΑΕΠ. Και τα δύο αυτά μεγέθη -λέει ο κ. Αλογοσκούφης- «παρουσιάζουν μεγάλη απόκλιση κυρίως λόγω της επίπτωσης των στατιστικών αναθεωρήσεων, της υπέρβασης των ολυμπιακών δαπανών και της σημαντικής υστέρησης των εσόδων σε σχέση με τα προϋπολογισθέντα».
      Αλλά, κύριε Πρωθυπουργέ, τη στατιστική αναθεώρηση την έκανε η Κυβέρνησή σας με την απογραφή και η σημαντική υστέρηση των εσόδων του 2004 οφείλεται στη διάλυση των ελεγκτικών μηχανισμών του κράτους και στην ανικανότητά σας. Ο κ. Αλογοσκούφης ομολογεί στην Ευρωπαϊκή Επιτροπή ό,τι επιμελώς αποκρύπτει από τον ελληνικό λαό. Δηλαδή, τα χάλια της οικονομίας είναι δικό σας επίτευγμα.
      Ο δεύτερος «εσωτερικός εχθρός» που κατασκεύασε ο κύριος Πρωθυπουργός, ήταν οι «νταβατζήδες». Απέναντι σ’ αυτόν τον εσωτερικό εχθρό η Κυβέρνηση πολύ γρήγορα αναδίπλωσε τη σημαία του πολέμου. Ακόμη ηχούν στα αυτιά μου οι ιαχές του κ. Παυλόπουλου: «Δεν θα συντηρήσουμε τη νομοθεσία την οποία έχουμε» -δηλαδή του ΠΑΣΟΚ- «για να μην πλανάται η στρεβλή αντίληψη από ορισμένους ότι ανάπτυξη χωρίς ολίγη διαπλοκή δεν μπορεί να υπάρξει».
	Ακολουθεί η πριν από λίγες μέρες νέα υπερήφανη «κραυγή» του κ. Παυλόπουλου: «Αναστέλλουμε το δικό μας νόμο, διατηρώντας το νόμο του ΠΑΣΟΚ, γιατί δεν είμαστε ανεύθυνοι, ώστε να αφήσουμε τη χώρα χωρίς νομοθεσία». 
	Η παραπάνω μικρή ιστορία θα μπορούσε να διδάσκεται στις επόμενες γενεές, προκειμένου οι νεότεροι να μάθουν για το πώς μπορεί να μετατραπούν ανέτοιμα στρατεύματα μάχης σε αναξιοπαθούντες ουλαμούς ηττημένων. 
(Χειροκροτήματα από την πτέρυγα του ΠΑΣΟΚ)
	Ο τρίτος «εσωτερικός εχθρός» που κατασκεύασε ο κ. Καραμανλής, είναι τα «ρετιρέ» του ΟΤΕ, των τραπεζών και των λιμανιών. Από πότε, κύριε Πρωθυπουργέ, οι έμμισθοι των 1.400 ευρώ έγιναν «ρετιρέ»; Ρετιρέ είναι οι παχυλοί μισθοί των διοικητών σας. Ρετιρέ είναι ο κόσμος του πλούτου και της χλιδής. Ρετιρέ είναι αυτοί που ιδιοποιούνται το μεγαλύτερο μερίδιο του πλούτου. Δώστε τη μάχη απέναντι σ’ αυτούς και αφήστε όσους δεν ευνοήθηκαν προκλητικά από τη ζωή, να αγωνίζονται τη μέρα, για να χωρέσουν τα όνειρά τους τη νύχτα.
	Κυρίες και κύριοι συνάδελφοι, ο κύριος Πρωθυπουργός διαμορφώνει και ένα μύθο, το μύθο του γενναίου μεταρρυθμιστή. Ο κύριος Πρωθυπουργός διακήρυξε χθες: «Οι Έλληνες απαιτούν μεταρρυθμιστική στρατηγική». Ποια, όμως; Ξέχασε να τους πει έστω και μία λέξη για το ποια είναι η δική του μεταρρυθμιστική στρατηγική. Μήπως είναι οι μεταρρυθμίσεις σε βασικές πτυχές των εργασιακών σχέσεων, όπως δηλώνει; Ποιες είναι αυτές οι πτυχές; Θα καταργήσει το όριο του 2% στις απολύσεις; Θα επεκτείνει τη μερική απασχόληση; Θα τις καταστήσει πιο ελαστικές; 
	Ας πάρουμε ένα παράδειγμα της μεταρρυθμιστικής έμπνευσης του κ. Καραμανλή. Στις 3/6/2005 ο παριστάμενος Υπουργός Οικονομίας δήλωσε ότι θα δημιουργηθεί ένα ενιαίο επικουρικό ταμείο για τους τραπεζοϋπαλλήλους. Το κόστος της χρηματοδότησης αυτού του ταμείου θα καλυφθεί κατά τα 2/3 από τις τράπεζες και κατά το 1/3 από την αύξηση της επιχορήγησης του δημοσίου προς το ΙΚΑ. Κάλεσε δε όλες τις τράπεζες να συμμετάσχουν σ’ αυτήν την προσπάθεια. 
	Τώρα τίθεται το ερώτημα: Γιατί το δημόσιο πρέπει να πληρώσει το 30% αυτής της λύσης, από τη στιγμή που έχει μηδενική συμμετοχή στο κεφάλαιο ιδιωτικών τραπεζών; Όμως και αν ακόμη σε μία τράπεζα, όπως στην Εμπορική, το εν γένει δημόσιο έχει μία μικρή συμμετοχή, παραδείγματος χάρη της τάξης του 12%, γιατί ο φορολογούμενος πρέπει να πληρώσει και πάλι το 30% για το νέο ταμείο; Αυτή είναι η μεταρρυθμιστική σας πνοή; Αυτή δεν είναι μεταρρύθμιση, είναι κατακρήμνιση της κοινής λογικής. 
	Κύριοι της Κυβέρνησης, σας χαρίζουμε το μεταρρυθμιστικό μπρίο, για να διεκπεραιώσετε την κωμωδία σας.
(Χειροκροτήματα από την πτέρυγα του ΠΑΣΟΚ)
	Το μεταρρυθμιστικό πνεύμα είναι βαριά κληρονομιά του Χαριλάου Τρικούπη, του Ελευθερίου Βενιζέλου, του Γεωργίου Παπανδρέου και του Ανδρέα Παπανδρέου.
(Χειροκροτήματα από την πτέρυγα του ΠΑΣΟΚ)
	Τι σχέση έχετε εσείς μ’ αυτούς, εκτός από το ότι τους δυσφημίσατε και τους κυνηγήσατε όλους; Την ίδια δυσφήμιση επιχειρήσατε εδώ και τρεις μέρες με αήθη τρόπο σε βάρος της μεγάλης δημοκρατικής παράταξης του τόπου μας και της κυβέρνησης του πρώην Πρωθυπουργού κ. Σημίτη.
	Σας απαντώ: Όταν ο δημοκρατικός κόσμος δημιουργεί, η Δεξιά υπονομεύει.
(Χειροκροτήματα από την πτέρυγα του ΠΑΣΟΚ)
       Όταν η δημοκρατική παράταξη ευεργετεί, η Δεξιά ασχημονεί. 
      (Χειροκροτήματα από την πτέρυγα του ΠΑΣΟΚ)
      Όταν η δημοκρατία εξυψούται, η «συντήρηση» δηλητηριάζει τα πάρθια βέλη της με τις συκοφαντίες της.
      ΑΠΟΣΤΟΛΟΣ ΣΤΑΥΡΟΥ: Αφήστε τα αυτά τώρα, είναι παραμύθια.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, ο κύριος Πρωθυπουργός διακήρυξε μεγαλοστόμως στην εναρκτήρια ομιλία του για την παροχή ψήφου εμπιστοσύνης, το εξής: «Το ΠΑΣΟΚ επέλεξε το χθες και άφησε σε μας» -δηλαδή στην Κυβέρνησή του- «να αντιπροσωπεύσουμε το αύριο». 
      Για να αντιπροσωπεύσεις το αύριο, πρέπει να μπορείς να το αισθανθείς, να το «ψηλαφήσεις», να ακούσεις τη βουή πίσω από τα χιλιόμετρα του ορίζοντα. Τέτοια δυνατότητα δεν έχετε, γιατί τα αυτιά σας κλείνουν και οι αισθήσεις σας σφραγίζονται από τη σκόνη του χθες και τη βροχή του ψεύδους. Αυτά σας ανήκουν.
      Σας ευχαριστώ.
      (Ζωηρά και παρατεταμένα χειροκροτήματα από την πτέρυγα του ΠΑΣΟΚ)
     ΠΡΟΕΔΡΟΣ (Άννα Μπενάκη- Ψαρούδα): Το λόγο έχει ο Υπουργός κ. Αλογοσκούφης για μια σύντομη παρέμβαση. 
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Επανέλαβε τις ίδιες ανακρίβειες βεβαίως ο Κοινοβουλευτικός Εκπρόσωπος του ΠΑΣΟΚ, γιατί τα αυτιά του ήταν -μου φαίνεται- βουλωμένα και δεν άκουσε όλα αυτά που είπα προηγουμένως. Επανέλαβε ανακρίβειες, οι οποίες είχαν απαντηθεί εκ των προτέρων. 
    Θα ήθελα να σταθώ σ’ ένα ζήτημα. Ανέφερε διάφορους πολιτικούς, οι οποίοι πράγματι οδήγησαν σε μεταρρυθμίσεις που βοήθησαν τη χώρα. Ανέφερε τον Τρικούπη, ανέφερε το Βενιζέλο. Ξέχασε το μεγαλύτερο μεταρρυθμιστή της σύγχρονης ελληνικής κοινωνίας, της σύγχρονης ελληνικής οικονομίας, τον Κωνσταντίνο Καραμανλή... 
      (Χειροκροτήματα από την πτέρυγα της Νέας Δημοκρατίας)
    …αυτόν που μας έβγαλε από την υπανάπτυξη και αυτόν που σφράγισε την ευρωπαϊκή πορεία της χώρας. Γιατί είναι γνωστό ότι η παράταξη σας φοράει γυαλιά μυωπίας. Είναι γνωστό ότι δεν βλέπει πέρα από τη μύτη της. Είναι γνωστό ότι δεν βλέπει στο μέλλον,αλλά μόνο στο παρελθόν. 
      (Χειροκροτήματα από την πτέρυγα της Νέας Δημοκρατίας)
    ΧΑΡΑΛΑΜΠΟΣ ΚΑΣΤΑΝΙΔΗΣ: Ξέρουμε ότι έχετε καταρράκτη. 
    ΠΡΟΕΔΡΟΣ (Άννα Μπενάκη- Ψαρούδα): Το λόγο έχει ο κ. Κωνσταντίνος Σημίτης, πρώην Πρωθυπουργός. 
    (Ζωηρά και παρατεταμένα χειροκροτήματα από την πτέρυγα του ΠΑΣΟΚ)
    ΚΩΝΣΤΑΝΤΙΝΟΣ ΣΗΜΙΤΗΣ: Κυρίες και κύριοι συνάδελφοι, άκουσα τις μέρες αυτές επανειλημμένα -και σήμερα ακόμα- τα μέλη της Κυβέρνησης και τους Βουλευτές της Νέας Δημοκρατίας να λένε ότι η συζήτηση αφορά τα πεπραγμένα της περασμένης οκταετίας, δηλαδή τι δεν έκανε ή τι κακό έκανε το ΠΑΣΟΚ. 
    Απορώ. Μετά από δεκαπέντε μήνες νέας διακυβέρνησης, το κυρίως ζητούμενο είναι τα προβλήματα του τόπου. Πώς τα λύνουμε; Πως εργαζόμαστε για το μέλλον της χώρας; Όποιος γυρίζει στο παρελθόν και επικεντρώνει τη σκέψη του εκεί, δεν έχει τη δυνατότητα να προσφέρει. Έχει φτώχια ιδεών και πρωτοβουλιών. Είναι σε αδυναμία να χαράξει κατευθύνσεις. Αν δημιουργούσε η Νέα Δημοκρατία, δεν θα είχε ανάγκη από παραποιήσεις, από δυσφημίσεις, όπως εκείνες που ακούσαμε κατά κόρον αυτές τις μέρες. Όποιος δημιουργεί, έχει την ηρεμία και τη δύναμη του έργου του. Έχει επιχειρήματα και δεν χρειάζεται φωνές, όπως αυτές που ακούσαμε. Δεν έχει χρόνο, για καταγγελίες και άρνηση. Έχει χρόνο, για να δείξει τι κάνει στο σήμερα και τι κάνει για το αύριο. Και γι’ αυτά ελάχιστα ακούσαμε από τη Νέα Δημοκρατία.
    Η οκταετία της διακυβέρνησής μου δεν έχει ανάγκη ούτε τις καταγγελίες της Νέας Δημοκρατίας ούτε την υπεράσπιση τη δική μου. Ο πολίτης έχει μάτια και βλέπει τα έργα. Ο πολίτης έχει τσέπες, όπου ξέρει τι μπαίνει και ξέρει επίσης τι του παίρνουν. Και διαπιστώνει ότι του παίρνουν.
    Κυρίες και κύριοι συνάδελφοι, το σήμερα μοιάζει ανησυχητικό, γιατί δεν υπάρχει συγκροτημένη αντίληψη για την πορεία της χώρας, στρατηγική και σχέδιο. Από την ήπια προσαρμογή, βρεθήκαμε ξαφνικά -χωρίς να μάθουμε γιατί- σε μια φάση ολικής αναμέτρησης με τους εργαζόμενους, όπου όλοι και όλα φταίνε στην Κυβέρνηση, αλλά όχι η ίδια βέβαια. 
    Από τη σεμνότητα και ταπεινότητα, βρεθήκαμε στην αυθαιρεσία, στην κουτοαλαζονική συμπεριφορά ενός υπέρ πάντων αγώνα για το Σύνταγμα ενάντια στην Ευρωπαϊκή Ένωση. Από την περίοδο που ζητούμενο ήταν, δήθεν, η συναίνεση, περάσαμε σε μια περίοδο διαταγών, όπου άκριτα φορτώνονται τα βάρη στο κοινωνικό σύνολο, όπως στην περίπτωση του ΟΤΕ. Ακούσαμε ότι μπήκαμε σε περίοδο μεταρρυθμίσεων, αλλά δεν διαπιστώσαμε προηγούμενη επεξεργασία, μελέτη, τεκμηρίωση. Πρόκειται μάλλον για προαναγγελλόμενα ναυάγια, όπως στην περίπτωση του «Βασικού Μετόχου».
    Κυρίες και κύριοι συνάδελφοι, αποτέλεσμα των άστοχων οικονομικών αποφάσεων της ηγεσίας της Κυβέρνησης, είναι να καταστεί η Ελλάδα η πρώτη χώρα της Ευρωπαϊκής Ένωσης –η πρώτη χώρα!- που έχει τεθεί επίσημα υπό καθεστώς επιτήρησης από την Ευρωπαϊκή Επιτροπή.
    Κάθε πολίτης μπορεί να διακρίνει ότι η επιτήρηση είναι το κυρίαρχο αρνητικό γεγονός, που χαρακτηρίζει την πορεία της οικονομικής πολιτικής των τελευταίων δεκαπέντε μηνών. Αυτή οδηγεί στον ασφυκτικό περιορισμό των επενδύσεων, στη συρρίκνωση των κοινωνικών πολιτικών και στην πώληση της δημόσιας περιουσίας με τις ταχύτερες δυνατές διαδικασίες για εισπρακτικούς λόγους.
    Πηγή της επιτήρησης είναι η επιπόλαια απογραφή, αποτέλεσμα κομματικής εμπάθειας και άγνοιας για τις κοινοτικές διαδικασίες. 
    Η Νέα Δημοκρατία και ο κ. Καραμανλής, για να δικαιολογήσουν αυτήν την εξέλιξη, έχουν βρει το αέναο ελιξίριο της πολιτικής τους νομιμοποίησης. Για όλες τις αρνητικές εξελίξεις των δικών τους αποφάσεων ή της δικής τους ανικανότητας, ευθύνεται το ΠΑΣΟΚ
    Πρέπει, όμως, να εξηγήσουν πώς συμβαίνει τόσες και τόσες αρνητικές εξελίξεις να εμφανίζονται τώρα, ξαφνικά, όλες μαζί στο διάστημα των μηνών της δικής τους διακυβέρνησης. Πώς συμβαίνει η ανάπτυξη να κινείται, σύμφωνα με τον ΟΟΣΑ, και όχι τις ανά τρίμηνο μεταλλασσόμενες κυβερνητικές εξαγγελίες, στο 2,8% φέτος έναντι 4,7% το 2003 και στο 4,3%, κατά μέσο όρο, από το 2001 έως το 2003; Πώς τα έσοδα του κράτους υπέστησαν αυτήν την πρωτοφανή καθίζηση το 2004 και το 2005; Δεν ευθύνεται γι’ αυτό η υπονόμευση του ΣΔΟΕ, τα στραβά μάτια στην είσπραξη του Φόρου Προστιθέμενης Αξίας και οι συνεχείς χαριστικές ρυθμίσεις για τους «ημετέρους»; Πώς συμβαίνει το ισοζύγιο πληρωμών και η ανταγωνιστικότητα να φτάνουν στο χειρότερο επίπεδο των τελευταίων ετών; 
    Κι αν ακόμα δεν συνεκτιμήσουμε τις αναπόφευκτες επιπτώσεις της ανόδου της τιμής του πετρελαίου, πώς ο τουρισμός κινήθηκε τόσο μίζερα πέρυσι και κινείται τόσο μίζερα και φέτος; Πώς είναι δυνατόν να υπάρχουν δημοσιονομικές προσαρμογές, ποινές από την Ευρωπαϊκή Ένωση για θέματα τα οποία είχαν ρυθμιστεί το 2003 και επρόκειτο η ελληνική Κυβέρνηση να κάνει αλλαγές; Πώς συμβαίνει να ακολουθεί η Τουρκία μια τόσο προκλητική στάση στα θέματα των διμερών μας σχέσεων, με παραβιάσεις και αμφισβητήσεις και να αντιμετωπίζει τη σιωπηρή στάση της Κυβέρνησης; Πώς συμβαίνει οι προοπτικές για το επόμενο αναπτυξιακό πακέτο, το Δ΄ Κοινοτικό Πλαίσιο Στήριξης, να κινούνται σε επίπεδο κάτω των 15.000.000.000 ευρώ, ενώ το Γ΄ Κοινοτικό Πλαίσιο Στήριξης ήταν ύψους 24.000.000.000 ευρώ; 
    Πώς, λοιπόν, σωρεύονται ξαφνικά μέσα σε λίγους μήνες όλα αυτά στη δύστυχη Νεοδημοκρατική Κυβέρνηση του κ. Καραμανλή; 
    Απλούστατα η Νέα Δημοκρατία πίστευε –και πράγματι φαίνεται ότι το πίστευε- ότι όλα όσα γίνονται, οφείλονται σ’ έναν αυτόματο πιλότο. Πίστεψε ότι όταν αναλάβει την εξουσία, ο αυτόματος πιλότος θα καθοδηγεί τη δική της διακυβέρνηση.
    Στους μήνες που μεσολάβησαν, ανακάλυψε –και μάλιστα με σκληρό τρόπο- ότι ο αυτόματος πιλότος ήταν μία οπτασία της. Μην έχοντας τη δυνατότητα να κυβερνήσει, πέφτει τώρα από ξέρα σε ξέρα. 
    Ο κ. Καραμανλής στην ομιλία του πριν λίγες ημέρες, είχε την έμπνευση να αναφερθεί στο θέμα της ανεργίας και να μας πει ότι η ανεργία έφτασε στο 10,4% το τέταρτο τρίμηνο του 2004. Δεν μας είπε, όμως, ότι ήταν στο 9,9% το αντίστοιχο τρίμηνο του 2003.
    ΑΘΑΝΑΣΙΟΣ ΜΠΟΥΡΑΣ: 11,3%. 
    ΚΩΝΣΤΑΝΤΙΝΟΣ ΣΗΜΙΤΗΣ: Με τους δικούς σας αριθμούς. 
    Δεν μας είπε ότι το ετήσιο ποσοστό ανεργίας για το 2004 έφτασε το 10,5% έναντι 9,7% το 2003. 
Ήταν η πρώτη χρονιά, επί Κυβερνήσεως της Νέας Δημοκρατίας, που η ανεργία άρχισε να αυξάνεται. Δεν τα είπε. Δεν είπε ότι ήταν η πρώτη φορά μετά από τέσσερα χρόνια πτωτικής εξέλιξης. Καλό είναι να μελετήσουν στη Νέα Δημοκρατία τα δικά τους στοιχεία της απασχόλησης, τα οποία και άλλαξαν προς το χειρότερο για εμάς και προς το καλύτερο γι’ αυτούς.
      Με τα δικά τους στοιχεία θα ανακαλύψουν ότι μεταξύ 2000-2003 δημιουργήθηκαν διακόσιες σαράντα τρεις χιλιάδες νέες θέσεις απασχόλησης και η ανεργία περιορίστηκε. Οι Κυβερνήσεις του ΠΑΣΟΚ, πάντα σύμφωνα με τις δημοσιεύσεις της ΕΣΥΕ, δημιούργησαν από το 1993 μέχρι το 2003 πεντακόσιες πενήντα τέσσερις χιλιάδες νέες θέσεις απασχόλησης.
      Αντί να αναφέρονται, λοιπόν, παραπλανητικά σε διάφορα ποσοστά, ας προσπαθήσουν να προσεγγίσουν έστω και στο μισό τα όσα πετύχαμε εμείς κάτω από πολύ πιο δύσκολες συνθήκες. 
      Όμως, αυτό δεν θα γίνει. Και δεν θα γίνει για ένα απλό πολιτικό λόγο. Οι εργαζόμενοι, για τις Κυβερνήσεις της Νέας Δημοκρατίας, είναι εργαλεία, που μπορούν να χρησιμοποιηθούν ελεύθερα κατά την κρίση της Κυβέρνησης, ανάλογα με τους στόχους της. Δεν είναι άτομα που πρέπει να βελτιωθεί το βιοτικό τους επίπεδο στα πλαίσια μιας συνεχούς και δυναμικής ανάπτυξης.
      Πρόσφατα η Νέα Δημοκρατία ανακάλυψε δύο νέα πεδία δράσεως. Τα ξέρετε. Την εθελούσια αποχώρηση πέντε ή έξι χιλιάδων υπαλλήλων του ΟΤΕ και την επίθεση στα ασφαλιστικά και εργασιακά δικαιώματα. Άλλωστε, τα εργασιακά και τα ασφαλιστικά δικαιώματα είναι τα προσφιλή πεδία επίθεσής της, που αφήνουν ανεξίτηλα, δυστυχώς, τη σφραγίδα της έπειτα από κάθε διακυβέρνησή της.
      Ήρθε τώρα η ώρα της αποκάλυψης. Ήρθε τώρα η ώρα να μας πουν τι θέλουν, αφού πρώτα προχώρησαν στην εσπευσμένη μείωση της φορολογίας κερδών και κεφαλαίου, καθώς και στη μείωση των φόρων της Εκκλησίας, ώστε να μη συμπέσουν οι εύνοιες προς τους ισχυρούς με την ώρα της επίθεσης στα εισοδήματα και τις κοινωνικές σχέσεις.
      Κυρίες και κύριοι συνάδελφοι, μεταρρυθμίσεις απαιτούνται συνεχώς, όμως οι μεταρρυθμίσεις δεν μπορεί να είναι μονόπλευρες και σε βάρος των εργαζομένων. Μεταρρυθμίσεις κάναμε και εμείς, αλλά ποτέ δεν θέσαμε την εξεύρεση πόρων ως μοναδικό κριτήριο διαμόρφωσης των κοινωνικών σχέσεων. Στοχεύσαμε στη μείωση της ανεργίας, στην αύξηση της απασχόλησης, στη συμμετοχή εργαζομένων και συνταξιούχων στα πλεονεκτήματα της ανάπτυξης. 
      Η αναδιάρθρωση των μεγάλων επιχειρήσεων είναι βέβαια μία συνεχής αναγκαιότητα στη σημερινή κοινωνία και στην αναπτυξιακή διαδικασία. Όμως, αναδιάρθρωση δεν σημαίνει να διώχνεις το 1/3 περίπου του προσωπικού μιας επιχείρησης, με εξαναγκασμό του κοινωνικού συνόλου να επιδοτήσει την απομάκρυνσή τους. Αυτό είναι πρόκληση για την ευνομούμενη λειτουργία της πολιτείας, αλλά και για το μέσο φορολογούμενο. Είναι πρόκληση για τα αδύναμα στρώματα, για αυτούς στους οποίους υποσχέθηκε ο κ. Καραμανλής προσωπικά κοινωνική στήριξη και αυξήσεις παροχών και δεν πήραν αυξήσεις πάνω από 5 ευρώ έως 10 ευρώ σήμερα. 
      Αναδιάρθρωση σημαίνει πολλές παρεμβάσεις. Νέες επίπονες προσπάθειες, νέες καινοτόμες υπηρεσίες, επενδύσεις, επιθετική ανάπτυξη στην αγορά. Όλα αυτά απουσιάζουν. Τα ακούσατε εσείς; 
      Γι’ αυτό είναι ευφημισμός να χρησιμοποιούνται οι όροι «αναδιάρθρωση» και «μεταρρύθμιση». Πρόκειται για σπασμωδικές, αποσπασματικές και αναποτελεσματικές προσπάθειες, κάτω από το άγχος να παρουσιαστεί ένα θετικό κυβερνητικό αποτέλεσμα και να εισπραχθούν χρήματα.
      Κυρίες και κύριοι συνάδελφοι, ακούσαμε και για επανίδρυση του κράτους παλιά. Την επανίδρυση του κράτους, όπως ξέρουμε τώρα όλοι και το ξέρει και ο ελληνικός λαός, εξέφρασε η καθιέρωση της κομματικής συνέντευξης για την πρόσληψη, κομματική γιατί έτσι ακριβώς το ερμήνευσε η ίδια η Κυβέρνηση. 
Εξέφρασε η Κυβέρνηση τη διαπίστωση ότι τα «γαλάζια παιδιά» είναι τα μόνα άξια. Το εξέφρασε με τη δραστηριότητα των πολυθεσιτών συμβούλων.
      Πιστεύω ότι δικαιούμαστε να ερωτήσουμε: Είναι αυτά μηνύματα μιας Κυβέρνησης που στηρίζει την αξιοσύνη; Που γεννά εμπιστοσύνη και ελπίδα; Ή είναι μηνύματα, που προωθούν την ιδιοτέλεια, τον ωχαδερφισμό και την άρνηση των θεσμών;  Πρόκειται για μηνύματα για την επανίδρυση του πελατειακού κράτους και την ορμητική επαναφορά των πελατειακών νοοτροπιών, των αιτιών της αναπτυξιακής υστέρησής μας.
      Κυρίες και κύριοι συνάδελφοι, οι αρνητικές επιπτώσεις από τα μεγάλα λάθη στην οικονομία οξύνονται ακόμα περισσότερο από τη δραματική κατάρρευση της εξωτερικής πολιτικής. Η Ελλάδα εγκατέλειψε τα ισχυρότερα μέσα πίεσης, που είχε ποτέ απέναντι στην Τουρκία για την οριοθέτηση της υφαλοκρηπίδας στο Αιγαίο. Πετύχαμε αυτά τα μέσα πίεσης το 1999 και τα αποσπάσαμε μετά από συστηματική δουλειά δύο ετών απέναντι στην Ευρώπη, που θα θυμίσω ότι μέχρι την τελευταία στιγμή ήταν απρόθυμη να τα υποστηρίξει, να τα υιοθετήσει και να τα ενσωματώσει στα συμπεράσματα των αποφάσεων του Ελσίνκι.
      Αν η σημερινή Κυβέρνηση είχε την καθαρή και ικανή κρίση, που οφείλει να έχει κάθε κυβέρνηση της χώρας όταν αντιμετωπίζει κινδύνους, τότε το 2004 θα είχε κάνει σημαντικά βήματα για την επίλυση ενός κορυφαίου θέματος για την εθνική ανεξαρτησία και εδαφική ακεραιότητα της Ελλάδας. Η χωρίς κανένα αντάλλαγμα οπισθοχώρηση της Κυβέρνησης από το κεκτημένο του Ελσίνκι, είναι ένα πολύ σοβαρό λάθος με πολύ σημαντικές συνέπειες.
      Και για να κλείσω, κυρίες και κύριοι συνάδελφοι, θέλω να επισημάνω ότι σήμερα στην Ευρωπαϊκή Ένωση, στο διεθνή μας περίγυρο, συντελούνται ραγδαίες και ανησυχητικές εξελίξεις. Μία Κυβέρνηση που επιλέγει να μετατοπίζεται η χώρα όλο και περισσότερο στο περιθώριο αυτών των εξελίξεων, να αποδυναμώνεται η οικονομική της και κοινωνική της βάση, να βλέπει ότι σωρεύονται όλο και περισσότερα προβλήματα εξαιτίας της ολοκληρωτικής έλλειψης σχεδιασμού, εξαιτίας της εμπάθειας και της επιπολαιότητάς της, θυμίζει πράγματι –για να χρησιμοποιήσω τη γλώσσα που χρησιμοποιεί η ίδια η Κυβέρνηση- ένα ορνιθοτροφείο, όπου το αφεντικό σε κατάσταση απελπισίας σπάει αυγά. Δεν μπορεί να έχει την εμπιστοσύνη μας. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο Υπουργός Οικονομίας και Οικονομικών κ. Αλογοσκούφης για μία σύντομη παρέμβαση. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Θα ήθελα απλώς να ρωτήσω τον πρώην Πρωθυπουργό, ο οποίος μας κατηγόρησε ότι επιβαρύνουμε τον ελληνικό λαό με το κόστος της αναδιάρθρωσης για τον ΟΤΕ, εάν γνώριζε ότι στις 27 Φεβρουαρίου 2004 οι Υφυπουργοί Οικονομίας και Οικονομικών κ. Νικόλαος Φαρμάκης και Εργασίας και Κοινωνικών Ασφαλίσεων κ. Ροβέρτος Σπυρόπουλος υπέγραψαν μία απόφαση, με την οποία ενέταξαν στο ΙΚΑ το Ταμείο Σύνταξης του Ταμείου Ασφαλίσεως Προσωπικού Ιονικής και Λαϊκής Τράπεζας, δηλαδή της Τράπεζας Πίστεως και επίσης, αν γνωρίζει πόσα χρήματα πλήρωσε η ALPHA Πίστεως, προκειμένου να ενταχθεί αυτό το ταμείο στο ΙΚΑ. Το καταθέτω για τα Πρακτικά.
      (Χειροκροτήματα από την πτέρυγα της Νέας Δημοκρατίας)
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά το προαναφερθέν έγγραφο, το οποίο έχει ως εξής:
      
      (Το σχετικό κείμενο βρίσκεται στο Τεύχος των Πρακτικών της Βουλής)
      
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Εμείς φταίμε, το είπαμε!
      ΡΟΔΟΥΛΑ ΖΗΣΗ: Μας το ξανάπατε αυτό!
      (Θόρυβος στην Αίθουσα)
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κύριοι συνάδελφοι! 
      (Θόρυβος από την πτέρυγα του ΠΑΣΟΚ)
      Ηρεμήστε, κύριοι συνάδελφοι. Ό,τι λέει, το καταθέτει ο κύριος Υπουργός.
      Το λόγο έχει ο Υπουργός Δημόσιας Τάξης κ. Γεώργιος Βουλγαράκης.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Δημόσιας Τάξης): Κατέστη σαφές νομίζω, κυρίες και κύριοι συνάδελφοι, τις μέρες που συζητείται στην Αίθουσα αυτή η πρόταση της  ψήφου εμπιστοσύνης ή δυσπιστίας, μετά από πολιτική πρωτοβουλία του ΠΑΣΟΚ, ότι αυτή ακριβώς η πολιτική πρωτοβουλία ήταν πρακτικά αδιέξοδη, κοινοβουλευτικά άστοχη και πολιτικά πρωτοφανής.
      Ήταν πρακτικά αδιέξοδη, γιατί δεν παρήγαγε -όπως άλλωστε ήταν φυσιολογικό- κανένα απολύτως πολιτικό αποτέλεσμα. Ήταν κοινοβουλευτικά άστοχη, διότι χρησιμοποίησε το κορυφαίο, το έσχατο μέσο κοινοβουλευτικού ελέγχου εική και ως έτυχε, αλλά ήταν και πολιτικά πρωτοφανής, γιατί είναι η πρώτη φορά στη μεταπολιτευτική ιστορία της σύγχρονης Ελλάδας, όπου λειτουργεί αυτή η διαδικασία εναντίον μιας Κυβέρνησης που έχει ακόμα πρόσφατη τη λαϊκή ετυμηγορία. Εναντίον δηλαδή μιας κυβέρνησης, η οποία έχει σχεδόν εξαντλήσει το ? της κοινοβουλευτικής της θητείας. «Ναι», λέει, «αλλά διαφωνούμε εξ ολοκλήρου με την πολιτική και την πρακτική σας».
      Θα μου επιτρέψετε να πω, κύριοι της Αντιπολίτευσης τότε, ότι δεν έχετε αποκωδικοποιήσει σωστά το μήνυμα των προηγούμενων εκλογών. Οι Έλληνες πολίτες έστειλαν τότε ένα καθαρό και σαφές μήνυμα. Ζήτησαν, δηλαδή, με την ψήφο τους ρήξεις και αλλαγές. Ζήτησαν να γυρίσει η σελίδα.
      Εάν, κυρίες και κύριοι συνάδελφοι, οι πολίτες επέλεγαν διαφορετικά, τότε δεν θα υπήρχε λόγος να συντελεστεί καμία πολιτική αλλαγή στην πατρίδα και θα συνέχιζαν να υπερψηφίζουν το κόμμα που διαχειριζόταν τις τύχες τους όλα αυτά τα χρόνια. Εάν ήταν δηλαδή ευχαριστημένοι με το ΠΑΣΟΚ, τότε θα το επέλεγαν για άλλη μία φορά.
      Τι μας λέτε, λοιπόν, σήμερα; Μας λέτε ότι διαφωνείτε με την πολιτική μας; Αυτό το ξέραμε, το γνωρίζουμε και πιθανότατα θα ισχύσει το ίδιο και στο μέλλον. Μας λέτε όμως και κάτι άλλο. Την ίδια ώρα που μας εγκαλείτε για την πολιτική μας, την ίδια ώρα μας λέτε ότι «Δεν εκπληρώνετε τις υποσχέσεις σας, δεν προχωράτε με γρήγορα βήματα, δεν κάνετε αυτά τα οποία υποσχεθήκατε». Ε, λοιπόν, διαλέξτε: Διαφωνείτε με την πολιτική μας ή συμφωνείτε μ’ αυτήν και θέλετε να την κάνουμε γρηγορότερα; Αλλά πρέπει επιτέλους να απαντήσετε!
      (Χειροκροτήματα από την πτέρυγα της Νέας Δημοκρατίας)
      Είναι πραγματικά εντυπωσιακά τα όσα έχουν ακουστεί στην Αίθουσα αυτή από τους συναδέλφους που πέρασαν από το Βήμα αυτό. Ποιο ήταν, λοιπόν, το συμπέρασμα; Το συμπέρασμα ήταν ότι η Κυβέρνηση μέσα σε δεκαπέντε μήνες χάλασε ό,τι κατάφερε να φτιάξει το ΠΑΣΟΚ σε δεκαπέντε χρόνια. Δηλαδή με λίγα λόγια, ότι η σημερινή Κυβέρνηση σε δεκαπέντε μήνες είναι υπεύθυνη για τα χρέη, για τα ελλείμματα, για τον πληθωρισμό, για την ανεργία, για την κακοδιοίκηση, για την ακρίβεια, ότι ο κ. Καραμανλής είναι υπεύθυνος γιατί η Ελλάδα έχει το τελευταίο κατά κεφαλή εισόδημα, για τους δείκτες ανταγωνιστικότητας, για τις άμεσες ξένες επενδύσεις που χωλαίνουν, για την κακή απορροφητικότητα των κοινοτικών κονδυλίων. Ότι δηλαδή με λίγα λόγια, είμαστε εμείς υπεύθυνοι για ό,τι κακό συμβαίνει σ’ αυτόν τον τόπο. 
      Αφού, κυρίες και κύριοι, είναι έτσι, μήπως μπορείτε σας παρακαλώ να μου απαντήσετε σε τι ακριβώς συνίσταται το σύνθημα «Γιώργο προχώρα, άλλαξε τα όλα», που λέγατε στο συνέδριό σας λίγες μέρες πριν από τις εκλογές; Τι να αλλάξει δηλαδή; Αυτά για τα οποία κατηγορείτε σήμερα τη Νέα Δημοκρατία; 
      (Χειροκροτήματα από την πτέρυγα της Νέας Δημοκρατίας)
      Η ηγεσία σας υιοθέτησε το σύνθημα αυτό. Το έκανε προεκλογικό της άξονα, το έκανε και εσωτερικό της εργαλείο και εσωτερικό της όπλο. Και σήμερα ακόμα, ρητορικά είναι στην ίδια γραμμή. Όλες οι ομιλίες και οι παρεμβάσεις στην ίδια γραμμή κινούνται. Πού είναι το περίεργο θα μου πείτε; Το περίεργο είναι ότι ενώ η ηγεσία του ΠΑΣΟΚ μιλά για ρήξεις, τομές και πολιτικές αλλαγές στην πολιτική της μόλις αυτές οι ρήξεις και οι πολιτικές ανακοινωθούν και αποτελέσουν μέρος της δημόσιας συζήτησης, της δημόσιας ατζέντας, την ίδια ώρα η Αντιπολίτευση διατυπώνει τις αντιρρήσεις της. Και όχι μόνο διατυπώνει τις αντιρρήσεις της, αλλά καλεί και το λαό σε αγώνα, γιατί θίγονται τα κεκτημένα. Ποια κεκτημένα; Αυτά που μπαίνουν υπό το γενικό τίτλο «άλλαξέ τα όλα». Αυτά τα κεκτημένα. Και όχι μόνο αυτό, αλλά εγκαλεί πολλές φορές και τους συνδικαλιστές της και τους απειλεί με διαγραφές, εάν αυτοί πιστέψουν ότι μέσα στα πλαίσια της ελεύθερης βούλησής τους μπορούν να καταλήξουν σε μία συμφωνία, εάν αυτή είναι επ’ ωφελεία των εργαζομένων.
«Παλιά μας τέχνη κόσκινο», δηλαδή!
      Το εκπληκτικό σ’ αυτήν την περίπτωση είναι ότι τώρα υπάρχουν διαφωνίες και σε πολιτικές, που στο παρελθόν είχαν χαρακτηριστεί ως ρηξικέλευθες. Ενώ δηλαδή ψηφίσατε και εφαρμόσατε εσείς πολιτικές εθελουσίας εξόδου, που ακόμα και σήμερα παράγουν τα αποτελέσματά τους, μόλις η Κυβέρνηση ανακοίνωσε κάτι σχετικό, αμέσως διαφωνείτε. Και όχι μόνο αυτό, αλλά λέτε ότι μ’ αυτόν τον τρόπο καταρρακώνεται η ελληνική οικονομία. 
      Ενώ οι ίδιοι καταφύγατε σε ρυθμίσεις για τα ασφαλιστικά ταμεία των τραπεζών σας –τα είπε προηγουμένως ο κ. Αλογοσκούφης- μόλις η Κυβέρνηση κάνει ένα βήμα εκσυγχρονισμού για να προσαρμοστούν οι τράπεζες και να αντέξουν στο σύγχρονο ανταγωνισμό, αμέσως θεωρείτε ότι αυτή η κίνηση ισοδυναμεί με κοινωνική αναλγησία, που ρίχνει στο βάραθρο την ελληνική οικονομία. 
      Ενώ διαφημίσατε τις μετοχοποιήσεις και μάλιστα λέγατε ότι έτσι γίνονται οι σωστές ιδιωτικοποιήσεις με συναίνεση, μόλις η Κυβέρνηση αποφασίζει να συζητήσει το θέμα της σμίκρυνσης των ορίων του ευρύτερου δημόσιου τομέα, αμέσως λέτε ότι ξεπουλάμε τη δημόσια περιουσία και επανερχόμαστε στην παλιά προσοσιαλιστική θεωρία των ασημικών.
      Κυρίες και κύριοι, μπορεί κανείς να κοροϊδεύει λίγους για πολύ καιρό, μπορεί να κοροϊδεύει πολλούς για λίγο καιρό, αλλά πολλούς για πάντα δεν μπορεί και αυτό το έχει καταλάβει ο ελληνικός λαός. Γι’ αυτό και η απάντησή του ήταν εκκωφαντική! 
      (Χειροκροτήματα από την πτέρυγα της Νέας Δημοκρατίας)
      «Θέλουμε αλλαγές», είπε προηγουμένως ο κ. Παπανδρέου, αλλά όχι αυτές που θέλετε εσείς. Εμείς θέλουμε άλλες αλλαγές. Πράγματι, κυρίες και κύριοι, υπήρξαν εποχές στο παρελθόν, που τα κράτη είχαν στη διάθεσή τους εναλλακτικά εργαλεία οικονομικής πολιτικής και φυσικά είχαν τη δυνατότητα και να κρυφθούν, αλλά και να κρύψουν ενδεχομένως πολιτικές αν αυτές συνεπάγονταν πολιτικό κόστος. 
      Όπως ξέρετε, όμως, αυτή η εποχή ανήκει στο παρελθόν. Με λίγα λόγια, γνωρίζετε, γνωρίζουμε και γνωρίζουν όλοι ότι οι αλλαγές που απαιτούνται στη χώρα, είναι μονόδρομος. Γνωρίζετε και γνωρίζουμε ότι ο δημόσιος τομέας πρέπει να εκσυγχρονιστεί και να μικρύνει. Γνωρίζετε ότι οι αγορές πρέπει να ανοίξουν, γνωρίζετε ότι τα ταμεία πρέπει να εξυγιανθούν, γνωρίζετε ότι οι καλλιέργειες πρέπει να αναπροσαρμοστούν και ότι η παιδεία πρέπει να αποκτήσει ουσία. 
      Με λίγα λόγια, γνωρίζουμε όλοι σ’ αυτήν την Αίθουσα την κατεύθυνση στην οποία πρέπει να κινηθεί η χώρα. Ευτυχώς για μας το γνωρίζει και ο ελληνικός λαός, που εμπιστεύεται την Κυβέρνηση Καραμανλή και σήμερα η Κοινοβουλευτική Ομάδα θα το αποδείξει!
      (Χειροκροτήματα από την πτέρυγα της Νέας Δημοκρατίας)
      Γιατί, λοιπόν, τότε αυτή η αμφιθυμία; Γιατί, με λίγα λόγια, αυτές οι αλληλοσυγκρουόμενες απόψεις που ακούγονται σ’ αυτήν την Αίθουσα; Η απάντηση σ’ αυτήν τη συμπεριφορά, κυρίες και κύριοι, κατά την εκτίμησή μας, πρέπει να αναζητηθεί στη διαλλακτική σχέση παρελθόντος, παρόντος και μέλλοντος, που άλλωστε είναι ένα από τα πιο σύνθετα προβλήματα της πολιτικής. 
      Ο πολιτικός που δεν λαμβάνει υπόψη του τις εμπειρίες του παρελθόντος και δεν τις αξιολογεί δημιουργικά, κάνει ένα άλμα στο κενό. Ανάλογα, ο πολιτικός που εγκλωβίζεται στο παρελθόν, μετατρέπεται σ’ ένα φυλακισμένο της ιστορίας που δεν μπορεί να κρίνει, να διακρίνει και να παρακολουθήσει τις εξελίξεις. Πολύ περισσότερο μάλιστα όταν πρόκειται για έναν πολιτικό φορέα, που άγεται και φέρεται στην προσπάθειά του να δικαιωθεί εκβιαστικά από την ιστορία. Το είπε προηγουμένως και ο κ. Καστανίδης πολύ περιγραφικά. 
      Φοβάμαι ότι στην περίπτωση αυτή ανήκει το Κόμμα της Αξιωματικής Αντιπολίτευσης. Αποτελεί, δηλαδή, έναν πολιτικά φυλακισμένο στο υποτιθέμενο ένδοξο παρελθόν του. 
      Η ανάλυσή μας, λοιπόν, καταλήγει στο ότι αυτό ακριβώς το ένδοξο παρελθόν, αλλά και ο κυβερνητισμός του ΠΑΣΟΚ, αποτελούν τα πιο σημαντικά του προβλήματα. Γι’ αυτό και η «εποικοδομητική» –εντός εισαγωγικών- αντιπολίτευση εξαντλείται σ’ ένα συνεχές και εκκωφαντικό μουρμουρητό από τρεις διαδοχικές και ανεξάρτητες κατευθύνσεις:
      Από αυτούς που αντιτάχθηκαν στο εκσυγχρονιστικό επιχείρημα και αναζητούν τις ρίζες τους, αγνοώντας στο μεταξύ ότι ο κόσμος και οι καιροί άλλαξαν, από τους υπερασπιστές του εκσυγχρονισμού που αξιώνουν τη δικαίωση του χθεσινού ΠΑΣΟΚ, χωρίς να αντιλαμβάνονται το μήνυμα των εκλογών, αλλά και από αυτούς που στηρίζουν το νέο ΠΑΣΟΚ, που ακόμα ωστόσο δεν  έχει καταφέρει να εξηγήσει περί τίνος ακριβώς πρόκειται.
      Και οι τρεις, όμως, αυτές τάσεις παραμένουν στην πραγματικότητα εγκλωβισμένες σε μία λαθεμένη αντίληψη του χρόνου. 
      Η αναζήτηση του πολιτικού στίγματος από την Αξιωματική Αντιπολίτευση –γιατί περί αυτού πρόκειται και μην αυταπατάστε, το γνωρίζετε εσείς καλύτερα από εμάς- είναι εμφανής σε πλειάδα περιπτώσεων. Ενώ γνωρίζει, ας πούμε, τη συνθετότητα της εξωτερικής πολιτικής την οποία, ειρήσθω εν παρόδω, αυτή η ίδια η Αντιπολίτευση διαμόρφωσε για πάρα πολύ καιρό, σήμερα εμφανίζεται να διαφωνεί, προσχωρώντας σε μία λογική, που είναι ακριβώς στον αντίποδα των όσων μέχρι τώρα υποστήριζε από το Βήμα της Βουλής.
      Ενώ στο βάθος αποδέχεται -και υπάρχει σωρεία δηλώσεων υψηλόβαθμων στελεχών του ΠΑΣΟΚ- την ανάγκη εκσυγχρονισμού και μεταρρυθμίσεων στην ελληνική οικονομία, διαφωνεί αμέσως μόλις ακουστεί οποιαδήποτε ριζοσπαστική λύση.
      Ενώ συμφωνεί ότι το εκπαιδευτικό σύστημα πρέπει να κάνει άλματα και βήματα μπροστά, μόλις ξεκινήσει ο διάλογος, διαφωνούμε. Δεν μπορεί να συνεχιστεί αυτή η ιστορία. Δεν οδηγεί πουθενά. 
      Ενώ αντιλαμβάνεται ότι οι παράγοντες που συντελούν στο κόστος της εργασίας πρέπει να επανεξεταστούν, δεν τοποθετείται ποτέ και σε τίποτα. Λέει τι δεν θέλει, αλλά δεν λέει ποτέ τι θέλει. Αυτό, όμως, και πάλι το γνωρίζει ο ελληνικός λαός. 
      Είναι, λοιπόν, σαφές ότι αυτή η πολιτική της στρουθοκαμήλου, να κρύψουμε δηλαδή το κεφάλι μας μέσα στο σώμα μας και έτσι να θεωρούμε ότι το πρόβλημα ξεπεράστηκε, δεν οδηγεί πουθενά. 
      Είναι, κυρίες και κύριοι συνάδελφοι, η ίδια αντίληψη που οδηγεί στο συμπέρασμα ότι δεν φταίνε αυτοί που οδήγησαν την οικονομία στο αδιέξοδο και στα κακά της χάλια, αλλά αυτοί που κατέγραψαν τα αδιέξοδα. Δεν φταίνε αυτοί που δέσμευσαν τη χώρα στην εξωτερική της πολιτική επί είκοσι και πλέον συναπτά έτη, αλλά αυτοί που διαχειρίζονται το αποτέλεσμα της δέσμευσης. Δεν φταίνε αυτοί που καταρράκωσαν κάθε έννοια αξιοκρατίας και παραγωγικότητας, αλλά αυτοί που προσπαθούν να βρουν λύσεις! Έλεος, επιτέλους!
      Η τακτική αυτή, κυρίες και κύριοι, οδηγεί σε αντιφατικές πολιτικές και αλληλοσυγκρουόμενες μεταξύ τους προτάσεις, αλλά και σε ακατανόητες πολλές φορές πρωτοβουλίες, όπως –ας πούμε- η σημερινή πρόταση δυσπιστίας. 
      Κυρίες και κύριοι συνάδελφοι, πρέπει όλες οι πολιτικές δυνάμεις να συνειδητοποιήσουμε ότι στη σημερινή πραγματικότητα οι εξελίξεις δεν επιτρέπουν πλέον πισωγυρίσματα. Πρέπει να αναγνωρίσουμε ότι η υπεράσπιση και η εμμονή σε τακτικές του παρελθόντος δεν οδηγεί σε δικαίωση λαθεμένων πολιτικών ούτε, βέβαια, η ολοσχερής άρνηση μπορεί να αποτελεί στρατηγική πρόταση για το μέλλον.
      Γι’ αυτό και η Κυβέρνηση δεν απορρίπτει συλλήβδην ότι φέρει τη σφραγίδα του ΠΑΣΟΚ. Δεν μπορούμε να πετάξουμε μαζί με τα απόνερα και το μωρό, όμως δεν μπορούμε να κάνουμε τάχα πως δεν υπάρχουν και απόνερα! 
      Κορυφαίο παράδειγμα το Υπουργείο, στο οποίο ο κύριος Πρωθυπουργός μου έκανε την τιμή να προΐσταμαι πολιτικά. Ομολογουμένως παραλάβαμε αξιόλογο και πολύ σημαντικό έργο. Παραλάβαμε τη σκυτάλη και προσπαθήσαμε να τρέξουμε, όσο η φύση των πραγμάτων επέτρεπε, με σύνεση, συνέπεια, μετριοπάθεια και αποτελεσματικότητα. Καταφέραμε να ανταποκριθούμε στις μεγάλες προκλήσεις που είχαμε απέναντί μας, όπως προσπαθούμε να ανταποκριθούμε στο διαρκές αίτημα των πολιτών για συνθήκες περισσότερης ασφάλειας στην καθημερινότητα. Κρατήσαμε το βασικό κορμό της πολιτικής που είχε χαραχθεί και την επεκτείναμε σε θεσμικό και επιχειρησιακό επίπεδο. Εκμεταλλευτήκαμε την ολυμπιακή εμπειρία. Ανοίξαμε νέους δρόμους και κτίσαμε πάνω σ’ αυτήν, αξιοποιώντας όσο μπορούμε καλύτερα αυτά που κερδίσαμε όλη την περίοδο. Επεκτείναμε τις διεθνείς περιφερειακές συνεργασίες με τη σύσταση σχετικού φορέα και σήμερα είμαστε επίσημοι σύμβουλοι ασφαλείας ή συμμετέχουμε στο γκρουπ των συμβούλων ασφαλείας σε όλες τις χώρες, που διοργανώνουν μεγάλου μεγέθους εκδηλώσεις.
      (Χειροκροτήματα από την πτέρυγα της Νέας Δημοκρατίας)
      Προχωρούμε με γρήγορους ρυθμούς στην αναδιάρθρωση των υπηρεσιών της ΕΛΑΣ και της Πυροσβεστικής Υπηρεσίας και έχουμε ήδη προχωρήσει σε πολύ μεγάλο ποσοστό στις σημαντικές παρεμβάσεις που είχαμε κατά νου να κάνουμε. Επιτρέψτε μου να πω πως ήδη παράγονται τα θετικά αποτελέσματα, όπως παραδείγματος χάρη η Τροχαία Αυτοκινητοδρόμων, που ήταν μια προσωπική πρωτοβουλία του κυρίου Πρωθυπουργού, με εντυπωσιακά αποτελέσματα ήδη το πρώτο τετράμηνο της λειτουργίας της. 
      Στηριχθήκαμε στον πολύ σωστό νόμο για τη βία στα γήπεδα. Τον επεκτείναμε και μόλις προχθές ανακοινώσαμε τα πρώτα θετικά αποτελέσματα. 
      Και στα ζητήματα προσωπικού, κάναμε προσπάθειες. Ανάμεσα στα άλλα να πω ότι έχει ρυθμιστεί το επίδομα επικινδυνότητας, του οποίου η πρώτη δόση θα καταβληθεί το Σεπτέμβριο, όπως και η επέκταση της πλασματικής συντάξιμης πενταετίας σε όλο το προσωπικό.
      Ρυθμίστηκε σειρά θεσμικών ζητημάτων ουσιαστικού χαρακτήρα, όπως το «πόθεν έσχες» για όλο το προσωπικό, ο Κώδικας Δεοντολογίας, ενώ ολοκληρώνεται το Πειθαρχικό Δίκαιο για τα Σώματα Ασφαλείας. 
      Δώσαμε βάρος στην εκπαίδευση, στην επιμόρφωση. Βάλαμε στο στόχαστρο τη γραφειοκρατία και μειώσαμε σημαντικά τα στάδια επαφής του πολίτη με τις κεντρικές υπηρεσίες του Υπουργείου. 
      Σήμερα είμαστε έτοιμοι να δώσουμε στη δημοσιότητα το νομοσχέδιο για τη σύσταση της Ελληνικής Αγροφυλακής, όπως επίσης και για το άνοιγμα της ΕΥΠ στον κοινοβουλευτικό έλεγχο. Απομένουν, βεβαίως, πάρα πολλά να γίνουν. Θα προσπαθήσουμε γι’ αυτά. 
      Κυρίες και κύριοι συνάδελφοι, καθώς η διαδικασία βαδίζει προς το τέλος της, νομίζω ότι έχουμε όλοι εξάγει τα συμπεράσματά μας. Μας ασκήθηκε κριτική και ασκήσαμε κριτική. Η κριτική, όμως, που ασκήσαμε στο χθες, δεν ήταν από διάθεση στείρας αντιπαράθεσης, αλλά από πεποίθηση ότι η κριτική του παρελθόντος μπορεί να οδηγήσει σε μια αποτελεσματικότερη πολιτική για το μέλλον.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Κάνοντας αυτές τις σκέψεις, θα περιμέναμε ουσιαστικές προτάσεις εκ μέρους της Αξιωματικής Αντιπολίτευσης. Να μην μας πει τι δεν θέλει να κάνει. Να μας πει επιτέλους τι είναι αυτό, το οποίο θέλει να κάνει. Όταν θα καταφέρει να συγκεράσει τις διάφορες φωνές που ακούγονται, τότε πράγματι θα αξιολογηθεί και αυτό το οποίο έχει προτείνει να κάνει.
      Είναι προφανές ότι κάτω από την πίεση των νέων εξελίξεων που επιφέρει η παγκοσμιοποίηση, θα πρέπει επιτέλους να συζητήσουμε ουσιαστικά ως οργανωμένη κοινωνία, για να κατανοήσουμε τι αλλάζει στην Ευρώπη, στην περιοχή μας, στον κόσμο. Να επιλέξουμε στρατηγική, να ορίσουμε τα συμφέροντα του τόπου μας, για να οικοδομήσουμε τις απαραίτητες συμμαχίες και να δώσουμε τις μάχες, αφού προηγουμένως ορίσουμε τις προτεραιότητές μας.
      Στην ιστορία των λαών όμως, κυρίες και κύριοι, υπάρχουν κάποιες σημαντικές και ξεχωριστές στιγμές, που αποτελούν κομβικές συνιστώσες του μέλλοντος. Ένα τέτοιο κομβικό σημείο, όπως είπε ο κύριος Πρωθυπουργός, ήταν οι Ολυμπιακοί Αγώνες της Αθήνας.
      Στη μεγάλη εκείνη προσπάθεια φάνηκαν οι μεγάλες ικανότητες της κοινωνίας μας, που εξέπληξαν τους πάντες. Άγνωστες, ξεχασμένες δυνάμεις του λαού μας υπερίσχυσαν των καθημερινών μας αδυναμιών. Πέρα από τη μεγάλη σημασία των αγώνων ως παγκόσμιο γεγονός, καταρρίφθηκαν πολλοί μύθοι, μύθοι που κατά κάποιο τρόπο προσδιόριζαν τον επίπλαστο χαρακτήρα της νεοελληνικής κοινωνίας.
      Καταρρίφθηκε, δηλαδή, το ότι οι Έλληνες δεν μπορούν να οργανωθούν, ότι οι Έλληνες πολιτικοί δεν μπορούν να συναινέσουν, ότι στην ελληνική κοινωνία είναι άγνωστη η έννοια του εθελοντισμού, ότι δεν υπάρχει κοινωνική συνοχή, ότι η Ελλάδα σπαράσσεται από τα συντεχνιακά συμφέροντα.
      Πιστεύω ότι η μεγαλύτερη παρακαταθήκη των αγώνων ήταν η αυτοπεποίθηση και η ενδυνάμωση του ψυχισμού μας. Αποδείχθηκε ότι δεν υπάρχει άλλος δρόμος για τον ελληνισμό, από την ανάπτυξη νέων ποιοτικών χαρακτηριστικών.
      Και προς αυτήν την κατεύθυνση κινείται η Κυβέρνηση Καραμανλή, με στόχο την επιστράτευση όλων των ποιοτικών δυνάμεων του ελληνισμού. Και με αυτό το όπλο ζητάμε την υποστήριξη και την ψήφο εμπιστοσύνης.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ τον κ. Βουλγαράκη.
      Το λόγο έχει η κ. Συλβάνα Ράπτη.
      ΣΥΛΒΑΝΑ ΡΑΠΤΗ: Ευχαριστώ, κύριε Πρόεδρε.
      Νέα ποιοτικά χαρακτηριστικά ζήτησε ο προλαλήσας Υπουργός. Συμφωνούμε, νέα ποιοτικά χαρακτηριστικά. Μόνο που δεν τα βλέπουμε. Πού ν’ τα;
      Κύριε Πρόεδρε, κυρίες και κύριοι συνάδελφοι, μια κυρία με παρελθόν τετρακοσίων εξήντα ημερών είναι πλέον η Κυβέρνηση της Νέας Δημοκρατίας. Και όπως μας διαβεβαίωσε ο Πρωθυπουργός, θα εξαντλήσει την τετραετία, πράγμα που σημαίνει ότι έχει μπροστά της ακριβώς χίλιες και μία νύχτες και ημέρες με στην εξουσία.
      Έχει πολύ ενδιαφέρον να δούμε πώς θα περάσει αυτά τα χίλια και ένα εικοσιτετράωρα. Θα τα σπαταλήσει άραγε, όπως σπατάλησε τους δεκαπέντε μήνες που πέρασαν, με ψέματα, με αυταρχισμούς, με καιροσκοπισμούς, με εμμονές, με κυνήγι μαγισσών, με έλλειμμα πολιτικής;
      Γιατί, κακά τα ψέματα, αυτή η Κυβέρνηση δίνει μια περίεργη εικόνα, δίνει την εικόνα ότι κάνει πετάλι γρήγορα και καθώς «ανοίγει» η εικόνα, βλέπουμε ότι το ποδήλατο είναι στατικό. Και βεβαίως, ευτυχώς, διότι η Κυβέρνηση μονίμως κοιτάζει πίσω, δεν κοιτάζει μπροστά.
      Το μεγάλο πρόβλημα, λοιπόν, είναι η έλλειψη οράματος, η έλλειψη συνολικού σχεδιασμού, η έλλειψη προγραμματισμού. Η έλλειψη οράματος και προγραμματισμού, η έλλειψη στρατηγικού σχεδίου είναι πέρα και πάνω απ’ όλα φανερή στους τομείς της παιδείας και του πολιτισμού, για τους οποίους έχω την τιμή να έχω μικρό μερίδιο της ευθύνης για λογαριασμό του Πανελλήνιου Σοσιαλιστικού Κινήματος.
      Είπε, λοιπόν, ο Πρωθυπουργός –με περισσή περηφάνια, είναι αλήθεια- αρκετά πράγματα για την παιδεία και τον πολιτισμό στην πρωτομιλία του. Διαβάζω εδώ ότι στο χώρο της παιδείας, είπε ο Πρωθυπουργός, καταργήθηκαν οι εξετάσεις της Β΄ λυκείου και μειώθηκε ο αριθμός των εξεταζόμενων μαθημάτων στην Γ΄ λυκείου. Μάλιστα, ακριβώς. Και αυτό ακριβώς είναι το πρόβλημα. Το πρόγραμμα παιδείας, το πρόγραμμα για την εκπαίδευση της Νέας Δημοκρατίας, άρχιζε και τελείωνε –έχει τελειώσει- σ’ αυτήν τη φράση.
    Από κει και πέρα πρόγραμμα δεν υπάρχει. Γι’ αυτό ακριβώς και βρίσκεται σε μια εξαιρετικά δύσκολη θέση και η Κυβέρνηση και βεβαίως το Υπουργείο Παιδείας. Έρχεται λοιπόν και παίρνει διάφορα διοικητικού τύπου επιδερμικά μέτρα, στοχεύοντας στην ηθικοπλαστική διάσταση, που υπάρχει στον καθένα, μέσα μας. 
    Θυμίζω και λέω δύο πολύ συγκεκριμένα μέτρα. Θέτει τη βάση 10 για εισαγωγή στα Πανεπιστήμια και στα ΤΕΙ. Σημείο δεύτερο: Εκτιμά, διαπιστώνει ότι υπάρχει ένα έλλειμμα ως προς τη γλωσσική παιδεία των Ελλήνων και λέει ότι αυτό πρέπει να το διορθώσουμε. Πώς θα το διορθώσουμε; Με μία κίνηση. Αφαιρούμε μία ώρα διδασκαλίας από τη δεύτερη ξένη γλώσσα, προσθέτουμε μία ώρα Αρχαίων Ελληνικών.
    Μα, ξέρετε κάτι; Αν ήταν τόσο απλό, μ’ ένα «αποφασίζομεν και διατάσσομεν» να λύνονται τέτοιου είδους σοβαρά προβλήματα -πιστεύω το καταλαβαίνει ο καθένας μας- δεν θα υπήρχε Υπουργός Παιδείας που θα ήθελε να αφήσει τέτοια εύκολη δόξα και να μην την πάρει για τον εαυτό του. Είναι πολύ βαθύ το πρόβλημα της παιδείας. Δεν λύνεται με τέτοιου τύπου κινήσεις, οι οποίες είναι σπασμωδικές. 
    Συμπληρώνω στο θέμα της βάσης 10 για την εισαγωγή στα Πανεπιστήμια και στα ΤΕΙ, ότι πλήττει τα κατώτερα κοινωνικά στρώματα, τα οποία μονίμως έχουν ένα πρόβλημα προσανατολισμού. Ο προσανατολισμός συνήθως είναι η τεχνική εκπαίδευση. Έχετε κάνει κάτι για την τεχνική εκπαίδευση; Όχι, βέβαια. Έρχεται Σεπτέμβριος σε λίγο, σε λίγους μήνες και ακόμα δεν ξέρουμε πώς ακριβώς, με ποιο καθεστώς θα λειτουργήσουν τα τεχνικά επαγγελματικά εκπαιδευτήρια. 
    Βλέπω και άλλα που είπε ο Πρωθυπουργός στην πρωτομιλία του. Είπε μεταξύ άλλων: «Δημιουργήθηκαν νέα τμήματα πανεπιστημίων». Μα, από εδώ, από αυτό εδώ το Βήμα, η Υπουργός μάς κατακεραύνωνε για το ότι δημιουργήσαμε νέα τμήματα χωρίς χωροταξικό σχεδιασμό. Και λέω εγώ, μήπως έγινε μία χωροταξική μελέτη, την οποία δεν πήραμε είδηση εμείς, γιατί δεν είμαστε επιμελείς ενδεχομένως στη Βουλή και δεν το καταλάβαμε; Γιατί πραγματικά, αυτά τα νέα τμήματα με ποιο χωροταξικό σχεδιασμό δημιουργήθηκαν; 
    Βλέπω παρακάτω τη φράση «νέα ολοήμερα σχολεία». Με συγχωρείτε, αλλά εδώ υπάρχει ένα πρόβλημα με τα ονόματα. Εδώ έχουμε βαφτίσια και δεν το γιορτάσαμε κιόλας. Προεκλογικά μιλούσαμε για «πάρκινγκ». Μετεκλογικά μιλάμε για ολοήμερα σχολεία. Να αποφασίσουμε πρώτα πώς τα λένε και μετά να αποφασίσουμε και για τις πολιτικές. 
    Βλέπω μετά και ένα άλλο σημείο: «Επιταχύνθηκε ο εξοπλισμός των σχολείων». Να είμαστε σοβαροί και να θυμόμαστε τι γίνεται και τι λέμε. Με συγχωρείτε, αλλά εάν εννοούμε ότι ο εξοπλισμός των σχολείων επιταχύνθηκε και έχουμε στο μυαλό μας την αναγγελία που γίνεται από τα πρωθυπουργικά χείλη, ότι δίνουμε υπολογιστές στους άριστους μαθητές, νομίζω ότι εδώ πρέπει λιγάκι να συγκρατηθούμε. 
    Διότι καλό είναι, πολύ καλό είναι το μέτρο, πλην όμως δεν υπάρχουν μόνο οι ολίγοι άριστοι. Υπάρχουν τα παιδιά του ελληνικού λαού που χρειάζονται σχολεία, σχολικές αίθουσες και οικόπεδα για να γίνουν σχολεία. Και σ’ αυτό το δεκαπεντάμηνο δεν έχει γίνει ούτε μία κίνηση σ’ αυτόν τον τομέα. Χρειάζονται βιβλιοθήκες, χρειάζονται χίλια δυο άλλα πράγματα. 
    Βλέπω εδώ και άλλα ζητήματα. Είπε ο Πρωθυπουργός: «Προετοιμάστηκε και προωθείται η συστηματοποίηση της διά βίου εκπαίδευσης». Κύριοι συνάδελφοι, το ξέρετε όλοι ότι στην Ολομέλεια της Βουλής συζητούμε το νομοσχέδιο για τη δια βίου μάθηση. Ξέρετε κάτι; Σ’ αυτό το σημείο εγώ δεν θα πω τι λέει το ΠΑΣΟΚ. Για όνομα του Θεού, δεν θα πω κάτι τέτοιο. 
    Θα σας διαβάσω, όμως, ακριβώς τι λέει η Οικονομική και Κοινωνική Επιτροπή γι’ αυτό το νομοσχέδιο. Το πρώτο και κύριο που λέει η Οικονομική και Κοινωνική Επιτροπή, είναι ότι πρέπει να αλλάξει το όνομα του νομοσχεδίου για έναν πάρα πολύ απλό λόγο. 
    Σας το διαβάζω: Το περιεχόμενο, λέει η επιτροπή, του σχεδίου νόμου δεν καλύπτει ούτε το σκέλος της έννοιας «διά βίου» ούτε το σκέλος της έννοιας «μάθηση». Αντιθέτως, αναφέρεται σε ορισμένες συγκεκριμένες πτυχές της συνεχιζόμενης εκπαίδευσης και εν πάση περιπτώσει η ΟΚΕ θεωρεί σκόπιμο να αλλάξει ο τίτλος του νομοσχεδίου, ώστε να αντιστοιχήσει με το περιεχόμενο. 
    Θέλετε να σας πω και άλλα; Λέει ότι το σχέδιο νόμου δεν αντιμετωπίζει με κανένα τρόπο –επί λέξει λέει «αντιμετωπίζει με αποσπασματικό τρόπο»- το ζήτημα της δια βίου μάθησης, άρα πρέπει να αλλάξει. Αντιλαμβάνεστε ότι όλα αυτά τα ζητήματα σας εκθέτουν. 
    (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας της κυρίας Βουλευτού)
    Ευχαριστώ, κύριε Πρόεδρε, για την ανοχή που θα έχω. 
    Και βεβαίως εκθέτουν και τον Πρωθυπουργό, που δέχεται τις εισηγήσεις των συμβούλων του για να παρουσιάσει όλα αυτά τα ζητήματα. 
    Ερχόμαστε στον περίφημο διάλογο. Επειδή πραγματικά δεν φθάνει ο χρόνος 
-θα μπορούσαμε να μιλάμε όχι δέκα λεπτά, αλλά δέκα ολόκληρες ημέρες γι’ αυτήν την υπόθεση της παιδείας- ερχόμαστε στον εθνικό διάλογο. 
Με συγχωρείτε, αλλά δεν είναι ούτε διάλογος ούτε μονόλογος. Πρόκειται πλέον για παράλογο. Μιλάμε για παράλογα πράγματα. Τι θέλετε; Προεκλογικά δανειστήκατε, κλέψατε εκφράσεις, συνθήματα, θέσεις. Έρχεστε τώρα μετεκλογικά και επειδή δεν έχετε σχέδιο και συνολικό στρατηγικό σχεδιασμό, αναζητείτε μετά μανίας να βρείτε ένα πρόγραμμα. Λέτε, λοιπόν: «Εθνικός διάλογος. Ελάτε, εσείς της Αντιπολίτευσης, και καταθέστε τις προτάσεις σας». Μα, με συγχωρείτε. Εσείς κυβερνάτε. Δεν είμαστε εδώ, για να συγκυβερνήσουμε. Πείτε μας τη θέση σας, πάρτε την ευθύνη και από εκεί και πέρα θα τα δούμε.
      Δεν μπαίνω στη διαδικασία να πω τι ακριβώς είναι ο εθνικός διάλογος για σας. Είναι το εξής: ένας υποδοχέας «καυτής πατάτας». Όποια «καυτή πατάτα» έχει στο χέρι του το Υπουργείο Παιδείας, την πετάει στον εθνικό διάλογο για την παιδεία.
      Από εκεί και πέρα, μιλάμε για αλλαγές. Ξέρετε κάτι; Όταν μιλάμε για αλλαγές δεν μπορεί να μη θυμηθεί κανείς τις αλλαγές που έγιναν πριν από δεκαπέντε μήνες. Ήταν τότε που μέσα σε εφτά δευτερόλεπτα, πραγματικά, εξεταζόταν και ένας φάκελος εκπαιδευτικού, που ήταν υποψήφιος για προϊστάμενος ή διευθυντής γραφείου εκπαίδευσης. Στις 31/8 λήγει η προθεσμία και δεν έχετε κάνει ακόμη τίποτα. Εδώ μιλάμε για μονιμότητα της προσωρινότητας των «δικών μας παιδιών». 
      Ξέρετε, επειδή…
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε όμως, κυρία Ράπτη.
      ΣΥΛΒΑΝΑ ΡΑΠΤΗ: Ολοκληρώνω, κύριε Πρόεδρε και σας ευχαριστώ για την ανοχή. 
      Αντιλαμβάνομαι ότι πραγματικά ερχόμαστε σ’ ένα σημείο κομβικό. Απόψε μηδενίζεται το κοντέρ. Και όταν λέω ότι μηδενίζεται το κοντέρ, εννοώ το εξής πάρα πολύ απλό, ότι από Δευτέρα ο Πρωθυπουργός παίρνει μια σημαντική απόφαση, μια απόφαση που λέει ότι σταματά να είναι παρατηρητής, σχολιαστής και πυροσβέστης των όσων συμβαίνουν στη Νέα Δημοκρατία και αποφασίζει να γίνει Πρωθυπουργός. 
      Δεν δίνουμε ψήφο εμπιστοσύνης. Του ευχόμαστε «Καλή επιτυχία»!
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Ράπτη. 
      Ο κ. Τσιάρας έχει το λόγο.
      ΗΛΙΑΣ ΦΩΤΙΑΔΗΣ: Η Θεσσαλία εν δράσει!
      ΠΡΟΕΔΡΕΥΩΝ (Σωτήρης Χατζηγάκης): Η Θεσσαλία εν δράσει, πράγματι!
      ΚΩΝΣΤΑΝΤΙΝΟΣ ΤΣΙΑΡΑΣ: Κυρίες και κύριοι συνάδελφοι, μετά από τα όσα έχουν ακουστεί ως τώρα. θα τολμούσα να πω πως η συζήτηση  που γίνεται αυτές τις τρεις μέρες, προκειμένου να δοθεί ψήφος εμπιστοσύνης στην Κυβέρνηση, μας παραπέμπει στη γνωστή ρήση: «Ή στραβός είναι ο γιαλός ή στραβά αρμενίζουμε». 
      Η απάντηση, βεβαίως, έχει δοθεί εν πολλοίς από τους προλαλήσαντες συναδέλφους της Νέας Δημοκρατίας, οι οποίοι απέδειξαν, χωρίς αμφιβολία, ότι ο γιαλός που μας παρέδωσε το ΠΑΣΟΚ, είναι στραβός και με πάρα πολλές δυσκολίες. Και βέβαια είναι αυτονόητο πως οι συνάδελφοι του ΠΑΣΟΚ έχουν μια διαφορετική αντίληψη για ό,τι ακούγεται από την πλευρά της Κυβέρνησης.
      ΕΚΤΟΡΑΣ ΝΑΣΙΩΚΑΣ: Ο γιαλός δεν είναι ποτέ στραβός. Πάντα εμείς αρμενίζουμε στραβά.
      ΚΩΝΣΤΑΝΤΙΝΟΣ ΤΣΙΑΡΑΣ: Εν πάση περιπτώσει, είναι απολύτως λογικό να έχετε διαφορετική αντίληψη. 
      ΕΚΤΟΡΑΣ ΝΑΣΙΩΚΑΣ: Για το γιαλό, είπα.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε συνάδελφε. Είστε και από το ίδιο μέρος.
      ΕΚΤΟΡΑΣ ΝΑΣΙΩΚΑΣ: Και εκλεκτοί φίλοι.
      ΚΩΝΣΤΑΝΤΙΝΟΣ ΤΣΙΑΡΑΣ: Γι’ αυτό καλό θα ήταν να ανατρέξουμε σε όσα πραγματικά συμβαίνουν στην ελληνική οικονομία και στην ελληνική κοινωνία. Είναι γνωστό ότι με βάση επίσημα στοιχεία ευρωπαϊκών οικονομικών οργανισμών, η χώρα μας βρίσκεται στην τελευταία θέση στην Ευρώπη σχεδόν σε όλους τους δείκτες: στο κατά κεφαλήν εισόδημα, στην ανταγωνιστικότητα, στις εισροές ξένων κεφαλαίων, στις εξαγωγές, στα δημοσιονομικά ελλείμματα, στην απορροφητικότητα κοινοτικών κονδυλίων, στην ανεργία, στο δημόσιο χρέος ως ποσοστό του ΑΕΠ. Περιέργως, βέβαια, καταλαμβάνει περίοπτη θέση στους τομείς της διαφθοράς και της έλλειψης διαφάνειας. Είναι δυστυχώς η πραγματικότητα, την οποία παραλάβαμε και νομίζω πως κανείς σ’ αυτήν την Αίθουσα δεν μπορεί να την αμφισβητήσει.
      Είναι προφανές βεβαίως ότι οι πομπώδεις εκφράσεις της προηγούμενης κυβέρνησης για τη δήθεν ισχυρή μας οικονομία, αυτοαναιρούνται από την ίδια την πραγματικότητα. Όλοι μας, κύριοι συνάδελφοι του ΠΑΣΟΚ, θα θέλαμε μια ισχυρή εθνική οικονομία. Ωστόσο οι Έλληνες πολίτες, βιώνοντας τις δυσκολίες της καθημερινότητάς τους, διαπιστώνουν εδώ και χρόνια, σταδιακά, τη μείωση της αγοραστικής τους δύναμης. Θα ήταν αφελές να ισχυριστεί κανείς πως όλα  αυτά συνέβησαν τυχαία. Η εκάστοτε πολιτική εξουσία, κατά γενική παραδοχή, ευθύνεται για τα οικονομικά της χώρας και των πολιτών, όπως επίσης και για την αντίληψη και την νοοτροπία που αφήνει να καλλιεργείται, σχετικά με τον τρόπο που οι πολίτες προσεγγίζουν τις αναζητήσεις τους ή τα προβλήματά τους.
      Γιατί οι κυβερνήσεις του ΠΑΣΟΚ, πέρα από την αποτυχία τους σε βασικούς τομείς δράσης, όπως η οικονομία και η ανάπτυξη, δυστυχώς ευθύνονται και για τη νοοτροπία με την οποία γαλούχησαν μεγάλο μέρος της ελληνικής κοινωνίας, μια νοοτροπία η οποία συνέδεε τη βελτίωση της ζωής των πολιτών όχι με τη σκληρή και συστηματική προσπάθεια αλλά με την παροχή προνομίων, μια νοοτροπία που οδηγούσε τους πολίτες στο δημόσιο, καλλιεργώντας την απεξάρτηση των απολαβών από την εργασία και το αποτέλεσμα. 
      Επιτρέψτε μου, ωστόσο, να φανώ κάπως επιεικής στις κρίσεις που αφορούν τις πολιτικές του ΠΑΣΟΚ για την οικονομία. Είναι γεγονός ότι η παγκοσμιοποίηση έχει δημιουργήσει νέα δεδομένα στον παγκόσμιο οικονομικό χάρτη και όπως είναι φυσικό η χώρα μας δεν θα μπορούσε να μείνει έξω από αυτές τις επιρροές. Όταν ισχυρές οικονομίες μεγάλων ευρωπαϊκών χωρών βρίσκονται σε κρίση, είναι επόμενο η χώρα μας χωρίς σοβαρό προγραμματισμό και στρατηγικές ανάκαμψης, να έχει δεχθεί τις σοβαρότατες επιπτώσεις αυτής της κρίσης.
      Όμως, κύριοι συνάδελφοι του ΠΑΣΟΚ επί τόσα χρόνια που υφαίνετο αυτό το πλέγμα των διεθνών σχέσεων της οικονομίας και του εμπορίου, εσείς τι κάνατε για να προφυλάξετε την εθνική μας οικονομία και τους Έλληνες πολίτες; Γιατί  ο ρόλος των κυβερνήσεων δεν μπορεί να περιορίζεται στην αντιμετώπιση των παρόντων ζητημάτων αλλά να επεκτείνεται και στον προγραμματισμό προσβλέποντας στο μέλλον. Και είναι δεδομένο πως οι κυβερνήσεις του ΠΑΣΟΚ προσπαθούσαν να ωραιοποιήσουν το παρόν και αποβλέποντας στη θετική κοινή γνώμη, αφήναν τα προβλήματα που αφορούσαν την οικονομία μας και την ελληνική κοινωνία γενικότερα να διογκωθούν.
      Θα μου επιτρέψετε να σας αναφέρω χαρακτηριστικά πως όταν η Ιταλία συμφώνησε με την Κίνα για το άνοιγμα των αγορών τους, είχε εξασφαλίσει εκ των προτέρων εξαγωγές προς την Κίνα προϊόντων υψηλής προστιθέμενης αξίας, αλλά κυρίως μηχανολογικού εξοπλισμού για την κλωστοϋφαντουργία. Όταν η Γερμανία, η Γαλλία και άλλες μεγάλες χώρες συναινούσαν για την είσοδο της Κίνας στον Παγκόσμιο Οργανισμό Εμπορίου είναι βέβαιο πως είχαν διασφαλίσει με κάποιο τρόπο τη σημαντική διείσδυσή τους στην εσωτερική αγορά της Κίνας. Εσείς τι εξασφαλίσατε μέσα από όλην αυτήν τη διαδικασία; Έπρεπε να γίνει κυβέρνηση η Νέα Δημοκρατία, για να ξεκινήσουμε έναν εμπορικό πόλεμο προς την Κίνα, με πρωτοβουλία βεβαίως της ηγεσίας του Υπουργείου Ανάπτυξης, αφού σοβαροί επιχειρηματικοί μας τομείς, όπως η κλωστοϋφαντουργία και η υποδηματοποιία, δείχνουν να έχουν συρρικνωθεί δραματικά;
      Αλλά, βεβαίως, για να προχωρήσουμε, ακόμη και σε πρακτικές που αφορούσαν τη διαχείριση των κοινοτικών κονδυλίων, αποδείχθηκε ότι ήταν πάρα πολλές οι αστοχίες, η κακοδιαχείριση και οι σοβαρές παραλείψεις. Εξαιτίας όλων αυτών, για την περίοδο 2000-2003 η χώρα μας κινδυνεύει να χάσει μεγάλα ποσά από τις κοινοτικές επιδοτήσεις, ενώ, όπως μας είναι γνωστό, μας επιβλήθηκε ως πρόστιμο ένα σημαντικό ποσό. Και μόνο η προσπάθειά σας να εμφανίσετε το πρόστιμο ως διαπραγματευτική ανεπάρκεια της Κυβέρνησής μας, καταδεικνύει τη νοοτροπία σας, κύριοι συνάδελφοι του ΠΑΣΟΚ.
      Βεβαίως για να προχωρήσω στη συζήτηση, γίνεται μεγάλος λόγος για την πρόθεση αλλαγών στο δημόσιο τομέα. Πριν καταθέσει ο καθένας από εμάς την άποψή του, θα έπρεπε να προστρέξει στην κοινή γνώμη. Είναι ευχαριστημένοι οι Έλληνες πολίτες, πιστεύετε, από τον τρόπο που λειτουργεί ο δημόσιος τομέας; Αισθάνεται ο απλός Έλληνας πολίτης πως απέναντί του υπάρχει ένα κράτος που τον αντιμετωπίζει με ελάχιστη αξιοπρέπεια;
      Εμείς, κυρίες και κύριοι συνάδελφοι –και πιστεύω ότι αυτό το βλέπουν οι Έλληνες πολίτες- δεν αρμενίζουμε στραβά. Έχουμε ωστόσο μία διαφορετική πρόταση για την πραγματική ανάκαμψη της εθνικής μας οικονομίας. Είναι η πρόταση των μεταρρυθμίσεων και των διαρθρωτικών αλλαγών. Δεν υπάρχει άλλωστε άλλος τρόπος –και το γνωρίζουμε πάρα πολύ καλά- να ξεπεράσουμε τα προβλήματα, που χρόνια ταλαιπωρούν την ελληνική κοινωνία. Για να απαντήσει κανείς στα προβλήματα, πρέπει να συγκρουστεί μ’ αυτά. Είναι εξαιρετικά υποκριτικό όλοι μας εδώ να διαπιστώνουμε συχνά πως χρειάζονται τολμηρές αλλαγές και ρήξεις και όταν φθάνει η στιγμή της κρίσιμης συζήτησης, να καλυπτόμαστε πίσω από λαϊκισμούς ή προφάσεις καθαρά αντιπολιτευτικής πρακτικής.
      Όλοι αναγνωρίζουμε την ανάγκη προσέγγισης και επίλυσης του ασφαλιστικού ζητήματος. Είναι δυνατόν να απαντήσουμε στο συγκεκριμένο πρόβλημα, χωρίς να αλλάξουμε ό,τι ισχύει μέχρι σήμερα; Και από την άλλη πλευρά, είναι δυνατόν η ελληνική πολιτεία να συντηρεί μια κατάσταση με συνταξιούχους διαφορετικών ταχυτήτων; Έως πότε πιστεύετε πως τα ελλείμματα των ασφαλιστικών ταμείων των ΔΕΚΟ και των τραπεζών μπορεί να καλύπτονται με τα χρήματα των Ελλήνων φορολογουμένων; Είναι σίγουρα εύκολο να κρίνει κανείς εκ του ασφαλούς όταν δεν φέρει την ευθύνη της διαχείρισης, ειδικά μάλιστα για προβλήματα που έχει δημιουργήσει ο ίδιος.
      Επιγραμματικά, λοιπόν, θα σας αναφέρω ότι πρόθεση της Κυβέρνησης είναι να προχωρήσει προσβλέποντας στη βελτίωση των δεδομένων της εθνικής μας οικονομίας, στην αύξηση του ρυθμού ανάπτυξης, στην αύξηση της ανταγωνιστικότητας, στην προσέγγιση και επίλυση χρονιζόντων προβλημάτων της ελληνικής κοινωνίας. Είναι, όμως, αυτονόητο πως διαφοροποίηση των δεδομένων της εθνικής μας οικονομίας δεν μπορούμε να περιμένουμε από το δημόσιο τομέα. Ο ιδιωτικός τομέας είναι που μπορεί με την ανάπτυξή του να συμβάλει θετικά στη συνολική ανάπτυξη της χώρας μας.
      Σε αυτή βεβαίως την προσπάθεια, κυρίες και κύριοι συνάδελφοι, χρειάζεται συναίνεση, χρειάζεται συναντίληψη, χρειάζεται να ξεπεράσουμε τις μικροπολιτικές σκοπιμότητες και να συνεργασθούμε για το καλό της χώρας και των πολιτών.
      Είναι η στιγμή που οφείλουμε, όσοι πιστεύουμε ότι εκπροσωπούμε τον ελληνικό λαό να αποφασίσουμε για το μέλλον, χωρίς να υπολογίζουμε κομματικά οφέλη ή κόστη. Οι αντιλήψεις του παρελθόντος πρέπει να ξεπεραστούν από τις ανάγκες του παρόντος και του μέλλοντος. Σ’ αυτά πρέπει να απαντήσουμε και γι’ αυτά πρέπει να εργαστούμε. Αυτά περιμένουν οι Έλληνες πολίτες και η ελληνική οικονομία.
      Με τις σκέψεις αυτές δηλώνω πως στηρίζω την προσπάθεια της Κυβέρνησης της Νέας Δημοκρατίας και του Κώστα Καραμανλή με ψήφο εμπιστοσύνης και προσωπικά εκτιμώ ότι το αποτέλεσμα αυτής της προσπάθειας θα το κρίνει ο ελληνικός λαός. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ το συνάδελφο κ. Τσιάρα. 
      Θα δώσω το λόγο τώρα στον κ. Ευάγγελο Αργύρη. 
      ΕΥΑΓΓΕΛΟΣ ΑΡΓΥΡΗΣ: Κυρίες και κύριοι συνάδελφοι, μετά από δεκαπέντε μήνες διακυβέρνησης της χώρας από τη Νέα Δημοκρατία ζούμε καθημερινά την απαξίωση της χώρας και των θεσμών και το πρωτοφανές είναι ότι ζητάτε και στέλνετε το λογαριασμό να τον πληρώσουν άλλοι. Ακόμη η Νέα Δημοκρατία θέλει και επιμένει να πείσει ότι κληρονόμησε χάος και για όλα φταίει το ΠΑΣΟΚ. Πρέπει να καταλάβει ο κόσμος ότι κυβερνάτε και ότι δεν κάνετε αντιπολίτευση στο ΠΑΣΟΚ για να καλύψετε την ανεπάρκειά σας.
      Εκεί, όμως, που φάνηκε καθαρά η ανεπάρκεια της Νέας Δημοκρατίας και που έδωσε ρεσιτάλ ηθοποιίας είναι ο αγροτικός τομέας. Η Νέα Δημοκρατία  προεκλογικά κατέφευγε σε πολλά ψέματα για να δώσει μια άλλη εικόνα της πραγματικότητας και για να υφαρπάξει ψήφους λέγοντας ότι όλα είναι πολύ άσχημα και ότι θα τα διορθώσει μόλις ανέβει στην εξουσία. 
      Η χρονιά που πέρασε έδειξε όλη την αλήθεια. Απογύμνωσε την ανικανότητα, τις αληθινές προθέσεις της Νέας Δημοκρατίας, το πραγματικό πρόσωπο και τη μεγάλη απόσταση των προεκλογικών δεσμεύσεων και των κυβερνητικών επιλογών στον αγροτικό τομέα. 
      Προεκλογικά λέγατε πολλές ανέξοδες κουβέντες ξεκινώντας από τη μεγάλη σας μεταρρυθμιστική τομή ότι θα αναδιοργανώσετε το Υπουργείο Γεωργίας. Το μόνο που κάνατε, κύριοι της Νέας Δημοκρατίας, ήταν να βάψετε την πρόσοψη του κτηρίου και να αλλάξετε την πινακίδα. 
      Υποσχεθήκατε ότι όχι μόνο θα στηρίξετε το αγροτικό εισόδημα, αλλά και θα το αυξήσετε. Η αλήθεια είναι ότι οι αγρότες βιώνουν τη μεγαλύτερη μείωση του εισοδήματός τους που έγινε τα τελευταία χρόνια. 
      Είπατε ότι θα δίνατε αποζημιώσεις στον ΕΛΓΑ μετά από τρεις μήνες. Και τώρα μετά από τρεις μήνες τις δίνετε τις αποζημιώσεις, η αλήθεια είναι όμως ότι είναι μετά τη συγκομιδή και αυτό σημαίνει ότι είναι στους οκτώ και στους εννιά μήνες η αποζημίωση. 
      Είπατε ότι θα ρυθμίσετε τα πανωτόκια –πολύ μεγάλη εξαγγελία. Βέβαια, ρυθμίσατε τα πανωτόκια για τους λίγους, γι’ αυτούς που δεν πλήρωναν ποτέ για να εξυγιάνετε το χαρτοφυλάκιο της Αγροτικής Τράπεζας, μόνο που οι αγρότες τώρα τρέχουν και δεν μπορούν να μπουν σ’ αυτήν τη ρύθμιση. Βέβαια, εξήγγειλε ο Πρωθυπουργός ο κ. Καραμανλής στη Θεσσαλονίκη ότι θα το ξαναδείτε το θέμα. Κατά τα άλλα, όμως, όλοι επαίρεστε –και χαίρεστε- ότι έχετε ρυθμίσει αυτό το μεγάλο θέμα. 
      Δεσμευτήκατε και δεσμεύτηκε ο ίδιος ο Πρωθυπουργός ότι θα μειώσετε το κόστος παραγωγής. Όμως αυτό που βλέπουμε τώρα είναι ότι όχι μόνο δεν μειώσατε το κόστος παραγωγής, αλλά αυξήθηκε και μάλιστα τώρα δεν μπορείτε να μην το καταλάβετε! Είναι από δικά σας στοιχεία, στοιχεία δηλαδή της ΕΣΗΕΑ που λέει ότι αυξήθηκε το κόστος παραγωγής πάνω από 7% και οι προβλέψεις είναι ότι μέχρι το τέλος του χρόνου θα ξεπεράσει το 15%. 
      Υποσχεθήκατε και κάνατε πολύ μεγάλη συζήτηση για το θέμα του κόστους. Και σαν να μην έφτανε αυτό, υπήρχε και η δέσμευση του κυρίου Πρωθυπουργού ότι θα μειώσετε το κόστος στο συντελεστή του ΦΠΑ από το 18% στο 8%. Αποκρύψατε ότι εσείς το πήγατε από το 8% στο 18%! Αλλά το χειρότερο απ’ όλα είναι ότι ακούσαμε προχθές εδώ πως δεν μπορεί να γίνει μείωση, γιατί δεν ήταν καλή η υποστήριξη από την πρόταση που έκανε το ΠΑΣΟΚ. Και επειδή δεν ήταν καλή η υποστήριξη από το ΠΑΣΟΚ, σκεφτήκατε «ας τους βάλουμε ακόμα 1% παραπάνω να το κάνουμε 19%», γιατί έτσι φαίνεται ότι τα μαθηματικά θα βρουν καλύτερη ανταπόκριση για εσάς. 
Τους είπατε ότι θα δώσετε φτηνό πετρέλαιο στους αγρότες. Εκείνο όμως που βιώνουν οι αγρότες είναι ότι όχι μόνο δεν έχουν φτηνό πετρέλαιο, αλλά ότι αυξήθηκε και πάνω από 25%. 
      Και είστε υπόλογοι, κύριοι της ηγεσίας του Υπουργείου Γεωργίας. Είστε υπόλογοι γιατί υποσχεθήκατε και υποσχόσασταν προεκλογικά ότι δώστε μας την ψήφο και εμείς θα σας δώσουμε και όλα τα κιλά και όλα τα λεφτά. Μόνο που τώρα, τα κιλά παραμένουν στις αποθήκες και είναι απούλητα τα προϊόντα τους και τα λεφτά πήγαν πάλι αλλού, πήγαν στους μεσάζοντες και στους εμπόρους. 
     Και είστε υπόλογοι γιατί κοροϊδεύατε και κοροϊδεύετε ακόμα τους αγρότες, όταν αμφισβητούσατε τη συμφωνία τον Ιούνιο του 2003 και λέγατε ότι δεν υπάρχει τίποτα στα μεσογειακά προϊόντα. Μόνο που σ’ αυτήν επάνω τη βάση διαπραγματευθήκατε τα μεσογειακά προϊόντα. Και παρά τις εξαγγελίες του κυρίου Πρωθυπουργού ότι κι αυτός έβαλε το χέρι του, οι αγρότες δηλώνουν τα εξής, για να δείτε πόσο καλή διαπραγμάτευση κάνατε. Αφαιρέσατε από τους καπνοπαραγωγούς 185.000.000 ευρώ το χρόνο από την τσέπη και το εισόδημά τους και αυτά πηγαίνουν προς άλλη κατεύθυνση. Επίσης, από το 2009 βάζετε σε αμφισβήτηση τη χρηματοδότηση για το βαμβάκι, γιατί ούτως ή άλλως συνδέετε τη διαπραγμάτευσή σας σ’ αυτήν την υπόθεση με των άλλων αφρικανικών χωρών. 
     Επίσης, λέγατε ότι φταίει το ΠΑΣΟΚ για τις χαμηλές τιμές των αγροτικών προϊόντων. Αυτό που βιώνουν σήμερα οι αγρότες είναι ότι όχι μόνο δεν έχουν τιμές τα προϊόντα τους, αλλά είναι απούλητα και σαπίζουν και στις αποθήκες. 
     Και δεν έφτανε αυτό, αλλά υπάρχει και ο κ. Μπασιάκος με ένα μόνιμο σλόγκαν: Ξέρετε ό,τι κάναμε είναι καλό και το κάναμε εμείς, αλλά ό,τι δεν κάνουμε φταίει το ΠΑΣΟΚ και οι κακοί κανονισμοί.
     Θα πρέπει να σας πω ακόμα μια φορά ότι δεν υπάρχουν κανονισμοί του ΠΑΣΟΚ, υπάρχουν κανονισμοί της Ευρωπαϊκής Ένωσης. Και δεν υπάρχουν καλοί και κακοί κανονισμοί, κύριε Μπασιάκο, αλλά υπάρχουν καλές και κακές πολιτικές. Υπάρχουν εκείνες οι πολιτικές που δίνουν πράγματι το εισόδημα στους παραγωγούς. 
     Επίσης, είστε υπόλογοι γιατί μιλούσατε ότι καθυστερεί το Γ΄ Κοινοτικό Πλαίσιο Στήριξης. Και τώρα επαίρεστε ότι έχει αύξηση στην απορρόφηση το Γ΄ Κοινοτικό Πλαίσιο Στήριξης. Πήρατε τις νομικές δεσμεύσεις που υπήρχαν παλιά, δεν έχετε προκηρύξει ούτε ένα έργο ούτε ένα πρόγραμμα εδώ και δεκαπέντε μήνες και ξαφνικά πώς διά μαγείας αυξάνονται όλα τα υπόλοιπα; Για όλα όμως υπάρχει λύση για σας. Δεν φταίμε εμείς, φταίει το ΠΑΣΟΚ.
     Επίσης, είστε υπόλογοι για την ανασφάλεια που υπάρχει σήμερα στον αγροτικό κόσμο. Και υπάρχει μεγάλη ανασφάλεια και πρέπει να το καταλάβετε αυτό, γιατί δεν έχετε ούτε ρότα ούτε σχέδιο, όπως είχατε υποσχεθεί. Γιατί αν είχατε πράγματι σχέδιο θα είχατε πει στους καπνοπαραγωγούς τι θα κάνετε. Θα κρατήσετε δεσμευμένη την επιδότηση ή θα την αποδεσμεύσετε; 
     Αλλά βέβαια, πώς να το κάνετε, αφού κατ’ εντολή των καπνεμπόρων λειτουργείτε, γι’ αυτό και μέχρι σήμερα περιμένετε, να τους απομυζήσουν δύο χρόνια σε χαμηλές τιμές τα καπνά και στο τέλος, αφού κάνετε και τη φιέστα, θα μας πείτε ότι πρέπει να δούμε τι θα κάνουμε: Πέστε μας εσείς τι να κάνουμε και θα το κάνουμε. 
     Επίσης, θα πρέπει να σας πω ένα πράγμα. Μιλήσατε για την περιφέρεια. Άκουσα και από πολλούς συναδέλφους της Νέας Δημοκρατίας ότι τώρα είναι όλα καλά στην Ήπειρο. Και είναι όλα καλά, γιατί ήλθε και ο κύριος Πρωθυπουργός. Και ξέρετε τι έκανε ο κύριος Πρωθυπουργός στην Ήπειρο; Εξήγγειλε ότι θα προχωρήσουν τα έργα, που ήδη είχε προγραμματίσει το ΠΑΣΟΚ. Δηλαδή, αυτά που κατήγγειλε πριν, όταν ήταν στην αντιπολίτευση ότι κρατάνε στην απομόνωση και στο μαρασμό την Ήπειρο!
     Θα πρέπει να πω εδώ επίσης, ότι ενώ έλεγε ότι θα υπάρξει ένα ειδικό πρόγραμμα για να συγκλίνει η Ήπειρος με τις άλλες περιοχές, τώρα λέει ότι η Ήπειρος περπατάει και πάνε όλα καλά. Αλλά αποκρύπτει ότι η Ήπειρος τα προηγούμενα χρόνια ήταν η περιφέρεια με τη μεγαλύτερη σύγκλιση σε σχέση με όλες τις άλλες περιφέρειες. 
     Βέβαια, δεν υπάρχει κανένα έργο. Όταν θα έχουμε λεφτά –λέει ο κ. Σουφλιάς- θα δούμε τι θα γίνει με την επέκταση της Ιόνιας από τον κόμβο της Εγνατίας μέχρι την Κακαβιά. Όταν θα έχουμε λεφτά, θα κάνουμε τη σύνδεση προς την Πρέβεζα.
     Αυτές είναι καινούργιες εξαγγελίες τώρα. Καταλαβαίνετε, λοιπόν, ότι θυμίζετε ένα πράγμα, κύριοι της Νέας Δημοκρατίας. Θυμίζετε αυτό που έκαναν οι μαθητές στο δάσκαλο. Όταν, λοιπόν, έγραφε στον πίνακα, οι μαθητές έκαναν φασαρία. Όταν γύρισε πίσω ακριβώς για να δει ποιοι έκαναν τη φασαρία, πήγε στον πρώτο και του είπε «ποιος το έκανε;», «ο πίσω», ξανά «ποιος το έκανε;», «ο πίσω», ξαναπήγε στο τέλος και πήγε πίσω, αλλά ήταν το ντουβάρι!
     ( Χειροκροτήματα από την πτέρυγα του ΠΑΣΟΚ )
      Βέβαια, όταν το κατάλαβε ο δάσκαλος, τους έδιωξε όλους και τους είπε «να έρθετε με τον κηδεμόνα σας».
      (Χειροκροτήματα από την πτέρυγα του ΠΑΣΟΚ)
      Με τον κηδεμόνα σας θα σας στείλει ο ελληνικός λαός να πάτε πάλι στην Αντιπολίτευση.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Αργύρη.
      Κυρίες και κύριοι συνάδελφοι, έχει ζητήσει το λόγο για μια μικρή παρέμβαση ο Υπουργός Γεωργικής Ανάπτυξης κ. Μπασιάκος.
      Ορίστε, κύριε Μπασιάκο, έχετε το λόγο για μια μικρή παρέμβαση.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Στο σπίτι του κρεμασμένου δεν μιλάνε για σχοινί. 
      (Θόρυβος-Διαμαρτυρίες από την πτέρυγα του ΠΑΣΟΚ)
      Το ΠΑΣΟΚ δεν διδάχθηκε από τις αλλεπάλληλες ήττες και από την ψήφο αποδοκιμασίας…
      (Θόρυβος-Διαμαρτυρίες από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριοι συνάδελφοι. Ακούστηκαν όλοι με ηρεμία. Σεβασμός στη διαδικασία.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Γι’ αυτό δεν αποδέχονται τα μηνύματα αποδοκιμασίας. Είναι άξιοι της τύχης τους. 
      Δεν έχετε πάρει το μήνυμα ούτε από τις τελευταίες ήττες στις τελευταίες εκλογικές αναμετρήσεις ούτε και από τα πορίσματα των δημοσκοπήσεων που δείχνουν τη Νέα Δημοκρατία 12,5 μονάδες μπροστά από το ΠΑΣΟΚ.
      (Χειροκροτήματα από την πτέρυγα της Νέας Δημοκρατίας)
       (Θόρυβος-Διαμαρτυρίες από την πτέρυγα του ΠΑΣΟΚ)
      Βασίζεστε σε ψεύδη για να οικοδομήσετε επιχειρηματολογία κατά της Νέας Δημοκρατίας.
      Το ότι υπάρχουν ακόμα καθυστερήσεις στις αποζημιώσεις των αγροτών δείχνει τα τεράστια προβλήματα και την ανικανότητά σας να υπερασπιστείτε τις δίκαιες εθνικές αξιώσεις στις Βρυξέλλες, για να εγκριθούν τα προγράμματα του ΠΣΕΑ.
      Ξέρετε πολύ καλά μάλιστα ότι μιλήσαμε για τρεις μήνες από τη συγκομιδή, όταν εκδίδαμε το πρόγραμμα της Νέας Δημοκρατίας πολύ προ των εκλογών, τον Ιούνιο του 2003 και αν δεν έχει γίνει ακόμη 8% το ποσοστό του ΦΠΑ, οφείλεται στην απόρριψη από το ΕΚΟΦΙΝ του δικού σας αιτήματος επί της δικής σας Κυβέρνησης.
      (Θόρυβος-Διαμαρτυρίες από την πτέρυγα του ΠΑΣΟΚ)
      Και γίνεται μία καινούρια προσπάθεια από την αρχή να αναστείλουμε αυτή την καθοδική πορεία, να διαπραγματευθούμε με πολύ καλύτερους όρους, με πολύ πιο πειστικά επιχειρήματα και να φέρουμε το ΦΠΑ στο 8%…
      ΕΚΤΟΡΑΣ ΝΑΣΙΩΚΑΣ: Γιατί δεν το κάνατε 19%;
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πολύ, κύριε Νασιώκα. Ακούστηκαν όλοι οι ρήτορες χωρίς διακοπές. Λίγο σεβασμό στη διαδικασία, παρακαλώ. Δεν θα τον φιμώσουμε. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Είπατε και για το πετρέλαιο. Το πετρέλαιο αγροτικής χρήσης, κύριοι συνάδελφοι, ισχύει για όλο τα καλοκαίρι…
      (Θόρυβος-Διαμαρτυρίες από την πτέρυγα του ΠΑΣΟΚ)
      Εσείς δεν είχατε καταφέρει να βρείτε έναν τρόπο να δώσετε φθηνό πετρέλαιο στους αγρότες. 
      Και ίσχυε φθηνό πετρέλαιο στους αγρότες και πέρυσι το καλοκαίρι και ισχύει και φέτος το καλοκαίρι, κάτι που δεν ίσχυσε επί των ημερών σας.
      Μας είπατε, επίσης, για τους κοινοτικούς κανονισμούς. Δυστυχώς, οι κοινοτικοί κανονισμοί ισχύουν για τελευταία χρονιά φέτος. Είναι αυτοί που με πανηγυρισμούς εγκρίθηκαν επί των δικών σας ημερών και που έφεραν σε απόγνωση τους αγρότες.
      (Θόρυβος-Διαμαρτυρίες από την πτέρυγα του ΠΑΣΟΚ)
      Και κάνουμε τιτάνιες προσπάθειες με διαχειριστικές διαδικασίες πλέον, για να φέρουμε καλύτερες μέρες στους αγρότες. Και επιτύχαμε για το βαμβάκι 37.000.000.000 παραπάνω από το μέσο όρο της τελευταίας τριετίας χάρη σε σωστούς διαχειριστικούς χειρισμούς της Νέας Δημοκρατίας και της Κυβέρνησης.
      (Θόρυβος-Διαμαρτυρίες από την πτέρυγα του ΠΑΣΟΚ)
      Και έγιναν για πρώτη φορά αποδεκτές όλες οι ποσότητες και όλες οι επιδοτήσεις, όπως είχε εισηγηθεί η Νέα Δημοκρατία.
      Ποτέ δεν έγινε από τη Διαχειριστική Επιτροπή δεκτό το σύνολο των επιχειρημάτων μας, κύριοι συνάδελφοι, των αγροτικών περιοχών. 
      Και πρέπει να σας πω ότι τα αναπτυξιακά προγράμματα του Γ΄ Κοινοτικού Πλαισίου Στήριξης έχουν αλματώδη πρόοδο: Τέσσερα χρόνια ΠΑΣΟΚ, 22% το Πρόγραμμα Αγροτικής Ανάπτυξης. Ένας χρόνος με Νέα Δημοκρατία, 36%. Τέσσερα χρόνια ΠΑΣΟΚ, 22% απορρόφηση η αλιεία. Ένας χρόνος Νέας Δημοκρατίας, 37% απορρόφηση. Τέσσερα χρόνια ΠΑΣΟΚ, 10% στο LEADER PLUS. Ένα χρόνο η Νέα Δημοκρατία, 28% απορρόφηση.
      (Παρατεταμένα χειροκροτήματα από την πτέρυγα της Νέας Δημοκρατίας)
       Κύριοι συνάδελφοι, αυτή είναι η μεγάλη επιτυχία της Νέας Δημοκρατίας στην απορρόφηση κοινοτικών πόρων. Ο αγρότης βλέπει ότι παρά τα προβλήματα υπερπαραγωγής λόγω αθρόων εισαγωγών στη βάση ρυθμίσεων και συμφωνιών του κ. Παπανδρέου ως Υπουργού Εξωτερικών που μείωσε τους δασμούς και διευκόλυνε τις εισαγωγές, παρά τα πολλά προβλήματα, είχαμε σύμφωνα με τη EUROSTAT, την οποία πρέπει να αποδέχεστε, αύξηση του αγροτικού εισοδήματος στην περασμένη χρήση κατά 2,8% έναντι αύξησης 0,8% των παλαιών δεκαπέντε μελών της Ευρωπαϊκής Ένωσης.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Υπουργέ, σας παρακαλώ.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Αυτά είναι στοιχεία. Όχι όποτε σας συμφέρει. Να το ομολογείτε.
      Είπατε για το κόστος. Το κόστος ήταν πάρα πολύ υψηλό επί των ημερών σας και κάνουμε τιτάνια προσπάθεια με τον κ. Κοντό, τον Υφυπουργό, να βάλουμε φρένο στην κερδοσκοπία, στα φυτοφάρμακα και στα λιπάσματα που είχαν διογκωθεί επί των ημερών σας.
      (Θόρυβος-Διαμαρτυρίες από την πτέρυγα του ΠΑΣΟΚ)
      Και πάμε κόντρα στα συμφέροντα, για να φέρουμε καλύτερες μέρες.
      ΝΙΚΟΛΑΟΣ ΣΑΛΑΓΙΑΝΝΗΣ: Ελάτε στη Λάρισα να τα πείτε αυτά.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Το νομοσχέδιό μας θα δίνει λύσεις σε πολλά από τα προβλήματα, όπως επίσης και ο τελικός διάλογος για την Κοινή Αγροτική Πολιτική, γιατί εμείς θα εξαντλήσουμε –κόντρα στις βουλήσεις σας- όλα τα πλαίσια διαλόγου…
      ΝΙΚΟΛΑΟΣ ΣΑΛΑΓΙΑΝΝΗΣ: Ελάτε στη Λάρισα να τα πείτε αυτά.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): …για να φέρουμε την καλύτερη δυνατή θέση προς όφελος των αγροτών, προς όφελος της περιφέρειας.
      (Χειροκροτήματα από την πτέρυγα της Νέας Δημοκρατίας)
    ΄Οσο και αν δεν σας αρέσει το κυβερνητικό μας πρόγραμμα θα γίνει πράξη πολύ σύντομα και θα τρίβετε για μια ακόμα φορά τα μάτια σας, κύριοι του ΠΑΣΟΚ. 
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Σωτήρης Χατζηγάκης): Ο κ. Ζαγορίτης έχει το λόγο.
    ΕΛΕΥΘΕΡΙΟΣ ΖΑΓΟΡΙΤΗΣ: Κακά τα ψέματα, κύριοι συνάδελφοι και κύριε Αργύρη, και το λέω με πόνο σαν Ηπειρώτης, παραδώσατε την Ήπειρο, μια από τις τελευταίες περιφέρειες, στην Ευρώπη. Και αυτό έγινε επί των ημερών σας και εμείς θέλουμε να τα αλλάξουμε και θα τα αλλάξουμε. 
    (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, δεν είμαστε αγνώμονες εμείς οι Νεοδημοκράτες. Και επειδή δεν είμαστε αγνώμονες, θέλουμε να πούμε ένα μεγάλο ευχαριστώ στο Γιώργο Παπανδρέου, ένα μεγάλο ευχαριστώ που μ’ αυτήν την πρόκληση, είπε ο Πρωθυπουργός, «λαγός τη φτέρη κούναγε, κακό της κεφαλής του», ο κ. Παπανδρέου έδωσε την ευκαιρία στον Πρωθυπουργό, έδωσε την ευκαιρία στην Κυβέρνηση, έδωσε την ευκαιρία στους Βουλευτές της Πλειοψηφίας να αναδείξουν το κυβερνητικό έργο των τελευταίων δεκαπέντε μηνών, να αναδείξουν το σχεδιασμό και τον προγραμματισμό της Κυβέρνησης για το επόμενο χρονικό διάστημα και να καταγράψουν όλα τα προβλήματα, όλα τα λάθη, όλες τις παραλείψεις που μας κληροδοτήσατε. 
    Οφείλουμε ένα μεγάλο ευχαριστώ στο Γιώργο Παπανδρέου και στο ΠΑΣΟΚ, γιατί με τη συμπεριφορά τους, με αυτά τα οποία μας είπαν, επιβεβαίωσαν ότι το ΠΑΣΟΚ θα μείνει πολλά χρόνια στην Αντιπολίτευση. Έγινε φανερό ότι το ΠΑΣΟΚ είναι το κρυφό πλεονέκτημα της Νέας Δημοκρατίας. Και είναι το κρυφό πλεονέκτημα της Νέας Δημοκρατίας γιατί όχι μόνο στερείται θέσεων και φάνηκε αυτό το τριήμερο εδώ  -με άλλα λόγια να αγαπιόμαστε, ήσασταν αλλά δεν μας λέτε τι θα κάνατε εσείς. Διαβάστε όμως  λίγο τον Κακαουνάκη στην επιστολή του προς τον Παπανδρέου περί παρτιτούρας. Στερείστε προγράμματος, στερείστε σχεδιασμού. 
    ΑΠΟΣΤΟΛΟΣ ΚΩΣΤΟΠΟΥΛΟΣ: Το διάβασαν όλοι.
    ΕΛΕΥΘΕΡΙΟΣ ΖΑΓΟΡΙΤΗΣ: Το διάβασαν, είμαι βέβαιος.
    Αλλά όπως προκύπτει από την τριήμερη συζήτηση, ούτε ο κ. Παπανδρέου ούτε κανένας από σας έχετε αντιληφθεί τα τραγικά, τα εγκληματικά λάθη τα οποία κάνατε όλα αυτά τα χρόνια που κυβερνούσατε, τις παραλείψεις των προηγούμενων χρόνων, τα λάθη της Κυβερνήσεως του κ. Σημίτη, στην οποία ο κ. Παπανδρέου ήταν κορυφαίος Υπουργός. Δεν καταλάβατε τίποτα.
    Γι’ αυτό και το ΠΑΣΟΚ θα μείνει πολλά χρόνια στην Αντιπολίτευση. Γιατί δεν βρήκε το ΠΑΣΟΚ όλες αυτές τις ημέρες ούτε μια λέξη αυτοκριτικής ούτε μια λέξη μεταμέλειας ούτε μια λέξη για συγγνώμη. Δεν βρήκε το ΠΑΣΟΚ και οι συνάδελφοι όλοι ένα λάθος να καταγράψει, μια παράλειψη να καταγράψει. Λες και πάθατε αλτσχαϊμερ, λες και  στις 7 Μαρτίου του 2004 γεννήθηκε αυτή η χώρα. Δεν υπήρχε πριν Κυβέρνηση, δεν υπήρχε πριν πολιτική. Δεν γινόταν τίποτα, πριν τον Μάρτιο του 2004, λες και οι εκλογές διέγραψαν ή παρέγραψαν τις ευθύνες σας για τη ζημιά την οποία κάνατε στον ελληνικό λαό, στη χώρα, σε όλους τους πολίτες.
    Δεν βγήκε χαμένος, κύριοι συνάδελφοι του ΠΑΣΟΚ, ο Ανδρέας Παπανδρέου με τη συγγνώμη που ζήτησε κάποια στιγμή για κάποια από τα λάθη του από τον ελληνικό λαό, με το mea culpa. Ήταν μια συγγνώμη που έδειχνε θάρρος, ανδρισμό. Ο κ. Σημίτης δεν είπε τη λέξη συγγνώμη εδώ απόψε ούτε τις προηγούμενες ημέρες. Ο κ. Παπανδρέου δεν βρήκε κανένα λάθος, δεν έκανε καμιά αυτοκριτική για το ΠΑΣΟΚ, δεν ζήτησε συγγνώμη για τα λάθη και τις παραλείψεις του ούτε πριν τις εκλογές ούτε μετά τις εκλογές. 
     Αν νομίζατε ότι με την αλλαγή μέσα στο ΠΑΣΟΚ, με τη διαδοχή θα ξεπλυνόντουσαν τα λάθη και οι παραλήψεις σας, κάνατε μεγάλο λάθος. Ο λαός δεν μπουκιάζεται. Ο λαός κατάλαβε αυτό που προσπαθούσατε να κάνετε. Έτσι και αλλιώς θα το καταλάβαινε. Ήταν οδυνηρά τα πλήγματα τα οποία υπέστη από την πολιτική σας. Και δεν αναφέρομαι στις εκατοντάδες εκατομμύρια ευρώ τα οποία χάθηκαν οριστικά για την Ελλάδα όλα τα προηγούμενα χρόνια από τα κοινοτικά κονδύλια, γιατί αυτά είναι πολύ απόμακρα για τον κόσμο. Αυτά δεν τα καταλαβαίνει ο κόσμος. Δεν αναφέρομαι στα τεράστια ελλείμματα. Και αυτά είναι απόμακρα για τον κόσμο. Αναφέρομαι σε πιο χειροπιαστά πράγματα, σε πράγματα τα οποία ο κόσμος τα έζησε και τα  θυμάται. Το έγκλημα του Χρηματιστηρίου, τις φούσκες του 1999, που στιγμάτισαν ανεξίτηλα την Κυβέρνηση του κ. Σημίτη, την Κυβέρνηση του ΠΑΣΟΚ στην οποία μετείχε ο κ. Παπανδρέου ο σημερινός σας Αρχηγός.
      Χάθηκαν 30.000.000.000. Εκατοντάδες χιλιάδες πολίτες έχασαν τις οικονομίες τους. Ο κόσμος θυμάται τη χειραγώγηση προεκλογικά το 2000 από τη ΔΕΚΑ, την κρατική εταιρεία του δημοσίου, του Χρηματιστηρίου, προκειμένου να κερδίσετε τις εκλογές και το καταφέρατε τότε. Ο κόσμος  θυμάται ακόμη και τη στιγμή που το ευρώ μπήκε στη ζωή μας χωρίς να τον ενημερώσετε, χωρίς να θωρακίσετε την αγορά, με αποτέλεσμα η κερδοσκοπία, η αισχροκέρδεια, η ακρίβεια να μπει στη ζωή μας και να εξανεμίσει τα ελάχιστα εισοδήματα των Ελλήνων πολιτών.
     Ο κόσμος θυμάται ποιος ευθύνεται για την ανεργία, τις σπατάλες, τη διαφθορά και άλλα πολλά. Ο κόσμος σας πλήρωσε στις εκλογές της 7ης Μαρτίου του 2004. Αλλά δεν ξεχρεώσατε. Η ήττα σας στις εκλογές της 7ης Μαρτίου ήταν μια απλή προκαταβολή. Η πληρωμή συνεχίζεται σε δόσεις. Η πρώτη δόση πληρώθηκε τον Ιούνιο του 2004 στις Ευρωεκλογές. Στις επόμενες εθνικές εκλογές, όποτε και αν γίνουν, θα πληρωθεί η δεύτερη δόση και έπεται συνέχεια, γιατί δεν θα ξεχρεώσετε τόσο εύκολα.
     (Χειροκροτήματα από την πτέρυγα της Νέας Δημοκρατίας)
     Κυρίες και κύριοι συνάδελφοι, η Κυβέρνηση έχει την εμπιστοσύνη μας, έχει την εμπιστοσύνη των Βουλευτών της Νέας Δημοκρατίας. Αλλά να ξέρετε –και αυτό είναι το σημαντικό- έχει την εμπιστοσύνη του ελληνικού λαού και θα την έχει για πολύ καιρό ακόμα. 
     Καληνύχτα σας. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο συνάδελφος, κ. Κουλούρης.
     ΚΙΜΩΝ ΚΟΥΛΟΥΡΗΣ: Δεν πρόκειται βεβαίως να απαντήσω με ευφυολόγημα στο τόσο «έξυπνο» ευφυολόγημα του προλαλήσαντος. Θα μπορούσαμε να του πούμε βεβαίως ότι είναι βαθιά νυχτωμένοι όσοι θεωρούν ότι απευθύνονται σε κάφρους, ότι δεν καταλαβαίνει ο λαός μας τίποτα. Και έτσι όταν λείπει η ουσία της πολιτικής, είτε θα βρίσετε είτε θα κραυγάσετε είτε θα συκοφαντήσετε, είτε θα προβείτε σε ευφυολογήματα φθηνού τύπου. Αλλά, πιστέψτε με δε γράφτηκα για να μιλήσω προκειμένου να πω και εγώ μια εξυπνάδα, να τρίψω τα χέρια μου και να πω «καλά τα πήγα». Πήρα το λόγο με αίσθημα ευθύνης, γιατί θεωρούσα και θεωρώ πάντοτε αυτόν το χώρο ως χώρο όπου αντιπαρατίθενται θέσεις, όπου αντιπαρατίθενται πολιτικές προτάσεις.
      Και όσο ρομαντικός και αν φαίνομαι, ίσως είμαι από τους τελευταίους μοναχικούς καβαλάρηδες που θεωρώ ότι μπορούμε μέσα σ’ αυτόν το χώρο να παρουσιάσουμε τι πιστεύει ο καθένας, αυτό που λέγαμε παλαιότερα «πέρασα, αλλά δεν άγγιξα το μαρξισμό-λενινισμό», αυτό που λέγαμε «ιδεολογική αναμέτρηση». Έχουν τόσο φτηνύνει όλα αυτά πια, που μόνο μία αισιόδοξη νότα θα ήθελα να καταθέσω. Το μήνυμα που έστειλαν οι λαοί της Γαλλίας και της Ολλανδίας, που είναι έτοιμοι να στείλουν και άλλοι λαοί στην Ευρώπη, είναι πως αυτή η λογική του να περιφρονούμε το λαό και να λειτουργούμε δήθεν εν ονόματί του, αλλά στην ουσία περιθωριοποιώντάς τον είναι μία πολιτική που έχει ημερομηνία λήξης. Και θα υπάρξουν κινήματα στην Ευρώπη. Η Γαλλία παραλύει από απεργίες, η Ιταλία, η Γερμανία θα μπει στο χορό, και όσο και αν επιχειρήσατε να ποδηγετήσετε την κοινή γνώμη με τα μεγάλα και τα κούφια ψέματα, εδώ υπάρχουν ήδη τα μηνύματα της συγκρότησης ενός μεγάλου κινήματος, για να σταθεί εμπόδιο σε ό,τι απεργάζεστε. 
      Κυρίες και κύριοι συνάδελφοι, βλέπετε ότι μιλάω χωρίς σημειώσεις, γιατί θεωρώ καθήκον μου να πω αυτά τα ταπεινά και συγχρόνως το θεωρώ υποχρέωσή μου απέναντι και στην προσωπική μου διαδρομή και ιστορία, αλλά και απέναντι στον ιδρυτή του ΠΑΣΟΚ τον Ανδρέα Παπανδρέου που με ανέδειξε και σε όλα εκείνα τα στελέχη που πάλεψαν με πολύ καθαρότητα για τη μεγάλη αλλαγή, που της δώσαμε κοινωνικό, ηθικό, και πατριωτικό περιεχόμενο. 
      Είμαστε, λοιπόν, περήφανοι για την προσφορά αυτής της μεγάλης παράταξης στον τόπο μας. Και προσωπικά αισθάνομαι το χρέος να πω ότι νιώθω πράγματι έτσι, μ’ αυτήν τη μικρή μου προσφορά, πολύ τυχερός που ανταποκρίθηκα σε εκείνο το κάλεσμα. Και επίσης ήμουν και είμαι υπερήφανος και για τις κυβερνήσεις του Κώστα Σημίτη, τις κυβερνήσεις ιδιαίτερα από το ’93 και μετά, που πολλοί μικρόκαρδοι αρνήθηκαν και αρνούνται πεισματικά να αναγνωρίσουν. Γιατί οι προηγούμενες κυβερνήσεις έπρεπε να κλείσουν μεγάλες πληγές που είχε αφήσει η παράταξή σας, μεγάλους διχασμούς που προώθησε η παράταξή σας, που ακόμη και σήμερα θέλετε να λησμονήσουμε. Και να τα ξεχάσουμε, ναι, αλλά μη μας αναγκάζετε να ξεχάσουμε και εμείς την ιστορία μας. Και θα έλεγα στους συναδέλφους του ΠΑΣΟΚ και ιδιαίτερα στους νεότερους να σταθούν με συνέπεια και σταθερότητα σ’ αυτό το όραμα που άνοιξε ο Ανδρέας Παπανδρέου και υλοποίησε ο Κώστας Σημίτης.
      Αναμφίβολα, κυρίες και κύριοι συνάδελφοι, το πλέον ενδιαφέρον στοιχείο του τριημέρου ήταν η δήλωση του κ. Καραμανλή περί εκλογών, μια δήλωση που έδωσε την εντύπωση πως αγχωνόταν να την κάνει και έσπευσε να την κάνει.
    Ο κ. Καραμανλής ψάχνει εναγωνίως πολιτικό και οικονομικό χρόνο. Γιατί, τίποτε δυστυχώς γι’ αυτόν και για τον τόπο δεν του βγαίνει. Είναι δε αυτό το τελευταίο, βασικός λόγος για τον οποίο ο κ. Καραμανλής ανοίγει άναρχα πολλά κοινωνικά μέτωπα. Τι κάνει λοιπόν; Αρκείται στη δεδομένη εμπιστοσύνη, έτσι και αλλιώς των Βουλευτών του, και συγχρόνως δηλώνει ουσιαστικά αδιάφορος για την εμπιστοσύνη της κοινωνίας προς αυτόν. Θεωρεί αντίπαλό του, μόνιμα και σταθερά, το κυβερνητικό παρελθόν του ΠΑΣΟΚ και δείχνει να μην αντιλαμβάνεται ότι τα σημερινά προβλήματα της κοινωνίας είναι αυτά που πρέπει να αντιμετωπίσει. Και επιχειρεί να τα αντιμετωπίσει με αυτές τις ψευτομεταρρυθμίσεις. 
    Και πριν, λοιπόν, τελειώσω -άλλα πράγματα ήθελα να πω- θα ήθελα να στείλω με ένα λεπτό που έχω στη διάθεσή μου και ένα λεπτό, που ελπίζω να μου δώσει το Προεδρείο, ένα καθαρό μήνυμα σε όλους εκείνους που θεωρούν πως όλες αυτές οι λεγόμενες μεταρρυθμίσεις και οι διαρθρωτικές αλλαγές, μπορούν να συμπορευτούν με την ακύρωση του θεσμικού πλαισίου περί συλλογικών συμβάσεων. Αυτό είναι ο ακρογωνιαίος λίθος πάνω στον οποίο μπορούμε και πρέπει να πορευθούμε στο μέλλον. 
    Βαφτίζουν μεταρρυθμίσεις, μια επιχείρηση, λέει, για να κάνουν πιο ανταγωνιστικές τις ελληνικές επιχειρήσεις. Ακούστε, κυρίες και κύριοι συνάδελφοι. Ο ανταγωνισμός των επιχειρήσεων μέχρι τώρα στηρίχθηκε στη μείωση του κόστους εργασίας. Και το αποτέλεσμα ποιο ήταν, την ώρα που μειωνόταν συνεχώς το κόστος εργασίας: Να αυξάνουν τα κέρδη των επιχειρηματιών, των επιχειρήσεων και η χώρα να τελματώνει. Ενώ υπάρχουν τόσοι άλλοι τρόποι από το design, από το marketing, από την εισαγωγή της νέας τεχνολογίας, από την οργάνωση της παραγωγής, για να έχουμε πραγματικά αποδοτικές και ανταγωνιστικές επιχειρήσεις.
    Άρα, λοιπόν, προς κάθε κατεύθυνση και στο εσωτερικό του ΠΑΣΟΚ, που από καιρό σε καιρό για να γίνουν ενδιαφέρουσες οι αναζητήσεις…
    ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Κουλούρη.
    ΚΙΜΩΝ ΚΟΥΛΟΥΡΗΣ: Σας ευχαριστώ. Βλέπετε ότι έχω, κύριε Πρόεδρε, τη συναίνεση και της μιας και της άλλης πτέρυγας. 
    ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, σας παρακαλώ, κύριε Κουλούρη, γιατί είναι και άλλοι να μιλήσουν.
    ΚΙΜΩΝ ΚΟΥΛΟΥΡΗΣ: Σας ευχαριστώ και να το εισπράξω ως εκτίμηση, ότι ξέρετε καλά ότι αυτή η φωνή είναι φωνή ελεύθερη. Είναι φωνή που απευθύνεται πρώτα στη συνείδησή μου και έπειτα κοιτάζω κατάματα πρώτα τους αντιπάλους μου και έπειτα τους δικούς μου.
    ΠΡΟΕΔΡΕΥΩΝ (Σωτήρης Χατζηγάκης): Κλείστε, όμως, κύριε Κουλούρη.
    (Στο σημείο αυτό την Προεδρική Έδρα  καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
    ΚΙΜΩΝ ΚΟΥΛΟΥΡΗΣ: Έλεγα, λοιπόν, ότι όλοι αυτοί οι νεολογισμοί, όλες αυτές οι σκέψεις, οι προβληματισμοί περί του να δούμε τα εργασιακά, να δούμε την άρση της μονιμότητας, είναι ζητήματα που θα με βρουν απέναντί τους όποιοι τα προωθούν ακόμη και μέσα στο ΠΑΣΟΚ. 
    Σας ευχαριστώ πολύ.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΟΣ (Άννα Μπενάκη - Ψαρούδα): Ο Υπουργός, κ. Παυλίδης, ζήτησε το λόγο για δύο λεπτά.
    ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Είχα ζητήσει το λόγο, κυρία Πρόεδρε, μόλις τελείωσε η συνάδελφος κ. Τσουρή την ομιλία της. Δεν μου τον δώσατε, γιατί  πήρε το λόγο ο Πρόεδρος του ΠΑΣΟΚ, και ευχαριστώ που μου τον δίνετε τώρα, έστω και καθυστερημένα. 
    Είχα την ελπίδα ότι η συνάδελφος κ. Ελπίδα Τσουρή, Βουλευτής Χίου, θα κατανοούσε τι είπα καθόσον αφορά στην εξέλιξη έργων στο βόρειο Αιγαίο. Είπα ότι η απορροφητικότητα είναι μικρή, 10% μόλις και μετά βίας όταν πήραμε την Κυβέρνηση. Και τα έργα που ανέφερα ανήκαν στο 90%. 
      Δεύτερον: Όσον αφορά στην παρουσία ή απουσία του ομιλούντος ως Υπουργού από το Αιγαίο, θεωρώ υποχρέωσή μου, κυρία Πρόεδρε, να θυμίσω ότι εγώ είμαι Βουλευτής του Αιγαίου κοντά στα τριάντα χρόνια και είμαι στο Αιγαίο βράχο-βράχο ανελλιπώς, ως Υπουργός δε κατά μείζονα λόγο.
      Θέλω επίσης να πω ότι έχουμε αναφορά σε χειρονομίες του Υπουργείου που έχω την τιμή να προΐσταμαι, κατά τον τελευταίο χρόνο τις οποίες, παρακαλώ, ακούστε τις. Το 2004 ο Νομός Χίου πήρε για μελέτες με υπογραφή μου 40.000 ευρώ. Το 2003 επί προκατόχου μου πήρε μηδέν. Τα κατέθεσα, ελέγξτε τα.
      ΕΛΕΟΝΟΡΑ (ΝΟΡΑ) ΚΑΤΣΕΛΗ: Δεν είναι αλήθεια αυτά.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Το 2004 το πρόγραμμα δημοσίων επενδύσεων –το περιορισμένο- έδωσε στο Νομό Χίου 422.000 ευρώ για ειδικά μικρά έργα και το 2003 138.000. Το 2004 ο Νομός Χίου από τακτικό προϋπολογισμό για μικρές επεμβάσεις πήρε 650.000 ευρώ περίπου, επί προκατόχου μου 179.000. Απούσα η κυρία συνάδελφος τότε που θα έπρεπε να διαμαρτυρηθεί, απούσα και μετέπειτα που θα έπρεπε να με ευχαριστήσει. Ο παρών και ο απών αποδεικνύονται από τα νούμερα.
      (Χειροκροτήματα από την πτέρυγα της Νέας Δημοκρατίας)
      ΡΟΔΟΥΛΑ ΖΗΣΗ: Δεν είναι σωστό αυτό που λέτε, κύριε Υπουργέ.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε τον κύριο Υπουργό.
      Το λόγο έχει ο Πρόεδρος κ. Κακλαμάνης.
      ΑΠΟΣΤΟΛΟΣ ΚΑΚΛΑΜΑΝΗΣ: Κυρίες και κύριοι συνάδελφοι, ενώπιον της Βουλής και ενώπιον του λαού βρίσκονται σήμερα μία Κυβέρνηση και ένας Πρωθυπουργός που έχουν ήδη σπαταλήσει το 1/3 της θητείας τους δυσφημίζοντας και κατεδαφίζοντας το έργο των προκατόχων τους. Στον ελληνικό λαό, όμως, είχαν υποσχεθεί ότι θα συνεχίσουν και ότι θα οικοδομήσουν πάνω σ’ εκείνο το έργο ένα καλύτερο μέλλον για τον τόπο. Το ξέχασαν. 
      Παρέλαβαν μία Ελλάδα που πραγματοποιούσε το θαύμα των Ολυμπιακών Αγώνων, μία Ελλάδα που πρωτοστατούσε στις ευρωπαϊκές εξελίξεις, ικανή να εντάξει την Κύπρο στους κόλπους της Ευρωπαϊκής Ένωσης, μία Ελλάδα ειρηνοποιό και «γέφυρα» των λαών της περιοχής μας με την Ευρώπη και την επανέφεραν οίκαδε, στο κακό βαλκανικό της παρελθόν για να εξευτελίζεται από τους γραφειοκράτες των Βρυξελλών, να προπηλακίζεται καθημερινά από την Τουρκία στο Αιγαίο σε ανταπόδοση ίσως της παραίτησης του κυρίου Πρωθυπουργού από το κεκτημένο του Ελσίνκι, να ετοιμάζεται να αναλάβει ρόλο στρατηγικού εταίρου στην επερχόμενη νέα επιχείρηση των Αμερικανών στα Βαλκάνια.
      Κύριε Υπουργέ της Εθνικής Αμύνης, μιλήσατε χθες για ατιμίες κλπ.. Διερωτώμαι: Ισχύει ακόμα η θέση μας «όχι στην αλλαγή των συνόρων» ή αναθεωρήθηκε και αυτή, όπως το αμυντικό μας δόγμα με την ανακάλυψη και πάλι του από βορρά κινδύνου; 
      Ο Υπουργός Αιγαίου θα γνωρίζει πόσο περιορίζεται το δυναμικό των Ενόπλων μας Δυνάμεων στο Αιγαίο με τη μεταφορά για την αντιμετώπιση του νέου από βορρά κινδύνου.
    Και κακώς ο συνάδελφος από τη Δράμα χαίρεται διότι βλέπουν οι νομοί αυτοί για πρώτη φορά στρατιώτες εκεί. 
    Κυρία και κύριοι Υπουργοί, αδυνατώντας να μιλήσετε για το μέλλον, καταφεύγετε στο παρελθόν με πρωτοφανείς συκοφαντίες και ύβρεις ακόμα εναντίον ολόκληρης της παράταξής μας από την κορυφή ως τη βάση της. Οι μισοί Έλληνες είναι εγκληματίες. Και τους υφίστανται οι άλλοι μισοί. Και όλα τα ηγετικά στελέχη του ΠΑΣΟΚ είναι βουτηγμένα στο βόρβορο και τη διαφθορά. Κυρία Πρόεδρε, δεν ξέρω αν προεδρεύατε εσείς εκείνη την ημέρα. 
    ΠΡΟΕΔΡΟΣ (Άννα Μπενάκη- Ψαρούδα): Αυτά διεγράφησαν από τα Πρακτικά, κύριε Πρόεδρε. Επομένως δεν υπάρχει θέμα. 
    ΑΠΟΣΤΟΛΟΣ ΚΑΚΛΑΜΑΝΗΣ: Αλλά ακούστηκε, κυρία Πρόεδρε. 
    Η εικόνα του Κοινοβουλίου, κυρίες και κύριοι συνάδελφοι, τις μέρες αυτές είναι το χειρότερο μήνυμα για τους πολίτες και ιδιαίτερα για τους νέους. Θα επαναλάβω ότι ο παιδαγωγικός ρόλος της Βουλής και του πολιτικού κόσμου είναι πολύ σημαντικός και δεν έχουμε το δικαίωμα να μετατρέπουμε το Κοινοβούλιο σε ποδοσφαιρικό γήπεδο ή σε ένα απέραντο στούντιο reality shows. Θα επαναλάβω ακόμα αυτό που έλεγε ο Γεώργιος Παπανδρέου, ότι τα δημοκρατικά κοινοβούλια καταξιώνονται από τη δυνατότητα της αντιπολίτευσης -γιατί όλα τα κοινοβούλια έχουν πλειοψηφία και κυβέρνηση- να κρίνει και να επικρίνει ελεύθερα και να ενθαρρύνεται σ’ αυτό όχι να αποπειρώνται κάποιοι να τη φιμώσουν όταν εκφράζεται ελεύθερα και με κριτική και επικριτική διάθεση και με υψηλούς ακόμη τόνους. Αυτό είναι το καλό της δημοκρατίας. 
      (Χειροκροτήματα από την πτέρυγα του ΠΑΣΟΚ)
    Το κακό της δημοκρατίας είναι οι ύβρεις, οι φωνασκίες και οι κραυγές. 
    Ο ρόλος της Αντιπολίτευσης, κυρίες και κύριοι συνάδελφοι της Πλειοψηφίας, δεν είναι να ραίνει με άνθη την Κυβέρνηση. Πρέπει βέβαια πρώτα να το καταλάβει η ίδια η Κυβέρνηση. Η Κυβέρνηση που αποδεικνύει δυστυχώς καθημερινά όχι μόνο την επιστροφή στο χθες αλλά πόσο η τακτική της αυτή είναι επικίνδυνη για το παρόν και το μέλλον αυτού του τόπου. 
    Δικαιώνεται, δυστυχώς, ο συντηρητικός «Economist» ο οποίος με παράδειγμα τις συνέπειες του πολιτικού διασυρμού των προκατόχων τους σοσιαλιστών από τις δεξιές ή συντηρητικές κυβερνήσεις -όπως θέλετε ονομαστείτε- της Πορτογαλίας και της Ελλάδας γράφει ότι στην ζώνη του ευρώ όταν κατηγορείς τους προκατόχους σου βλάπτεις τη χώρα σου. Αυτό εξακολουθεί να το αγνοεί ο κ. Αλογοσκούφης και η Κυβέρνηση στο σύνολό της όπως απέδειξε και απόψε απ’ αυτό το Βήμα. 
    Οι χειρισμοί του ίδιου και του εντολέα του, του κυρίου Πρωθυπουργού, οδήγησαν σε επιτήρηση τη χώρα μας και την οικονομία μας, τη μόνη στην Ευρωπαϊκή Ένωση ως απειλή και παράδειγμα προς αποφυγή για τις νέες χώρες της Ευρωπαϊκής Ένωσης. 
    Τέτοια μέτρα δεν έλαβε η Ευρωπαϊκή Ένωση για τα ελλείμματα άλλων χωρών. Εκεί οι κυβερνήσεις τους αντέδρασαν. Θυμάστε στο Συμβούλιο Κορυφής τι έκανε η Γαλλία και η Γερμανία όταν είχαν υπερβεί και αυτές το ποσοστό του ελλείμματος του Συμφώνου Σταθερότητας. Αντέδρασαν οι κυβερνήσεις τους. Η ελληνική Κυβέρνηση δυστυχώς το επεδίωξε για να ικανοποιηθεί η κομματική εμπάθεια, να σπιλωθούν οι αντίπαλοι, να δικαιωθεί εκείνη η προσπάθεια. Και την ώρα που έδινε ο ελληνικός λαός με θυσίες τη μάχη για την ένταξη στην ΟΝΕ από εδώ μέσα άκουγε και ο ελληνικός λαός και οι Ευρωπαίοι ότι η οικονομία μας δεν άξιζε αυτήν την ένταξη γιατί ήταν μια οικονομία τραβεστί. 
    Έδρασαν, κυρίες και κύριοι συνάδελφοι, σαν μαθητευόμενοι μάγοι. Και δεν το έχουν ακόμα συνειδητοποιήσει. Εσείς ακούτε στις περιφέρειές σας. Καλώς αναφερθήκατε στα θετικά. Τι να κάνετε άλλο; Αλλά τι θα πείτε αύριο στην περιφέρειά του καθένας όταν υπάρχουν ζωντανά και άλυτα σοβαρά προβλήματα. 
    Δεν σκέφτηκαν -το οικονομικό επιτελείο, ο κύριος Πρωθυπουργός- ότι το σοκ και μόνο για την οικονομία μας θα εξαφάνιζε την αισιοδοξία και την παραγωγική κινητικότητα μετά τους Ολυμπιακούς Αγώνες που όλοι –και εσείς- προεξοφλούσαμε ότι θα εξασφάλιζε ρυθμούς ανάπτυξης κοντά στο 5%, αυτούς που είχαν επιτύχει οι κυβερνήσεις του ΠΑΣΟΚ. Τώρα είμαστε στο 2,8%. Και κατεβαίνουμε συνεχώς από το 3,9%, που είχε προβλεφθεί. Και δεν ξέρει κανείς πόσο πιο κάτω θα πάμε.
    Οι συνέπειες είναι γνωστές. Τις ζει ολόκληρος ο ελληνικός λαός. Η ήπια προσαρμογή έγινε νεοφιλελεύθερη επιδρομή εναντίον των εργαζομένων, των αγροτών, των μικρομεσαίων στρωμάτων, των συνταξιούχων, της νεολαίας, των ανέργων που αυξάνονται συνεχώς αντί να μειώνονται, όπως υποσχέθηκε ο κ. Καραμανλής προεκλογικά.
    Αυτή η επιδρομή δεν έχει καμία σχέση με τον πολιτικό φιλελευθερισμό. Κάποτε πρέπει να ξεδιαλύνουμε ορισμένες έννοιες. Άλλο οικονομικός νεοφιλελευθερισμός, άλλο πολιτικός φιλελευθερισμός. Και φυσικά άλλο κεντρώος πολιτικός και κοινωνικός χώρος, στον οποίο θέλησε η παράταξή σας να εισπηδήσει. Με τα συνθήματά σας περί μεσαίου χώρου είναι αλήθεια ότι το κεντρώος δεν το εθίξατε. Ίσως γιατί θυμίζει Παπανδρέου, θυμίζει Ένωση Κέντρου και οδηγεί στο ΠΑΣΟΚ, όχι στη Νέα Δημοκρατία.
    (Χειροκροτήματα από την πτέρυγα του ΠΑΣΟΚ)
    Δεν έχει σχέση, αγαπητοί συνάδελφοι, ο νεοφιλελευθερισμός σας με την κοινωνία και την ιδεολογία της ανοιχτής κοινωνίας, που λειτουργεί όμως με κανόνες που τίθενται από το κράτος, που εγγυάται ελευθερίες και δικαιώματα των πολιτών και εγγυάται το κοινωνικό κράτος πάνω απ’ όλα.
    Το πρότυπο της πολιτικής σας οδηγεί στην εξαθλίωση μεγάλα στρώματα της κοινωνίας προς όφελος των ολίγων και ισχυρών. Και οι πάσχοντες αντιδρούν.
    Κηρύξατε το 2005 –ο κύριος Πρωθυπουργός, ο φίλος μου κ. Σιούφας- ως έτος ανταγωνιστικότητας. Μα, αυτό πρέπει να λειτουργεί προς όφελος της οικονομίας και του λαού. Εσείς καταφέρατε μέχρι τα μέσα της χρονιάς να μειώσετε την παραγωγικότητα, να επιβραδύνετε την ανάπτυξη, να αυξήσετε την ακρίβεια, τη φτώχεια, το δανεισμό των ελληνικών νοικοκυριών, χωρίς φυσικά να μειώσετε τα κέρδη των πολυεθνικών, του εμπορίου, που καταβροχθίζουν τις μικρές και μεσαίες εμπορικές και βιοτεχνικές επιχειρήσεις. Οι βιοτεχνικές ήδη μετατρέπονται σε εμπορικές. Δεν παράγουν, δεν απασχολούν και κλείνουν στη συνέχεια από τα μεγαθήρια του διεθνούς εμπορίου.
    Τέτοιες πολιτικές δεν συνιστούν μεταρρύθμιση. Η έκφραση αυτή για την περίπτωσή μας θυμίζει: Διαβάσατε υποθέτω την «Πάπισσα Ιωάννα» του Ροΐδη. Ξέρετε τι έκαναν οι καλόγεροι, πώς βάφτιζαν το κρέας σε ψάρι. Βυθίσατε τη χήνα –είπε η Ιωάννα- και θα έχετε ένα ψάρι στη διάθεσή σας. Εδώ συμβαίνει το αντίθετο. Χόρτα. Η επιτυχία αυτής της πολιτικής για τον ελληνικό λαό, όπως συμβαίνει τις μέρες της Σαρακοστής από κάποιους κληρικούς μας που λένε «δεν τρώμε κρέας, δεν τρώμε ψάρι, τρώμε χόρτα».
    ΗΛΙΑΣ ΦΩΤΙΑΔΗΣ: Στο Μεσαίωνα γινόντουσαν αυτά.
    ΑΠΟΣΤΟΛΟΣ ΚΑΚΛΑΜΑΝΗΣ: Φυσικό επακόλουθο της νεοφιλελεύθερης πολιτικής είναι η αντίδραση των λαϊκών στρωμάτων. Γι’ αυτό θα υποχρεωθείτε να καταφύγετε σύντομα σε περισσότερο αυταρχισμό, σε μέτρα που θα φαλκιδεύουν ατομικές ελευθερίες και κοινωνικά δικαιώματα. Ό,τι ακριβώς κάνατε και το 1990-1993. Και είδε ο ελληνικός λαός τα αποτελέσματα.
    Αγαπητοί συνάδελφοι, έχω μία απορία. Δεν είναι εδώ ο κύριος Πρωθυπουργός. Ξέρω ότι από τη Μεταπολίτευση κι εδώ υπήρξαν τέσσερις προτάσεις δυσπιστίας και τρεις προτάσεις παροχής ψήφου εμπιστοσύνης. Όπως σημειώνει η «ΚΑΘΗΜΕΡΙΝΗ», ο πόλεμος των εσωκομματικών χαρακωμάτων και η ανάγκη επιβολής συνοχής, οδήγησε στην πρόταση ανανέωσης της εμπιστοσύνης, που ζητήθηκε αιφνιδιαστικά, όπως έκανε προχθές ο κύριος Πρωθυπουργός…
    ΠΡΟΕΔΡΟΣ (Άννα Μπενάκη - Ψαρούδα): Κύριε Πρόεδρε, θα σας παρακαλούσα, επειδή πιέζει ο χρόνος, να συντομεύσετε.
    ΑΠΟΣΤΟΛΟΣ ΚΑΚΛΑΜΑΝΗΣ: Έχετε απόλυτο δίκιο. 
    Διερωτώμαι, και με αυτό θα κλείσω, εάν αντιμετωπίζει πρόβλημα συνοχής η Κυβέρνηση του κ. Καραμανλή. Διεξάγεται πόλεμος εσωκομματικών χαρακωμάτων στη Νέα Δημοκρατία; 
    ΙΩΑΝΝΗΣ ΚΕΦΑΛΟΓΙΑΝΝΗΣ: Δεν υπάρχουν αυτά.
    ΑΠΟΣΤΟΛΟΣ ΚΑΚΛΑΜΑΝΗΣ: Η κοινή γνώμη παρακολουθεί βέβαια και κρίνει και βλέπει εξωκοινοβουλευτικά στελέχη να λένε πότε θα μπουν στην Κυβέρνηση ή να μη θέλουν να βγουν από την Κυβέρνηση. 
    Κυρίες και κύριοι συνάδελφοι, το μεγάλο πρόβλημα της χώρας είναι η οικονομία. Αυτό επιδιώξαμε να συζητηθεί. Δυστυχώς, μία χρήσιμη συζήτηση διακόπηκε στο μέσον της με την αντικανονική, κατά τη γνώμη μου, πρωτοβουλία του κυρίου Πρωθυπουργού. Τα δύο κόμματα της Αριστεράς βέβαια τα έβαλαν και με το ΠΑΣΟΚ Φταίει για όλους του ΠΑΣΟΚ, τι να κάνουμε; Όμως, αυτή η συζήτηση πρέπει να γίνει και πρέπει να υπάρξουν συγκλίσεις, συναινέσεις, αλλά σε πραγματικές μεταρρυθμίσεις, όχι σε αντιμεταρρυθμίσεις που και απορυθμίζουν την κοινωνική συνοχή και υπονομεύουν την οικονομική πορεία της χώρας. 
     Σας ευχαριστώ πολύ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΟΣ ( Άννα Μπενάκη - Ψαρούδα): Ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος έχει το λόγο.
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Αγαπητές και αγαπητοί συνάδελφοι, δεν είναι κάποιες αόριστες φιγούρες, αλλά είμαστε εμείς, ακριβώς εμείς, οι τριακόσιοι εδώ, που στις επανειλημμένες δημοσκοπήσεις σχετικά με την αξιοπιστία διαφόρων δημοσίων φορέων-παραγόντων ερχόμαστε πίσω και από τους επισκόπους και από τους στρατηγούς και από τους δικαστές. Και νομίζω ότι αυτή η τριήμερη διαδικασία στη Βουλή, βάθυνε ακόμη περισσότερο την αναξιοπιστία. 
     Είπε ο κ. Παπανδρέου γιατί χρησιμοποίησα ποδοσφαιρικό όρο. Πριν από λίγο ο τελευταίος Βουλευτής του ΠΑΣΟΚ μίλησε για ποδοσφαιροποίηση της διαδικασίας αυτής και θα πρόσθετα εγώ με χαμηλή θεαματικότητα. Δεν νομίζω πως ούτε ο νέος με το διδακτορικό που ψάχνει δουλειά στην οικοδομή ή στο ταξί ούτε ο νέος που νιώθει τον εαυτό του να γερνά μέσα στο πατρικό σπίτι ούτε ο νέος που ψάχνει στα ΙΕΚ να βρει μια ελπίδα για απασχόληση θα ενδιαφέρθηκε ή θα συγκινήθηκε από τη σημερινή συζήτηση όση ένταση και εάν είχε και όσο και αν είχε διάφορα καλολογικά σχήματα από τους ομιλητές που πέρασαν.
     Γι’ αυτό πιστεύουμε ότι έχουν μεγάλη ευθύνη τα δύο κόμματα. Γι’ αυτό λέμε ότι εάν θέλουμε να ξαναβρούμε την επαφή με την κοινωνία και ιδιαίτερα με τους νέους ανθρώπους, να κάτσουμε να οργανώσουμε μία συζήτηση, είτε για το ελάχιστο εγγυημένο κοινωνικό εισόδημα, όπως πρότεινε ο Γιάννης ο Δραγασάκης, είτε για το πώς θα βρούμε σε τριάντα, σαράντα, πενήντα χιλιάδες νέους θέσεις εργασίας.
     Εγώ νομίζω ότι μέσα στη Βουλή και μέσα στην πολιτική ζωή της χώρας υπάρχει το σύνδρομο της Γαλλίας, δηλαδή, οι δυο κατεστημένες και μεγάλες πολιτικές δυνάμεις δεν έχουν κατανοήσει πόσο η πολιτική τους απομακρύνεται από την κοινωνία. Τα φαινόμενα της Γαλλίας και της Ολλανδίας είναι φαινόμενα πανευρωπαϊκά. Είναι φαινόμενα τα οποία αγγίζουν δικά μας προβλήματα και εκφράζουν παρόμοιες τάσεις μέσα στην κοινωνία. 
     Για παράδειγμα, ένα από τα κεντρικά θέματα της Νέας Δημοκρατίας σήμερα είναι να διασπάσει τους εργαζόμενους. Εάν δείτε τις ομιλίες των περισσοτέρων Υπουργών και Βουλευτών, καθώς και του Πρωθυπουργού, ήταν να διασπάσουμε τους εργαζόμενους (οργανωμένες συντεχνίες, χαμηλόμισθοι, άνεργοι).
      Τι είδαμε στο δημοψήφισμα της Γαλλίας; Είδαμε αυτό που προσπαθούμε να πετύχουμε εμείς, να ενωθούν οι εργαζόμενοι. Το 75% ως 85% των ανέργων, των δημοσίων υπαλλήλων, των ιδιωτικών υπαλλήλων, των εργατών βρέθηκαν στο κοινό στρατόπεδο του «όχι» και έδωσαν ένα σήμα για αλλαγή πορείας της ίδιας της Γαλλίας και ολόκληρης της Ευρώπης. 
      Άλλο δίδαγμα από αυτό, που έχει σχέση με εμάς: Απάντησαν οι πολίτες ότι μπορούν να ανοίξουν δρόμους διαφορετικούς από αυτούς που θέλουν τα ιδιωτικά Μέσα Μαζικής Ενημέρωσης, που συμπαγή υποστήριξαν το «ναι», την Κυβέρνηση Σιράκ και το Σοσιαλιστικό Κόμμα στη Γαλλία. Ακόμη και η «LIBERATION», ακόμη και αυτή η εφημερίδα της αριστερής καταγωγής, υποστήριξε το «ναι». Έφεραν το συντριπτικό «όχι» και αυτό έχει σημασία για εμάς. 
      Και θέλω να πω τώρα που μεταδίδεται και η δική μου ομιλία από τον τηλεοπτικό σταθμό της Βουλής και από τη δημόσια τηλεόραση ότι δεν πρέπει οι πολίτες να δεχθούν αυτήν τη φίμωση της Αριστεράς, αυτήν τη φίμωση του Συνασπισμού Ριζοσπαστικής Αριστεράς που γίνεται από τη μεγάλη πλειοψηφία των ιδιωτικών καναλιών. Δεν θα δεχθούν οι νέοι, οι πολίτες, οι πολιτικές δυνάμεις να αναδεικνύονται με τις μεθόδους του Fame Story μέσα από τα ιδιωτικά κανάλια που καλούν δύο ομιλητές, έναν της Νέας Δημοκρατίας και έναν του ΠΑΣΟΚ και, αν τους κάνουν τέσσερις, ίσως είναι δύο της Νέας Δημοκρατίας και δύο του ΠΑΣΟΚ. Δεν θα δεχθούμε αυτήν την εξέλιξη στην πολιτική.
      Το τρίτο είναι ότι άνοιξαν ένα νέο δρόμο. Άνοιξαν ένα νέο δρόμο, κύριε Πρωθυπουργέ, και δεν έχουμε δικαίωμα να τον σταματήσουμε. Και γι’ αυτό σας θέτω το ερώτημα πριν από το κλείσιμό σας. Ποιο «ναι» ελληνικό θα φέρετε στο Συμβούλιο Κορυφής που θα γίνει στις Βρυξέλλες;  Το «ναι» που αποφάσισαν τα δύο μεγάλα κόμματα και το οποίο σε όλες τις δημοσκοπήσεις που έχουν γίνει έρχεται σε σύγκρουση με την πλειοψηφία του λαού; Από πού και ως πού ζητάτε εσείς να συνεχιστεί η διαδικασία του Ευρωσυντάγματος; Πώς μπορούμε να αγνοούμε τις θέσεις και την ετυμηγορία των λαών, της Γαλλίας, της Ολλανδίας, αυτών που ακολουθούν; Δεν είναι εάν θα απευθύνει μομφή κάποιος σε έναν Υπουργό ή εάν θα θέσει κάποιος θέμα ψήφου εμπιστοσύνης, που μπορεί ενδεχομένως να το παίρνει μόνος του απόφαση. Αυτό εδώ πέρα έχει σχέση με τη θέση, με την τοποθέτηση της χώρας μας σε ένα από τα βασικά ζητήματα. 
      Και μια που μιλάω γι’ αυτό το θέμα, επειδή με ρώτησε ο κ. Παπανδρέου για το «ναι» και το «όχι», κατ’ αρχάς να πω ότι πρέπει κανείς να προσέξει, διότι ξέρουμε από τις προεδρικές εκλογές που είχαν γίνει στη Γαλλία, όταν ο Ζοσπέν είχε φύγει από τη μέση και είχε μπει η Ακροδεξιά, ότι δεν πρέπει να αφίσταται κανείς και να έχει αποστάσεις από τα λαϊκά στρώματα με τα βάσανά τους, από τις λαϊκές γειτονιές, από το Κορδελιό στη Θεσσαλονίκη και από την Αγία Βαρβάρα εδώ πέρα. Γιατί εκεί πάει να ρίξει ρίζες η Ακροδεξιά, η οποία στη Γαλλία λέει «όχι», στην Ιταλία με το νεοφασίστα, το Φίνι, λέει «ναι».
      Φυσικά μπορεί να πει κανείς ότι υπάρχει μέσα στο «ναι» και ένα κριτικό «ναι», αλλά ποιο κριτικό «ναι» ήταν το «ναι» του ΠΑΣΟΚ; Ξεχνάμε ότι, όταν στη Θεσσαλονίκη είχαν γίνει μεγάλες πανευρωπαϊκές κινητοποιήσεις που αντιμετωπίστηκαν με τα ΜΑΤ και με τα δακρυγόνα, η Ελληνική Προεδρία, η οποία συντόνιζε τη διαδικασία του Συντάγματος, παρέλαβε στο χρυσόχαρτο το σχέδιο του Ζισκάρ Ντ’ Εστέν;
      Ξεχνάμε ότι στη δική σας Προεδρία, όταν έγινε συζήτηση για το Σύμφωνο Σταθερότητας, όταν κάποιες κυβερνήσεις είπαν «ας το κάνουμε πιο ελαστικό, ας μπορέσουμε να έχουμε κάποιες δαπάνες για κοινωνικά ζητήματα, για την ανεργία», ο Υπουργός Εθνικής Οικονομίας, ο κ. Χριστοδουλάκης, είπε «Όχι, καμία αλλαγή στο Σύμφωνο Σταθερότητας».
      Ξεχνάμε ότι πριν από λίγες μέρες το «ναι» πέρασε μέσα απ’ αυτήν τη Βουλή με ψήφο της Νέας Δημοκρατίας και του ΠΑΣΟΚ; Μπορούμε να ξεχάσουμε το ταξίδι το δικό σας και του πρώην Πρωθυπουργού, του κ. Σημίτη, στην εκδήλωση της επίσημης ηγεσίας του Γαλλικού Σοσιαλιστικού Κόμματος υπέρ του «ναι» και το αποτέλεσμα ότι το 64% των ψηφοφόρων του Γαλλικού Σοσιαλιστικού Κόμματος ψήφισε «όχι»;
      Για μας το Σύνταγμα είναι νεκρό. Αυτό το ερώτημα σας έθεσα και δεν μου απαντήσατε: ποια είναι η θέση του ΠΑΣΟΚ σ’ αυτό; Ποια θέση θα υποστηρίξει μέσα στο ευρωπαϊκό σοσιαλιστικό κόμμα, στις κυβερνήσεις; Συνεχίζουμε τη διαδικασία ή έχει κλείσει η διαδικασία του Συντάγματος; Είναι πεθαμένο. Ας ακούσουμε τα οράματα, τους πόθους, τις αγωνίες και την απόγνωση των λαών της Ευρώπης και θα ανοίξουμε ένα νέο δρόμο.
      Δυστυχώς η Κυβέρνηση της Νέας Δημοκρατίας ακολουθεί τον παλιό δρόμο με σκληρό τρόπο κιόλας, με λάσπη, κύριε Κεφαλογιάννη, με λάσπη, διότι δώσατε στοιχεία για τον ΟΛΠ και δεν είπατε ότι οι εργαζόμενοι αυτοί δουλεύουν τριάντα μια  ημέρες. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Είστε σίγουροι γι’ αυτό;
      ΑΛΕΞΑΝΔΡΟΣ ΑΛΑΒΑΝΟΣ: (Πρόεδρος του Συνασπισμού Ριζοσπαστικής Αριστεράς): Είναι από τα στοιχεία που δώσατε. Δώστε τα. 
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κύριε Αλαβάνο, μην προκαλείτε διάλογο. Δεν είναι αυτή η στιγμή η κατάλληλη γι’ αυτού του είδους τις συζητήσεις.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Δεν είπατε ότι δουλεύουν όλα τα Σαββατοκύριακα. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Καλύπτετε…
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Εμείς δεν καλύπτουμε καμία ακραία κατάσταση, αλλά ξέρουμε ότι το σωματείο σας ζητάει να προσλάβετε τακτικό προσωπικό, για να μειωθούν οι υπερωρίες που πολλές φορές τους εξαναγκάζετε κι εσείς απαντάτε με συμβασιούχους.
      Κύριε Παυλόπουλε, με συμβασιούχους…
      ΠΡΟΕΔΡΟΣ (Άννα Μπενάκη - Ψαρούδα): Κύριε Πρόεδρε, θα σας παρακαλούσα να μην απευθύνεσθε προσωπικά, γιατί θα πρέπει να απαντήσουν και δεν έχουμε το χρόνο γι’ αυτού του είδους τις συζητήσεις.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Συμβασιούχοι στα νοσοκομεία, συμβασιούχοι στον ΟΛΠ, συμβασιούχοι η γενιά των παιδιών μας στον ΟΤΕ. Αυτή είναι η πρόοδος, αυτή είναι η πολιτική της Νέας Δημοκρατίας;
      Καταλήγοντας, θα ήθελα να πω δύο πράγματα, κυρία Πρόεδρε.
      Πρώτον, εμείς καθίσαμε εδώ, στη συζήτηση στη Βουλή. Θέλαμε να φέρουμε την άποψη και τη θέση του τραπεζοϋπαλλήλου που δίνει μάχη, του λιμενεργάτη που δίνει μάχη, του υπαλλήλου του ΟΤΕ που δίνει μάχη, του εργαζόμενου που δίνει μάχη, του άνεργου νέου που δίνει την καθημερινή μάχη με τις μικρές αγγελίες. 
      Θα καταψηφίσουμε την Κυβέρνησή σας και δεν θέλουμε να μείνει καμία σκιά, καμία ερώτηση, καμία απορία. Κυβέρνηση της χώρας είναι η Νέα Δημοκρατία. Είμαστε σε πλήρη αντίθεση με το πρόγραμμά της. Θα έρθουμε σε σύγκρουση και θα στηρίξουμε τους κοινωνικούς αγώνες ενάντια σ’ αυτήν τη νεοφιλελεύθερη μεταρρύθμιση.
      Καταλήγοντας θα πω ότι πιστεύουμε πως μέσα από τις διαδικασίες αυτές, που γίνονται και στην Ευρώπη και στη χώρα μας, θα διαμορφωθεί αυτό που λείπει από τον τόπο: θα διαμορφωθεί η μεγάλη Αριστερά, η οποία θα συγκεντρώσει ριζοσπάστες, αριστερούς, διαφωνούντες σοσιαλιστές, κομμουνιστές και θα μπορέσει να δώσει νέο τόνο και να ανοίξει νέες σελίδες για την πορεία της χώρας μας.
      Ευχαριστώ πολύ.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ, κύριε Πρόεδρε.
      Το λόγο έχει ο Υπουργός Ανάπτυξης, κ. Σιούφας.
      (Χειροκροτήματα από την πτέρυγα της Νέας Δημοκρατίας)
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρίες και κύριοι συνάδελφοι, ολοκληρώνεται η συζήτηση τριών ημερών και είναι καθαρή η διαπίστωση ότι το ΠΑΣΟΚ καταφέρνει το ακατόρθωτο: ενώ στοχεύει την Κυβέρνηση, καταφέρνει πλήγματα στον εαυτό του. 
      Δύο πρόσφατα παραδείγματα: Ο τρόπος, το άτεχνο ή το επιπόλαιο του χειρισμού ενός δικαιώματος που είχε για την υποβολή πρότασης δυσπιστίας και σήμερα με τα περί εκλογών. Και πήρε καταλυτικές απαντήσεις από την Κυβέρνηση, από τον Πρωθυπουργό Κώστα Καραμανλή, με το να μετατραπεί σε πρόταση ψήφου εμπιστοσύνης η πρόταση την οποία έκανε το ΠΑΣΟΚ και σήμερα βεβαίως να πάρει την καταλυτική απάντηση σ’ αυτόν το φοβικό τρόπο με τον οποίο ψέλλιζε ορισμένα περί εκλογών.
      Αλλά, κυρίες και κύριοι συνάδελφοι, αν θεωρείτε ότι αντιπολιτεύεστε μ’ αυτόν τον τρόπο την Κυβέρνηση, η απάντηση η δική μας είναι ότι δεν κάνετε τίποτα άλλο παρά να αποκαλύπτετε αυτά που έπρεπε να κάνετε όλα αυτά τα χρόνια και δεν τα κάνατε ως κυβέρνηση και να επιχειρήσετε σε μια απελπισμένη προσπάθεια με τους αγορητές σας να κουκουλώσετε πραγματικότητες και αλήθειες που τις γνωρίζει πλήρως ο ελληνικός λαός και τις αναδείξατε με ακόμα πιο έντονο τρόπο αυτό το τριήμερο.
      Ο Πρόεδρος του ΠΑΣΟΚ είπε ότι μετά το 1981 το ΠΑΣΟΚ πήρε πέντε φορές την ψήφο του ελληνικού λαού. Αυτό πράγματι είναι αληθές, αλλά στις 7 Μαρτίου έφερε Kυβέρνηση τη Νέα Δημοκρατία και της έδωσε εντολή να κυβερνήσει για τέσσερα χρόνια και αυτό θα κάνουμε! Όχι μόνο για μια τετραετία, γιατί ο τρόπος με τον οποίο λειτουργείτε, θα δώσει τη δυνατότητα στη Νέα Δημοκρατία να κυβερνάει για πολλές τετραετίες. 
      (Χειροκροτήματα από την πτέρυγα της Νέας Δημοκρατίας)
      Αλλά εδώ υπάρχει ένα πολιτικό συμπέρασμα. Πέντε εκλογές, είκοσι χρόνια στην κυβέρνηση, αλλά η χώρα τελευταία σε όλους τους δείκτες. Σε όλους τους δείκτες τελευταία ή προτελευταία και μάλιστα και στους δείκτες της Λισαβόνας. Αλλά γι’ αυτό το πράγμα δεν είπατε τίποτα. Αυτό είναι εκείνο που έχει συνειδητοποιήσει ο ελληνικός λαός και συνεχίζει να στηρίζει καθημερινά και περισσότερο δυνατά αυτήν την Κυβέρνηση η οποία έχει μόνο μία έγνοια. 
      Έχει την έγνοια των πολλών, έχει την έγνοια για την ξεχασμένη ελληνική περιφέρεια, έχει την έγνοια για τον αγρότη, για το μικρομεσαίο, για τον επαγγελματία, για τον έμπορο και αυτή είναι η διαφορά μας! 
      (Χειροκροτήματα από την πτέρυγα της Νέας Δημοκρατίας)
      Αλλά όλα αυτά τα χρόνια, επειδή έτσι είχατε συνηθίσει να καλλιεργείτε την εικονική πραγματικότητα και να λειτουργείτε με μύθους και να συντηρείτε αυτούς τους μύθους -κάτι το οποίο επιχειρήσατε και αυτό το τριήμερο- θα σας αναφέρω ορισμένους απ΄ αυτούς. 
      Καλλιεργήσατε το μύθο της ισχυρής οικονομίας, το μύθο του χαμηλού δημόσιου χρέους, το μύθο του υγιούς ανταγωνισμού, το μύθο ότι σ’ αυτήν τη χώρα όλα πηγαίνουν θαυμάσια και όποιος δεν το έβλεπε, ήταν εκτός πραγματικότητας. Αυτή δε την περίοδο, προσπαθείτε να αποδείξετε ότι τους δεκαπέντε μήνες της νέας διακυβέρνησης τίποτα δεν πάει καλά. 
      Αλλά επιτέλους, κυρίες και κύριοι συνάδελφοι της Αξιωματικής Αντιπολίτευσης, όλοι ζούμε στην ίδια χώρα, αλλά και όλοι έχουμε μνήμη. Αλλά όσον αφορά στους μύθους, είχαμε και σήμερα μία νέα επίδοση από την πλευρά του Αρχηγού της Αξιωματικής Αντιπολίτευσης, ο οποίος μίλησε για κατήφορους και για μύθους που καλλιεργούνται από την πλευρά της νέας διακυβέρνησης. 
      Όμως, κυρίες και κύριοι συνάδελφοι, αυτή η σημαντική σημερινή ομιλία του Αρχηγού της Αξιωματικής Αντιπολίτευσης -όχι μέσα στο Κοινοβούλιο, αλλά έξω από αυτό- ανέφερε και άλλα πάρα πολύ σημαντικά πράγματα τα οποία αναφέρονται στο χώρο σας και τα οποία πρέπει να τα γνωρίζουμε όλοι εμείς και μάλιστα πολύ καλύτερα για να ξέρουμε πώς ακριβώς πολιτεύεστε. 
      Τι είπε, λοιπόν, για το κόμμα και για το χώρο σας ο Αξιότιμος Αρχηγός της Αξιωματικής Αντιπολίτευσης; Μίλησε και αναγνώρισε για πρώτη φορά ότι στο ΠΑΣΟΚ υπάρχουν μικρά φέουδα με μικρούς ή μεγαλύτερους μηχανισμούς που έχουν στηθεί μέσα στο κόμμα σας, για βιλαέτια, για κατακερματισμό σε μικρά μαγαζάκια και ομολόγησε ότι όταν είσαι κατακερματισμένος σε μικρά μαγαζάκια, δεν θα μπορέσεις να τα βάλεις με τα μεγαλύτερα συμφέροντα. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Τι είναι αυτά που λέτε; 
      ΡΟΔΟΥΛΑ ΖΗΣΗ: Απαντήστε μας για την ανταγωνιστικότητα! 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ο ισχυρότερος θα επιβληθεί. 
      Γιατί επικαλούμαι, κυρίες και κύριοι συνάδελφοι, αυτήν την αποστροφή από τη σημερινή ομιλία του Αρχηγού της Αξιωματικής Αντιπολίτευσης; Γιατί επεκκλήθη από αρκετούς συναδέλφους –έγινε επίκληση του ισχυρισμού- ότι τάχα ο Πρωθυπουργός Κώστας Καραμανλής, μετέτρεψε σε ψήφο εμπιστοσύνης την πρόταση η οποία έγινε από τη δική σας πλευρά, για να κάνει ακόμα πιο ισχυρή τη συνοχή της κυβερνητικής παράταξης. 
      Η συνοχή της κυβερνητικής παράταξης είναι δεδομένη! Σφυρηλατήθηκε ακόμα πιο δυνατά αυτό το τριήμερο και τη σφυρηλατεί κυρίως η εμπιστοσύνη την οποία δίνει ο ελληνικός λαός! 
      (Χειροκροτήματα από την πτέρυγα της Νέας Δημοκρατίας)
      Είναι δύναμη εμπιστοσύνης η Νέα Δημοκρατία. Είναι δύναμη εμπιστοσύνης η Κυβέρνηση της Νέας Δημοκρατίας. 
      Όμως, κυρίες και κύριοι συνάδελφοι, πρέπει να αναφέρω και κάτι άλλο. Το είπε και σήμερα ο κ. Παπανδρέου. Ότι αλλάζετε τον εαυτό σας, για να μπορέσετε να αλλάξετε τον τόπο. Ένα πράγμα σημαίνει αυτό: Ότι έτσι που είσθε, από τις περιγραφές που έκανε για το δικό σας χώρο, δεν μπορείτε να αλλάξετε τίποτα. Σημαίνει όμως και κάτι ακόμα: Ότι δεν μπορέσατε ως τώρα να αλλάξετε τίποτα. Αυτή είναι η πραγματικότητα!
      Η κοινωνία όμως είναι πιο ώριμη απ’ όσα νομίζουν οι εκφραστές όσων επιχειρούν να δημιουργούν αυτήν την κατάσταση. Αυτοί ιδιαίτερα –όχι όλοι- που κράτησαν σε ακινησία την ελληνική πραγματικότητα, την οικονομία, την κοινωνία και δεν έκαναν τις επιβαλλόμενες μεταρρυθμίσεις. Γι’ αυτό είμαστε τελευταίοι. Είναι εκείνοι οι οποίοι δεν έλεγαν όλη την αλήθεια στον ελληνικό λαό. Και είναι οι ίδιοι οι οποίοι σήμερα κινδυνολογούν. Είναι οι ίδιοι οι οποίοι αλλάζουν, ανάλογα με το ακροατήριο στο οποίο απευθύνονται, αυτά τα οποία λένε. Τη μια υπερασπίζονται την πολιτική των κυβερνήσεών τους και την άλλη διαχωρίζουν τη θέση τους, καταγγέλλοντας οι ίδιοι τα δικά τους πεπραγμένα.
      Εμείς, κυρίες και κύριοι συνάδελφοι, έχουμε άλλη επιλογή. Έχουμε την επιλογή του να πάμε τη χώρα μπροστά. Και σ΄ αυτήν την κατεύθυνση, γι’ αυτές τις αλλαγές και τις μεταρρυθμίσεις που χρειάζεται η χώρα σάς έχουμε καλέσει πολλές φορές αυτόν το δρόμο να τον περπατήσουμε μαζί. Είναι δική σας επιλογή αν θέλετε να παραμείνει η χώρα στην ακινησία, να παραμείνει η χώρα στο τέλμα, να παραμείνει η χώρα τελευταία ή όλοι μαζί να προχωρήσουμε τη χώρα μπροστά, για να παίξει το ρόλο της και στην περιοχή και στην Ευρώπη και στον κόσμο.
      Όμως, οι τομές και οι μεταρρυθμίσεις, κυρίες και κύριοι συνάδελφοι, που χρειάζονται ξεκινούν από τη Δημόσια Διοίκηση και από το κράτος. Ακούσατε συγκεκριμένους νόμους, συγκεκριμένες αποφάσεις, συγκεκριμένα μέτρα και αυτό το τριήμερο που ο ελληνικός λαός είχε την ευκαιρία πλατιά να κρίνει και να συγκρίνει το δρόμο της επανίδρυσης του κράτους, για να υπηρετεί και όχι να βασανίζει τον πολίτη. Ακούσατε τις απαιτούμενες αλλαγές και μεταρρυθμίσεις που χρειάζονται στις ΔΕΚΟ, τις απαιτούμενες αλλαγές και μεταρρυθμίσεις που χρειάζονται σε ολόκληρη την οικονομία, για να μπορέσει να αποκτήσει την ανταγωνιστικότητα. 
      Άλλωστε, πρόσφατα για την ίδια την ανταγωνιστικότητα τα ινστιτούτα τα οποία έχετε είχαν εκδήλωση. Το αντιλαμβάνεσθε και οι ίδιοι ότι η χώρα χάνει διαρκώς θέσεις στο εξωτερικό, ότι οι εισαγωγές είναι τρεισήμισι φορές περισσότερες από τις εξαγωγές τις οποίες κάνουμε. Οι δείκτες είναι συνεχώς αρνητικοί. Γι’ αυτό και η απόφαση του Πρωθυπουργού και της Κυβέρνησης ήταν να κηρυχτεί το 2005 «έτος ανταγωνιστικότητας», για να κτίσουμε, αγαπητέ φίλε πρώην Πρόεδρε της Βουλής, κύριε Κακλαμάνη, όλοι μαζί μια Ελλάδα ανταγωνιστική, με ποιότητα παντού. Γιατί αυτή είναι η επόμενη πρόκληση για τη χώρα και για τον ελληνικό λαό για όλα τα επόμενα χρόνια. Και αυτό μπορούμε να το κάνουμε όλοι μαζί και καλύτερα. 
      Θέλω επίσης να δώσω ακόμα μια απάντηση. Ουδείς υπεστήριξε απ’ αυτήν την πλευρά ότι η ιστορία του τόπου αρχίζει από τις 7 Μαρτίου. Υπήρξε έργο. Πάνω σε αυτό χτίζουμε και, βεβαίως, κρατούμε ό,τι καλό φέρνει το χθες. Όμως, ο ελληνικός λαός μας έδωσε την εντολή να εφαρμόσουμε το πρόγραμμα όπως αυτό κατετέθη στις 7 Μαρτίου. Αυτή είναι η διαφορά μας. 
      (Χειροκροτήματα από την πτέρυγα της Νέας Δημοκρατίας)
      Δεν μηδενίζουμε τίποτα. Δεν είπε κανείς ότι η χώρα ήλθε από το μηδέν. Το αντίθετο. Ο μηδενισμός προκύπτει από τους περισσότερους αγορητές σας αυτό το τριήμερο. Λένε ότι δεκαπέντε μήνες δεν έγινε τίποτα, σαν να μπορούσε αυτή η Κυβέρνηση μέσα σε δεκαπέντε μήνες, από τους οποίους οι έξι δαπανήθηκαν για να καταφέρουμε το παγκόσμιο εγχείρημα που είχε αναλάβει η χώρα, την πραγματοποίηση των πετυχημένων και ασφαλών Ολυμπιακών Αγώνων. Και αυτό δεν ήταν έργο μόνο της Κυβέρνησης, που είχε την ευθύνη. Ήταν έργο όλων των Ελληνίδων και όλων των Ελλήνων. Ήταν αποτέλεσμα όλου του ελληνισμού. 
      Η χώρα απέδειξε ότι μπορεί να πραγματοποιεί παγκόσμια εγχειρήματα. Η μικρή Ελλάδα! Ποτέ στην ιστορία των Ολυμπιακών Αγώνων δεν ανέλαβε μια μικρή χώρα να πραγματοποιήσει ένα παγκόσμιο εγχείρημα. Το χρωστούσαμε στην ιστορία. Γιατί στην Ελλάδα γεννήθηκαν και αναβίωσαν οι Ολυμπιακοί Αγώνες.
      Σκεφτείτε να τραυματιζόταν η χώρα, αν όλα δεν πήγαιναν καλά, για να δείτε το βάρος, ιδιαίτερα της Κυβέρνησης που είχε την ευθύνη πραγματοποίησης των Ολυμπιακών Αγώνων. Αυτή είναι η πραγματικότητα και όχι ο μηδενισμός των πάντων, που επιχείρησαν αρκετοί από τους συναδέλφους.
      Θέλω επίσης, κυρίες και κύριοι συνάδελφοι, να αναφερθώ και σε ορισμένα άλλα ζητήματα, τα οποία είναι ιδιαιτέρως κρίσιμα. Πρώτον, την Παρασκευή ο Αρχηγός της Αξιωματικής Αντιπολίτευσης όλως παραδόξως επετέθη εναντίον των Ευρωβουλευτών της Νέας Δημοκρατίας, ότι δήθεν ψήφισαν υπέρ προτάσεων που μειώνουν τον κοινοτικό προϋπολογισμό και προκαλούν πρόβλημα στον αγροτικό τομέα.
      Αλλά, αφού ο κ. Παπανδρέου προκάλεσε μ΄ αυτόν τον τρόπο και οι Ευρωβουλευτές δεν βρίσκονται εδώ, κυρίες και κύριοι συνάδελφοι, οφείλω όλους να σας ενημερώσω –αλλά και τον ελληνικό λαό- ότι εκείνοι που διέπραξαν πραγματικά γκάφα ήταν οι Ευρωβουλευτές του ΠΑΣΟΚ.
      Και εξηγούμαι γιατί. Οι Ευρωβουλευτές της Νέας Δημοκρατίας καταψήφισαν την παράγραφο για ενδεχόμενο συγχρηματοδότησης στη γεωργία. Αυτοί που έκαναν τη γκάφα ήταν οι Ευρωβουλευτές του ΠΑΣΟΚ, οι οποίοι αρνήθηκαν να υπερψηφίσουν την τροπολογία του Ευρωπαϊκού Λαϊκού Κόμματος, που αποκαθιστούσε τα πράγματα και διέγραφε οποιαδήποτε αναφορά σε ενδεχόμενο συγχρηματοδότησης στη γεωργία.
      ΧΡΗΣΤΟΣ ΠΑΠΟΥΤΣΗΣ: Έχετε διαβάσει την τροπολογία του Ευρωπαϊκού Λαϊκού Κόμματος, κύριε Σιούφα;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Και για την αλήθεια των πραγμάτων, καταθέτω, κυρίες και κύριοι συνάδελφοι, στα Πρακτικά και την τροπολογία και την ψηφοφορία, η οποία…
      (Θόρυβος και διαμαρτυρίες από την πτέρυγα του ΠΑΣΟΚ)
      (Στο σημείο αυτό ο Υπουργός Ανάπτυξης κ. Δημήτριος Σιούφας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΧΡΗΣΤΟΣ ΠΑΠΟΥΤΣΗΣ: Διαβάστε την τροπολογία του Ευρωπαϊκού Λαϊκού Κόμματος!
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Παρακαλώ πάρα πολύ!
      ΧΡΗΣΤΟΣ ΠΑΠΟΥΤΣΗΣ: Διαβάστε την τροπολογία 28…
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, παρακαλώ!
      ΧΡΗΣΤΟΣ ΠΑΠΟΥΤΣΗΣ: Γιατί δεν διαβάζετε την τροπολογία, για να δείτε…
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Για να μη δημιουργούμε εντυπώσεις στην Εθνική Αντιπροσωπεία.
      ΜΙΛΤΙΑΔΗΣ ΕΒΕΡΤ: Κρατήστε την ψυχραιμία σας, κύριοι συνάδελφοι!
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ! Το κείμενο κατετέθη, μπορείτε να το διαβάσετε!
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεν αντιλαμβάνομαι τον εκνευρισμό σας. Αν υπάρχει αντίλογος…
      ΧΡΗΣΤΟΣ ΠΑΠΟΥΤΣΗΣ: Διαβάστε την τροπολογία, κύριε Σιούφα! Εμείς δημιουργούμε εντυπώσεις;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρίες και κύριοι συνάδελφοι, σας παρακαλώ πάρα πολύ, σας ακούμε με πολύ σεβασμό…
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Μιλάτε για σεβασμό; Πλάκα μας κάνετε;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Οφείλετε κι εσείς να σεβαστείτε τον αντίλογο. Αν βεβαίως σας πονάει, είναι άλλο πράγμα! Αυτή είναι η πραγματικότητα!
      (Χειροκροτήματα από την πτέρυγα της Νέας Δημοκρατίας)
      ΑΠΟΣΤΟΛΟΣ ΚΑΚΛΑΜΑΝΗΣ: Δεν είναι κακό να διαβάσετε δυο λόγια.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αλλά δεν ήταν, κυρίες και κύριοι συνάδελφοι, η μόνη ανακρίβεια η οποία ελέχθη σ΄ αυτήν την Αίθουσα.
      ΧΡΗΣΤΟΣ ΠΑΠΟΥΤΣΗΣ: Μα, διαβάστε την τροπολογία!
      ΠΡΟΕΔΡΟΣ (Άννα Μπενάκη-Ψαρούδα): Κύριε Παπουτσή, σας παρακαλώ! Σας παρακαλώ πάρα πολύ! Το κείμενο κατετέθη, ο καθένας μπορεί να το πάρει και να το διαβάσει. Κάντε μου τη χάρη, σας παρακαλώ!
      (Θόρυβος και διαμαρτυρίες από την πτέρυγα του ΠΑΣΟΚ)
      ΧΡΗΣΤΟΣ ΠΑΠΟΥΤΣΗΣ: Δεν μπορεί να καταθέτει την τροπολογία χωρίς να την διαβάσει!
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κάντε μου τη χάρη! Δεν έχετε το λόγο και καθίστε κάτω, κύριε Παπουτσή!
      ΧΡΗΣΤΟΣ ΠΑΠΟΥΤΣΗΣ: Διαβάστε, παρακαλώ, την τροπολογία!
      ΠΡΟΕΔΡΟΣ (Άννα Μπενάκη-Ψαρούδα): Δεν έχετε το λόγο και καθίστε κάτω!
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κατέθεσα στα Πρακτικά την τροπολογία, κύριε Παπουτσή!
      ΧΡΗΣΤΟΣ ΠΑΠΟΥΤΣΗΣ: Δεν μπορεί να διαψεύδει τον Πρόεδρο του ΠΑΣΟΚ!
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Και μιλάτε για σεβασμό!
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, δεν έχετε το λόγο!
      Να μην γράφεται ό,τι λέει ο κ. Παπουτσής.
      (Θόρυβος και διαμαρτυρίες από την πτέρυγα του ΠΑΣΟΚ)
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρίες και κύριοι συνάδελφοι…
      ΧΡΗΣΤΟΣ ΠΑΠΟΥΤΣΗΣ: …
      (Θόρυβος και διαμαρτυρίες από την πτέρυγα του ΠΑΣΟΚ)
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αντιλαμβάνεστε, συνάδελφοι της Πλειοψηφίας, ότι ενοχλούνται αρκετά οι συνάδελφοι του ΠΑΣΟΚ. Αλλά δεν πειράζει…
      (Θόρυβος και διαμαρτυρίες από την πτέρυγα του ΠΑΣΟΚ)
      Δεν πειράζει. Ο τρόπος της αντίδρασης και μόνο δείχνει το βαθμό της ενόχλησής τους. Αυτή είναι η πραγματικότητα!
      (Θόρυβος και διαμαρτυρίες από την πτέρυγα του ΠΑΣΟΚ)
      ΧΡΗΣΤΟΣ ΠΑΠΟΥΤΣΗΣ: …
      ΠΡΟΕΔΡΟΣ (Άννα Μπενάκη-Ψαρούδα): Συνεχίστε, κύριε Υπουργέ, γιατί ο χρόνος τρέχει και θα σας παρακαλούσα κάποτε να συντομεύσετε.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρίες και κύριοι συνάδελφοι, θα αναφερθώ σε δύο θέματα ακόμα, τα οποία επίσης θεωρώ ιδιαίτερης σημασίας.
      Θέμα πρώτον: είπε ο Αρχηγός της Αξιωματικής Αντιπολίτευσης ότι το 2004 διπλασιάστηκαν οι διακοπές ηλεκτρικού ρεύματος από πολίτες, επειδή δεν πλήρωσαν τους λογαριασμούς. Έχω μπροστά μου τα έγγραφα της ΔΕΗ για το συγκεκριμένο θέμα. Διότι προφανώς κάποιος από τους συνεργάτες του πάλι ενημέρωσε κατά τρόπο λανθασμένο τον Αρχηγό της Αξιωματικής Αντιπολίτευσης. Το 2003 οι διακοπές ήταν διακόσιες χιλιάδες τετρακόσιες δέκα έξι λογαριασμοί, που διακόπηκαν, διότι δεν πληρώθηκαν, και το 2004 ο αριθμός αυτός έγινε διακόσιες δεκαέξι χιλιάδες εννιακόσιες τριάντα τρεις, δηλαδή η αύξηση ήταν περίπου 1,5%. Αλλά όχι διπλάσιο αριθμό, κύριοι συνάδελφοι! Σεβαστείτε επιτέλους κάποια στιγμή την αλήθεια!
      Έρχομαι τώρα στο θέμα του πληθωρισμού και της ακρίβειας. Κυρίες και κύριοι συνάδελφοι, ο πληθωρισμός τον προηγούμενο μήνα κινήθηκε στο 3,2%, παρά το γεγονός ότι οι τιμές των πετρελαίων, οι τιμές των καυσίμων είχαν αύξηση μεγαλύτερη του 60%. Και η συμμετοχή των καυσίμων στη διαμόρφωση του πληθωρισμού ήταν σχεδόν μια εκατοστιαία μονάδα. 
      Αν δεν υπήρχε αυτή η συμμετοχή -διότι όλα τα χρόνια των Κυβερνήσεων του ΠΑΣΟΚ η συμμετοχή των καυσίμων ήταν αρνητική στη διαμόρφωση του πληθωρισμού- ο πληθωρισμός που θα είχε επιτευχθεί θα ήταν ο μικρότερος, θα ήταν ο ίδιος με το μέσο πληθωρισμό στην Ευρωπαϊκή Ένωση και εσείς μιλάτε για διπλασιασμό του πληθωρισμού. Αυτή είναι η ανακρίβεια την οποία λέτε και αυτή είναι η απάντηση στην πραγματικότητα.
      Έρχομαι τώρα στο θέμα της ακρίβειας. Ποτέ δεν υπεστήριξε η Κυβέρνηση ότι δεν υπάρχει ακρίβεια. Παθογένειες και αγκυλώσεις στη λειτουργία των αγορών έρχονται από το χθες και δεν υπάρχει κανένα μαγικό ραβδί. Αυτό που πετύχαμε σε συνεργασία με όλους τους φορείς της αγοράς ήταν η ακρίβεια να κρατηθεί γύρω από το επίπεδο του πληθωρισμού και το ομολογούμε, την ίδια ώρα που όχι μόνο οι έλεγχοι, αλλά και η λειτουργία της Επιτροπής Ανταγωνισμού, δίνουν τελείως άλλο κλίμα στην αγορά και την οδηγούν να λειτουργεί με υγιή τρόπο, όπως και ο ανταγωνισμός. Και βεβαίως να είμαστε αμείλικτοι όπου παρουσιάζονται φαινόμενα χωρίς να χαριζόμαστε σε κανέναν. 
      Ακούω τις τελευταίες μέρες για τα πολυκαταστήματα που ήρθαν στην Ελλάδα και τα οποία συνθλίβουν τους μικρομεσαίους. Αυτούς τους δεκαπέντε μήνες ήρθαν ή όλη την περίοδο που εσείς κυβερνούσατε, χωρίς να υπάρχει κανένας κανόνας εμπορικής χωροταξίας και που πραγματικά δημιούργησαν προβλήματα και στο εμπόριο και στις μικρομεσαίες επιχειρήσεις;
      ΡΟΔΟΥΛΑ ΖΗΣΗ: Γι΄ αυτό κάνατε τα καινούργια χωροταξικά; 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αλλά αυτήν την πραγματικότητα απλά θέλετε να τη βάζετε στην ίδια λογική των χρονίων κουκουλωμάτων που κάνατε σε οποιοδήποτε σημείο δεν σας συνέφερε.
      (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, θα πω δύο λόγια για το ωράριο των εμπορικών καταστημάτων. Η πρόταση την οποία έχει κάνει η Κυβέρνηση –και μάλιστα βρίσκεται σε μακρύ διάλογο με τους ενδιαφερόμενους- και είναι μια πραγματικά σοβαρή διαρθρωτική αλλαγή, δεν είναι τίποτα άλλο παρά η πρόταση για την επέκταση σε ολόκληρη την Ελλάδα του ωραρίου των καταστημάτων που λειτουργούν στην Αθήνα, αλλά…
      ΔΗΜΗΤΡΙΟΣ ΚΟΥΣΕΛΑΣ: Ποιος τη ζήτησε; 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): …συμφωνείτε, κυρίες και κύριοι συνάδελφοι, να έχει η χώρα πενήντα τέσσερα ωράρια εμπορικών καταστημάτων όσοι είναι οι νομοί αυτής της χώρας; Να το πείτε απ΄ αυτό εδώ το Βήμα… 
      ΡΟΔΟΥΛΑ ΖΗΣΗ: Είναι ψευδοδίλημμα, κύριε Υπουργέ. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): …και όχι να κρύβεστε πίσω από πραγματικότητες οι οποίες δεν εξυπηρετούν κανέναν. Εμείς θα συνεχίσουμε το διάλογο, θα πείσουμε τους μικρομεσαίους ότι είναι προς το συμφέρον τους. 
      ΔΗΜΗΤΡΙΟΣ ΚΟΥΣΕΛΑΣ: Πείτε μας ποιος ζήτησε την αλλαγή. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Και πλέον τούτου δεν πρέπει να αγνοείτε τα εκατομμύρια των πολιτών που έχουν το ίδιο ωράριο με τους εργαζόμενους στα εμπορικά καταστήματα, που την «κοπανάνε», κατά το κοινώς λεγόμενο, για να πάνε να ψωνίσουν. Τότε όμως δεν πηγαίνουν στο μικρό κατάστημα, αλλά το λίγο χρόνο που τους μένει θα πάνε στο μεγάλο κατάστημα για να ψωνίσουν. 
      Τέλος, κυρίες και κύριοι συνάδελφοι, ακούσαμε όλες αυτές τις μέρες να διαρρηγνύετε τα ιμάτιά σας σε ό,τι αφορά την εκποίηση της δημόσιας περιουσίας. Χρειάζεται να σας θυμίσω, με την ανάγνωση ενός καταλόγου, τα «ασημικά» που δώσατε όλο αυτό το χρονικό διάστημα εσείς, χωρίς κανείς από εσάς να μιλάει γι΄ αυτό και να έρχεστε σήμερα να λέτε στη νέα διακυβέρνηση ότι πουλάει τα «ασημικά» της χώρας. 
      Ακούστε: ΟΤΕ, επτά διαδοχικές μετοχοποιήσεις, Εθνική Τράπεζα, τρεις διαδοχικές μετοχοποιήσεις, ΕΛΠΕ, τέσσερις διαδοχικές πωλήσεις μετοχών, Τράπεζα Κρήτης, ΟΠΑΠ, τρεις διαδοχικές μετοχοποιήσεις…
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, θα σας παρακαλούσα να κλείσετε λίγο νωρίτερα, παρ’ όλες τις διακοπές που είχατε. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Τελειώνω, σε τριάντα δευτερόλεπτα, κυρία Πρόεδρε. 
	ΔΕΗ, τρεις μετοχοποιήσεις. 
      ΕΥΔΑΠ, μετοχοποίηση. 
      Πουλήσατε τα καταστήματα αφορολογήτων ειδών, μετοχές από την Αγροτική Τράπεζα, από την Εμπορική Τράπεζα, την ΕΤΒΑ, από τον Οργανισμό Λιμένος Θεσσαλονίκης, από την Εταιρία Ύδρευσης και Αποχέτευσης της Θεσσαλονίκης, το Χρηματιστήριο, τη ΔΕΠΑ -πώληση μετοχών-, τα Ναυπηγεία Σκαραμαγκά, την Olympic Catering, το Καζίνο της Πάρνηθας,…
	ΑΠΟΣΤΟΛΟΣ ΚΑΚΛΑΜΑΝΗΣ: Κύριε Σιούφα, έχετε αντίγραφο της τροπολογίας; Γιατί το Προεδρείο δεν μας τη δίνει. 
	ΠΡΟΕΔΡΟΣ (Άννα Μπενάκη - Ψαρούδα): Κύριε Υπουργέ, ζητούν την τροπολογία οι κύριοι συνάδελφοι. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης):...τη Γενική Τράπεζα, τη Διώρυγα της Κορίνθου, την ΕΛΒΟ.
      Αυτοί σήμερα, οι της Αξιωματικής Αντιπολίτευσης, λένε για τη νέα διακυβέρνηση ότι πρόκειται να πουλήσει «ασημικά». Μα, τα είχατε πουλήσει όλα, κυρίες και κύριοι συνάδελφοι. Πολύ λίγα πράγματα έχουν μείνει. 
      	(Χειροκροτήματα από την πτέρυγα της Νέας Δημοκρατίας)
 	ΧΑΡΑΛΑΜΠΟΣ ΚΑΣΤΑΝΙΔΗΣ: Άρα, εσείς δεν έχετε να πουλήσετε τίποτα.
	ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρίες και κύριοι συνάδελφοι, κλείνοντας την παρέμβασή μου αυτή θέλω μόνο μια λέξη να πω: Η νέα διακυβέρνηση και η πλειοψηφία που τη στηρίζει στη Βουλή είναι δύναμη μεταρρύθμισης: Ο Κώστας Καραμανλής, ο Πρωθυπουργός μας, και η Κυβέρνηση, όλοι οι συνάδελφοι Βουλευτές, όλη η Κυβέρνηση μαζί. Και καλούμε και εσάς να έρθετε μαζί μας, για να αλλάξουμε την Ελλάδα προς το καλύτερο, μπροστά, για να κερδίσουμε και το χαμένο χρόνο, να αυξηθούν οι θέσεις απασχόλησης και να καταπολεμήσουμε το πρώτο κοινωνικό πρόβλημα που αντιμετωπίζει η πατρίδα μας, που είναι η ανεργία.
	Σας ευχαριστώ πολύ. 
	(Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
	ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ. 
      Το λόγο έχει ο Πρωθυπουργός, κ. Κώστας Καραμανλής.
	(Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
	ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Κυρίες και κύριοι συνάδελφοι, στις 7 Μαρτίου, οι Ελληνίδες και οι Έλληνες μάς εμπιστεύτηκαν τη διακυβέρνηση της χώρας. Ζήτησαν αλλαγές, διαφάνεια, εξυγίανση, ζήτησαν συνεννόηση στα μεγάλα εθνικά ζητήματα, επέλεξαν Νέα Διακυβέρνηση. 
	(Στο σημείο αυτό εισέρχεται στην Αίθουσα ο Αρχηγός της Αξιωματικής Αντιπολίτευσης κ. ΓΕΩΡΓΙΟΣ ΠΑΠΑΝΔΡΕΟΥ)
      	 (Χειροκροτήματα από την πτέρυγα του ΠΑΣΟΚ )
      Άργησες, Γιώργο!
      	(Χειροκροτήματα από την πτέρυγα της Νέας Δημοκρατίας)
 	Επέλεξαν νέα διακυβέρνηση, Διακυβέρνηση ευθύνης, Διακυβέρνηση τόλμης, Διακυβέρνηση εμπιστοσύνης. Επέλεξαν μεταρρυθμίσεις, λύσεις, αποτελέσματα, με διάλογο, με συνεννόηση, με σύνθεση, χωρίς φοβικά σύνδρομα, χωρίς αναστολές, χωρίς προκαταλήψεις, αλλά και χωρίς δισταγμούς, όταν αυτό απαιτείται. 
	Οι πολίτες επέλεξαν την πρόοδο αντί της συντήρησης, την ανάπτυξη αντί της στασιμότητας, τις αλλαγές αντί της καθήλωσης. Αυτόν το δρόμο ακολουθούμε, το δρόμο της σύνθεσης, της κοινωνικής συναίνεσης, το δρόμο της συνέπειας, της ενότητας, της συνένωσης δυνάμεων, το δρόμο της εξέλιξης, το δρόμο της εμπιστοσύνης στον Έλληνα πολίτη, το δρόμο που οδηγεί σε μία καλύτερη ζωή για τους πολλούς. 
	Κυρίες και κύριοι συνάδελφοι, ανταποκρινόμαστε στις προκλήσεις των καιρών, στις απαιτήσεις των πολιτών, στις επείγουσες ανάγκες της ελληνικής κοινωνίας. Δεν γυρίζουμε στο παρελθόν. Αυτό το αφήνουμε σε άλλους, στους διαχειριστές του. Επιλέγουμε το μέλλον, προχωρούμε με αποφασιστικότητα, με τόλμη, με δυναμισμό. Δημιουργούμε ένα νέο περιβάλλον ασφάλειας και σταθερότητας. Προχωρούμε με θέληση, αλλά και ισχυρή μνήμη. 
	Άκουσα με προσοχή την κριτική που μας ασκείτε. Άκουσα τις ομιλίες του Αρχηγού της Αξιωματικής Αντιπολίτευσης. Αναγνωρίζω τα αδιέξοδά του, τις δυσκολίες, την αμηχανία. 
      Άλλωστε, καταγράφονται με σαφήνεια στην ασάφεια των λόγων του. Άρνηση της πραγματικότητας, διαστρέβλωση της αλήθειας, έλλειψη θέσεων, έλλειψη προτάσεων και πολιτικών επιλογών. Δείχνουν δρόμο που δεν οδηγεί πουθενά, δρόμο που είναι αδιέξοδος, είναι παρελθόν, είναι καταδικασμένος από τους πολίτες. 
      Μιλάτε, σαν να ανακαλύψατε σήμερα την Ελλάδα, σαν να μην ακούσατε, ποτέ ως τώρα, για τα προβλήματα δεκαετιών, σαν να μην υπήρχε η Ελλάδα πριν από δεκαπέντε μήνες, σαν να μην υπήρχε κανένα πρόβλημα πριν από τις 7 Μαρτίου του 2004, ούτε ανεργία ούτε ακρίβεια ούτε χρέος, σαν να μην υπήρχε ούτε Κυβέρνηση! 
      Κυρίες και κύριοι συνάδελφοι του ΠΑΣΟΚ, το ΠΑΣΟΚ είναι κόμμα δεκαπέντε μηνών; «Κόμμα –νεογνό» είναι; Τώρα γεννήθηκε; 
      (Χειροκροτήματα από την πτέρυγα της Νέας Δημοκρατίας)
      Τόσα χρόνια δεν ήσασταν Βουλευτές, Υπουργοί, Γενικοί Γραμματείς, Διοικητές Οργανισμών; Εσείς δεν διοικούσατε για είκοσι ολόκληρα χρόνια; Το ξεχάσατε αυτό; Θέλετε μάλλον να το ξεχνάτε, οι πολίτες όμως δεν ξεχνούν και αυτό είναι το βέβαιο!
      (Χειροκροτήματα από την πτέρυγα της Νέας Δημοκρατίας)
      Όπου έγινε έργο, αναγνωρίζεται. Και εμείς αναγνωρίζουμε ό,τι θετικό κάνατε. Δεν ισοπεδώνουμε τίποτε -το έχω πει πολλές φορές απ΄ αυτό το Βήμα- όμως δεν σας ακούμε να κάνετε καμιά αυτοκριτική. Τόσα χρόνια ήσασταν συμμέτοχοι ή αμέτοχοι; Κυβερνούσατε ή δεν κυβερνούσατε; Ποιος είχε την ευθύνη; Κανείς; Συμφωνείτε ή διαφωνείτε με τα πεπραγμένα των κυβερνήσεών σας; Συμφωνείτε ή όχι με τις πολιτικές σας, στο Χρηματιστήριο, στην Παιδεία, στην Υγεία, στο Κράτος; Δεν σας άκουσα να αναφέρεστε καθόλου σ’ αυτά. Ουσιαστικά, δεν μιλάτε για τίποτα -ούτε για το παρελθόν ούτε για το μέλλον. Εκφράζετε το κενό, το απόλυτο κενό, το κενό της άρνησης, το κενό της αντίδρασης, το κενό της συντήρησης!
      (Χειροκροτήματα από την πτέρυγα της Νέας Δημοκρατίας)
      Τι ακούστηκε αυτές τις τρεις μέρες; Εμφανίστηκε ο αρχηγός του ΠΑΣΟΚ, εμμέσως πλην σαφώς απειλεί με απεργίες. Ελέγχετε τα συνδικάτα; Καθοδηγείτε τα συνδικάτα; Υποκινείτε απεργίες; Είναι στάση υπεύθυνου πολιτικού αυτή; 
      (Χειροκροτήματα από την πτέρυγα της Νέας Δημοκρατίας)
      Και ποιους απειλεί; Την Κυβέρνηση ή τη χώρα, σε τελική ανάλυση;
      (Χειροκροτήματα από την πτέρυγα της Νέας Δημοκρατίας)
      Για ποια πράγματα καταγγέλλετε την Κυβέρνηση; Είπατε πως είμαστε αποκλειστικά υπεύθυνοι για το κοινοτικό πρόστιμο των 518.000.000 ευρώ. Είπατε πως δεν έχετε καμία ευθύνη, γιατί δεν είστε πια κυβέρνηση! Αυτό είναι το ζήτημα, κυρίες και κύριοι συνάδελφοι, το πότε έγινε ο καταλογισμός των προστίμων; Το ερώτημα είναι άλλο, και είναι ουσιαστικό: Για ποιο λόγο καταδικάστηκε η Ελλάδα; Πότε και από ποιους διαπράχθηκαν όσα καταλογίστηκαν στη χώρα;
      (Χειροκροτήματα από την πτέρυγα της Νέας Δημοκρατίας)
      Το ερώτημα, με άλλα λόγια, δεν είναι πότε έγινε η δίκη, αλλά πότε, πώς και με την ανοχή ποίων διαπράχθηκε το αδίκημα!
      (Χειροκροτήματα από την πτέρυγα της Νέας Δημοκρατίας)
      Όλα έγιναν στην περίοδο 2000-2003. Όλα έγιναν τότε που καλούσατε υποτίθεται, όποιον έχει στοιχεία να πάει στον Εισαγγελέα. Όλα αφορούν κακοτεχνίες, υπερβάσεις, απευθείας αναθέσεις, παρανομίες μιας συγκεκριμένης περιόδου, της τελευταίας περιόδου ΠΑΣΟΚ. Από τα έργα, για τα οποία, υπερηφανεύεστε, περίπου τρεις χιλιάδες βγήκαν «προβληματικά». Αυτή είναι η πραγματικότητα. 
      Εμείς κληθήκαμε να διαπραγματευτούμε με την Ευρωπαϊκή Επιτροπή και το κάναμε με επιτυχία. Περιορίσαμε το αρχικά επαπειλούμενο πρόστιμο στο 1/3. Κληθήκαμε να υπερασπιστούμε τη Χώρα και το κάνουμε. Δεν πρόκειται, όμως, ούτε να υπερασπιστούμε ούτε να καλύψουμε τους υπεύθυνους. Αυτό το κάνετε εσείς και το περηφανεύεστε και από πάνω! Χειροκροτείτε το έγκλημα σε βάρος της Ελλάδας!
      (Χειροκροτήματα από την πτέρυγα της Νέας Δημοκρατίας)
      Παριστάνετε τους ανεύθυνους και τους καταγγέλλοντες, αλλά, και στο συγκεκριμένο θέμα, και υπεύθυνοι και κατηγορούμενοι είστε!
      Οι πολίτες, στην πλάτη των οποίων πέφτουν τα σπασμένα, τι λένε; Ποιος φταίει; Ποιος πληρώνει; 
      Και κάτι ακόμα: το καινούργιο πρόστιμο έχει μακρά και βαριά προϊστορία. Θυμίζω το Κτηματολόγιο, τον Κουρουπητό, τις περικοπές από τα αγροτικά προγράμματα, την καταδίκη για την Ολυμπιακή Αεροπορία.
      Ακούστηκαν επικρίσεις ακόμα και για το ΛΑΦΚΑ. Επιτέλους, όμως, κυρίες και κύριοι συνάδελφοι, πόσες φορές παρατάθηκε η εισφορά των συνταξιούχων στο ΛΑΦΚΑ και από ποιους; Πόσες φορές αγνοήθηκαν οι αντίθετες προτάσεις μας; Εμείς δεσμευθήκαμε να καταργήσουμε το ΛΑΦΚΑ και τον καταργήσαμε από πέρυσι τον Ιούλιο!
      (Χειροκροτήματα από την πτέρυγα της Νέας Δημοκρατίας)
      Τώρα, φέρνουμε ρύθμιση να επιστραφούν και τα αναδρομικά. Τώρα, ακούμε ότι είμαστε και υπόλογοι. Τι είδους λογαριασμοί είναι αυτοί; Ποιον αφορά αυτή η κριτική, εμάς ή εσάς; 
      Μιλήσατε για τη νέα φτώχεια, προφανώς, δεν είδατε τα στοιχεία που δίνει η EUROSTAT για το 2003, τα στοιχεία που καταγράφουν τα αποτελέσματα της δικής σας Οικονομικής και Κοινωνικής Πολιτικής, τα στοιχεία που καταγράφουν τις συνέπειες του δράματος που «παίχτηκε» στο Χρηματιστήριο, του πιο μεγάλου οικονομικού και κοινωνικού εγκλήματος που διαπράχθηκε ποτέ σ΄ αυτόν τον Τόπο, της μεγαλύτερης αναδιανομής πλούτου που έγινε σε βάρος των πολλών, για το χατίρι των λίγων. Ενάμισι εκατομμύριο νοικοκυριά, κυρίες και κύριοι συνάδελφοι, είδαν τους κόπους μιας ζωής να εξανεμίζονται. Χάθηκαν περίπου 35.000.000.000.000 δραχμές. Έτσι, δημιουργήθηκε η νέα φτώχεια. Γι’ αυτά, γιατί δεν μιλάτε όλες αυτές τις μέρες; Από άγνοια το κάνετε ή από σκοπιμότητα; 
      (Χειροκροτήματα από την πτέρυγα της Νέας Δημοκρατίας)
       Ειπώθηκε, κυρίες και κύριοι συνάδελφοι, ότι είμαστε υπόλογοι για τον πληθωρισμό και την ακρίβεια. Εμείς δεν κρύβουμε κανένα πρόβλημα. Καταβάλλουμε, έντονες προσπάθειες στο μέτωπο της ακρίβειας. Πολλαπλασιάσαμε τους ελέγχους, ενισχύσαμε την Επιτροπή Ανταγωνισμού, επανασυστήσαμε τη Γραμματεία Καταναλωτή, ενθαρρύνουμε τις καταναλωτικές οργανώσεις. Κάποιοι, ωστόσο, δείχνουν να αγνοούν ότι, το 2003, ο πληθωρισμός ήταν στο 3,5% και, φέτος το Μάιο, ήταν 3,2%, και αυτό παρά την έκρηξη της τιμής των καυσίμων κατά 50% και πλέον τους τελευταίους δεκαπέντε μήνες.
      Αναφέρθηκε από τον Αρχηγό της Αξιωματικής Αντιπολίτευσης ότι χάθηκαν εκατόν δέκα οκτώ χιλιάδες θέσεις εργασίας. Η αλήθεια, κυρίες και κύριοι συνάδελφοι, διαψεύδει όποιους «πετούν» αριθμούς στον αέρα. Η ανεργία που παραλάβαμε το Μάρτιο του 2004, σύμφωνα με τα στοιχεία της Εθνικής Στατιστικής Υπηρεσίας αλλά και της EUROSTAT, ήταν 11,3%. Στο τέλος του χρόνου, ήταν 10,4%. Αυτή είναι η πραγματικότητα.
      Ισχυριστήκατε ότι, σε δεκατέσσερις μήνες, έγιναν –λέει- προσλήψεις εκατόν έντεκα χιλιάδων εκτάκτων! Δεν ξέρετε ότι, στη συντριπτική τους πλειοψηφία, πρόκειται για εγκρίσεις ανανέωσης συμβάσεων, που έγιναν επί των δικών σας ημερών; Τέτοια διαστρέβλωση, επιτέλους;
      Υποστηρίξατε ότι ο δανεισμός των νοικοκυριών ανέβηκε 60%. Πού το βρήκατε αυτό; Ποιος σας το έδωσε; Η αλήθεια είναι ότι, από τον Απρίλιο του 2004, ως τον Απρίλιο του 2005, αυξήθηκε κατά 22,7%. Το πιο σοβαρό είναι ότι πολλά νοικοκυριά παίρνουν νέα δάνεια, για να πληρώσουν παλιά χρέη. Κάντε, όμως, και μια σύγκριση: ο δανεισμός των νοικοκυριών αυξήθηκε το 2001 κατά 40%, το 2002 κατά 32%, το 2003 κατά 29%, αυξήθηκε, σωρευτικά, κατά 151%, από το Δεκέμβριο του 2000 ως το Μάρτιο του 2004.
      Στο πρόσφατο παρελθόν, κάποιοι φόρτωσαν τον τόπο με μεγάλα προβλήματα. Τώρα, δεν μπορούν ούτε καν να δουν το δρόμο του μέλλοντος. Μένουν προσκολλημένοι στα παλιά. Και επειδή έχουν τεράστιες ευθύνες, επιστρατεύουν κατηγορίες, ανακρίβειες, ακρότητες. Δεν τολμούν να πάρουν θέση. Ταυτίζονται με τη συντήρηση και την αντίδραση. Αμήχανοι, δεν αποφασίζουν με ποιους να πάνε και ποιους να αφήσουν. Αρνούνται να συγκρουστούν με τα προβλήματα. Στέκονται εμπόδιο στην πρόοδο. 
    Ανταπαντούμε ξεκάθαρα. Δεσμευτήκαμε να εργαστούμε με ευθύνη, με νέα αντίληψη, με νέα νοοτροπία για την ενότητα των Ελλήνων και την εθνική ομοψυχία. Αυτό ακριβώς κάνουμε και το αποδείξαμε, κυρίες και κύριοι συνάδελφοι και με την επιλογή του κ. Κάρολου Παπούλια στη θέση του Προέδρου της Δημοκρατίας. 
    (Χειροκροτήματα από την πτέρυγα της Νέας Δημοκρατίας)
    Δεσμευτήκαμε να υπηρετήσουμε, με αίσθημα ευθύνης, το εθνικό συμφέρον. Αυτό κάνουμε. Εργαζόμαστε για λύση λειτουργική και βιώσιμη στο Κυπριακό, για τη βελτίωση των ελληνοτουρκικών σχέσεων, για μία συμφωνημένη επίλυση της εκκρεμότητας στην ονομασία της FYROM, για την ειρήνη, τη σταθερότητα, τη συνεργασία, σε ολόκληρη τη γειτονιά μας. 
    Αυτή είναι η πολιτική μας στο πλαίσιο της Ευρωπαϊκής Ένωσης, στις διμερείς και πολυμερείς συνεργασίες που αναπτύσσουμε στη Νοτιοανατολική Ευρώπη, στις σχέσεις μας με τις Ηνωμένες Πολιτείες, τη Ρωσία, τις χώρες του Εύξεινου Πόντου, του Καυκάσου, της Μεσογείου. 
    Δεσμευτήκαμε να δουλέψουμε με νέους ρυθμούς, με μεθοδικότητα, με προσήλωση σε συγκεκριμένους στόχους. Το αποδείξαμε, από την αρχή, στη διοργάνωση των Ολυμπιακών Αγώνων. Ως την τελευταία ημέρα, εργαζόμασταν εντατικά να προλάβουμε έργα που, στο κάτω-κάτω της γραφής, έπρεπε να είχαν ολοκληρωθεί προ πολλού. Ενώσαμε τις δυνάμεις μας με όλους τους Έλληνες και τα καταφέραμε, όλες και όλοι μαζί. 
    Δεσμευτήκαμε να δώσουμε λύσεις σε προβλήματα και εκκρεμότητες που διαιωνίζονταν για πολλά χρόνια. Αυτό κάνουμε. 
    Ενδεικτικά και μόνο σας θυμίζω: από το 1981, οι κυβερνήσεις του ΠΑΣΟΚ δεσμεύονταν να διώξουν τα ράντζα από τα νοσοκομεία, ύστερα από ένα τέταρτο του αιώνα, τα ράντζα ήταν εκεί. Στο ένα τέταρτο της πρώτης θητείας μας, τα ράντζα φεύγουν, στην αρχή στην Αθήνα, τώρα στη Θεσσαλονίκη, σύντομα στη Λάρισα, στην Πάτρα, στο Ηράκλειο. 
    (Χειροκροτήματα από την πτέρυγα της Νέας Δημοκρατίας)
    Όλα τα προηγούμενα χρόνια προτείναμε λύσεις για τα πανωτόκια. Καταθέταμε Ερωτήσεις, Επερωτήσεις, ακόμα και Πρόταση Νόμου. Απορρίπτονταν. Δεν γινόταν τίποτα. Γίνονταν πλειστηριασμοί. Μέσα στους πρώτους μήνες, δώσαμε λύση. 
    Και κάτι ακόμα: από το 1981, είχε παραδοθεί η προεργασία χωροταξικού σχεδιασμού, ένα τέταρτο του αιώνα μετά, δεν υπάρχουν χωροταξικά σχέδια. Έχουν δικαίωμα να απορούν οι πολίτες. Δεν μπόρεσαν ή δεν ήθελαν οι κυβερνήσεις του ΠΑΣΟΚ και γιατί; Για ποιο λόγο; 
    Εκείνο που φαίνεται –και φαίνεται ξεκάθαρα- είναι οι συνέπειες αυτής της αδράνειας. Είναι οι τροπολογίες, κατά παραγγελία, της διαπλοκής και οι ματαιώσεις  μεγάλων επενδύσεων. Θύμα; Η ανάπτυξη και η απασχόληση. Κερδισμένα; Τα κυκλώματα της συναλλαγής!
    (Χειροκροτήματα από την πτέρυγα της Νέας Δημοκρατίας)
    Δεκαπέντε μήνες μετά τις εκλογές, η προετοιμασία ολοκληρώθηκε και προκηρύσσονται οι σχετικές μελέτες. Το 2006 η Χώρα αποκτά ειδικά χωροταξικά σχέδια και Εθνικό Χωροταξικό Σχέδιο. Να ξέρει ο επενδυτής πού μπορεί να χτίσει και τι μπορεί να κάνει. Να μη φοβάται ότι κάποιος αξιωματούχος μπορεί να του ζητήσει ανταλλάγματα ούτε πως κάποιος άλλος θα τον σταματήσει στη μέση, με προσφυγές στα δικαστήρια. Η χώρα αποκτά, στο μεταξύ, και νέο πλαίσιο αδειοδότησης των επιχειρήσεων, που μειώνει τη γραφειοκρατία, το χρόνο και το κόστος για την ίδρυσή του. 
    Δεσμευτήκαμε να συγκρουστούμε με τη διαφθορά και τη διαπλοκή. Αυτό κάνουμε. Κλείνουμε τις πόρτες και τα παράθυρα που άνοιξε το χθες, με ρυθμίσεις για τη Δημόσια Διοίκηση που περιορίζουν τη γραφειοκρατία και διασφαλίζουν τη διαφάνεια, με το νέο νόμο για τη δικαιοσύνη, με στόχο να γκρεμιστούν τα κυκλώματα της δικαστικής και παραδικαστικής συναλλαγής, με τη ριζική μεταρρύθμιση στο σύστημα παραγωγής δημόσιων έργων.
    Δεσμευτήκαμε για ένα Κράτος που προσφέρει στον πολίτη υψηλής ποιότητας υπηρεσίες, ένα κράτος που να το εμπιστεύεται ο πολίτης. Η στρατηγική μας διαφορά είναι πλέον ξεκάθαρη. Εμείς θέλουμε να κάνουμε τομές στο Κράτος. Εσείς θέλετε κράτος «φορτίο» στον φορολογούμενο; Δημόσιες επιχειρήσεις μη ανταγωνιστικές; Δημόσια Διοίκηση γραφειοκρατική, εστία σπατάλης, διαφθοράς και ελλειμμάτων; Κράτος που εμποδίζει την επιχειρηματικότητα, που ταλαιπωρεί τον πολίτη;
    Αποφασίσατε να συνταχθείτε με τους λίγους, τους προνομιούχους. Εμείς εκφράζουμε τις απαιτήσεις, τις ανάγκες, τις προσδοκίες των πολλών.
    (Χειροκροτήματα από την πτέρυγα της Νέας Δημοκρατίας)
      Δεσμευτήκαμε για μία Νέα Οικονομική και Αναπτυξιακή Πολιτική. Δώσαμε προτεραιότητα στο νοικοκύρεμα των οικονομικών του κράτους, στη δημοσιονομική εξυγίανση, στον περιορισμό των καταναλωτικών δαπανών του Δημοσίου, της κακοδιαχείρισης, της σπατάλης, στο σεβασμό του δημόσιου χρήματος, των κόπων του φορολογούμενου πολίτη. 
      Χτίζουμε ένα νέο αναπτυξιακό πρότυπο, φιλικό στην επιχειρηματικότητα, με πρόγραμμα που βρίσκεται σε πλήρη ανάπτυξη, με τη μείωση των φορολογικών συντελεστών, με το νέο αναπτυξιακό νόμο, με τις πολιτικές για την ενίσχυση της ανταγωνιστικότητας, με τα μέτρα-τομές για το εμπόριο, με τη νέα γενιά αποκρατικοποιήσεων, με την απελευθέρωση της αγοράς ενέργειας, με το θεσμικό πλαίσιο για τις Συμπράξεις Δημόσιου και Ιδιωτικού Τομέα, με το νέο θεσμικό πλαίσιο για τη λειτουργία των ΔΕΚΟ.
      Κυρίες και κύριοι συνάδελφοι, δημιουργούμε τους όρους και τις προϋποθέσεις που απαιτούνται, για να ξεκινήσουν νέες επενδύσεις, να ανθίσει η επιχειρηματικότητα, να ενισχυθεί ο υγιής ανταγωνισμός, να λειτουργεί ομαλά η αγορά, να δημιουργηθούν νέες θέσεις δουλειάς, να αισθάνονται ασφάλεια και αισιοδοξία οι πολίτες.
      Κλείσαμε το φαύλο κύκλο των χαμένων ευκαιριών. Ανταποκρινόμαστε, με συνέπεια, στην εντολή της πλατιάς κοινωνικής συμμαχίας.
      (Χειροκροτήματα από την πτέρυγα της Νέας Δημοκρατίας)
       Η Ελλάδα, κυρίες και κύριοι συνάδελφοι, περνά, από τη δημιουργική λογιστική, στη λογική της ουσιαστικής δημιουργίας. Είμαστε συνεπείς στις δεσμεύσεις που αναλάβαμε, προχωρούμε, με αποφασιστικά βήματα, στις αναγκαίες διαρθρωτικές αλλαγές, στις μεταρρυθμίσεις που έχει ανάγκη η Χώρα, που έχει ανάγκη η Οικονομία, που έχει ανάγκη η Κοινωνία μας. 
      Είναι μεταρρυθμίσεις που θα επιτρέψουν στην Οικονομία να απαλλαγεί από τα βάρη του χθες και να κινηθεί με νέα δυναμική, μεταρρυθμίσεις για μια κοινωνία που ο καθένας θα έχει την ευκαιρία να επενδύσει, να δουλέψει, να βελτιώσει τη ζωή του. Είναι μεταρρυθμίσεις για ένα σύστημα εκπαίδευσης με αξιολόγηση, που θα οδηγεί στην άμιλλα, στην ποιότητα και την αξιοκρατία, που συνδέεται με την παραγωγική διαδικασία και την αγορά εργασίας, που δεν παράγει άνεργους πτυχιούχους, αλλά δίνει στα παιδιά –στα παιδιά μας- τα εφόδια να κατακτήσουν το μέλλον τους. Είναι μεταρρυθμίσεις για ένα Κράτος ευέλικτο, αποτελεσματικό, ανταποδοτικό σε σχέση με τις ανάγκες του πολίτη.
      Θέλουμε να προωθήσουμε μεταρρυθμίσεις με την ευρύτερη δυνατή συναίνεση, χωρίς αιφνιδιασμούς, με ρεαλισμό, με σύνεση, με προσήλωση στο κοινωνικό αποτέλεσμα.
      Κάναμε και κάνουμε διάλογο με τους κοινωνικούς εταίρους. Οι αλλαγές και οι μεταρρυθμίσεις, κυρίες και κύριοι συνάδελφοι, οι τομές στο Κράτος είναι χρέος μας, καθήκον μας. Είναι χρέος, στον κάθε Έλληνα πολίτη, είναι υποχρέωση, στο παρόν και στο μέλλον του τόπου.
      (Χειροκροτήματα από την πτέρυγα της Νέας Δημοκρατίας)
       Είναι επιλογή ρεαλιστική και αναγκαία για τον Τόπο, μια πολιτική που βρίσκεται μακριά από δόγματα και πολιτικές του χθες. Η πρόκληση είναι μεγάλη. Θα την κερδίσουμε, όμως, γιατί οι αλλαγές που σχεδιάζουμε εκφράζουν την κοινωνία. Στηρίζονται από τους πολίτες, γιατί υπηρετούν τους πολίτες.
      (Χειροκροτήματα από την πτέρυγα της Νέας Δημοκρατίας)
       Δεν συμβιβαζόμαστε με παλαιές, κατεστημένες νοοτροπίες, τις αλλάζουμε. 
      (Χειροκροτήματα από την πτέρυγα της Νέας Δημοκρατίας)
       Θέλουμε και μπορούμε να αλλάξουμε τη χώρα. Απαντούμε υπεύθυνα στα κοινωνικά αιτήματα, στις σύγχρονες ανάγκες.
      Στους δεκαπέντε μήνες διακυβέρνησης, διαχειριστήκαμε σοβαρές εκκρεμότητες για τη Χώρα. Κλείσαμε κρίσιμα μέτωπα, μέτωπα που έμεναν ανοικτά είτε σκόπιμα είτε από ανεπάρκεια είτε από αδιαφορία.
      Ανοίξαμε, ταυτόχρονα, το δρόμο για το αύριο. Προχωρήσαμε σε επιτακτικές πολιτικές πρωτοβουλίες. Κάναμε σημαντικό έργο, που δεν μπορεί να αγνοείται από κανέναν. 
      Δεν εφησυχάζουμε όμως, δεν επαναπαυόμαστε. Και δεν πρόκειται να εφησυχάσουμε, όσο υπάρχουν δίπλα μας συμπολίτες μας που εξακολουθούν να αντιμετωπίζουν δυσκολίες: άνεργοι, χαμηλόμισθοι, συνταξιούχοι, χαμηλοσυνταξιούχοι, αγρότες. Είμαστε κοντά τους, ακούμε τα αιτήματά τους. Ξέρουμε ότι το μήνυμα που μας στέλνουν είναι να προχωρήσουμε σε αλλαγές και ρήξεις με τα προβλήματα, σε μεταρρυθμίσεις στην Οικονομία, στο Κράτος, στην Εκπαίδευση.
      (Χειροκροτήματα από την πτέρυγα της Νέας Δημοκρατίας)
       Το μήνυμα είναι ξεκάθαρο. Οι αναζητήσεις των πολιτών συμπαρατάσσονται με την πολιτική μας. Η κοινωνική πλειοψηφία είναι μαζί μας. Οι πολίτες απαιτούν πολιτικές που οδηγούν σε μία κοινωνία συνοχής, ισονομίας και αξιοκρατίας, μία κοινωνία πιο δίκαιη. 
      Αυτός είναι ο δρόμος που διαλέξαμε. Εργαζόμαστε για το σήμερα, βάζουμε τις βάσεις για το αύριο. Εφαρμόζουμε το πρόγραμμα που ενέκριναν οι πολίτες. Εντείνουμε διαρκώς τις προσπάθειές μας. Προχωρούμε μπροστά με σχέδιο, με όραμα, με τη νέα πολιτική αντίληψη του Σύγχρονου Κοινωνικού Κέντρου, μακριά από ιδεοληψίες και δογματισμούς, χωρίς διακρίσεις και φανατισμούς. 
      	(Χειροκροτήματα από την πτέρυγα της Νέας Δημοκρατίας)
    Ακούμε όλες τις Ελληνίδες και όλους τους Έλληνες.
    ( Χειροκροτήματα από την πτέρυγα της Νέας Δημοκρατίας )
    Συναντιόμαστε με τους πολίτες στο χώρο της δημιουργίας και της προόδου. Είμαστε Κυβέρνηση που έχει στο επίκεντρο της πολιτικής της τον άνθρωπο. Είμαστε ο φυσικός φορέας των μεταρρυθμίσεων. Είμαστε δύναμη μεταρρυθμιστική, η Παράταξη με τις μεγάλες και απόλυτα δικαιωμένες εθνικές επιλογές.
    ( Χειροκροτήματα από την πτέρυγα της Νέας Δημοκρατίας )
    Ασκούμε Διακυβέρνηση που εγγυάται μια νέα σχέση εμπιστοσύνης με τους πολίτες και την κοινωνία. Αυτή είναι η δύναμή μας, η εμπιστοσύνη που δείχνουν οι πολίτες στην πολιτική μας. Οι πολίτες αξίωσαν σεβασμό στο δημόσιο χρήμα. Θέλουν διαφάνεια και ισότητα ευκαιριών. Απορρίπτουν τις ειδικές σχέσεις, με τα κλειστά κλαμπ των προνομιούχων. Οι πολίτες απαιτούν να προχωρήσουμε ακόμα πιο γρήγορα, ακόμα πιο δυνατά, ακόμα πιο αποφασιστικά, και αυτό ακριβώς κάνουμε.
    ( Χειροκροτήματα από την πτέρυγα της Νέας Δημοκρατίας )
    Σήμερα, μετά την τριήμερη συζήτηση στη Βουλή, βγαίνουμε ακόμα πιο δυνατοί, για να υπηρετήσουμε τους πολίτες, τα συμφέροντα του Τόπου. 
    Θέλουμε  την ψήφο εμπιστοσύνης στην Κυβέρνηση, ως έκφραση αυθεντική, έκφραση της πλατιάς κοινωνικής συμμαχίας, της συμμαχίας των πολιτών. Θέλουμε την ψήφο εμπιστοσύνης στην Κυβέρνηση, ως εντολή και δέσμευση για τις αλλαγές και τις μεταρρυθμίσεις.
    ( Χειροκροτήματα από την πτέρυγα της Νέας Δημοκρατίας )
    Ζητούμε ψήφο εμπιστοσύνης για την πολιτική που θέλει την Ελλάδα να συμμετέχει ισότιμα στη διαμόρφωση των εξελίξεων. 
    Ζητούμε ψήφο εμπιστοσύνης για την Ελλάδα της Παιδείας και του Πολιτισμού, αυτήν την Ελλάδα διαμορφώνουμε με την πολιτική μας.
    Ζητούμε την ψήφο της Βουλής για την Ελλάδα που αποτινάσσει την πίεση της διαπλοκής, για την ουσία και την ποιότητα της Δημοκρατίας, για το Κράτος που απαλλάσσεται από τη γραφειοκρατία και τη διαφθορά, για την ανάπτυξη και την απασχόληση, για την Ελλάδα που παράγει και προοδεύει –επιτέλους- για το μέλλον των παιδιών μας.
    ( Χειροκροτήματα από την πτέρυγα της Νέας Δημοκρατίας )
    Ζητούμε, κυρίες και κύριοι συνάδελφοι, την ψήφο εμπιστοσύνης της Εθνικής Αντιπροσωπείας για ένα ξεκάθαρο μήνυμα στους πολίτες. Δεν συνθηκολογούμε με τα προβλήματα, δεν υποχωρούμε στις δυσκολίες, εντείνουμε τις προσπάθειές μας.
    ( Χειροκροτήματα από την πτέρυγα της Νέας Δημοκρατίας )
    Προχωρούμε μπροστά στο δρόμο των αλλαγών και των μεταρρυθμίσεων, στο δρόμο της προόδου και της ευημερίας, στο δρόμο που σημαίνει καλύτερη ζωή για όλες τις Ελληνίδες και όλους τους Έλληνες. 
    (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα) 
    ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, κηρύσσεται περαιωμένη η συζήτηση επί της προτάσεως του Πρωθυπουργού για παροχή ψήφου εμπιστοσύνης στην Κυβέρνηση. Θα ακολουθήσει ονομαστική ψηφοφορία για την παροχή ψήφου εμπιστοσύνης της Βουλής προς την Κυβέρνηση. 
      Καλούνται επί του καταλόγου οι Βουλευτές κύριοι Γεώργιος Καλαντζής  από τη Νέα Δημοκρατία και Κωνσταντίνος Σπηλιόπουλος από το ΠΑΣΟΚ. Οι καθιερωμένοι συνάδελφοι!
    Κύριοι συνάδελφοι, παρακαλώ προσοχή μην κάνετε λάθος. Οι παρέχοντες ψήφο εμπιστοσύνης στην Κυβέρνηση, μετά την εκφώνηση του ονόματός τους απαντούν «ΝΑΙ». Οι αρνούμενοι ψήφο εμπιστοσύνης απαντούν «ΟΧΙ».
    Στο Προεδρείο έχουν έλθει σύμφωνα με το άρθρο 70α΄ του Κανονισμού της Βουλής, επιστολές συναδέλφων ευρισκομένων σε αποστολή στο εξωτερικό, με τις οποίες γνωστοποιούν την ψήφο τους. Οι ψήφοι αυτές θα συνυπολογιστούν στην καταμέτρηση που θα ακολουθήσει. 
      Σας ενημερώνω επίσης ότι ο συνάδελφος κ. Δημήτριος Γαλαμάτης ο οποίος δεν μπορεί να παραστεί στη σημερινή συνεδρίαση λόγω του γάμου του που μόλις έγινε και στον οποίο ευχόμαστε συγχαρητήρια και να είναι ευτυχισμένοι…
    (Χειροκροτήματα από όλες τις πτέρυγες)
      ΠΟΛΛΟΙ ΒΟΥΛΕΥΤΕΣ: Να ζήσει, να ζήσει!
      ΠΡΟΕΔΡΟΣ (Άννα Μπενάκη - Ψαρούδα): Με επιστολή, λοιπόν, μας γνωστοποιεί ότι ψηφίζει υπέρ της πρότασης του Πρωθυπουργού για παροχή ψήφου εμπιστοσύνης προς την Κυβέρνηση. 
(Χειροκροτήματα)

      Επίσης, οι συνάδελφοι κ. Βάσω Παπανδρέου και ο κ. Κωνσταντίνος Τσίμας δεν μπορούν να παραστούν στη σημερινή συνεδρίαση λόγω απουσίας τους στο εξωτερικό και με σχετικές επιστολές τους μας γνωστοποιούν ότι καταψηφίζουν την πρόταση του Πρωθυπουργού για παροχή ψήφου εμπιστοσύνης προς την Κυβέρνηση.
    Παρακαλώ, κύριοι συνάδελφοι, να αρχίσει η ανάγνωση του καταλόγου.
    (ΨΗΦΟΦΟΡΙΑ)
     (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
     ΠΡΟΕΔΡΟΣ (Άννα Μπενάκη-Ψαρούδα): Υπάρχει συνάδελφος, ο οποίος δεν άκουσε το όνομά του; Κανείς. 
     Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
     (ΚΑΤΑΜΕΤΡΗΣΗ)
      (ΜΕΤΑ ΤΗΝ ΚΑΤΑΜΕΤΡΗΣΗ)
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα το αποτέλεσμα της διεξαχθείσης ονομαστικής ψηφοφορίας για την παροχή ψήφου εμπιστοσύνης προς την Κυβέρνηση.
      Συνολικά ψήφισαν 285 Βουλευτές.
      Στην Κυβέρνηση έδωσαν ψήφο εμπιστοσύνης δηλαδή ψήφισαν «ΝΑΙ» 165 Βουλευτές.
      (Όρθιοι οι Βουλευτές Νέας Δημοκρατίας χειροκροτούν ζωηρά και παρατεταμένα)
      Αρνήθηκαν να παρέχουν ψήφο εμπιστοσύνης δηλαδή ψήφισαν «ΟΧΙ» 120 Βουλευτές.
      «ΠΑΡΩΝ» δεν ψήφισε κανείς, σύμφωνα με το παρακάτω πρωτόκολλο ονομαστικής ψηφοφορίας:
      «ΟΝΟΜΑΣΤΙΚΗ  ΨΗΦΟΦΟΡΙΑ
							        NAI                OXI
ΕΠΙΚΡΑΤΕΙΑΣΈβερτ Μιλτιάδης+Σουφλιάς Γεώργιος+Μπερνιδάκη- Άλντους Ελευθερία+Ρουσόπουλος Θεόδωρος+Βαληνάκης Ιωάννης+Καρύδη Χρυσή+Διαμαντοπούλου Άννα+Δαμανάκη Μαρία+Μάνος Στέφανος+Ανδρουλάκης Δημήτρης (Μίμης)+Ανδριανόπουλος Ανδρέας+Κοσμίδης Σωκράτης+Α΄ ΑΘΗΝΩΝ Αβραμόπουλος Δημήτριος+Κακλαμάνης Νικήτας+Βουλγαράκης Γεώργιος+Αλογοσκούφης Γεώργιος+Παυλόπουλος Προκόπιος+Γιαννάκου Mαριέττα+Μπενάκη-Ψαρούδα Άννα+Κωνσταντάρας Δημήτριος+Κουντουρά Έλενα+Σκανδαλίδης Κωνσταντίνος+Παπουτσής Χρήστος+Αλευράς Αθανάσιος (Νάσος)+Τσούρας Αθανάσιος+Ράπτη Αναστασία-Συλβάνα+Παπαντωνίου Ιωάννης (Γιάννος)+Κανέλλη Γαρυφαλλιά (Λιάνα)-Κωνσταντόπουλος Νικόλαος+Β΄ ΑΘΗΝΩΝΤζαννετάκης Τζαννής+Μητσοτάκης Κυριάκος+Σπηλιωτόπουλος Αριστόβουλος (Άρης)+Καμμένος Παναγιώτης (Πάνος)+Μεϊμαράκης Ευάγγελος - Βασίλειος+Παναγιωτόπουλος Παναγιώτης (Πάνος)+Παπακώστα-Σιδηροπούλου Κατερίνα+Πολύδωρας Βύρων+Βαρβιτσιώτης Μιλτιάδης+Γιακουμάτος Γεράσιμος+Λιάπης Μιχάλης - Γιώργος+Βούλτεψη Σοφία+Πετραλιά-Πάλλη Φάνη+Ζαγορίτης Ελευθέριος (Λευτέρης)+Σταθάκης Αριστοτέλης (Άρης)+Παπαθανασίου Γιάννης+Κασίμης Θεόδωρος+Ανδρεουλάκος Απόστολος+Καρράς Κώστας+Αποστολάκη Ελένη-Μαρία(Μιλένα)+Λοβέρδος Ανδρέας+Δημαράς Ιωάννης +Παπανδρέου Βασιλική (Βάσω)-Κακλαμάνης Απόστολος+Ευθυμίου Πέτρος+Παπαδόπουλος Αλέξανδρος (Αλέκος)+Χυτήρης Τηλέμαχος+Κουλούρης Κίμων+Γείτονας Κωνσταντίνος+Κούρκουλα Ελένη+Πρωτόπαπας Χρήστος+Ανωμερίτης Γεώργιος+Μπένος Σταύρος-Ιωάννης+Κατσέλη Ελεονώρα (Νόρα)+Παπαϊωάννου Μιλτιάδης+Τζουμάκας Στέφανος+Παπαρήγα Αλεξάνδρα-Κολοζώφ Ορέστης-Σκυλλάκος Αντώνιος-Αλαβάνος Αλέξανδρος+Κουβέλης Φώτιος-Φανούριος+Δραγασάκης Ιωάννης+ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣΣαλμάς Μάριος+Καραγκούνης Ανδρέας+Αγγελόπουλος Νικόλαος+Μαγγίνας Βασίλειος+Κωστόπουλος Απόστολος+Βερελής Χρίστος+Μωραΐτης Αθανάσιος(Θάνος)+Μακρυπίδης Ανδρέας+ΝΟΜΟΣ ΑΡΓΟΛΙΔΟΣ Μανώλης Ιωάννης+Παπαδημητρίου Ελισάβετ (Έλσα)+Μανιάτης Ιωάννης+ΝΟΜΟΣ ΑΡΚΑΔΙΑΣΤατούλης Πέτρος+Λυκουρέντζος Ανδρέας+Ρέππας Δημήτριος+ΝΟΜΟΣ ΑΡΤΗΣΚαραμπίνας Κωνσταντίνος+Παπαγεωργίου Γεώργιος+Κολιοπάνος Θεόδωρος+ΝΟΜΟΣ ΑΤΤΙΚΗΣΒλάχος Γεώργιος+Μπούρας Αθανάσιος+Δούκας Πέτρος+Κατσιγιάννης Αθανάσιος+Κατσίκης Θεόδωρος+Σταύρου Απόστολος+Πάγκαλος Θεόδωρος+Βρεττός Κωνσταντίνος (Ντίνος)+Χριστοφιλοπούλου Παρασκευή (Εύη)+Οικονόμου Βασίλειος+Παπαηλίας Ηλίας+Λεβέντης Αθανάσιος+ΝΟΜΟΣ ΑΧΑΪΑΣΣπηλιωτόπουλος Σπήλιος+Νικολόπουλος Νικόλαος+Βασιλείου Θεόφιλος+Μπεκίρης Μιχαήλ+Φούρας Ανδρέας+Βέρρας Μιλτιάδης+Σπηλιόπουλος Κωνσταντίνος+Κατσιφάρας Απόστολος+Κοσιώνης Παναγιώτης-ΝΟΜΟΣ ΒΟΙΩΤΙΑΣΜπασιάκος Ευάγγελος+Γιαννάκης Μιχαήλ+Ακριβάκης Αλέξανδρος+Τόγιας Βασίλειος+ΝΟΜΟΣ ΓΡΕΒΕΝΩΝ Φώλιας Χρήστος+ΝΟΜΟΣ ΔΡΑΜΑΣΔαϊλάκης Σταύρος+Τζίμας Μαργαρίτης+Αηδόνης Χρήστος+ΝΟΜΟΣ ΔΩΔΕΚΑΝΗΣΟΥ Παυλίδης Αριστοτέλης+Καραμάριος Αναστάσιος+Χρύσης Βασίλειος+Καΐσερλης Κωνσταντίνος+Παρασκευάς Ιωάννης+ΝΟΜΟΣ ΕΒΡΟΥΔερμεντζόπουλος Αλέξανδρος+Κελέτσης Σταύρος+Φωτιάδης Απόστολος+Ντόλιος Γεώργιος+ΝΟΜΟΣ ΕΥΒΟΙΑΣ Λιάσκος Αναστάσιος+Κεδίκογλου Συμεών (Σίμος)+Μαρκόπουλος Κωνσταντίνος+Περλεπέ-Σηφουνάκη Αικατερίνη+Παπαγεωργίου Γεώργιος+Πιπεργιάς Δημήτριος+ΝΟΜΟΣ ΕΥΡΥΤΑΝΙΑΣΤσιαμάκης Δημοσθένης+ΝΟΜΟΣ ΖΑΚΥΝΘΟΥΒαρβαρίγος Δημήτριος+ΝΟΜΟΣ ΗΛΕΙΑΣΑδρακτάς Παναγιώτης+Κοντογιάννης Γεώργιος+Κανελλοπούλου Κρινιώ+Κουτσούκος Γιάννης+Αντωνακόπουλος Παναγιώτης+Γεωργακόπουλος Δημήτριος+ΝΟΜΟΣ ΗΜΑΘΙΑΣΧαλκίδης Μιχαήλ+Φωτιάδης Ηλίας+Χρυσοχοΐδης Μιχαήλ+Σιδηρόπουλος Αναστάσιος+ΝΟΜΟΣ ΗΡΑΚΛΕΙΟΥ Κεφαλογιάννης Εμμανουήλ+Δεικτάκης Γεώργιος+Μπαντουβάς Κωνσταντίνος+Στρατάκης Εμμανουήλ+Σχοιναράκη-Ηλιάκη Ευαγγελία+Φραγκιαδουλάκης Μάνος+Ματζαπετάκης Στυλιανός+Κεγκέρογλου Βασίλειος+ΝΟΜΟΣ ΘΕΣΠΡΩΤΙΑΣΜπέζας Αντώνιος+Α΄ ΘΕΣΣΑΛΟΝΙΚΗΣΚαραμανλής Κωνσταντίνος+Γκιουλέκας Κωνσταντίνος+Ιωαννίδης Ιωάννης+Ορφανός Γεώργιος+Παπαθεμελής Στυλιανός- Άγγελος+Ράπτη Ελένη+Καλαφάτης Σταύρος+Σπηλιόπουλος Αναστάσιος+Παπανδρέου Γεώργιος+Καστανίδης Χαράλαμπος+Βενιζέλος Ευάγγελος+Αράπογλου Χρυσή+Τσοχατζόπουλος Απόστολος-Αθανάσιος+Μαγκριώτης Ιωάννης+Χουρμουζιάδης Γεώργιος-Ξηροτύρη-Αικατερινάρη Ασημίνα+Β΄ ΘΕΣΣΑΛΟΝΙΚΗΣΡεγκούζας Αδάμ+Σαλαγκούδης Γεώργιος+Καράογλου Θεόδωρος+Γαλαμάτης Δημήτριος-Γερανίδης Βασίλειος+Τσιόκας Θεοχάρης+Τζέκης Άγγελος-ΝΟΜΟΣ ΙΩΑΝΝΙΝΩΝΚαλογιάννης Σταύρος+Τασούλας Κωνσταντίνος+Φούσας Αντώνιος+Αργύρης Ευάγγελος+Παντούλας Μιχαήλ+ΝΟΜΟΣ ΚΑΒΑΛΑΣΚαλαντζής Γεώργιος+Χριστοφιλογιάννης Δημήτρης +Τσακλίδης Ιωάννης+Τσίμας Κωνσταντίνος-ΝΟΜΟΣ ΚΑΡΔΙΤΣΗΣ Σιούφας Δημήτριος+Ταλιαδούρος Σπυρίδων+Τσιάρας Κωνσταντίνος+Ρόβλιας Κωνσταντίνος+Σαλαγιάννης Νικόλαος+ΝΟΜΟΣ ΚΑΣΤΟΡΙΑΣΑγγελής Ανέστης+Πετσάλνικος Φίλιππος+ΝΟΜΟΣ ΚΕΡΚΥΡΑΣΓεωργιάδης Νικόλαος+Δένδιας Νικόλαος-Γεώργιος+Γκερέκου Αγγελική (Άντζελα)+ΝΟΜΟΣ ΚΕΦΑΛΛΗΝΙΑΣ Αλιβιζάτος Πέτρος -Παύλος+ΝΟΜΟΣ ΚΙΛΚΙΣΚιλτίδης Κωνσταντίνος+Τσιτουρίδης Σάββας +Φλωρίδης Γεώργιος+ΝΟΜΟΣ ΚΟΖΑΝΗΣΤσιαρτσιώνης Νικόλαος+Παπαδόπουλος Μιχάλης+Κασαπίδης Γεώργιος+Λωτίδης Λάζαρος+Βλατής Ιωάννης+ΝΟΜΟΣ ΚΟΡΙΝΘΙΑΣΠαπαληγούρας Αναστάσιος-Πέτρος+Κόρκα-Κώνστα Αθηνά+Μανωλάκης Άγγελος+Χωρέμης Αναστάσιος+ΝΟΜΟΣ ΚΥΚΛΑΔΩΝΧωματάς Ιωάννης+Μανούσου-Μπινοπούλου Αριάδνη+Ρήγας Παναγιώτης+ΝΟΜΟΣ ΛΑΚΩΝΙΑΣΣκανδαλάκης Παναγιώτης+Δαβάκης Αθανάσιος+Γρηγοράκος Λεωνίδας+ΝΟΜΟΣ ΛΑΡΙΣΗΣΖώης Χρήστος+Χαρακόπουλος Μάξιμος+Γαρουφαλιάς Γεώργιος+Αγοραστός Κωνσταντίνος+Έξαρχος Βασίλειος+Νασιώκας Έκτορας+Χατζημιχάλης Νικόλαος- Φώτιος+Τσιόγκας Δημήτριος-ΝΟΜΟΣ ΛΑΣΙΘΙΟΥΠλακιωτάκης Ιωάννης+Καρχιμάκης Μιχαήλ+ΝΟΜΟΣ ΛΕΣΒΟΥΓιαννέλλης - Θεοδοσιάδης Ιωάννης+Καλογήρου Χριστιάνα+Σκοπελίτης Σταύρος -ΝΟΜΟΣ ΛΕΥΚΑΔΑΣΒεργίνης Ξενοφών+ΝΟΜΟΣ ΜΑΓΝΗΣΙΑΣΝάκος Αθανάσιος+Μακρή-Θεοφίλου Ζωή (Ζέττα)+Σούρλας Γεώργιος+Ζήση Ροδούλα +Γκατζής Νικόλαος-ΝΟΜΟΣ ΜΕΣΣΗΝΙΑΣΣαμπαζιώτης Δημήτριος+Καλαντζάκου Σοφία+Λαμπρόπουλος Ιωάννης+Κουσελάς Δημήτριος+Κατσιλιέρης Πέτρος+ΝΟΜΟΣ ΞΑΝΘΗΣΚοντός Αλέξανδρος+Τσαλίδης Φίλιππος+Σγουρίδης Παναγιώτης+Α΄ ΠΕΙΡΑΙΩΣΜαντούβαλος Πέτρος+Μιχαλολιάκος Βασίλειος+Καλός Γεώργιος +Μελάς Παναγιώτης+Σημίτης Κωνσταντίνος+Παντελάκη Ελπίδα-Β΄ ΠΕΙΡΑΙΩΣΝεράντζης Αναστάσιος+Τραγάκης Ιωάννης+Βασιλείου Γεώργιος+Κουράκος Ιωάννης+Νιώτης Γρηγόριος +Λιντζέρης Δημήτριος+Διαμαντίδης Ιωάννης+Πατσιλινάκος Ιωάννης-ΝΟΜΟΣ ΠΕΛΛΗΣΚαρασμάνης Γεώργιος+Τζαμτζής Ιορδάνης (Δάνης) +Φουντουκίδιου-Θεοδωρίδου Παρθένα+Τζάκρη Θεοδώρα+ΝΟΜΟΣ ΠΙΕΡΙΑΣΚωνσταντόπουλος Γεώργιος+Πολύζος Ευάγγελος+Καρπούζας Αντώνιος+Παπαγεωργίου Αθανάσιος+ΝΟΜΟΣ ΠΡΕΒΕΖΗΣΤσαντούλας Δημήτριος+Παπαχρήστος Ευάγγελος+ΝΟΜΟΣ ΡΕΘΥΜΝΗΣΚεφαλογιάννης Ιωάννης+Όθωνας Εμμανουήλ+ΝΟΜΟΣ ΡΟΔΟΠΗΣΣτυλιανίδης Ευριπίδης+Αχμέτ Ιλχάν+Μανωλιά Χρυσάνθη+ΝΟΜΟΣ ΣΑΜΟΥΘαλασσινός Θαλασσινός+ΝΟΜΟΣ ΣΕΡΡΩΝΧαϊτίδης Ευγένιος+Λεονταρίδης Θεόφιλος+Κόλλια - Τσαρουχά Μαρία+Τσιπλάκης Κωνσταντίνος+Καραμανλής Αχιλλέας +Μουσιώνης Αριστείδης+Μπόλαρης Μάρκος+ΝΟΜΟΣ ΤΡΙΚΑΛΩΝΛέγκας Νικόλαος+Σκρέκας Θεόδωρος+Χατζηγάκης Σωτήριος+Χάϊδος Χρήστος+Μερεντίτη Αθανασία+ΝΟΜΟΣ ΦΘΙΩΤΙΔΑΣ Γιαννόπουλος Αθανάσιος+Καλλιώρας Ηλίας+Σταυρογιάννης Νικόλαος+Αντωνίου Αντωνία (Τόνια)+Παπαδήμας Λάμπρος+ΝΟΜΟΣ ΦΛΩΡΙΝΗΣΚορτσάρης Νικόλαος+Λιάνης Γεώργιος+ΝΟΜΟΣ ΦΩΚΙΔΟΣΜπούγας Ιωάννης+ΝΟΜΟΣ ΧΑΛΚΙΔΙΚΗΣ Βαγιωνάς Γεώργιος+Πάππας Βασίλειος+Δριβελέγκας Ιωάννης+ΝΟΜΟΣ ΧΑΝΙΩΝΜαρκογιαννάκης Χρήστος+Νικηφοράκης Στυλιανός+Χριστοδουλάκης Νικόλαος+Σκουλάκης Εμμανουήλ+ΝΟΜΟΣ ΧΙΟΥΠίττας Ιωάννης+Τσουρή Ελπίδα»+      ΓΕΝΙΚΟ ΣΥΝΟΛΟ: 	«ΝΑΙ»		165
      »         »	«ΟΧΙ»		120
      ΣΥΝΟΛΟ ΨΗΦΙΣΑΝΤΩΝ: 		285
      
      Η ΠΡΟΕΔΡΟΣ					ΟΙ ΓΡΑΜΜΑΤΕΙΣ»
      ΠΡΟΕΔΡΟΣ (Άννα Μπενάκη - Ψαρούδα): Συνεπώς η Κυβέρνηση έτυχε της ψήφου εμπιστοσύνης της Βουλής, όπως προβλέπουν το άρθρο 84 του Συντάγματος και το άρθρο 141 του Κανονισμού της Βουλής.
      Κυρίες και κύριοι συνάδελφοι, δέχεσθε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 00.30΄ λύεται η συνεδρίαση για σήμερα Δευτέρα 13 Ιουνίου 2005 και ώρα 18.00΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης, σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                                              ΟΙ ΓΡΑΜΜΑΤΕΙΣ



1


