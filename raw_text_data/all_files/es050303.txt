      ΣΥΝΕΔΡΙΑΣΗ ΡΚΣΤ΄
      Πέμπτη 3 Μαρτίου 2005
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας των Βουλευτών κ. Σ. Μάνου και Γ. Γαρουφαλιά, σελ.
      3. Ανακοινώνεται ότι τη συνεδρίαση παρακολουθούν μαθητές από το Γυμνάσιο Δροσιάς και το Γυμνάσιο Λουσικών Αχαΐας, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Δευτέρας 7 Μαρτίου 2005, σελ.
      4. Συζήτηση επικαίρων ερωτήσεων:
      α) Προς τον Υπουργό Εσωτερικών, Δημόσιας Διοίκησης και Αποκέντρωσης:
      ι) σχετικά με την μονιμοποίηση των εργαζομένων στην καθαριότητα των δημόσιων σχολείων κ.λπ., σελ.
      ii) σχετικά με τους επιτυχόντες στο διαγωνισμό του ΑΣΕΠ το 1998, σελ.
      iii) σχετικά με την αντιμετώπιση του προβλήματος των σχολικών φυλάκων κ.λπ., σελ.
      β) Προς τον Υπουργό Εθνικής Άμυνας σχετικά με τη λήψη μέτρων προστασίας των εργαζομένων στην Ελληνική Βιομηχανία Οχημάτων κ.λπ., σελ.
      γ) Προς τον Υπουργό Οικονομίας και Οικονομικών:
      i) σχετικά με τη διενέργεια οικονομικών ελέγχων σε Μητροπόλεις ,σελ.
      ιι) σχετικά με τις προθέσεις της Κυβέρνησης για νέα μετοχοποίηση του ΟΠΑΠ, σελ.
      δ) Προς τον Υπουργό Υγείας και Κοινωνικής Αλληλεγγύης σχετικά με την ματαίωση μίσθωσης αξονικού τομογράφου για το Γενικό Νοσοκομείο Σπάρτης κ.λπ., σελ.
      ε) Προς τον Υπουργό Περιβάλλοντος, Χωροταξίας και Δημοσίων Έργων σχετικά με το χρονοδιάγραμμα ολοκλήρωσης των υδραυλικών και των έργων αντιπλημμυρικής προστασίας στην περιοχή του Έβρου, σελ.
      στ) Προς τον Υπουργό Απασχόλησης και Κοινωνικής Προστασίας:
      i) σχετικά με τη λειτουργία του εργοστασίου της ΣΕΒΑΘ στην Ξάνθη, την καταβολή των δεδουλευμένων στους εργαζομένους κ.λπ, σελ.
      ιι) σχετικά με τη λήψη μέτρων για την ασφάλεια των εργαζομένων στη Ναυπηγοεπισκευαστική Ζώνη κ.λπ., σελ.
      ζ) Προς τον Υπουργό Εθνικής Παιδείας και Θρησκευμάτων:
      i) σχετικά με την ανεξέλεγκτη χορήγηση μεταπτυχιακών τίτλων κ.λπ, σελ.
      ii) σχετικά με τις τελευταίες αποκαλύψεις στο χώρο της εκκλησίας, σελ.
      5) Συζήτηση επερώτησης Βουλευτών του Κομμουνιστικού Κόμματος Ελλάδας αρμοδιότητας του Υπουργείου Αγροτικής Ανάπτυξης και Τροφίμων σχετικά με την αγροτική πολιτική της Κυβέρνησης, σελ.
      
      ΟΜΙΛΗΤΕΣ
      Α. Επί των επικαίρων ερωτήσεων:
      ΑΝΔΡΕΟΥΛΑΚΟΣ Α., σελ.
      ΑΝΔΡΙΑΝΟΠΟΥΛΟΣ Α., σελ.
      ΓΕΩΡΓΑΚΟΠΟΥΛΟΣ Δ., σελ.
      ΓΙΑΚΟΥΜΑΤΟΣ Γ., σελ.
      ΓΙΑΝΝΟΠΟΥΛΟΣ Α., σελ.
      ΓΡΗΓΟΡΑΚΟΣ Λ., σελ.
      ΔΟΥΚΑΣ Π., σελ.
      ΔΡΑΓΑΣΑΚΗΣ Ι., σελ.
      ΚΑΛΟΓΙΑΝΝΗΣ Σ., σελ.
      ΚΑΛΟΣ Γ., σελ.
      ΚΟΥΛΟΥΡΗΣ Κ., σελ.
      ΛΕΒΕΝΤΗΣ Α., σελ.
      ΛΟΒΕΡΔΟΣ Α., σελ.
      ΜΙΧΑΛΟΛΙΑΚΟΣ Β., σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΠΑΤΣΙΛΙΝΑΚΟΣ Ι., σελ.
      ΡΕΓΚΟΥΖΑΣ Α., σελ.
      ΤΑΛΙΑΔΟΥΡΟΣ Σ., σελ.
      ΤΖΕΚΗΣ Α., σελ.
      ΤΣΙΟΓΚΑΣ Δ., σελ.
      Β. Επί της επερώτησης:
      ΑΡΓΥΡΗΣ Ε., σελ.
      ΓΚΑΤΖΗΣ Ν., σελ.
      
      
      
      
      
      
      ΚΟΝΤΟΣ Α., σελ.
      ΚΟΛΟΖΩΦ Ο., σελ.
      ΜΠΑΣΙΑΚΟΣ Ε., σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΠΟΛΥΔΩΡΑΣ Β., σελ.
      ΣΚΟΠΕΛΙΤΗΣ Σ., σελ.
      ΤΖΕΚΗΣ Α., σελ.
      ΤΣΙΟΓΚΑΣ Δ., σελ.
      ΧΟΥΡΜΟΥΖΙΑΔΗΣ Γ., σελ.
     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Α΄
     ΣΥΝΕΔΡΙΑΣΗ ΡΚΣΤ΄
     Πέμπτη 3 Μαρτίου 2005
     Αθήνα, σήμερα στις 3 Μαρτίου 2005, ημέρα Πέμπτη και ώρα 10.55΄, συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
     (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 2 Μαρτίου 2005 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΚΕ΄ συνεδριάσεώς του, της Τετάρτης 2 Μαρτίου 2005 σε ό,τι αφορά την ψήφιση στο σύνολο του σχεδίου νόμου: «Κύρωση του Πρωτοκόλλου Συνεργασίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Αλβανίας για την ανάπτυξη των σχέσεων μεταξύ του Όπλου του Μηχανικού του Στρατού των δύο χωρών».)
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από τον κ. Δημήτριο Τσιόγκα, Βουλευτή Λαρίσης, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Λάρισας κ. ΦΩΤΗΣ ΧΑΤΖΗΜΙΧΑΛΗΣ κατέθεσε αναφορά με την οποία ο Δήμαρχος Τυρνάβου ζητεί την ίδρυση ΤΕΙ οινολογίας στον Τύρναβο.
     2) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία ο κ. Βασίλειος Μπαλαμού, κάτοικος Τορόντο Καναδά ζητεί την παραχώρηση της κυριότητας αγροτεμαχίου που βρίσκεται στη θέση «Δαφνίτσα» Δρεπάνου Αργολίδας.
     3) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ελαιοπαραγωγοί, κάτοικοι των Δημοτικών Διαμερισμάτων Λιμογαρδίου, Λογγιτσίου, Νεράιδας, Άνυδρου και Παλαιοκερασιάς Φθιώτιδας ζητούν την καταβολή αποζημιώσεων για ζημιές που υπέστησαν οι καλλιέργειές τους από παγετό.
     4) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία κάτοικοι Φθιώτιδας, κάτοχοι εκτάσεων κείμενων στη θέση «Γέφυρα» Σπερχειού Ποταμού Λουτρών Υπάτης ζητούν την επίλυση ιδιοκτησιακού τους προβλήματος.
     5) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία Σύλλογοι Εργαζομένων στη Γενική Γραμματεία Αθλητισμού ζητούν τη λήψη μέτρων για την αξιοποίηση των Ολυμπιακών Ακινήτων κ.λπ.
     6) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία η Ένωση Αποστράτων Αξιωματικών Αεροπορίας – Παράρτημα Ηρακλείου Κρήτης ζητεί την επίλυση μισθολογικών προβλημάτων των μελών της.
     7) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Ένωση Αποστράτων Αξιωματικών Αεροπορίας – Παράρτημα Ηρακλείου Κρήτης ζητεί την επίλυση μισθολογικών προβλημάτων των μελών της.
     8) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ  κατέθεσαν αναφορά με την οποία εργαζόμενοι και αγρότες του Νομού Καρδίτσας ζητούν τη χρηματοδότηση του έργου της εκτροπής του Αχελώου, την ικανοποίηση αιτημάτων των αγροτών κ.λπ.
     9) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Εκτελεστική Γραμματεία της Πανθεσσαλικής Συντονιστικής Επιτροπής για την εκτροπή του Άνω Ρου του Αχελώου ζητεί την εκτέλεση έργων για τη μεταφορά νερού από τον Άνω Ρου του ποταμού.
     10) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία εργαζόμενοι στις επιχειρήσεις εμφιαλωμένων ποτών Βορείου Ελλάδος ζητούν την καθιέρωση του 35ώρου, την επαναπρόσληψη των απολυμένων της εταιρείας «ΚΟΡΠΗ» κ.λπ.
     11) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Σύλλογος Εκπαιδευτικών Πρωτοβάθμιας Εκπαίδευσης και η ΕΛΜΕ Λήμνου Νομού Λέσβου ζητούν την ίδρυση και λειτουργία παραρτήματος ΚΔΑΥ στη Λήμνο.
     12) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία η Ομοσπονδία Αγροτικών Συλλόγων Φωκίδας ζητεί την καταβολή αποζημίωσης για το φυτικό κεφάλαιο που υπέστη ζημιές από τον παγετό κ.λπ.
     13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην καθυστέρηση μεταφοράς ηλεκτρικού ρεύματος από τον Πύργο στην Πάτρα.
     14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις έρευνες της Αστυνομίας Πατρών για τον εντοπισμό Κούρδου.
     15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην έλλειψη Πάρκου Κυκλοφοριακής Αγωγής στην Πάτρα.
     16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις πλασματικές υπερωρίες των εργαζομένων στο Δήμο Πάτρας.
     17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην προεπιλογή δικηγόρου εξ Αθηνών για τη θέση του Νομικού Συμβούλου της Πολιτιστικής.
     18) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο πρόβλημα δυσοσμίας των πυρηνελαιουργείων της Βιομηχανικής Περιοχής Αχαΐας.
     19) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο ζήτημα μεταφοράς ηλεκτρικού ρεύματος από τον Πύργο στην Πάτρα.
     20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην κατάσταση που επικρατεί στο χώρο των πρώην παιδικών κατασκηνώσεων του ΠΙΚΠΑ.
     21) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην απαίτηση της ΔΕΣΕ Περιφέρειας Δ. Ελλάδος, καταβολής αποζημίωσης λόγω καταστροφής στηθαίου από τροχαίο ατύχημα.
     22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα ποσά που οφείλει ο ΟΛΠΑ στους ναυτιλιακούς πράκτορες.
     23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο περιέχει πρόταση του Λυκείου των Ελληνίδων για την πολιτιστική πρωτεύουσα της Ευρώπης.
     24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η κατασκευή μονάδας ηλεκτρικής ενέργειας στη ΒΙΠΕ Πατρών.
     25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η διενέργεια ελέγχου για την προμήθεια ηλεκτρονικών υπολογιστών σε εκπαιδευτικούς.
     26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται ρύπανση στον Κορινθιακό Κόλπο από υπολείμματα βωξίτη.
     27) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε εργασιακά θέματα του ΠΠΝΠ.
     28) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην καθυστέρηση ορισμού του διευθύνοντα συμβούλου του ΟΛΠΑ.
     29) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η δημιουργία χώρου πρασίνου στην οδό Καζαντζάκη των Πατρών.
     30) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται ο ηλεκτροφωτισμός της πλατείας Ζαρουχλέικων των Πατρών.
     31) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η επίλυση του κυκλοφοριακού προβλήματος της πόλης των Πατρών.
     32) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τις κινητοποιήσεις εμπόρων, κατά της διεύρυνσης του ωραρίου των καταστημάτων.
     33) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία ο Σύνδεσμος Ελαιοτριβέων Νομού Μεσσηνίας ζητεί να ληφθούν μέτρα εκσυγχρονισμού των ελαιοτριβείων που μεταποιούν βιολογικό λάδι.
     34) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία ο Δήμος Ιθώμης Μεσσηνίας ζητεί τη λήψη μέτρων για την αποτελεσματική αστυνόμευση της ευρύτερης περιοχής του.
     35) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία ο Δήμος Ιθώμης Μεσσηνίας ζητεί τη στελέχωση του μικροβιολογικού εργαστηρίου του Κέντρου Υγείας Μελιγαλά Μεσσηνίας.
     36) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία η Ένωση Νοσοκομειακών Ιατρών Πέλλας ζητεί την αύξηση του κονδυλίου για την κάλυψη των εφημεριών των ιατρών του νοσοκομείου.
     37) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία ο Σύλλογος Πολιτικών Υπαλλήλων ΥΕΘΑ/ΓΕΣ Θράκης ζητεί τη συνέχιση της λειτουργίας της 732 Δ/νσης Στρατιωτικών έργων.
     38) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Έπαρχος Άνδρου ζητεί τη χρηματοδότηση και ολοκλήρωση του έργου της αποκατάστασης του λιμανιού της Χώρας Άνδρου.
     39) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμαρχος Θήρας ζητεί οικονομική ενίσχυση για την αποκατάσταση καταστροφών στις ακτές του νησιού από θεομηνίες.
     40) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Σύλλογος ιδιοκτητών Επαγγελματικών Ενοικιαζομένων Δωματίων και Διαμερισμάτων Θήρας ζητεί ενημέρωση για λειτουργικά ζητήματα ενόψει της νέας τουριστικής σεζόν.
     41) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμαρχος Σερίφου ζητεί την αποκατάσταση ζημιών στην προβλήτα του λιμανιού της Σερίφου.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 3239/17-9-04 ερώτηση των Βουλευτών κυρίων Νικολάου Γκατζή και Τάκη Τσιόγκα δόθηκε με το υπ’ αριθμ. 624/5-10-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσαν οι Βουλευτές κύριοι Ν. Γκατζής και Τ. Tσιόγκας, σας πληροφορούμε τα εξής:
     1. Για τη σύνταξη και επεξεργασία του αριθμ. 157/2004 Π.Δ/τος πριν από την εισαγωγή του, όπως προβλέπεται, στο Συμβούλιο Αλιείας, έγιναν οι εξής ενέργειες:
     α) Συγκροτήθηκε ομάδα εργασίας με τη συμμετοχή εκπροσώπων Νομαρχιακών Αυτοδιοικήσεων, μεταξύ των οποίων και της Νομ. Αυτ/σης Μαγνησίας και του Επιστημονικού Κλάδου (ΙΝΑΛΕ), που συνέταξε σχέδιο Π.Δ/τος.
     Για τη σύνταξη του σχεδίου η ως άνω ομάδα έλαβε υπόψη της στοιχεία αλιευτικής έρευνας, βιβλιογραφία, προτάσεις που κατά καιρούς είχαν υποβληθεί στο Υπ. Αγροτικής Ανάπτυξης και Τροφίμων, αλλά και τη μέχρι σήμερα υπάρχουσα εμπειρία πάνω στη χρήση των ιχθυοπαγίδων στην αλιεία και τις επιπτώσεις που ενδέχεται να προκαλούν στους αλιευτικούς πόρους.
     β) Τ ο σχέδιο αυτό απεστάλη σε φορείς (μεταξύ αυτών και στη Συνομοσπονδία αλιέων Ελλάδος, στην οποία είναι ενταγμένη η Ομοσπονδία Αλιευτικών Συλλόγων παράκτιας αλιείας Περιφέρειας Θεσσαλίας) για τα τελικά σχόλια και απόψεις.
     γ) Εισήχθη προς συζήτηση στο Συμβούλιο Αλιείας στις 19-2-2003 και με εντολή του τότε Υπουργού Γεωργίας, επανεισήχθη στις 4-12-2003, μετά τη θεσμοθέτηση της συμμετοχής στο εν λόγω Συμβούλιο και της ΣΑΕ (Συνομοσπονδίας Αλιέων Ελλάδας), προκειμένου να υπάρχει εκπροσώπηση και των αλιευτικών φορέων της παράκτιας αλιείας μέσω του συλλογικού τους φορέα.
     Οι εκπρόσωποι των φορέων των αλιέων που συμμετέχουν στο Συμβούλιο Αλιείας, δηλαδή οι εκπρόσωποι της ΣΑΕ και της ΠΑΣΕΓΕΣ, ανεξάρτητα από την περιοχή από την οποία προέρχονται, εκπροσωπούν το σύνολο των αλιέων και τοποθετούνται υπεύθυνα στα θέματα που πρόκειται να συζητηθούν.
     δ) Το συμβούλιο Αλιείας γνωμοδότησε θετικά, όπως και στο Συμβούλιο της Επικρατείας στο οποίο υποβλήθηκε το σχέδιο του Π. Δ/τος προς επεξεργασία, πριν ολοκληρωθεί η διαδικασία έκδοσής του.
     Σημειώνεται ότι θετική ήταν και η ψήφος των εκπροσώπων των φορέων που συμμετείχαν στο Συμβούλιο Αλιείας (ΣΑΕ-ΠΑΣΕΓΕΣ).
     2. Οι όροι χρήσης των εργαλείων αυτών, σε εθνικό επίπεδο (τήρηση τεχνικών προδιαγραφών, χρονικές απαγορεύσεις κλπ), όπως προβλέπονται στο εν λόγω Π.Δ/γμα, καθώς και τα τεχνικά χαρακτηριστικά τους, λόγω της ποικιλομορφίας που εμφανίζουν σε όλη την επικράτεια, κατηγοριοποιήθηκαν και εντάχθηκαν σε τέσσερις μεγάλες κατηγορίες, ώστε να είναι εύκολος ο προσδιορισμός και ο έλεγχός τους.
     Το εν λόγω Π.Δ/γμα αφορά τη ρύθμιση της αλιείας με ιχθυοπαγίδες σε πανελλαδική κλίμακα και εφόσον σε συγκεκριμένες περιοχές αλιείας τίθεται θέμα λήψης πρόσθετων περιοριστικών μέτρων γι’ αυτά τα εργαλεία (π.χ. Παγασητικός κόλπος), είναι δυνατόν, κατ’ εξουσιοδότηση του αρθρ. 3 του ν. 1740/87, να εκδοθούν σχετικά Π.Δ/γματα ή σε περίπτωση εκτάκτων περιστάσεων Υπουργικές Αποφάσεις, ισχύος μέχρις ενός έτους.
     Σημειώνεται ότι η ύπαρξη επιστημονικών τεχνικών και οικονομικών στοιχείων για τη λήψη μέτρων αποτελεί τη βασική αρχή και καινοτομία της νέας Κοινής Αλιευτικής Πολιτικής.
     3. Δυνατότητα για τη χρηματοδότηση σχετικών μελετών, από πλευράς Υπουργείου Αγροτικής Ανάπτυξης και Τροφίμων, παρέχουν τα μέτρα 4.4 και 4.6 του Ε.Π.ΑΛ. 2000-2006.
     Ο Υπουργός
     Ε. ΜΠΑΣΙΑΚΟΣ»
     2. Στην με αριθμό 3111/14-9-04 ερώτηση του Βουλευτή κ. Εμμανουήλ Όθωνα δόθηκε με το υπ’ αριθμ. 6000/6-10-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Μ. Όθωνας, σας πληροφορούμε τα εξής:
     Α.1. Το Υπουργείο Αγροτικής Ανάπτυξης και Τροφίμων μέσα από τα προβλεπόμενα στον Άξονα 7 (ΟΠΑΑΧ) του Επιχειρησιακού Προγράμματος «Αγροτική Ανάπτυξη - Ανασυγκρότηση της Υπαίθρου 2000-2006» και της Κοινοτικής Πρωτοβουλίας LEADER+, συμβάλλει με επεμβάσεις στην ανάπτυξη των μικρών ορεινών οικισμών.
     2. Μέσα από τις παραπάνω επεμβάσεις και στα πλαίσια των Δράσεων ΟΠΑΑΧ, έχουν εγκριθεί 477 προτάσεις για Δημόσια Έργα και έχουν υπογραφεί ή πρόκειται να υπογραφούν προγραμματικές συμβάσεις με Ομάδες Τοπικής Δράσης (ΟΤΔ). Παράλληλα έχουν εκδοθεί 664 οριστικές εγκρίσεις για Ιδιωτικά Έργα ενώ αναμένεται να εγκριθούν ακόμη 193 προτάσεις. Ενδεικτικά αναφέρουμε ότι συμπεριλαμβάνονται Δράσεις μικρών εγγειοβελτιωτικών έργων, υποδομών αγροτικής οδοποιίας, βρεφονηπιακών σταθμών, βιβλιοθηκών, αγροτουριστικά καταλύματα, Δράσεις για τη διατήρηση της πολιτιστικής κληρονομιάς και παράδοσης, ενίσχυση ΜΜΕ σε εξωγεωργικές δραστηριότητες, ανακαίνιση οικισμών, περιβαλλοντικές επεμβάσεις.
     3. Παρόμοιες δράσεις προβλέπει και η Κ.Π. Leader+, με την παρατήρηση ότι αναφέρονται σε μεγαλύτερες εμβέλειας (πληθυσμιακά και σε έκταση) περιοχή παρέμβασης.
     Όλες οι παραπάνω επεμβάσεις έχουν ορίζοντα υλοποίησης την 31-12-2006, καταληκτική ημερομηνία για δεσμεύσεις στα πλαίσια του Γ΄ Κ.Π.Σ. 
     Μέσα από την αναθεώρηση του Γ΄ Κ.Π.Σ., η οποία αναμένεται να ολοκληρωθεί με την έγκριση από τις αρμόδιες υπηρεσίες της Ε.Κ. μέχρι 15 Οκτωβρίου 2004 και από την Επιτροπή Παρακολούθησης στις 8 Νοεμβρίου 2004, εξασφαλίζονται για μεν το Ε.Π.Α.Α.-Α.Υ 2000-2006, πρόσθετες πιστώσεις 360 εκ. ευρώ για δε την Κ.Π. Leader+,25,2 εκατ. ευρώ.
     Με βάση τις παραπάνω πρόσθετες πιστώσεις, καθώς και τα υπάρχοντα διαθέσιμα θα προκηρυχθούν μέχρις τέλος του έτους όλες οι δράσεις.
     Ήδη βρίσκονται σε εξέλιξη προκηρύξεις Ομάδων Τοπικής Δράσης μέσα από την Κ.Π. Leader+. 
     Β.1. Το Υπ. Αγροτικής Ανάπτυξης και Τροφίμων από το 2000 και μετέπειτα σύνηψε έξι (6) Προγραμματικές Συμβάσεις με Δήμους του Νομού Ρεθύμνης για την εκτέλεση δημοσίων δασοτεχνικών έργων (ως ο συνημμένος πίνακας), τα οποία κυρίως αποσκοπούν στην ανάδειξη του φυσικού περιβάλλοντος ορεινών και δασικών περιοχών και τη δημιουργία υποδομών υπαίθριας αναψυχής και ανάπτυξης του οικοτουρισμού.
     2. Οι δασικές υπηρεσίες του Νομού εκτελούν επίσης αντίστοιχα έργα και συντηρήσεις υφισταμένων στο πλαίσιο των ετησίων προγραμμάτων τους και των διαθέσιμων πιστώσεων.
     3. Οι αναδασωτικές όμως εργασίες είναι σημειακές και περιορισμένες, λόγω των δυσμενών εδαφικών συνθηκών αλλά και της εντατικής κτηνοτροφίας.
     Ο Υπουργός
     Ε. ΜΠΑΣΙΑΚΟΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     3. Στην με αριθμό 3040/13-9-04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 8247/8-10-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην αριθμ. 3040/2004 ερώτηση, που κατατέθηκε στη Βουλή από το Βουλευτή κ. Δ. Πιπεργιά, σας πληροφορούμε ότι σχετικά με την παράταση της ειδικής επιδότησης ανεργίας, που προβλέπεται στο άρθρο 6 του ν. 2388/1996, για τους απολυμένους των επιχειρήσεων, «Μακεδονικοί Λευκόλιθοι Α.Ε., ΜΑΡΜΕΤΑΛ και ΚΟΙ.Σ.Ε.ΛΙ.Κ Α.Ε.», απαιτείται νομοθετική ρύθμιση, πράγμα που εξετάζεται με ευαισθησία από το Υπουργείο Απασχόλησης και Κοινωνικής Προστασίας.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     4. Στην με αριθμό 3138/15-9-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 328/7-10-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να πληροφορήσετε τον κ. Βουλευτή τα εξής:
     Το έργο της Ύδρευσης Ηρακλείου και Αγίου Νικολάου από το φράγμα Αποσελέμη χρηματοδοτείται από το Ταμείο Συνοχής της Ευρωπαϊκής Ένωσης και έχει ενταχθεί στην ΣΑΕ 076/3 με προϋπολογισμό 154.978.651 ευρώ για μελέτες - Τεχνικό Σύμβουλο-αποζημιώσεις - κατασκευή.
     Το υπόψη έργο δημοπρατήθηκε στις 31.3.2004 και δεν ανοίχθηκαν οι φάκελοι οικονομικών προσφορών μέχρι σήμερα λόγω προσφυγής της «ΜΗΧΑΝΙΚΗ Α.Ε.» στο Συμβούλιο της Επικρατείας, κατά του τρόπου διαγωνισμού με το μαθηματικό τύπο. Η δίκη έγινε στις 17.6.2004 και ανεβλήθη η λήψη απόφασης για τον Απρίλιο του 2005. Επομένως αναμένεται απόφαση περί τα μέσα ή το δεύτερο εξάμηνο του 2005 και εξετάζεται η επαναδημοπράτηση του έργου με την ψήφιση του Νέου Νόμου Ανάθεσης Δημοσίων Έργων.
     Ο Υπουργός
     Γ. ΣΟΥΦΛΙΑΣ»
     5. Στην με αριθμό 3099/14-9-04 ερώτηση του Βουλευτή κ. Νικολάου Σαλαγιάννη δόθηκε με το υπ’ αριθμ. 93460/8-10-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στις με αρ. 3099/14-9-04 ερώτηση και 1906/14-9-2004 αναφορά που κατατέθηκαν στη Βουλή από τους Βουλευτές κυρίους Ν. Σαλαγιάννη και Κ. Ρόβλια σχετικά με δικαστική διένεξη για διαγωνισμό πρόσληψης Αδελφών Νοσοκόμων στο Νοσοκομείο Καρδίτσας, σας πληροφορούμε ότι η αρμόδια υπηρεσία του Υπουργείου μας έχει ήδη προβεί στις απαραίτητες ενέργειες συγκρότησης επιτροπής επιλογής προσωπικού για να επανεξετάσει την πλήρωση 25 θέσεων στο Γενικό Νοσοκομείο Καρδίτσας.
     Ο Υπουργός
     Ν. ΚΑΚΛΑΜΑΝΗΣ»
     6. Στην με αριθμό 3148/15-9-2004 ερώτηση του Βουλευτή κ. Ιωάννου Μπούγα δόθηκε με το υπ’ αριθμ. 1078811/2050/Α0012/4-10-2004 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Απαντώντας στην 3148/15-9-04 ερώτηση που κατέθεσε ο Βουλευτής κ. Ι. Μπούγας, σχετικά με το ανωτέρω θέμα, σας πληροφορούμε ότι, το αίτημα αυτό θα εξεταστεί μέσα στα πλαίσια αναμόρφωσης του φορολογικού συστήματος και εφόσον κριθεί σκόπιμο οι σχετικές ρυθμίσεις θα περιληφθούν στο νέο φορολογικό νομοσχέδιο που πρόκειται να κατατεθεί σύντομα για ψήφιση στη Βουλή.
     Ο Υφυπουργός
     ΑΔΑΜ ΡΕΓΚΟΥΖΑΣ»
     7. Στην με αριθμό 2688/24-8-2004 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 2/50863/7-10-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Απαντώντας στην με αριθ. 2688/24-8-2004 ερώτηση που κατατέθηκε στη Βουλή των Ελλήνων από τους Βουλευτές κυρίους Τζέκη Άγγελο και Χουρμουζιάδη Γεώργιο, σας πληροφορούμε ότι οι δαπάνες λειτουργίας του Περιφερειακού Εργαστηρίου Δημόσιας Υγείας της Περιφέρειας Κεντρικής Μακεδονίας θα καλυφθούν από πιστώσεις που θα προβλεφθούν στον τακτικό προϋπολογισμό οικονομικού έτους 2005.
     Όσον αφορά το αίτημα της Περιφέρειας Κεντρικής Μακεδονίας για την εγγραφή πιστώσεων στον προϋπολογισμό του τρέχοντος έτους για τη λειτουργία του ΠΕΔΥ, σας πληροφορούμε ότι αυτό υπεβλήθη στην υπηρεσία μας μετά την κατάθεση του κρατικού προϋπολογισμού οικονομικού έτους 2004 στη Βουλή των Ελλήνων και ως εκ τούτου δεν υπήρχε δυνατότητα ικανοποίησής του.
     Ο Υφυπουργός
     ΠΕΤΡΟΣ ΔΟΥΚΑΣ»
     8. Στην με αριθμό 3349/21-9-04 ερώτηση της Βουλευτού κ. Χρύσας Μανωλιά δόθηκε με το υπ’ αριθμ. έγγραφο 637/4-10-04 από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε η Βουλευτής κα. Χ. Μανωλιά, σας πληροφορούμε τα εξής:
     Για τις μη καλυπτόμενες από τον ΕΛΓΑ ζημιές που προξενήθηκαν από τις δυσμενείς καιρικές συνθήκες Μαρτίου 2002 – Μαρτίου 2003 (πρόγραμμα RAGBY του ΕΛΓΑ) στις καλλιέργειες δημητριακών του Νομού Ροδόπης, η καταβολή των κρατικών ενισχύσεων θα αρχίσει από 20 Οκτωβρίου 2004.
     Οι μη καλυπτόμενες από τον ΕΛΓΑ ζημιές, που προξενήθηκαν από τις δυσμενείς καιρικές συνθήκες Μαρτίου 2003- Φεβρουαρίου 2004 σε διάφορες καλλιέργειες του Ν. Ροδόπης, περιελήφθησαν στο πρόγραμμα χορήγησης κρατικών ενισχύσεων FAR, το οποίο υποβλήθηκε, προς έγκριση, στην Ε.Ε.
     - Για τις ζημιές που προξενήθηκαν στις καλλιέργειες ζαχαροτεύτλων, οι οικονομικές ενισχύσεις θα καταβληθούν στους δικαιούχους παραγωγούς αμέσως μετά την έγκριση του προγράμματος από την Ε.Ε.
     - Για τις ζημιές που προξενήθηκαν στις καλλιέργειες βάμβακος από το πράσινο σκουλήκι, έχει τεθεί διευκρινιστικό ερώτημα από την Ε.Ε., για τεκμηρίωση του συσχετισμού των μετεωρολογικών στοιχείων με την προσβολή της καλλιέργειας από το πράσινο σκουλήκι. Εάν τα νέα στοιχεία γίνουν αποδεκτά από την Ε.Ε., τότε, μετά την έγκριση του παραπάνω προγράμματος, θα καταβληθούν στους δικαιούχους παραγωγούς οι προβλεπόμενες κρατικές ενισχύσεις.
     Ο Υπουργός
     Ε. ΜΠΑΣΙΑΚΟΣ»
     9. Στην με αριθμό 3302/21-9-04 ερώτηση του Βουλευτή κ. Μιχάλη Μπεκίρη δόθηκε με το υπ’ αριθμ. Β-1145/5-10-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμ. πρωτ. 3302/21-09-04 που κατέθεσε στη Βουλή ο  Βουλευτής κ. Mιχάλης Μπεκίρης, σύμφωνα και με το αριθμ. πρωτ. ΥΠΑ/Δ13/Α/39099/1543/5-10-04, έγγραφο της Υ.Π.Α, σας πληροφορούμε τα παρακάτω:
     Προκειμένου να αντιμετωπισθεί η αυξανόμενη επιβατική κίνηση του αεροδρομίου Αράξου, καταρτίσθηκε και έχει ήδη αρχίσει να υλοποιείται Πρόγραμμα αναπτύξεως του αεροδρομίου, που περιλαμβάνει τα εξής έργα:
     - Επέκταση του κτιρίου του Αεροσταθμού κατά 1.477 τ.μ. και αναδιαρρύθμιση του υπάρχοντος Αεροσταθμού επιφανείας 810 τ.μ.
     Προβλεπόμενο πέρας κατασκευής: Ιούνιος 2005.
     - Επέκταση του δαπέδου σταθμεύσεως αεροσκαφών για δημιουργία δύο επί πλέον θέσεων σταθμεύσεως αεροσκαφών και ανακατασκευή του καθέτου τροχοδρόμου. Το έργο δημοπρατήθηκε από την ΕΥΔΕ Α/Δ Ν. Ελλάδος και την 1 η Μαρτίου 2004 υπεγράφη η σχετική Σύμβαση.
     Ο προϋπολογισμός των ανωτέρω έργων ανέρχεται σε 17,70 εκ. ευρώ, τα δε έργα δημοπρατήθηκαν ως ενιαίο σύνολο από την ΕΥΔΕ Α/Δ Ν. Ελλάδος.
     Από τα αναφερθέντα έργα μόνον η επέκταση του δαπέδου σταθμεύσεως αεροσκαφών είχε χαρακτηρισθεί ως ολυμπιακό έργο και περατώθηκε εγκαίρως πριν από την έναρξη των Ολυμπιακών Αγώνων.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
     10. Στην με αριθμό 3396/22-9-04 ερώτηση των Βουλευτών κυρίων Τάκη Τσιόγκα, Νικολάου Γκατζή και Αντωνίου Σκυλλάκου δόθηκε με το υπ’ αριθμ. Β-1137/5-10-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 3396/22-9-2004 που κατέθεσαν στη Βουλή οι Βουλευτές κύριοι Τάκης Τσιόγκας, Νίκος Γκατζής και Aντώνης Σκυλλάκος σχετικά με την κατασκευή γέφυρας για τη διάβαση πεζών, πάνω από τις σιδηροδρομικές γραμμές, στη θέση του Σ..Σ Ραψάνης Λάρισας, κατά το λόγο αρμοδιότητας του Υπ.Μ.Ε., σύμφωνα και με το αριθμό 67692/29-9-2004 έγγραφο του Οργανισμού Σιδηροδρόμων Ελλάδος, σας πληροφορούμε τα πιο κάτω:
     Ο ΟΣΕ έχοντας διαπιστώσει τον υπαρκτό κίνδυνο από τη γειτνίαση της σιδηροδρομικής γραμμής και του οικισμού Σ.Σ. Ραψάνης και αναγνωρίζοντας την ανάγκη σύνδεσης των δύο περιοχών που αναπτύσσονται εκατέρωθεν της σιδηροδρομικής γραμμής, έχει ήδη δρομολογήσει, την κατασκευή πεζογέφυρας για τη διέλευση των κατοίκων από τη μία πλευρά των σιδηροδρομικών γραμμών προς την άλλη, και επί πλέον την κατασκευή περίφραξης προστασίας των περιοχών του οικισμού που είναι σε άμεση επαφή με τη γραμμή.
     Η διαδικασία για την ανάθεση του παραπάνω έργου έχει καθυστερήσει, εν αναμονή της εφαρμογής του νέου νόμου για τα δημόσια έργα. Προβλέπεται όμως ότι, με την επανέναρξη των δημοπρασιών και δεδομένου ότι το έργο προωθείται από την θυγατρική του ΟΣΕ, ΕΡΓΟΣΕ,κατά προτεραιότητα, σε μικρό χρονικό διάστημα (εντός του Α΄ εξαμήνου του 2005) η κατασκευή του θα έχει ολοκληρωθεί.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
     11. Στην με αριθμό 3251/17-9-04 ερώτηση των Βουλευτών κυρίων Ευσταθίου Κουτμερίδη, Ιωάννου Κουτσούκου και Ανδρέα Μακρυπίδη δόθηκε με το υπ’ αριθμ. 1078961/4454/0002Α/5-10-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Απαντώντας στο με αριθμό 382/23-9-04 έγγραφό σας, με το οποίο μας διαβιβάσατε την υπ' αριθμ. 3251/17-9-04 ερώτηση των Βουλευτών Ευστ. Κουτμερίδη, Iωάννη Κουτσούκου και Ανδρέα Μακρυπίδη για τις μετακινήσεις των εφοριακών υπαλλήλων από τα Eλεγκτικά Κέντρα, σας γνωρίζουμε τα κάτωθι:
     Όπως είναι ήδη γνωστό, τα Τοπικά Ελεγκτικά Κέντρα (ΤΕΚ), πρόκειται να καταργηθούν, με σκοπό την αποτελεσματικότερη λειτουργία του κρατικού ελεγκτικού μηχανισμού.
     Έτσι, στα πλαίσια της ανωτέρω αναδιοργάνωσης των υπηρεσιών του Υπουργείου Οικονομικών, αποφασίστηκαν οι μετακινήσεις των εφοριακών υπαλλήλων των ΤΕΚ προς τις Δ.Ο.Υ, με σκοπό οι τελευταίες να ενισχυθούν, ενόψει και του μεγάλου όγκου εργασίας, λόγω της περαίωσης των εκκρεμών φορολογικών υποθέσεων. Στη συνέχεια, το Β΄ Υπηρεσιακό Συμβούλιο στη συνεδρίασή του στις 20-9-2004, διατύπωσε τη σύμφωνη γνώμη του για τις αποσπάσεις των ανωτέρω εφοριακών υπαλλήλων και ακολούθως εκδόθηκε η υπ’ αριθμ. 1074180/3980/0002Α/23-9-04 απόφαση αποσπάσεως.
     Συνεπώς, όπως προκύπτει από τα ανωτέρω, τακτοποιήθηκε και με τη σύμφωνη γνώμη του Β΄ Υπηρεσιακού Συμβουλίου το θέμα.
     Όσον αφορά το δεύτερο ερώτημα, οι μετακινήσεις έγιναν μόνο από τα ΤΕΚ τα οποία πρόκειται να καταργηθούν και αντίθετα με τα ισχυριζόμενα οι μετακινήσεις των υπαλλήλων έχουν ως στόχο την ενίσχυση των Δ.Ο.Υ. για την καλύτερη λειτουργία τους, προκειμένου να επιτευχθούν ευνοϊκότερες συνθήκες για την πορεία είσπραξης των δημοσίων εσόδων.
     Ο Υφυπουργός
     ΑΔΑΜ ΡΕΓΚΟΥΖΑΣ»
     12. Στην με αριθμό 3243/17-9-04 ερώτηση του Βουλευτή κ. Κων/νου Καΐσερλη δόθηκε με το υπ’ αριθμ. 37105/ΕΥΣΣΑΑΠ1597/4-10-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σχετικά με την ερώτηση με αρ. πρωτ. 3243/17.9.2004 του Βουλευτή κ. Κώστα Καΐσερλή και σε ότι αφορά θέματα αρμοδιότητάς μας, σας γνωρίζουμε τα ακόλουθα:
     Ο προσδιορισμός της μεθόδου σχεδιασμού και προγραμματισμού για την οικονομική κοινωνική και χωρική Συνοχή της Ευρωπαϊκής Ένωσης για την περίοδο 2007-2013 καθώς και το ύψος των μέσων και των πόρων που θα διατεθούν για τη νέα περίοδο αποτελεί το αντικείμενο συζήτησης των αρμοδίων οργάνων στα οποία συμμετέχουν όλα τα Κράτη Μέλη της Ένωσης. Η διαπραγμάτευση ξεκίνησε το Φεβρουάριο του 2004 με τη δημοσίευση της συνολικής πρότασης της Ευρωπαϊκής Επιτροπής. Η ολοκλήρωση των διαδικασιών αυτών και η τελική υιοθέτηση από το Ευρωπαϊκό Συμβούλιο Κορυφής εκτιμάται ότι θα ολοκληρωθεί στο τέλος του 2005 με αρχές του 2006.
     Σύμφωνα με τα παραπάνω η επιλογή των περιφερειών που θα ενισχυθούν από τα Διαρθρωτικά Ταμεία καθώς και το ύψος των πόρων που θα λάβουν δεν είναι καθορισμένη και βρίσκεται στο στάδιο της διαπραγμάτευσης. Ειδικότερα, για την Περιφέρεια του Νοτίου Αιγαίου, σύμφωνα με εκτιμήσεις της Eurostat και της Γ.Δ. Περιφερειακής Πολιτικής της Επιτροπής, θα είναι επιλέξιμη Περιφέρεια για το Στόχο «Περιφερειακή Ανταγωνιστικότητα και Απασχόληση» (πρώην Στόχοι 2 και 3). Η κατάταξη αυτή προκύπτει από το μέσο όρο του κατά κεφαλή ΑΕΠ της Περιφέρειας για τα έτη 1999-2001 το οποίο ανέρχεται στο 76,59% του μέσου όρου της ΕΕ-15 και ξεπερνά το 75% του Κοινοτικού μέσου όρου της ΕΕ-15, ενώ ανέρχεται στο 84,15% της ΕΕ-25 (Eurostat 12/02/2004 + DG Regio). Το Νότιο Αιγαίο, όπως και άλλες 11 περιοχές της Ευρωπαϊκής Ένωσης που εξέρχονται από το Στόχο 1 λόγω ανάπτυξης, θα επωφεληθεί, σύμφωνα με την πρόταση της Επιτροπής, από μια μεταβατική στήριξη (phasing-in), αντίστοιχη της τρέχουσας περιόδου. Το καθεστώς αυτό προβλέπει στήριξη περιορισμένου χρόνου και μειούμενη.
     Επίσης, στην Τρίτη Έκθεση για την Οικονομική και Κοινωνική Συνοχή η Ευρωπαϊκή Επιτροπή αναγνωρίζει την ανάγκη στήριξης των περιοχών με φυσικά και γεωγραφικά μειονεκτήματα, όπως οι απόκεντρες περιοχές, τα νησιά, οι ορεινές περιοχές και οι αραιά κατοικημένες περιοχές, οι οποίες είναι οικονομικά ευάλωτες και έχουν ειδικά προβλήματα πρόσβασης στην υπόλοιπη ΕΕ.
     Για τη στήριξη των περιοχών αυτών στο σχέδιο του Γενικού Κανονισμού της Επιτροπής, προβλέπεται η δυνατότητα υψηλότερου ποσοστού συγχρηματοδότησης και προτείνεται να ληφθεί μέριμνα σε εθνικό επίπεδο, στο πλαίσιο της επικουρικότητας. Τα Κράτη-Μέλη και οι περιοχές Στόχου «Περιφερειακή Ανταγωνιστικότητα και Απασχόληση» θα έχουν τη δυνατότητα να αυξήσουν τη μέγιστη Κοινοτική συνεισφορά (50%) κατά 5%, όταν το πρόγραμμα ή μέρος του προγράμματος αφορά αυτές τις περιοχές (άρθρο 52.1 α).
     Επίσης, σύμφωνα με το προτεινόμενο κανονιστικό πλαίσιο, το Νότιο Αιγαίο θα ωφεληθεί και από τους κοινοτικούς πόρους του Στόχου «Ευρωπαϊκή Χωρική Συνεργασία», με σκοπό την προώθηση λύσεων σε κοινά προβλήματα με άλλες Περιφέρειες και Κράτη εκτός Ελλάδας, ειδικότερα για τις συνοριακές περιοχές με Κράτη εκτός ΕΕ.
     Η Ελληνική πλευρά, σε όλα τα φόρα και τις διαπραγματεύσεις που πραγματοποιούνται, τονίζει πάντα την ανάγκη ειδικής μεταχείρισης των περιοχών με φυσικά και γεωγραφικά μειονεκτήματα. Επισημαίνει επίσης, ότι το Σχέδιο του Γενικού Κανονισμού θα πρέπει να συνάδει με τη νέα Συνταγματική Συνθήκη της Ευρωπαϊκής Ένωσης, στην οποία υπάρχει συγκεκριμένη αναφορά για περιοχές με γεωγραφικά μειονεκτήματα (όπως νησιά) για τις οποίες απαιτείται ειδική μέριμνα (Μέρος 3, άρθρο ΙΙΙ-116).
     Όσον αφορά στο τρίτο ερώτημα, σε πιθανή συγχώνευση των Περιφερειών Βορείου και Νοτίου Αιγαίου που ενδεχομένως θα έδινε το δικαίωμα στη δεύτερη να συνεχίσει και κατά τη νέα προγραμματική περίοδο να απολαμβάνει πόρων αντίστοιχων με την τρέχουσα, είναι ιδιαίτερα επισφαλές να υποστηριχθεί τέτοια απάντηση, με βάση τα σημερινά στοιχεία.
     Σε κάθε περίπτωση, συγχώνευση Περιφερειών απαιτεί αλλαγή της διοικητικής διάρθρωσης της χώρας, θέμα που αποτελεί αρμοδιότητα του ΥΠΕΣΔΔΑ.
     Ο Υφυπουργός
     ΧΡΗΣΤΟΣ ΦΩΛΙΑΣ»
     13. Στην με αριθμό 3185/16-9-04 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 42588/6-9-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στην παραπάνω ερώτηση που κατέθεσε η Βουλευτής κ. Μαρία Δαμανάκη και κατόπιν του αριθ. Γ.Γ. 5119/27.9.04 εγγράφου της Περιφέρειας Αττικής, σας πληροφορούμε τα εξής:
     Τα άτομα που υπηρετούσαν στις Δ/νσεις Αλλοδαπών και Μετανάστευσης Αθηνών, Δυτικής Αττικής, Πειραιά και Ανατολικής Αττικής είχαν απασχοληθεί με σύμβαση μίσθωσης έργου μέσω του Περιφερειακού Ταμείου Ανάπτυξης Αττικής και μέσω της Ε.Ε.Τ.Α.Α. για εκτέλεση συγκεκριμένου έργου μέχρι τις 31.07.04.
     Ειδικότερα για τη Δ/νση Αλλοδαπών και Μετανάστευσης Αθηνών είχαν σύμβαση μίσθωσης έργου μέσω του Περιφερειακού Ταμείου Ανάπτυξης Αττικής 35 άτομα και μέσω της ΕΕΤΑΑ 26, για τη Δ/νση Αλλοδαπών και Μετανάστευσης Δυτικής Αττικής και Πειραιά είχαν σύμβαση μίσθωσης έργου μέσω του ΠΤΑ 6 άτομα και μέσω της ΕΕΤΑΑ 14, για τη Δ/νση Αλλοδαπών και Μετανάστευσης Ανατολικής Αττικής είχαν σύμβαση μίσθωσης έργου μέσω του ΠΤΑ 6 άτομα και μέσω της ΕΕΤΑΑ 9. Η Δ/νση Αστικής Κατάστασης της Περιφέρειας απασχολούσε με σύμβαση έργου μέσω του ΠΤΑ 7 άτομα. Το σύνολο δηλαδή των ατόμων με σύμβαση έργου για τις τέσσερις Δ/νσεις μέσω του ΠΤΑ ανέρχεται σε 54 και μέσω της ΕΕΤΑΑ σε 49 άτομα.
     Τα ανωτέρω άτομα είχαν το δικαίωμα υποβολής αίτησης στα αρμόδια όργανα μέσα στην προθεσμία που όριζε το Π.Δ. 164/2004 «Ρυθμίσεις για τους εργαζομένους με συμβάσεις ορισμένου χρόνου στο δημόσιο τομέα» (ΦΕΚ 134 Α΄/19.7.2004) παρά το γεγονός ότι έληξε η σύμβαση μίσθωσης έργου. Τα εν λόγω άτομα, αν έχουν τις νόμιμες προϋποθέσεις θα τύχουν μετατροπής των συμβάσεων τους σε αορίστου χρόνου.
     Επί πλέον τα νέα άτομα που υπέγραψαν μίσθωση έργου, σύμφωνα με τις διατάξεις του άρθρου 6 παρ. 2 του Ν. 2527/1997 χωρίς να υποκρύπτεται εξαρτημένη εργασία δεν προσελήφθησαν σε συγκεκριμένες θέσεις, ώστε να γεννάται το πρόβλημα ότι οι θέσεις είναι καλυμμένες και όσοι μονιμοποιηθούν δε θα υπάρχουν θέσεις για να προσληφθούν, δεδομένου ότι η απασχόληση με σύμβαση μίσθωσης έργου δεν είναι πρόσληψη.
     Συμπληρωματικά σας γνωρίζουμε ότι:
     1. Ανανέωση ή παράταση της σύμβασης μίσθωσης έργου απαγορεύεται και είναι αυτοδικαίως άκυρη.
     2. Τα άτομα που υπογράφουν σύμβαση έργου δεν είναι υπάλληλοι.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     14. Στην με αριθμό 1561/18.6.04 ερώτηση των Βουλευτών κυρίων Βασιλείου Κεγκέρογλου, Στυλιανού Ματζαπετάκη, Μανόλη Στρατάκη, Ευαγγελίας Σχοιναράκη-Ηλιάκη και Μάνου Φραγκιαδουλάκη δόθηκε με το υπ’ αριθμ. 179/8.7.04 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθ. πρωτ. 1561/18-06-2004 εγγράφου σας, με το οποίο μας διαβιβάστηκε ερώτηση των Βουλευτών κ.κ. Β. Κεγκέρογλου, Στ. Ματζαπετάκη, Μ. Στρατάκη, Ε. Σχοιναράκη-Ηλιάκη και Μ. Φραγκιαδουλάκη που κατατέθηκε στη Βουλή των Ελλήνων, σας γνωρίζουμε τα ακόλουθα:
     1. Το ΥΕΝ, στο πλαίσιο χάραξης και συντονισμού της Εθνικής Λιμενικής Πολιτικής έχει τοποθετηθεί θετικά επί της παραχώρησης χρήσης αιγιαλού παραλίας για την εκτέλεση έργων ανάπλασης παραλιακού μετώπου της ευρύτερης περιοχής Καράβολα έως Μάχης Κρήτης. Επίσης, έχει τοποθετηθεί θετικά επί της παραχώρησης χρήσης αιγιαλού - παραλίας για την εκτέλεση του έργου «Μελέτη ανάπλασης παραλιακού μετώπου της περιοχής του Παγκρήτιου Σταδίου».
     2. Η μελέτη, η εκτέλεση και η χρηματοδότηση του συνόλου των έργων είναι νομαρχιακού επιπέδου και ανήκει στον Οργανισμό Ανάπτυξης Ανατολικής Κρήτης, το Δήμο Ηρακλείου και την οικεία Νομαρχιακή Αυτοδιοίκηση.
     Το ΥΕΝ, θα υποβοηθήσει στην εξασφάλιση της χρηματοδότησης εκτέλεσης των έργων.
     Ο Υπουργός
     ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     15. Στην με αριθμό 1536/04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. Υ/1 Α/20 Α/9.7.04 έγγραφο από τον Υπουργό Επικρατείας η ακόλουθη απάντηση:
     «Σε συνέχεια της υπ’ αριθμ. πρωτ. Υ/IΑ/1.7.04 απάντησής μας στην ερώτηση αρ. 1536/04 του Βουλευτή κ. Μ. Καρχιμάκη, σας γνωστοποιούμε ότι, όπως με νεότερο έγγραφό της μας πληροφόρησε η ΕΡΤ-Α.Ε., η περιοχή της ΕΛΟΥΝΤΑΣ καλύπτεται πλέον κανονικά με τα προγράμματά της (ΕΤ-1 και ΝΕΤ), τα οποία εκπέμπονται από τη νέα θέση.
     Ο Υπουργός
     Θ. ΡΟΥΣΟΠΟΥΛΟΣ»
     16. Στην με αριθμό 1504/16.6.04 ερώτηση του Βουλευτή κ. Κωνσταντίνου Καισερλή δόθηκε με το υπ’ αριθμ. 61/5.7.04 έγγραφο από τον Υπουργό Δικαιοσύνης η ακόλουθη απάντηση: 
     «Παρακαλούμε να πληροφορήσετε τον κ. Βουλευτή ότι το 1999 ενεγράφη στο Πρόγραμμα Δημόσιων Επενδύσεων (Π.Δ.Ε) και ανατέθηκε με την υπουργική απόφαση 4236/28-5-1997 (ΦΕΚ 774Β΄/29-8-1997) στην «ΘΕΜΙΣ ΚΑΤΑΣΚΕΥΑΣΤΙΚΗ Α.Ε» η «Μελέτη, δημοπράτηση της κατασκευής, επίβλεψη και παραλαβή του Δικαστικού Μεγάρου Κω».
     Για την εκπόνηση της μελέτης του Δικαστικού Μεγάρου Κω με ενδεικτικό προϋπολογισμό 381.551 ευρώ, πραγματοποιήθηκε χρηματοδότηση-εκταμίευση προς την «ΘΕΜΙΣ ΚΑΤΑΣΚΕΥΑΣΤΙΚΗ» μόνον 161.403 ευρώ, με αποτέλεσμα να μην έχει ολοκληρωθεί ούτε η προμελέτη του έργου.
     Για το 2004, παρά τις οικονομικές δυσκολίες, έχει ζητηθεί από το Υπουργείο Οικονομικών (Συλλογικές Αποφάσεις Μελετών - Σ.Α.Μ) επιπλέον χρηματοδότηση 80.000 ευρώ για την ολοκλήρωση της προμελέτης.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     17. Στην με αριθμό 1473/15.6.04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. ΥΠΠΟ/ΓΡ.ΑΝ.ΥΠ./ΚΕ/125/5.7.04 έγγραφο από την Αναπληρωτή Υπουργό Πολιτισμού η ακόλουθη απάντηση:
     «Σχετικά με την υπ' αριθμ. 1473/15.06.2004 ερώτηση του Βουλευτή κ. Βασίλειου Κεγκέρογλου, σας γνωρίζουμε τα εξής:
     Το γήπεδο Ατσαλένιου στο Ηράκλειο είχε επιλεγεί ως Ολυμπιακό Προπονητήριο στον αρχικό προγραμματισμό της ΕΥΔΕ. Στην συνέχεια η Υπηρεσία για λόγους περιστολής δαπανών, περιέκοψε το έργο αυτό από τον διαγωνισμό των Ολυμπιακών Προπονητηρίων του Ηρακλείου στoν οποίο συμπεριλαμβάνονται τα γήπεδα του ΟΦΗ, του Βαρδινογιάννειου Αθλητικού Κέντρου του Ηροδότου και του Εργοτέλη. Εν συνεχεία επειδή ο προβλεπόμενος ηλεκτροφωτισμός του Ηροδότου δεν μπορούσε να υλοποιηθεί λόγω πολύ κοντινής θέσης στον αεροδιάδρομο Ηρακλείου, ενημερώθηκε η Υπηρεσία από την ΥΠΑ για το θέμα αυτό, και η Οργανωτική Επιτροπή Ολυμπιακών Αγώνων - Αθήνα 2004 Α.Ε., γνωστοποίησε την επιθυμία να ενταχθεί το γήπεδο του Ατσαλένιου ως αναπληρωματικό γήπεδο στην εν ενεργεία εργολαβία.
     Η Ο.Ε.Ο.Α. - Αθήνα 2004 Α.Ε. είχε εξαιρέσει το γήπεδο Aτσαλένιου από τα κύρια προπονητήρια και το είχε εντάξει στα αναπληρωματικά διότι δεν ικανοποιούσε τις προϋποθέσεις για Ολυμπιακό Προπονητήριο κυρίως όσον αφορά τις διαστάσεις του αγωνιστικoύ χώρου.
     Ήδη στο παραπάνω γήπεδο έχει γίνει με την εν εξελίξει εργολαβία, πλήρης ανακατασκευή των χώρων κάτω από τις κερκίδες και εργασίες συντήρησης του ηλεκτροφωτισμού του γηπέδου (αλλαγή προβολέων και έλεγχος δικτύου). Δεν έχει γίνει καμία εργασία αφαίρεσης του υπάρχοντα χλοοτάπητα, γιατί δεν υπήρχε χλοοτάπητας ούτε αρδευτικό σύστημα, εκτός από τον κηπευτικό χώρο.
     Συμπερασματικά όμως δεν μπορούν να γίνουν με την εν εξελίξει εργολαβία και εργασίες τοποθέτησης νέου χλοοτάπητα γιατί η εργολαβία έχει καλύψει τις δυνατότητες της Νομοθεσίας Ν. 1418/84 (μέγιστη υπέρβαση εργασιών 50% της συμβατικής δαπάνης) για πρόσθετες εργασίες που αφορούσαν εκτός από τις εργασίες του γηπέδου του Ατσαλένιου και τα γήπεδα του ΟΦΗ και Βαρδινογιάννειου Αθλητικού Κέντρου που είναι τα κύρια προπονητήρια γήπεδα για τους Αγώνες.
     Η ΥΠΟΥΡΓΟΣ
     ΦΑΝΗ ΠΕΤΡΑΛΙΑ-ΠΑΛΛΗ»
     18. Στην με αριθμό 1443/15.6.04 ερώτηση του Βουλευτή κ. Ευσταθίου Κουτμερίδη δόθηκε με το υπ’ αριθμ. 293/8.7.04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής Κ. Σ. Κουτμερίδης, για τα θέματα της αρμοδιότητάς μας, σας πληροφορούμε τα εξής:
     1. Οι μη καλυπτόμενες από τον ΕΛ.Γ.Α. ζημιές που προκλήθηκαν από τις υπερβολικές και παρατεταμένες βροχοπτώσεις Μαρτίου 2002 - Μαρτίου 2003 στις καλλιέργειες φθινοπωρινής πατάτας των Κοινοτήτων Άνω Βροντούς και Ορεινής του Ν. Σερρών, περιλαμβάνονται στο πρόγραμμα χορήγησης Κρατικών Ενισχύσεων RAGBY, το οποίο εγκρίθηκε από την Ευρωπαϊκή Επιτροπή (Ε.Ε.) στις 23-4-04.
     Μετά την υπογραφή των σχετικών Υπουργικών Αποφάσεων (ΚΥ Α και εφαρμοστική) θα διατυπωθούν και θα κοινοποιηθούν τα πορίσματα εκτιμήσεων καθώς και οι πίνακες δικαιούχων.
     Οι οικονομικές ενισχύσεις θα καταβληθούν το συντομότερο δυνατό.
     2. Η πατάτα δεν καλύπτεται από την Κοινή Οργάνωση Αγοράς (ΚΟΑ) Οπωροκηπευτικών (Καν. 2200/96) και συνεπώς δεν υπάρχουν κοινοτικά παρεμβατικά μέτρα. Η κάθε μορφής εθνική παρέμβαση δεν πρέπει να είναι αντίθετη με το κοινοτικό καθεστώς περί ανταγωνισμού.
     Η απώλεια εισοδήματος των πατατοπαραγωγών εξ αιτίας χαμηλών τιμών πώλησης της πατάτας, δεν καλύπτεται ασφαλιστικά από τον ΕΛ.Γ.Α. και δεν αποζημιώνεται, σύμφωνα με τον Κανονισμό Ασφάλισης Φυτικής Παραγωγής και ούτε εντάσσεται σε πρόγραμμα χορήγησης Κρατικών Ενισχύσεων (αρμοδιότητας ΠΣΕΑ) βάσει των Κοινοτικών Κατευθυντήριων Γραμμών.
     3. Σε συνεννόηση με εκπροσώπους των πατατοπαραγωγών έχει αποφασιστεί η ένταση των ελέγχων σε περιφερειακό επίπεδο από τις αρμόδιες υπηρεσίες.
     Τα θέματα των πατατοπαραγωγών εξετάστηκαν στις 10-6-2004 σε σύσκεψη υπό την προεδρία του Υφυπουργού Ανάπτυξης κ. Παπαθανασίου με τη συμμετοχή του Γενικού Γραμματέα του Υπ. Αγροτικής Ανάπτυξης και Τροφίμων κ. Θωμά Αληφακιώτη.
     4. ΄Οσον αφορά τα μέτρα για τη διασφάλιση τιμής εμπορίας της πατάτας, αρμόδιο να απαντήσει είναι το Υπουργείο Ανάπτυξης στο οποίο κοινοποιούμε το έγγραφό μας με αντίγραφο της ερώτησης 1443/15-6-04.
     Ο Υφυπουργός
     Ε. ΜΠΑΣΙΑΚΟΣ»
     19. Στην με αριθμό 1492/16.6.04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 59/14.6.04 έγγραφο από τον Υπουργό Δικαιοσύνης η ακόλουθη απάντηση:
     «Παρακαλούμε να πληροφορήσετε τον κ. Βουλευτή ότι στις 19-2-2004 ο Δήμαρχος Σερρών κ. Μωυσιάδης απέστειλε στον τότε Υπουργό Δικαιοσύνης κ. Πετσάλνικο, πρόταση ανταλλαγής του κτιρίου του νυν Δικαστικού Μεγάρου Σερρών με δημοτικό οικόπεδο και ζήτησε τη συγκρότηση αρμόδιας Επιτροπής για τον έλεγχο της καταλληλότητας του οικοπέδου. Ωστόσο, η προηγούμενη ηγεσία του Υπουργείου Δικαιοσύνης δεν προέβη σε καμία περαιτέρω ενέργεια.
     Στις 7-4-2002 ο Δήμαρχος Σερρών διατύπωσε το ίδιο αίτημά στην εταιρία «ΘΕΜΙΣ ΚΑΤΑΣΚΕΥΑΣΤΙΚΗ Α.Ε» η οποία με απόφαση του Διευθύνοντος Συμβούλου κ. Σκούρα, συγκρότησε Επιτροπή αξιολόγησης της καταλληλότητας του προσφερόμενου από το Δήμο Σερρών οικοπέδου.
     Η ως άνω Επιτροπή μετέβη στις 4/6/2004 στις Σέρρες, όπου επισκέφθηκε και το προσφερόμενο οικόπεδο και το νυν Δικαστικό Μέγαρο Σερρών και συνέταξε σχετική εισήγηση, σύμφωνα με την οποία το προσφερόμενο οικόπεδο κρίνεται κατάλληλο για την ανέγερση του νέου Δικαστικού Μεγάρου Σερρών, με την προϋπόθεση ότι αυτό θα επιβεβαιωθεί και από την αναγκαία εδαφοτεχνική μελέτη.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     20. Στην με αριθμό 3097/14-9-2004 ερώτηση των Βουλευτών κυρίων Νικολάου Γκατζή και Τάκη Τσιόγκα δόθηκε με το υπ’ αριθμ. 97477/ΙΗ/6-10-2004 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 3097/14-9-2004 την οποία κατέθεσαν οι Βουλευτές κ.κ. Νικ. Γκατζής και Τάκης Τσιόγκας και αφορά στο 19° Δημοτικό Σχολείο Καρδίτσας, σας γνωρίζουμε τα ακόλουθα:
     1. Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και Π.Δ. 30/1996).
     Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ΄ Κ.Π.Σ.).
     Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Eπενδύσεων (Σ.Α.Ε. 047/6) για οικόπεδα μελέτες και κατασκευές χωρίς περαιτέρω παρέμβαση μέσα στο Νομό.
     Η Νομαρχιακή Αυτοδιοίκηση Καρδίτσας στην τριετία 2001 - 2003 επιχορηγήθηκε με τα κατωτέρω ποσά από τις πιστώσεις του Εθνικού Π.Δ.Ε. του ΥΠ.Ε.Π.Θ. μέσω του ΟΣΚ Α.Ε.
     2001
     Για οικόπεδα - μελέτες – κατασκευές                               110.000.000 Δρχ.
     2002
     Για οικόπεδα - μελέτες – κατασκευές                               352.164,34 Ευρώ
     2003
     Για οικόπεδα - μελέτες – κατασκευές                               720.000,00 Ευρώ
     Το έτος 2004 η Νομαρχιακή Αυτοδιοίκηση Καρδίτσας έχει επιχορηγηθεί με το ποσό των 450.000,00 ευρώ για οικόπεδα μελέτες και κατασκευές σχολικών κτιρίων από το Π.Δ.Ε. του ΥΠ.Ε.Π.Θ.
     Αντίστοιχα σε ετήσιες επιχορηγήσεις προς τους ΟΤΑ για επισκευές και συντηρήσεις των σχολικών κτιρίων προβαίνει το ΥΠΕΣΔΔΑ.
     2. Ειδικότερα όσον αφορά στη στέγαση του 19ου Δημοτικού Σχολείου Καρδίτσας, σας γνωρίζουμε ότι η Νομαρχιακή Αυτοδιοίκηση Καρδίτσας μας πληροφόρησε ότι το εν λόγω θέμα έχει απασχολήσει τις αρμόδιες Υπηρεσίες της από την άνοιξη του 2004, κατ' αρχήν αποφασίστηκε να διερευνηθεί από τη Διεύθυνση της Π/θμιας Εκπαίδευσης η δυνατότητα φιλοξενίας του σχολείου σε άλλο κτίριο δημοσίας Εκπαίδευσης ή δημοσίου χαρακτήρα.
     Η προσπάθεια αυτή απέβη άκαρπη και στη συνέχεια τέθηκε από την Π/θμια Εκπαίδευση το αίτημα μίσθωσης κτιρίου από την Νομαρχιακή Αυτοδιοίκηση Καρδίτσας λόγω αρμοδιότητας.
     Η Νομαρχιακή Αυτοδιοίκηση Καρδίτσας έχει ήδη προχωρήσει σε δημόσια πρόσκληση εκδήλωσης ενδιαφέροντος για μίσθωση κτιρίου επί τριετία. Κατατέθηκε μία προσφορά, η οποία βρίσκεται στο στάδιο αξιολόγησης από άποψη καταλληλότητος.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
     21. Στην με αριθμό 3046/13-9-2004 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 97051-ΙΗ/6-10-2004 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 3046/13.9.2004, την οποία κατέθεσε ο Βουλευτής κ. Νίκος Νικολόπουλος και αφορά σε διορισμούς εκπαιδευτικών, σας γνωρίζουμε τα ακόλουθα:
     Σύμφωνα με την αριθμ. 411/2004 γνωμοδότηση του Νομικού Συμβουλίου του Κράτους, όσον αφορά στην κάλυψη των κενών θέσεων μετά την εξάντληση του πίνακα διοριστέων του Α.Σ.Ε.Π. και εφόσον δεν έχει πληρωθεί ο αριθμός των προκηρυχθεισών θέσεων, «διορίζονται οι υποψήφιοι που έχουν, λόγω βαθμολογίας, καταταγεί στον πίνακα επιτυχόντων του Α.Σ.Ε.Π., ασχέτως εάν η σειρά κατάταξής τους επέτρεπε αρχικώς και το διορισμό τους, και μόνον μετά την εξάντληση του αριθμού των υποψηφίων αυτών, είναι επιτρεπτός κατά νόμον ο διορισμός σε κενές θέσεις αναπληρωτών εκπαιδευτικών του άρθρου 138 του Ν .2725/1999».
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
     22. Στην με αριθμό 3067/13-9-2004 ερώτηση του Βουλευτή κ. Κωνσταντίνου Ρόβλια δόθηκε με το υπ’ αριθμ. 50857/6-10-2004 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, σας πληροφορούμε ότι στο Πρόγραμμα ΕΠΤΑ Περιφέρειας Θεσσαλίας είναι ενταγμένο, για το Δήμο Αργιθέας Ν. Καρδίτσας, το έργο «Βελτίωση οδικού δικτύου Μεσοβούνι - Θερινό - Ανθηρό» με προϋπολογισμό 683.136,11 € και πληρωμές 682.255,70 €. Η ένταξη νέων έργων του Δήμου είναι δυνατό να επιτευχθεί, εάν προταθεί από το Δήμο για να χρηματοδοτηθεί από το σχεδιαζόμενο Νέο Αναπτυξιακό Πρόγραμμα του ΥΠΕΣΔΔΑ.
     Επίσης η Ν.Α. Καρδίτσας αντιμετώπισε το πρόβλημα στη θέση «Μεγάλη Σκάλα» κατά τα έτη 1999-2000 με την εργολαβία που συστήθηκε και χρηματοδοτήθηκε από το ΕΑΠΝΑ (ΣΑΕ 006/1) συνολικού ποσού 398.270,00 €.
     Πέραν τούτου η Ν.Α. Καρδίτσας χρηματοδοτήθηκε με την αρ.32/21.06.04 Απόφαση του ΥΠΕΣΔΔΑ, με το ποσό των 250.000,00 € για την αντιμετώπιση προβλημάτων που προκλήθηκαν από καταστροφές.
     Ο Υφυπουργός
     Α. ΝΑΚΟΣ»
     23. Στην με αριθμό 3088/14-9-2004 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. 50860/6-10-2004 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, σας πληροφορούμε ότι στο Β΄ Κ.Π.Σ. είχε ενταχθεί η μελέτη του «Πολυδύναμου Κέντρου Στήριξης Κτηνοτροφίας» με ποσό 310.000 ευρώ, η οποία περατώθηκε τον Αύγουστο του 2004. Η ένταξη της κατασκευής του έργου στο Γ΄ Κ.Π.Σ., στα πλαίσια του Μέτρου 1.6. θα πραγματοποιηθεί, εφόσον διαπιστωθεί η ωριμότητα του έργου.
     Ο Υφυπουργός
     Α. ΝΑΚΟΣ»
     24. Στην με αριθμό 3063/13-9-2004 ερώτηση του Βουλευτή κ. Λεωνίδα Γρηγοράκου δόθηκε με το υπ’ αριθμ. Β-1169/6-10-2004 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 3063/13-9-2004, που κατέθεσε στη Βουλή ο Βουλευτής κ. Λεωνίδας Γρηγοράκος, σας γνωρίζουμε ότι σύμφωνα με το νόμο ν. 2963/2001, άρθρο 16, η εποπτεία των φορέων παροχής συγκοινωνιακού έργου ασκείται από τον οικείο Νομάρχη. Οι Ο.Τ.Α. μπορούν να αναλάβουν την μετακίνηση κατοίκων των δημοτικών διαμερισμάτων από και προς το κέντρο του Δήμου, εφόσον δεν εξυπηρετείται από υφιστάμενη γραμμή (άρθρο 18 του ιδίου νόμου).
     Για το θιγόμενο με την Ερώτηση θέμα, διαβιβάζουμε το με α.π. 3762/20-9-2004 έγγραφο της Ν.Α. Λακωνίας.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     25. Στην με αριθμό 3142/15-9-2004 ερώτηση των Βουλευτών Κυρίων Νικολάου Γκατζή και Τάκη Τσιόγκα δόθηκε με το υπ’ αριθμ. 608/5-10-2004 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσαν οι Βουλευτές κ.κ. Ν. Γκατζής και Τ. Tσιόγκας σας πληροφορούμε τα εξής:
     Α. Τα δικαιούμενα ποσά πριμοδότησης που καταβάλλονται στους παραγωγούς καπνού, οπωροκηπευτικών και σταφίδας δια μέσου των Οργανώσεων Παραγωγών (Ομάδες Παραγωγών), πιστώνονται στο ακέραιο στον τραπεζικό λογαριασμό του παραγωγού και η τήρηση αυτής της διαδικασίας ελέγχεται από τον ΟΠΕΚΕΠΕ με δειγματοληπτικούς ελέγχους.
     Πληρωμές υπέρ τρίτων μετά την πίστωση του λογαριασμού παραγωγού, μπορεί να γίνονται μόνο και εφόσον υφίσταται γραπτή εντολή (εξουσιοδότηση) του παραγωγού προς τρίτο (Α.Τ.Ε., Ένωση Παραγωγών κ.λ.π.).
     Β) Η ενίσχυση στην παραγωγή του ελαιολάδου υπόκειται, βάσει των διατάξεων του Καν. (ΕΟΚ) 136/66 του Συμβουλίου άρθρα 5 (παρ.9) και 20δ στις παρακάτω κρατήσεις:
     ποσοστό 1,4% για την βελτίωση της ποιότητας του ελαιολάδου (ενέργειες δακοκτονίας).
     ποσοστό 0,8% για την χρηματοδότηση των εξόδων που προκύπτουν από τις δραστηριότητες των Οργανώσεων Παραγωγών στον τομέα του ελαιολάδου και
     ποσοστό 0,8% για την χρηματοδότηση των εξόδων που προκύπτουν από τις δραστηριότητες των ελαιουργικών φορέων.
     Άλλη κράτηση δεν προβλέπεται από την εθνική νομοθεσία.
     Η λειτουργία των ΟΠ βασίζεται στο Καταστατικό και στον Εσωτερικό Κανονισμό, που καθορίζουν τα δικαιώματα και τις υποχρεώσεις των μελών τους, στα πλαίσια των οποίων δίδεται η δυνατότητα, μετά από μια ολοκληρωμένη ενημέρωση των παραγωγών και λήψη σχετικής απόφασης, να καθοριστεί ειδική εισφορά στην περίπτωση που τα έξοδα διαχείρισης του καθεστώτος υπερβαίνουν το ποσό που αντιστοιχεί στο 0,8% επί της ενίσχυσης στην παραγωγή ελαιολάδου που χορηγείται στις ΟΠ σύμφωνα με τα προαναφερθέντα. Οι αποφάσεις των Ο .Π. ισχύουν για τα μέλη τους. Αν αποχωρήσουν αντιμετωπίζονται χωρίς τέτοιες υποχρεώσεις ως μεμονωμένοι.
     Ο Υπουργός
     Ε. ΜΠΑΣΙΑΚΟΣ»
     26. Στην με αριθμό 3113/14-9-2004 ερώτηση του Βουλευτή κ. Αναστασίου Σιδηρόπουλου δόθηκε με το υπ’ αριθμ. 601/5-10-2004 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Τ. Σιδηρόπουλος, για τα θέματα της αρμοδιότητάς μας, σας πληροφορούμε τα εξής:
     Στα πλαίσια του προγράμματος ελέγχου ποιότητας επιφανειακών αρδευτικών νερών, λαμβάνεται ένα δείγμα νερού από την Περιφερειακή Τάφρο Τ-66 Ν. Ημαθίας, σε ετήσια βάση (μηνιαίες δειγματοληψίες), σε θέση όπου ανάντη αποχετεύονται ανεπεξέργαστα βιομηχανικά απόβλητα.
     Από το δείγμα αυτό έχει διαπιστωθεί ότι το νερό της Τ - 66 πρέπει να χρησιμοποιείται μόνο οριακά για άρδευση.
     Η Περιφερειακή Τάφρος Τ -66 ανήκει στην αρμοδιότητα της ΔΕΚΕ, Υπηρεσίας του YΠEXΩΔE, προς το οποίο κοινοποιείται το παρόν έγγραφό μας με αντίγραφο της ερώτησης.
     Ο Υπουργός
     Ε. ΜΠΑΣΙΑΚΟΣ»
     27. Στην με αριθμό 3106/14-9-2004 ερώτηση του Βουλευτή κ. Εμμανουήλ Όθωνα δόθηκε με το υπ’ αριθμ. 595/5-10-2004 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής Κ. Μ. Όθωνας,σας πληροφορούμε τα εξής:
     Το Υπ. Αγροτικής Ανάπτυξης και Τροφίμων έθεσε σε απόλυτη προτεραιότητα την υλοποίηση των δεσμεύσεων για την πολιτική γης και τη βελτίωση του μεγέθους των γεωργικών εκμεταλλεύσεων, σε συσχετισμό με τις διατάξεις των δασωθέντων αγρών την πλήρη καταγραφή της ακίνητης περιουσίας του Υπουργείου και την παράλληλη αξιολόγησή της με ολοκληρωμένες προτάσεις για την αξιοποίησή της.
     Το πρόγραμμα που θα εκπονηθεί και υλοποιηθεί από την ΑΓΡΟΓΗ Α.Ε. ξεκινάει τον Οκτώβριο του 2004 με χρονικό ορίζοντα ολοκλήρωσής του τον Σεπτέμβριο του 2006.
     Ο Υπουργός
     Ε. ΜΠΑΣΙΑΚΟΣ»
     28. Στην με αριθμό 3147/15-9-2004 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 610/5-10-2004 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Α. Μακρυπίδης, σας πληροφορούμε τα εξής:
     Οι εντομολογικές, μυκητολογικές και άλλες προσβολές του καπνού δεν καλύπτονται ασφαλιστικά από τον ΕΛΓΑ και δεν αποζημιώνονται σύμφωνα με τον Κανονισμό Ασφάλισης Φυτικής Παραγωγής που ισχύει από χρόνια και ούτε εντάσσονται σε πρόγραμμα χορήγησης Κρατικών Ενισχύσεων (αρμοδιότητας ΠΣΕΑ) βάσει των Κοινοτικών Κατευθυντήριων Γραμμών.
     Προκειμένου μια ζημιά από ασθένεια να ενταχθεί σε πρόγραμμα χορήγησης Κρατικών Ενισχύσεων θα πρέπει, εκτός των άλλων, να τεκμηριώνεται επιστημονικά ότι η εκδήλωση της ασθένειας είναι αποτέλεσμα δυσμενών καιρικών συνθηκών, οι οποίες δεν επέτρεψαν τη λήψη των ενδεδειγμένων μέτρων εκ μέρους των παραγωγών και επιπλέον τα μετεωρολογικά στοιχεία να επιβεβαιώνουν το χαρακτηρισμό των καιρικών συνθηκών ως δυσμενών.
     Ο Υπουργός
     Ε. ΜΠΑΣΙΑΚΟΣ»)
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμεθα στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Δεύτερη είναι η με αριθμό 696/28.2.2005 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Τσιόγκα προς τους Υπουργούς Εθνικής Παιδείας και Θρησκευμάτων και Εσωτερικών, Δημόσιας Διοίκησης και Αποκέντρωσης, σχετικά με τη μονιμοποίηση των εργαζομένων στην καθαριότητα των δημοσίων σχολείων κλπ.
     Η επίκαιρη ερώτηση του κ. Τσιόγκα έχει ως εξής:
     «Όπως είναι γνωστό η καθαριότητα των σχολείων πρωτοβάθμιας και δευτεροβάθμιας εκπαίδευσης ανατίθεται στις εργαζόμενες με ανάθεση έργου. Αυτό έχει σαν αποτέλεσμα οι εργαζόμενες αυτές να αντιμετωπίζουν πλήθος προβλημάτων και να βρίσκονται σε απελπιστική κατάσταση από άποψη μισθολογική, δικαιωμάτων και συνθηκών εργασίας. Αντί να θεωρούνται εργαζόμενες χαρακτηρίζονται εργολάβοι, εξασφαλίζοντας μισθό πείνας και τους μήνες του καλοκαιριού παραμένουν άνεργες, ενώ δεν δικαιούνται άδειες, επιδόματα, δώρα και πολλά άλλα.
     Με βάση τα παραπάνω και το αυτονόητο γεγονός ότι η εργασία καθαριότητας των σχολείων είναι έργο εντελώς απαραίτητο, είναι καταφανής η αδικία που υφίστανται αυτές οι εργαζόμενες. Είναι δε απόλυτα δικαιολογημένο το αίτημά τους για μόνιμη και σταθερή εργασία και για την μετατροπή των συμβάσεων έργου σε συμβάσεις αορίστου χρόνου.
     Ερωτώνται οι κύριοι Υπουργοί εάν προτίθεται η Κυβέρνηση να λύσει επιτέλους το πρόβλημα και να ικανοποιηθεί το δίκαιο αίτημα των εργαζομένων στην καθαριότητα των δημοσίων σχολείων για μόνιμη και σταθερή εργασία και αλλαγή του εργασιακού καθεστώτος με τη μετατροπή των συμβάσεων έργου σε συμβάσεις αορίστου χρόνου;»
     Ο Υφυπουργός κ. Ανδρεουλάκος έχει το λόγο.
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Τσιόγκα, η σκέψη των Υπουργείων Παιδείας και Εσωτερικών είναι ότι οι εργαζόμενες στην καθαριότητα των σχολείων πρωτοβάθμιας και δευτεροβάθμιας εκπαίδευσης είναι μέσα στο πεδίο εφαρμογής του π.δ. 164/2004. Η τακτοποίησή τους θα γίνει με τις διαδικασίες που ορίζει αυτό το προεδρικό διάταγμα. Εις πρώτην φάσιν θα υπάρξει κρίση των υπηρεσιακών συμβουλίων κατά πόσο καλύπτουν πάγιες και διαρκείς ανάγκες και η τελική κρίση θα είναι του ΑΣΕΠ, το οποίο είναι μία ανεξάρτητη διοικητική αρχή, η οποία έχει όλα τα εχέγγυα της αμερόληπτου κρίσεως.
     Φρονώ ότι δεν θα υπάρξει κανένα πρόβλημα. Μπορώ, δηλαδή, υπεύθυνα να σας διαβεβαιώσω ότι δεν θα αντιμετωπίσουν κανένα πρόβλημα, γιατί αυτή είναι η θέση και των δύο Υπουργείων.
     ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Τσιόγκας.
     ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
     Φέραμε για συζήτηση στη Βουλή τη συγκεκριμένη ερώτηση γιατί ανησυχούμε, δεδομένου ότι το υπηρεσιακό συμβούλιο του Υπουργείου Παιδείας αποφάσισε την εξαίρεση των έντεκα χιλιάδων περίπου συμβασιούχων καθαριστριών από το προεδρικό διάταγμα. Πρόκειται για έντεκα χιλιάδες σε όλη τη χώρα, οι οποίες δουλεύουν έως και δέκα χρόνια και δεκαπέντε χρόνια και είκοσι χρόνια, κύριε Υπουργέ. 
     Δέκα μήνες που διαρκεί η σχολική περίοδος και μάλιστα σε πολλές περιπτώσεις ακόμα όταν γίνονται οι εκλογές στα σχολεία, είτε δημοτικές είτε νομαρχιακές είτε εθνικές, αυτές φροντίζουν πάλι για την καθαριότητα χωρίς να  έχουν τα δικαιώματα που έχουν όλοι οι εργαζόμενοι, άδεια, επιδόματα, δώρα Χριστουγέννων, Πάσχα κλπ. Δηλαδή δεν έχουν ούτε ταμείο ανεργίας. Παίρνουν 70.000, 90.000, 150.000 το μήνα και μάλιστα βρίσκονται σε δεινή οικονομική θέση. Μάλιστα έγινε και κατάληψη του Υπουργείου Παιδείας και αποφάσισαν να ξεκινήσουν απεργία διαρκείας στις 7 και 8 Μαρτίου προκειμένου να μονιμοποιηθούν. 
     Θέλω επίσης, κύριε Υπουργέ, να τονίσω ότι η κατάσταση είναι πολύ άσχημη σ’ αυτόν το χώρο. Θέλω επίσης με την ευκαιρία της σημερινής συζήτησης να σας πω το εξής: Στις 19 Δεκεμβρίου 2004 έπρεπε τα υπηρεσιακά συμβούλια να στείλουν τις αποφάσεις, να κρίνουν δηλαδή ποιοι εμπίπτουν στις διατάξεις του π.δ. 164/2004 και να τις στείλουν στο ΑΣΕΠ. Υπάρχουν δήμοι που δεν έχουν στείλει ακόμα τις αποφάσεις και μάλιστα δήμοι οι οποίοι πρόσκεινται στο κόμμα σας. Για παράδειγμα, ο Δήμαρχος Βόλου κ. Μήτρου. 
     Στις 19 Μαρτίου, δηλαδή σε λίγες ημέρες, το ΑΣΕΠ πρέπει να εκδώσει αποφάσεις για το εάν είναι υπέρ ή κατά της μονιμοποίησης, της μετατροπής των συμβάσεων σε αορίστου χρόνου όλων αυτών των εργαζομένων που έκαναν τα χαρτιά τους για να μονιμοποιηθούν. Για παράδειγμα, έχουμε τις κατηγορίες των καθαριστριών στα δημόσια σχολεία και τις κατηγορίες των σχολικών φυλάκων οι οποίοι ανησυχούν και αυτοί γιατί δεν υπάρχει και σχετικό κονδύλιο από τον προϋπολογισμό. Λήγουν τα χρήματα του προγράμματος το α΄ εξάμηνο και ειλικρινά βρίσκονται σε αναταραχή. Σήμερα, θέλουμε εδώ στην Αίθουσα της Βουλής να δεσμευτείτε και για τις καθαρίστριες στα σχολεία και για τους σχολικούς φύλακες. 
     Τέλος, θα ήθελα να προσθέσω μία ακόμη κουβέντα. Το Υπουργείο ζητά γνωμοδότηση από τη νομική επιτροπή. Πείτε μας, σας παρακαλούμε, αν καλύπτουν πάγιες και διαρκείς ανάγκες. Επίσης σας παρακαλούμε να υπάρξει μία συγκεκριμένη δέσμευση γιατί σας είπα ότι αδικούνται και νομίζω ότι είναι από εκείνες τις κατηγορίες που πρέπει οι συμβάσεις τους να μετατραπούν σε αορίστου χρόνου.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Τσιόγκα.
     Το λόγο έχει ο κ. Ανδρεουλάκος.
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε, κατ’ αρχήν, δεν είναι ακριβές ότι το Υπηρεσιακό Συμβούλιο του Υπουργείου Παιδείας απεφάνθη αρνητικά.
     ΝΙΚΟΛΑΟΣ ΓΚΑΤΖΗΣ: Το απέρριψε, κύριε Υπουργέ, και ζητά γνώμη από τη νομική επιτροπή. 
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Επιτρέψτε μου σας παρακαλώ να μιλήσω! Αληθές είναι ότι επειδή για να γίνουν οι έντεκα χιλιάδες οκτακόσιες συμβάσεις έργου σύμφωνα με την κείμενη νομοθεσία απαιτείτο γνωμοδότηση του νομικού συμβούλου για το εάν είναι γνήσιες συμβάσεις έργου και όχι συμβάσεις εξαρτημένης εργασίας, το Υπουργείο τότε, στις 31/07/2003, είχε ζητήσει τη γνωμοδότηση του Νομικού Συμβουλίου του Κράτους ώστε να προχωρήσει στη σύναψη αυτών των συμβάσεων έργου. 
     Η Ολομέλεια του Νομικού Συμβουλίου του Κράτους το 2003 απεφάνθη ότι είναι γνήσιες οι συμβάσεις έργου και δεν υποκρύπτουν συμβάσεις εξαρτημένης εργασίας. Υπήρξε και ισχυρή μειοψηφία, η οποία είπε ότι βάσει του νόμου χαρακτηρίζονται αυτές ως συμβάσεις έργου. Το λέει ο νόμος για τις καθαρίστριες που κάνουν αυτήν τη δουλειά στα σχολεία.
     Εάν, λοιπόν, δεν ζητούσε τώρα νέα γνωμοδότηση του Νομικού Συμβουλίου του Κράτους, το υπηρεσιακό συμβούλιο είχε κάποια δέσμευση. Για να ξεφύγει, λοιπόν, από τη δέσμευση της πρώτης γνωμοδότησης, ζητεί τώρα νέα γνωμοδότηση και εγώ μπορώ να σας πληροφορήσω ότι αυτή η γνωμοδότηση θα είναι ότι προφανώς υποκρύπτονται σχέσεις εξηρτημένης εργασίας, διότι τότε γνωμοδότησε βάσει της τότε κείμενης νομοθεσίας που έλεγε ρητώς ότι αυτές οι συμβάσεις χαρακτηρίζονται συμβάσεις έργου από το νόμο.
     Τώρα, λοιπόν, που η γνωμοδότηση είναι για την εφαρμογή ή όχι του π.δ. 164, άλλο είναι το ζητούμενο. Θα πρέπει να μπει στην ουσία αν αυτές είναι εργολάβοι-καθαρίστριες, που για μένα δεν είναι εργολάβοι και για σας, βέβαια, δεν είναι. Μακάρι -λέω- να ήταν εργολάβοι εν τη κυριολεξία του όρου, διότι θα ήταν και οικονομικά εύρωστοι! Θα κληθούν, λοιπόν, να πουν εάν υποκρύπτεται σχέση εξαρτημένης εργασίας. 
     Εγώ δεν έχω καμιά ανησυχία ότι η λογική θα πρυτανεύσει. Η δε πολιτική βούληση και των δύο Υπουργείων είναι ότι αυτές κάνουν εξαρτημένη εργασία στην ουσία και είναι νομικό επικάλυμμα η σύμβαση έργου. Από εκεί και πέρα υπάγονται στο προεδρικό διάταγμα με το οποίο θα έλθουν τα αρμόδια όργανα -το υπηρεσιακό συμβούλιο σε πρώτη φάση και σε οριστική φάση το ΑΣΕΠ- και θα πουν αν πληρούνται αυτά που θέλει το προεδρικό διάταγμα. Θα πουν, δηλαδή, αν καλύπτουν πάγιες ανάγκες.
     Γι’ αυτό σας διαβεβαίωσα ότι δεν θα υπάρξει πρόβλημα. 
     ΔΗΜΗΤΡΙΟΣ ΤΣΙΟΓΚΑΣ: Και για τους σχολικούς φύλακες μια κουβέντα, κύριε Υπουργέ. 
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Επειδή ο κ. Λοβέρδος έχει υποβάλει ερώτηση για τους σχολικούς φύλακες, θα τα πω μετά. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Εισερχόμαστε στην πρώτη με αριθμό 688/28-2-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κίμωνα Κουλούρη, προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με του επιτυχόντες στο Διαγωνισμό του ΑΣΕΠ το 1998. 
     Η επίκαιρη ερώτηση του κυρίου συναδέλφου έχει ως εξής:
     «Οι επιτυχόντες μη διοριστέοι του διαγωνισμού ΑΣΕΠ του έτους 1998 διανύουν την εκατό σαράντα έξι ημέρα διαμαρτυρίας έξω από το Υπουργείο σας. Πέρα από την ανάλγητη στάση που τηρείτε σε ανθρώπους που μάχονται για την διασφάλιση ίσων ευκαιριών, που καθιερώθηκαν με το σύστημα διαγωνισμών μέσω ΑΣΕΠ, αποτελούν σχήμα οξύμωρο και γενούν πολλά ερωτηματικά για τις πράξεις σας οι κατά καιρούς δηλώσεις, δεσμεύσεις, ακόμα και τροπολογίες που φέρουν την υπογραφή σας ήτοι: 
     1) Επί τροπολογίας στο διάστημα που ήσασταν στην αντιπολίτευση και υπογράφατε πρώτος: «επιβάλλεται στα πλαίσια της ισονομίας, ισοπολιτείας, διαφάνειας και αξιοκρατίας, η κατάρτιση και δημοσίευση πανελλήνιας λίστας επιτυχόντων για κάθε κατηγορία με φθίνουσα βαθμολογική σειρά και η ενεργοποίησή της για κάλυψη των κενών οργανικών θέσεων που ευρύτερου δημόσιου τομέα»… «και η διατήρησή της σε ισχύ ως και την τελική εξάντλησή της».
     2) Σε ερώτηση το έτος 2002 που υπογράφατε μεταξύ των πρώτων, ζητάτε να υπάρξει ρύθμιση όμοια με αυτή που έγινε από την κυβέρνηση του ΠΑΣΟΚ για το διαγωνισμό του 1995. 
     Ερωτάται ο κύριος Υπουργός
     1) Πώς χαρακτηρίζετε επιλαχόντες τους διαγωνιζόμενους με πολύ υψηλότερη πολλές φορές βαθμολογία από ήδη διορισθέντες, αποκλείοντάς τους έτσι από τη ρύθμιση που ψηφίσατε; Συνάδει οι θέσεις σας στην άνω ερώτηση με τις σημερινές σας αποφάσεις και ρυθμίσεις, όταν η εν λόγω ρύθμιση που έγινε το 1999 για τους διαγωνιζόμενους του 1995 αναφέρεται σε επιλαχόντες; 
     2) Ισχύουν δύο μέτρα και δύο σταθμά στον πίνακα του άρθρου 5 του νόμου που πρόσφατα ψηφίσατε, θεσπίζοντας πλήρως αβάσιμα ως αριθμητικό όριο τον αριθμό των θέσεων που τότε προκηρύχθηκαν; Ακόμα και αν δεχθούμε τη θεωρία σας περί επιλαχόντων, γιατί δεν τους εντάσσετε τους επιλαχόντες στον κυλιόμενο πίνακα επιτυχόντων που δημιουργείτε στο νόμο που ψηφίσατε;»
     Το λόγο έχει ο Υφυπουργός κ. Ανδρεουλάκος. 
     Ορίστε, κύριε Υπουργέ.
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε, θα ήθελα να σας θυμίσω ότι επιτυχόντες από τον πίνακα κατάταξης που κάνει το ΑΣΕΠ είναι αυτοί που είναι μέσα στον αριθμό των θέσεων που προκηρύχθηκαν. Δεν είναι δυνατόν σε ένα διαγωνισμό για δύο χιλιάδες τετρακόσιες πενήντα δύο θέσεις να θεωρείτε εσείς, κύριε Κουλούρη, και το κίνημα το οποίο εκπροσωπείτε εδώ σε αυτήν την Αίθουσα έντεκα χιλιάδες διακόσιοι επιτυχόντες. Καμιά λογική δεν το λέει αυτό. Ούτε ο νόμος ούτε η λογική το υπαγορεύει!
     Όταν, λοιπόν, το δημόσιο κάνει διαγωνισμό για δύο χιλιάδες τετρακόσιες πενήντα δύο θέσεις δεν μπορεί να είναι επιτυχόντες έντεκα χιλιάδες διακόσιοι. Αυτό είναι μια απλή αλήθεια και μία νομιμότητα! ‘Όλο το θέμα είναι ποίοι είναι οι επιτυχόντες. Εκεί υπάρχει η παρεξήγηση και η αντιδικία.
     Οι επιτυχόντες είναι αυτοί που στον πίνακα κατάταξης, με φθίνουσα σειρά συνολικής βαθμολογίας, είναι μέσα στον αριθμό των προκηρυχθεισών θέσεων. Οι άλλοι είναι επιλαχόντες. Αυτό είναι μια αλήθεια και πρέπει την αλήθεια αυτή να την αποδεχθείτε.
     Εμείς, και στις συζητήσεις που έγιναν εδώ, μιλούσαμε για επιτυχόντες, δεν μιλούσαμε για επιλαχόντες. Και μιλούσαμε για επιτυχόντες, κύριε Κουλούρη, διότι υπήρχαν διατάξεις αντισυνταγματικές -που τις βλέπαμε από τότε ότι είναι αντισυνταγματικές- του ν. 2190, που όριζαν ότι ο κάθε υποψήφιος θα λάβει μέρος στο διαγωνισμό μόνο για μία νομαρχία και μέχρι δέκα φορείς. Και επίσης, υπήρχαν διατάξεις, οι οποίες όριζαν ποσόστωση, ότι το 50% των επιτυχόντων θα είναι από αποφοίτους γενικού λυκείου και το 50% από ειδικά σχολεία.
     Από τότε είχαν τεθεί τα θέματα αυτά, ότι οι διατάξεις αυτές είναι αντισυνταγματικές. Είχαν γίνει προσφυγές στα δικαστήρια. Και λέγαμε ότι αν αφαιρέσεις τις αντισυνταγματικές αυτές διατάξεις, άλλοι είναι επιτυχόντες. Υπάρχουν, λοιπόν, άνθρωποι, οι οποίοι είναι επιτυχόντες αιρουμένων των αντισυνταγματικών διατάξεων και λέγαμε από τότε αυτοί οι επιτυχόντες να δικαιωθούν, να τακτοποιηθούν. Έφτασε η υπόθεση στην ολομέλεια του Ανωτάτου Διοικητικού Δικαστηρίου της χώρας. Και απεφάνθη πρόσφατα ότι αυτές οι διατάξεις είναι αντισυνταγματικές.
     Και τι κάνουμε; Είτε έκαναν προσφυγή στην ελληνική δικαιοσύνη είτε δεν έκαναν οι υποψήφιοι, εμείς όλους τους αντιμετωπίζουμε ενιαία. Και με τη διάταξη που ψηφίσαμε στον πρόσφατο νόμο, προ ημερών, είπαμε ότι θα συνταχθεί νέος πανελλήνιος πίνακας κατά κατηγορία και κατά φθίνουσα σειρά συνολικής βαθμολογίας.
     Και επίσης, λάβαμε πρόνοια, ώστε αυτοί οι οποίοι βάσει του νέου πίνακα δεν θα θεωρούνταν επιτυχόντες, αλλά δουλεύουν έξι χρόνια, να μην πεταχτούν έξω. Τι θέλετε; Να απολύσουμε αυτούς, οι οποίοι ήδη εργάζονται έξι χρόνια και δεν φταίνε σε τίποτα, επειδή εδώ ψηφίζουμε αντισυνταγματικές διατάξεις και έγιναν προκηρύξεις επί των ημερών σας, κύριε Κουλούρη, με αντισυνταγματικές διατάξεις και οδήγησαν σε αυτό το κομφούζιο;
     Αυτή την ευαισθησία γιατί την εκδηλώνετε τώρα; Δεν έχετε ένα παρελθόν; Δεν είστε εσείς, οι οποίοι κάνατε αυτό τον αντισυνταγματικό διαγωνισμό, τον οποίον εμείς ήρθαμε μετά να θεραπεύσουμε; Και αντί του μάννα, χολή; Πώς τολμάτε σήμερα και έρχεστε εσείς; Δεν ήσασταν μέλος των κυβερνήσεων του ΠΑΣΟΚ; Δεν κυβερνήσατε από το 1998 έως το Μάρτιο του 2004; Επί έξι χρόνια τι κάνατε; Και έρχεστε τώρα και επικρίνετε εμάς, οι οποίοι ήρθαμε με διάταξη νόμου και αποκαταστήσαμε τη συνταγματικότητα και τη δικαιοσύνη! Όσοι πράγματι είχαν βαθμολογία, που τους κατέτασσε στους επιτυχόντες, αυτοί δικαιώνονται.
     Εσείς, λοιπόν, μιλάτε για ίσες ευκαιρίες. Είναι ίσες ευκαιρίες, κύριε Κουλούρη, όταν για ένα διαγωνισμό δύο χιλιάδων τετρακοσίων πενήντα δύο θέσεων προσλαμβάνουμε έντεκα χιλιάδες; Οι άλλοι, οι οποίοι δεν έλαβαν μέρος στο διαγωνισμό τότε, δεν έχουν δικαίωμα βάσει του Συντάγματος σε ίσες ευκαιρίες; Δεν έχουν δικαίωμα να προσέλθουν στο δημόσιο και να καταλάβουν μία θέση; Με τις ρυθμίσεις που εσείς εισηγείστε και είναι άκρως αντισυνταγματικές, αποκλείετε μια στρατιά νέων ανθρώπων από το δικαίωμά τους να μετάσχουν σε διαγωνισμούς και να καταλάβουν μία θέση στο δημόσιο και στον ευρύτερο δημόσιο τομέα.
     Συνεπώς θα σας θυμίσω το του αειμνήστου Κουτσόγιωργα «Δεν δικαιούσθε να ομιλείτε γι’ αυτό το θέμα». Να αναλάβετε τις ευθύνες σας και μην κάνετε πολιτική σπέκουλα εκεί που δεν πρέπει να κάνετε. Λιγότερη υποκρισία, αιδώς Αργείοι, κύριε Κουλούρη!
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Ορίστε, κύριε Κουλούρη.
     ΚΙΜΩΝ ΚΟΥΛΟΥΡΗΣ: Δεν διανοήθηκα, όταν έκανα αυτήν την ερώτηση, ότι ο κ. Ανδρεουλάκος, Υφυπουργός Εσωτερικών, Δημόσιας Διοίκησης και Αποκέντρωσης, θα είχε χάσει την ψυχραιμία του και θα προέβαινε σε ύβρεις εντός του Κοινοβουλίου. Και δεν μπορούσα να διανοηθώ ότι θα επαναλάμβανε αυτό, το οποίο κατήγγειλε η παρούσα Κυβέρνηση, όταν ήταν αντιπολίτευση, του Μένιου Κουτσόγιωργα, το «Δεν δικαιούσθε δια να ομιλείτε»!
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): «Να ομιλείτε».
     ΚΙΜΩΝ ΚΟΥΛΟΥΡΗΣ: «Δια να ομιλείτε».
     ΑΝΔΡΕΑΣ ΛΟΒΕΡΔΟΣ: «Δια να ομιλείτε» είχε πει.
     ΚΙΜΩΝ ΚΟΥΛΟΥΡΗΣ: Τότε καταλογίζατε στο ΠΑΣΟΚ μια νοοτροπία, θα έλεγα, ενός συστήματος. Σήμερα, λοιπόν, που επαναλαμβάνετε, κύριε Ανδρεουλάκο, αυτήν τη ρήση, νομιμοποιούμαι να καταλογίσω σε σας μια νοοτροπία και μια αντίληψη ακραία, μια αντίληψη του «αποφασίζομεν και διατάσσομεν», μια αντίληψη, βάσει της οποίας συμπεριφέρεστε περιφρονώντας το λαό και τις δεσμεύσεις σας.
     Τόσο λάβρος που εμφανιστήκατε σήμερα, θα έπρεπε να καταγγείλετε και να κατηγορήσετε πρώτα τον εαυτό σας, δεύτερο τον κ. Παυλόπουλο, τρίτο όλα τα ηγετικά στελέχη της Νέας Δημοκρατίας που για να αλιεύσουν ψήφους και να εξαπατήσουν οικογένειες τους υποσχέθηκαν με τον πιο ξεκάθαρο και κατηγορηματικό τρόπο ότι είναι δίκαιο το αίτημά τους και ότι θα το αντιμετωπίσουν όταν θα έλθουν στην Κυβέρνηση. Είσθε και στο θέμα αυτό, όπως και στο ΛΑΦΚΑ, όπως και στους συμβασιούχους, όπως και στους αγρότες εκτεθειμένοι με έναν τρόπο μοναδικό και τώρα μπορώ να  πω -και έχει νόημα- εσείς δεν δικαιούσθε δια να ομιλείτε, όταν μέσα σε πέντε μήνες έχετε εξαπατήσει τόσους πολλούς τόσες πολλές φορές σε τόσο μικρό χρονικό διάστημα. 
     Επί της ουσίας.
     ΠΡΟΕΔΡΕΥΩΝ (Σωτήρης Χατζηγάκης): Κύριε Κουλούρη…
     ΚΙΜΩΝ ΚΟΥΛΟΥΡΗΣ: Α, όχι! Μίλησε ο Υφυπουργός τεσσεράμισι λεπτά και εγώ θα μιλήσω τριάμισι.
     ΠΡΟΕΔΡΕΥΩΝ (Σωτήρης Χατζηγάκης): Κύριε Κουλούρη, παρακαλώ να συντομεύσετε για να μην έχουμε αντιδικίες.
     ΚΙΜΩΝ ΚΟΥΛΟΥΡΗΣ: Επί της ουσίας. Αν σας ευαισθητοποιεί το γεγονός ότι επί εκατόν πενήντα μέρες άνθρωποι που πέτυχαν στο διαγωνισμό δεν έχουν αντιμετωπιστεί, γιατί δεν  κάνετε αυτό που κάναμε εμείς το 1995 και όλοι οι επιτυχόντες αντιμετωπίστηκαν; Επί των ημερών μας όλοι οι επιτυχόντες αντιμετωπίστηκαν. Κάντε το ίδιο. Αυτό σας ζητάμε και όχι να κάνετε αυτό το απαράδεκτο άρθρο 5 που ουσιαστικά συντάσσετε νέο πίνακα και τους εξαιρείτε αφήνοντας τους απέξω. Αυτές είναι οι μεγάλες ευθύνες σας. Πώς ανέχεσθε, κύριε Ανδρεουλάκο, εσείς ως πατέρας, να υπάρχουν κατασκηνωμένοι έξω από το Υπουργείο σας επί εκατόν πενήντα μέρες οικογενειάρχες, μητέρες που δεν μπορούν να επιβιώσουν, την ώρα που τους εξαπατήσατε! Πάνω σε αυτό να απαντήσετε. Γιατί τότε τους εξαπατήσατε και σήμερα δεν υλοποιείτε τις δεσμεύσεις σας; Και αφήστε όλα τα άλλα.
     ΠΡΟΕΔΡΕΥΩΝ (Σωτήρης Χατζηγάκης): Ο κύριος Υφυπουργός έχει το λόγο.
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Κουλούρη, εγώ δεν βλέπω κανέναν απέξω από το Υπουργείο. Βλέπω κάτι τσαντίρια μόνο και βλέπω επίσης…
     ΚΙΜΩΝ ΚΟΥΛΟΥΡΗΣ: Μου θυμίζετε το να φέρουμε ένα νεκρό από το …
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Κουλούρη, να αντέξετε το δημοκρατικό διάλογο, αφήστε με να μιλήσω.
     Απέξω από το Υπουργείο στο πεζοδρόμιο είναι κάτι τσαντίρια. Εγώ δε βλέπω νέους που θέλουν να διοριστούν. Πού και πού εμφανίζονται δύο υπέργηροι -προφανώς θα είναι από τις κλαδικές σας που τους έχετε τάξει- σε βάρδιες, αλλά νέους ανθρώπους που να θέλουν να διοριστούν δεν βλέπω κάθε μέρα.
     ΑΝΔΡΕΑΣ ΛΟΒΕΡΔΟΣ: Μην τα λέτε αυτά. 
     ΚΙΜΩΝ ΚΟΥΛΟΥΡΗΣ: Είναι σοβαρά αυτά τα πράγματα; 
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Και είμαι εκεί από το πρωί μέχρι αργά το βράδυ και παρακολουθώ. Απεναντίας είδα μερικούς νέους όταν πήγα να μετάσχω σε μία εκπομπή όπου ήσασταν περιέργως και εσείς τότε, όπως και περιέργως σήμερα αναπτύσσετε αυτήν την ερώτηση. Τους πήρατε τώρα εργολαβικά…
     ΚΙΜΩΝ ΚΟΥΛΟΥΡΗΣ: Το ό,τι συμπαραστέκομαι στους αδικημένους, αυτό θεωρείται περιέργεια;
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης):…ενώ εσείς δημιουργήσατε με τον τρόπο που κάνατε το διαγωνισμό επί τη βάσει αντισυνταγματικών διατάξεων, ένα πρόβλημα. Εμείς, κύριε Κουλούρη, και τότε λέγαμε να τακτοποιηθούν οι επιτυχόντες και τώρα τακτοποιούμε τους επιτυχόντες. Δεν τακτοποιούμε τους επιλαχόντες, διότι δικαίωμα ίσων ευκαιριών έχουν και αυτοί που δεν έλαβαν μέρος στο διαγωνισμό του 1998. 
     ΚΙΜΩΝ ΚΟΥΛΟΥΡΗΣ: Ήταν επιτυχόντες με τετρακόσια πενήντα μόρια και αποτυχόντες με εξακόσια μόρια.
     ΠΡΟΕΔΡΕΥΩΝ (Σωτήρης Χατζηγάκης): Κύριε Κουλούρη, σας παρακαλώ πάρα πολύ, καταστρατηγείτε τη διαδικασία. Είσθε παλιός συνάδελφος, ξέρετε τον Κανονισμό…
     ΚΙΜΩΝ ΚΟΥΛΟΥΡΗΣ: Και τον σέβομαι.
     ΠΡΟΕΔΡΕΥΩΝ (Σωτήρης Χατζηγάκης): Αν τον σέβεσθε, μη διακόπτετε.  
       	ΚΙΜΩΝ ΚΟΥΛΟΥΡΗΣ: Ήταν επιτυχόντες με τετρακόσια πενήντα μόρια και αποτυχόντες με εξακόσια μόρια.
     	ΠΡΟΕΔΡΕΥΩΝ (Σωτήρης Χατζηγάκης): Μα, κύριε Κουλούρη, είσθε αντικανονικός. Παρακαλώ!
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Κουλούρη, εγώ δεν έχω την αξίωση να αντιληφθείτε τις λεπτές διακρίσεις των επιτυχόντων και των επιλαχόντων, διότι εδώ μπερδέψατε το αγγούρι με το κολοκύθι.
     ΚΙΜΩΝ ΚΟΥΛΟΥΡΗΣ: Μπράβο! 
     ΑΝΔΡΕΑΣ ΛΟΒΕΡΔΟΣ: Δεν είναι ωραία πράγματα αυτά, κύριε Πρόεδρε.
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κατά συνέπεια, δεν μπορώ εγώ να έχω τέτοιες αξιώσεις. 
     (Θόρυβος στην Αίθουσα)
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι! 
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εμείς, τους επιτυχόντες στο διαγωνισμό του 1998 τους τακτοποιούμε. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
     ΚΙΜΩΝ ΚΟΥΛΟΥΡΗΣ: Το αγγούρι και το κολοκύθι το επιτρέπετε! 
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Κουλούρη! 
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): …(Δεν ακούστηκε).
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Υπουργέ! 
     ΚΙΜΩΝ ΚΟΥΛΟΥΡΗΣ: Κύριε Πρόεδρε!
     ΠΡΟΕΔΡΕΥΩΝ (Σωτήρης Χατζηγάκης): Δεν έκανα την ίδια παρατήρηση που έκανα σε σας; Και ήταν πολύ πιο ήπια η παρέμβαση. 
     ΚΙΜΩΝ ΚΟΥΛΟΥΡΗΣ: Ο κ. Χατζηγάκης και ο κ. Σούρλας σαν Πρόεδροι έχω να το λέω ότι είναι άψογοι. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, αλλά μας ακούνε και θα νομίζουν ότι ευλογούμε τα γένια μας. 
     Κύριοι συνάδελφοι, έχω την τιμή να σας ανακοινώσω ότι ο συνάδελφος κ. Στέφανος Μάνος ζητεί άδεια μετάβασης στο εξωτερικό από τις 10 Μαρτίου 2005 έως τις 16 Μαρτίου 2005. 
     Εγκρίνει η Βουλή; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ (Σωτήρης Χατζηγάκης): Συνεπώς η Βουλή ενέκρινε. 
     Κύριοι συνάδελφοι, υπάρχει αίτημα του συναδέλφου κ. Ανδρέα Λοβέρδου, ο οποίος επείγεται λόγω του συνεδρίου που έχει το κόμμα του, η επίκαιρη ερώτηση που πρόκειται να συζητηθεί αμέσως μετά στο δελτίο επικαίρων ερωτήσεων της Παρασκευής, να συζητηθεί τώρα. Άλλωστε είναι και ο κύριος Υπουργός εδώ για να τον αποδεσμεύσουμε. 
     Εγκρίνει η Βουλή; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ (Σωτήρης Χατζηγάκης): Συνεπώς η Βουλή ενέκρινε. 
     Θα προηγηθεί λοιπόν, η συζήτηση της πρώτης επίκαιρης ερώτησης του δευτέρου κύκλου του δελτίου επικαίρων ερωτήσεων της Παρασκευής με αριθμό 702/1-3-2005 του Βουλευτή του Πανελλήνιου Σοσιαλιστικού Κινήματος κ. Ανδρέα Λοβέρδου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την αντιμετώπιση του προβλήματος των σχολικών φυλάκων κλπ. 
     Το περιεχόμενο της επίκαιρης ερώτησης του κ. Λοβέρδου έχει ως εξής:
     «Κύριε Υπουργέ, 
     το φαινόμενο της βίας μέσα και γύρω από τους χώρους των σχολικών κτηρίων της χώρας είναι και γνωστό και ιδιαιτέρως σημαντικό. Ως απόπειρα εξεύρεσης ενδιάμεσης λύσης –αλλά όχι τελείως πρόσφορης για να αντιμετωπισθεί το πρόβλημα- είχε προκριθεί το πιλοτικό πρόγραμμα των σχολικών φυλάκων. Μετά τη θέσπιση του π.δ. 164/2004 δημιουργήθηκε –κακώς;- η εντύπωση ότι το όλο  πρόβλημα των εργαζομένων ως σχολικών φυλάκων βαίνει προς τη λύση του. Η λύση αυτή μάλιστα θα μπορούσε να αποτελέσει και τη βάση για τη γενίκευση του θεσμού των σχολικών φυλάκων σε όλην τη χώρα. Αίφνης, όμως, το σημαντικό αυτό θέμα ενεπλάκη στη διελκυστίνδα και αντιπαράθεση του Υπουργείου Εσωτερικών, Δημόσιας Διοίκησης και Αποκέντρωσης με τους Οργανισμούς Τοπικής Αυτοδιοίκησης. 
     Βάσει των ανωτέρω ερωτάσθε, κύριε Υπουργέ:
     α. Ποια είναι η θέση σας για την τύχη των σχολικών φυλάκων, δεδομένου ότι πληρούν τις προϋποθέσεις του π.δ. 164/2004;
     β. Στη συζήτηση για τον προϋπολογισμό στη Βουλή είχατε αναφέρει, ότι το κόστος μετατροπής των οιωνδήποτε εργασιακών σχέσεων σε σχέσεις συμβάσεων αορίστου χρόνου θα βαρύνει τον κρατικό προϋπολογισμό. Γιατί δεν έχει ακόμη ανοιχθεί κωδικός των σχετικών κονδυλίων;». 
     Ο Υφυπουργός Εσωτερικών, Δημόσιας Διοίκησης και Αποκέντρωσης κ. Ανδρεουλάκος έχει το λόγο. 
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Λοβέρδο, με εντυπωσιάζει ο κομψός τρόπος με τον οποίο ξεπερνάτε σχήματα τα οποία εφαρμόσατε και οδήγησαν σε σωρεία προβλημάτων αυτού του τόπου. Λέτε ότι «ως απόπειρα εξεύρεσης ενδιάμεσης λύσης –αλλά όχι τελείως πρόσφορης για να αντιμετωπισθεί το πρόβλημα- είχε προκριθεί το πιλοτικό πρόγραμμα των σχολικών φυλάκων». Ένα πρόγραμμα, κύριε Λοβέρδο, βάσει του οποίου οι εργαζόμενοι ως φύλακες επί σειρά ετών υπέγραφαν επί τη βάσει προγραμματικών συμφωνιών συμβάσεις κατάρτισης. Καταρτίζονταν, κύριε Λοβέρδο, έτσι επί των ημερών σας οι φύλακες που φύλαγαν τα σχολεία. Ενεφανίζοντο με τέτοια απαράδεκτα σχήματα ότι καταρτίζονταν στη φύλαξη επί τέσσερα χρόνια. Μα και διδακτορικό να έκαναν λιγότερο χρόνο θα χρειάζονταν. Το περνάτε κομψά και λέτε ότι με τη θέσπιση του π.δ. 164/2004 δόθηκε, κακώς, η εντύπωση ότι αυτοί τακτοποιούνται. Κύριε Λοβέρδο, αυτοί τακτοποιούνται. Αυτούς βάσει ρητής διατάξεως στις μεταβατικές διατάξεις του άρθρου 11, ειδικά τους αναφέρουμε. Γιατί τους αναφέρουμε; Τους αναφέρουμε για να μην εξαιρεθούν γιατί τους είχατε ότι εκπαιδεύονται, ότι καταρτίζονται και έπρεπε βάσει του άρθρου 2 να είναι έξω από το πεδίο εφαρμογής. Εμείς, λοιπόν, ρητά τους βάλαμε μέσα. Υπάγονται στο π.δ. 164/2004, ενώ εσείς φέρατε ένα προεδρικό διάταγμα Σκανδαλίδη το 2003 που με τη σωρεία των εξαιρέσεων που βάλατε, αποκλείσατε τον οποιονδήποτε συμβασιούχο να μονιμοποιηθεί.
     Με το διάταγμα Σκανδαλίδη, λοιπόν, δεν μονιμοποιήθηκε ούτε ένας στο δημόσιο και στον ευρύτερο δημόσιο τομέα. Εμείς φέρνουμε, ειδικά, για τους σχολικούς φύλακες ειδική ρύθμιση και τους κατονομάζουμε ρητά για να μην εξαιρεθούν. 
     Άρα, λοιπόν, είναι μέσα στο πεδίο εφαρμογής του 164. Μην ανησυχείτε και μην έρχεστε οψιγενώς να εκδηλώνετε ενδιαφέρον, που όταν ήσασταν κυβέρνηση τους καταδικάσατε με αυτά τα σχήματα, με αυτά τα ανισόρροπα σχήματα όπου θέλατε να δώσετε στους φύλακες τετραετή κατάρτιση. 
     Ό,τι δηλώσαμε στη Βουλή κατά τη συζήτηση του προϋπολογισμού ισχύει. Επίσης μην ανησυχείτε γιατί δεν υπάρχει κονδύλι. Πώς να υπάρξει, κύριε Λοβέρδο, κονδύλι όταν ακόμη δεν έχουν γίνει κρίσεις για να ξέρουμε σε κάθε φορέα τι αναλογεί, ώστε να κοπεί το κονδύλι. Κάντε, λοιπόν, υπομονή. Εμείς έχουμε αναλάβει τις δεσμεύσεις σας και αυτές οι δεσμεύσεις αποτελούν πολιτική πραγματικότητα. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
     Ο κ. Λοβέρδος έχει το λόγο.
     ΑΝΔΡΕΑΣ ΛΟΒΕΡΔΟΣ: Κύριε Υπουργέ, μια συναδελφική και φιλική συμβουλή, έστω από μικρότερο προς μεγαλύτερο στην ηλικία: Μην είστε τόσο σίγουρος όταν δίνετε διαβεβαιώσεις στον κόσμο, γιατί θα κριθείτε εσείς προσωπικά μετά την πάροδο ολίγου χρόνου. Μην φωνάζετε και μην κόπτεστε ορισμένες φορές, γιατί δημιουργείτε εντάσεις που τελικώς δεν ωφελούν αυτούς τους οποίους ενδιαφέρουν τα προβλήματα που συζητάμε.  
     Πριν φθάσουν οι ερωτήσεις μας εδώ για το ένα θέμα εφαρμογής του π.δ. 164/2004, έρχονται και άλλα θέματα. Οι σαράντα της «ΕΡΑ ΣΠΟΡ» που και αυτοί είχαν πειστεί ότι τακτοποιούνται οι υποθέσεις τους. Απ’ ότι φαίνεται μένουν απ’ έξω με αποφάσεις των εκεί υπηρεσιακών συμβουλίων. 
     Εσείς του Υπουργείου Εσωτερικών είστε συναρμόδιοι Υπουργοί για όλα αυτά. Γι’ αυτό λοιπόν να απαντάτε με έναν τρόπο που να δίνετε να καταλάβουμε εμείς και οι ενδιαφερόμενοι που πάνε τα πράγματα και μην επιτίθεστε, γιατί είστε ήδη εκτεθειμένοι ένα χρόνο μετά την ανάληψη της εξουσίας, με κριτήριο τις υποσχέσεις σας. 
     Εγώ θα σας μιλήσω -και με την ανοχή του Προεδρείου λίγο περισσότερο από τα δυο λεπτά- έτσι ώστε να συνεννοηθούμε. Δεν θα ξεχάσω το ύφος με το οποίο απευθύνθηκα, ως Βουλευτής της συμπολίτευσης, απέναντι σε δυο Υπουργούς του ΠΑΣΟΚ τότε για το ίδιο θέμα, το Μάρτιο και τον Οκτώβριο του 2001. Θα σας μιλήσω με τον ίδιο τρόπο γιατί θέλουμε να βγάλουμε μια άκρη και όχι να κάνουμε μια στείρα αντιπαράθεση. 
     Και τότε είπα και τώρα έχω πει ότι το συνολικό πρόβλημα είναι αυτό που έχει σημασία. Το συνολικό πρόβλημα λέει ότι και έξω και μέσα στα σχολεία –μετά από μια έρευνα του ΕΚΚΕ αποδεικνύεται και μέσα στα σχολεία- με την «οργανωμένη» εγκληματικότητα των ανηλίκων εναντίον ανηλίκων, υπάρχουν προβλήματα σε όλη τη χώρα, ειδικά στην περιφέρειά μας, τη Β’ Αθηνών, τη μεγάλη αυτή περιφέρεια. 
     Τι θα κάνουμε, θα απαντήσουμε στο πρόβλημα της σχολικής βίας ή της βίας μέσα και έξω από τα σχολεία; Απαντούσαμε με το πιλοτικό αυτό πρόγραμμα τότε; Δεν απαντούσαμε και αυτό ακριβώς έλεγα. Ήταν ένα πιλοτικό πρόγραμμα που αφορούσε εκατό σαράντα έξι δήμους, τρεις χιλιάδες περίπου σχολικούς φύλακες. Λύναμε το πρόβλημα σε όλη τη χώρα; Όχι γιατί υπάρχουν και άλλοι δήμοι που έχουν ανάγκη τα σχολεία τους να έχουν φύλαξη. 
     Άρα, λοιπόν, εκείνες οι ρυθμίσεις ήταν ατελέσφορες. Το γράφω και εγώ στην ερώτησή μου. Ήταν πιλοτικές όμως και ήταν μια αρχή. Τώρα εσείς είπατε ότι θα επεκτείνετε τις λύσεις αυτές και θα κάνετε ορθολογικότερη τη βάση. Πορεύεσθε αυτό το δρόμο; Αυτό σκοπεύετε να κάνετε; 
     Έχουμε αποφάσεις τεσσάρων υπηρεσιακών συμβουλίων των ΟΤΑ από τα είκοσι μόνο, ένα χρόνο μετά το προεδρικό σας διάταγμα, κύριε Υπουργέ. Από τα εκατόν σαράντα έξι σχολεία, που εφαρμόζεται το πρόγραμμα αυτό, μόνο από τα είκοσι σας έχουν απαντήσει τα υπηρεσιακά τους συμβούλια και από αυτά τα τέσσερα -μεταξύ αυτών και το υπηρεσιακό συμβούλιο του Δήμου Αθηναίων- είπαν όχι, πως δεν καλύπτουν οι άνθρωποι αυτοί πάγιες και διαρκείς ανάγκες. 
     Στηρίχθηκαν παρατύπως, κατά τη γνώμη μου, στο άρθρο 2 του διατάγματος 164/04 και όχι στο άρθρο 11. Ίσως για να ανακρούσουν πρύμναν όταν τους εξασφαλίσετε τις δαπάνες. Ίσως φοβούνται ότι θα πουν ναι, ότι καλύπτουν αυτοί οι άνθρωποι πάγιες, μόνιμες και διαρκείς ανάγκες και δεν θα έχουν τα χρήματα να τους πληρώσουν μετά. Γι’ αυτό πρέπει να τους δώσετε μια διαβεβαίωση. 
     Εγώ θα έλεγα ότι έπρεπε να έχετε δώσει μια λύση μέσα στον προϋπολογισμό, έστω τώρα όμως, δώστε μια διαβεβαίωση ότι θα τους καλύψετε τις δαπάνες για να μη διστάζουν και τα υπηρεσιακά συμβούλια να δώσουν τις δόκιμες λύσεις. Σε αυτά θέλουμε να μας απαντήσετε και όχι να κάνουμε κομματική αντιπαράθεση. 
     Ακούσατε τον συνάδελφο του ΚΚΕ κ. Τσιόγκα πριν από λίγο, συναδέλφους της Νέας Δημοκρατίας που ενδιαφέρονται για το θέμα και συναδέλφους της δικής μας παράταξης. Δεν έχει χρώμα το πρόβλημα της σχολικής βίας, κύριε Υπουργέ και σε αυτό θέλουμε να απαντήσετε. 
     ΠΡΟΕΔΡΕΥΩΝ ( Σωτήρης Χατζηγάκης): Ο κύριος Υπουργός έχει το λόγο.
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε, αν υπήρξαν, πράγματι, κρίσεις των υπηρεσιακών συμβουλίων που, επικαλούμενα το άρθρο 2, λένε ότι οι σχολικοί φύλακες εξαιρούνται του πεδίου εφαρμογής του π.δ. 164/2004, τότε έχουν παραβιάσει ευθέως το άρθρο 11, παράγραφος β΄, εδάφιο δεύτερο,….
     ΑΝΔΡΕΑΣ ΛΟΒΕΡΔΟΣ: Αυτό λέω.
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): …που ρητά και κατηγορηματικά λέει ότι προκειμένου περί συμβάσεων που έχουν συναφθεί με την ελληνική Εταιρεία Τοπικής Ανάπτυξης και Αυτοδιοίκησης, ΕΕΤΑΑ, στο πλαίσιο εφαρμογής συγκεκριμένου προγράμματος, ως φορέας νοείται ο οικείος ΟΤΑ, στον οποίο ο εργαζόμενος προσέφερε, πραγματικά, τις υπηρεσίες του. Είναι ρητή η αναφορά. Τέτοιες συμβάσεις έχουμε εδώ, της ΕΕΤΑΑ έχουμε, των δήμων με την ΕΕΤΑΑ. Είναι ξεκάθαρο. 
     ΑΝΔΡΕΑΣ ΛΟΒΕΡΔΟΣ: Είστε εποπτεύων Υπουργός. Ας τους το πείτε.
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ακούστε. Δεν μας ενδιαφέρει τι θα πει το υπηρεσιακό συμβούλιο του άλφα ή βήτα δήμου, διότι η τελική κρίση είναι στα χέρια του ΑΣΕΠ…
     ΑΝΔΡΕΑΣ ΛΟΒΕΡΔΟΣ: Το οποίο δεν δεσμεύεται.
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): …και το ΑΣΕΠ τουλάχιστον γνωρίζει γράμματα και θα εφαρμόσει το εδάφιο 2 της παραγράφου β΄ του άρθρου 11.  Μην ανησυχείτε λοιπόν.
     ΑΝΔΡΕΑΣ ΛΟΒΕΡΔΟΣ: Δεσμεύεται από το υπηρεσιακό συμβούλιο; Δεν δεσμεύεται.
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μου επιτρέπετε, κύριε Λοβέρδο; Εγώ είχα ανοικτό το γραφείο μου και συζήτησα κατ’ επανάληψη με τους εκπροσώπους και  των καθαριστριών, κύριε Τσιόγκα, και των σχολικών φυλάκων και ήμουν φανατικός οπαδός της απόψεως ότι αυτοί καλύπτουν πάγιες και διαρκείς ανάγκες και ότι όλα τα άλλα είναι τερτίπια. Και φρόντισα να μην εξαιρεθούν του προεδρικού διατάγματος, για να τακτοποιηθούν. Αυτή είναι η μόνη αλήθεια.
     Εσείς ήρθατε εδώ κα βάλατε τώρα ένα ευρύτερο θέμα, το θέμα της φυλάξεως. Εγώ προσωπικά βεβαίως και είμαι υπέρ της φυλάξεως των σχολείων, να μην είναι ξέφραγα αμπέλια. Όμως η ερώτησή σας έχει δύο υποερωτήματα. Ποια είναι η θέση μας για την τύχη των σχολικών φυλάκων και βάζετε και θέμα κάλυψης δαπανών. Δεν βάζετε θέμα φυλάξεως σχολείων, γιατί αν βάζατε τέτοιο θέμα θα ερχόταν εδώ η κ. Γιαννάκου ή ο κ. Καλός να σας απαντήσει. 
     ΑΝΔΡΕΑΣ ΛΟΒΕΡΔΟΣ: Θα τους ρωτήσουμε και αυτούς. Είστε συναρμόδιος όμως.
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εδώ παρεμπιπτόντως και στο ιστορικό σας κάνετε μια αναφορά. Δεν βάζετε όμως πολιτικά θέματα στην ερώτησή σας. 
     ΑΝΔΡΕΑΣ ΛΟΒΕΡΔΟΣ: Αυτό είναι το θέμα που έπεται, το μεγάλο.
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν βάλατε τέτοιο θέμα. Διότι αν βάζατε τέτοιο θέμα εδώ θα ήταν η κ. Γιαννάκου, η οποία εκφράζει την πολιτική της Κυβέρνησης στον χώρο της παιδείας. Δεν θα ερχόταν ο Υφυπουργός Δημόσιας Διοίκησης. Εγώ ήρθα και σας έδωσα απάντηση στα δύο συγκεκριμένα σας ερωτήματα. Πρώτον, ότι ρητώς οι σχολικοί φύλακες είναι εντός του πεδίου εφαρμογής του π.δ. 164/2004 και αν τα υπηρεσιακά συμβούλια είπαν το αντίθετο, υπάρχει ο θεματοφύλακας της νομιμότητας, το ΑΣΕΠ, ανεξάρτητη διοικητική αρχή η οποία θα αποκαταστήσει την αλήθεια. Μην έχετε καμία αμφιβολία.
     Δεύτερον, ό,τι είπε εδώ ο Υπουργός Εσωτερικών, Δημόσιας Διοίκησης και Αποκέντρωσης, ο κ. Παυλόπουλος, κατά τη συζήτηση του προϋπολογισμού, θα εφαρμοστεί. Εμείς, κύριε Λοβέρδο, δεν κάναμε ένα προεδρικό διάταγμα, για να μην εφαρμοστεί. Κάναμε ένα προεδρικό διάταγμα για να εφαρμοστεί και να δοθεί λύση στο πρόβλημα των συμβασιούχων και δώσαμε και μια δεύτερη ευκαιρία με τον πρόσφατο νόμο. Όσον αφορά όλα τα άλλα που λέτε, δηλαδή το γιατί δεν βάλαμε ειδικό κονδύλιο, θα σας απαντήσω το εξής: πρώτα θα διαμορφωθεί η πραγματικότητα, δηλαδή τι κονδύλιο χρειάζεται, και μετά θα ληφθεί η οποιαδήποτε μέριμνα για κάλυψη του κονδυλίου. 
     ΑΝΔΡΕΑΣ ΛΟΒΕΡΔΟΣ: Κύριε Υπουργέ, σας φοβούνται οι δήμοι…
     ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, σας παρακαλώ!
     Επανερχόμαστε στη συζήτηση των επικαίρων ερωτήσεων δεύτερου κύκλου του δελτίου επικαίρων ερωτήσεων της Πέμπτης 3 Μαρτίου.
     Δεύτερη είναι η με αριθμό 697/28.2.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Εθνικής Άμυνας, σχετικά με τη λήψη μέτρων προστασίας των εργαζομένων στην Ελληνική Βιομηχανία Οχημάτων κλπ.
     Το ειδικότερο περιεχόμενο της επίκαιρης ερώτησης του κ. Τζέκη έχει ως εξής:
     «Η Διοίκηση που ασκεί τη διεύθυνση στην «Ελληνική Βιομηχανία Οχημάτων» (ΕΛΒΟ), ανακοίνωσε σειρά μέτρων που πλήττουν τους εργαζόμενους: α) εκ περιτροπής εργασία, β) οικειοθελείς αποχωρήσεις και γ) απολύσεις, αν δεν συμπληρωθεί ο απαιτούμενος αριθμός εργαζομένων.
     Παρά τις περί του αντιθέτου διαβεβαιώσεις που είχε δώσει η Κυβέρνηση στη Βουλή κατά συζήτηση επίκαιρης ερώτησης του ΚΚΕ (27.1.2005) ότι δεν θα υπάρξει καμιά απόλυση και κανένα άλλο μέτρο ενάντια στους εργαζομένους, η Διοίκηση της ΕΛΒΟ	 εξυπηρετώντας τα ιδιωτικά συμφέροντα του ομίλου «Μυτιληναίος» και εκβιάζοντας την κατάσταση προχωρεί τους σχεδιασμούς της σε βάρος των εργαζομένων και επαγγελματιών που συνεργάζονται με την επιχείρηση.
     Αποδεικνύονται, επίσης, οι σοβαρές πολιτικές ευθύνες των κυβερνήσεων του ΠΑΣΟΚ που παραχώρησε το 43% των μετοχών στο συγκεκριμένο όμιλο και το δικαίωμα της διεύθυνσης, ενώ το Δημόσιο με το 51% δεν αποφασίζει για την πορεία της εταιρείας.
     Ερωτάται ο κ. Υπουργός:
     Τι προτίθεται να κάνει, ώστε να σταματήσουν τα μέτρα σε βάρος των εργαζομένων  που ανακοίνωσε η διοίκηση της ΕΛΒΟ;
     Να αλλάξει το ιδιοκτησιακό καθεστώς και να επανέλθει η επιχείρηση υπό πλήρη κρατικό έλεγχο;»
     Το λόγο έχει ο Υφυπουργός Εθνικής Αμύνης, κ. Μιχαλολιάκος.
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Ευχαριστώ, κύριε Πρόεδρε. 
     Ευχαριστώ και τον κύριο συνάδελφο για την ερώτηση που δίνει σε μένα και στην Κυβέρνηση, στην οποία έχω την τιμή να συμμετέχω, την ευκαιρία να δώσουμε τις απαραίτητες διευκρινίσεις και να αποσαφηνίσουμε, για άλλη μια φορά, την πολιτική μας στον ευρύτερο τομέα της εθνικής άμυνας και στον ειδικότερο τομέα της εθνικής αμυντικής βιομηχανίας.
     Έχουμε ορισμένες βασικές αρχές τις οποίες τηρούμε απαρέγκλιτα: Πρώτον, διαφάνεια στη διαχείριση του δημόσιου χρήματος, δεύτερον, αξιοκρατία στη διαχείριση του ανθρώπινου δυναμικού στη γενικότερη πολιτική, στήριξη, ενίσχυση της εθνικής αμυντικής βιομηχανίας και προπαντός της κρατικής αμυντικής βιομηχανίας. Γι’ αυτό και αναβαθμίζονται από την κατιούσα φθορά που είχαν όλα τα κρατικά εργοστάσια της αμυντικής βιομηχανίας. 
     Είχα την ευκαιρία και στην προηγούμενη ερώτησή σας να σας προσκαλέσω όλους να επισκεφθούμε τα κρατικά εργοστάσια, να δείτε σε ποια απαξίωση τα είχαν -προκειμένου ενδεχομένως να τα ξεπουλήσουν- και πώς αναβαθμίζονται με το ελάχιστο δυνατό κόστος και με σεβασμό στις συνθήκες εργασίας. Είχε την ευκαιρία το κόμμα σας και χαιρέτησε και την Ημερίδα Υγιεινής και Ασφάλειας που διοργανώσαμε.
     Σαφώς και είναι μια ερώτηση πολύ καλοπροαίρετη και ενισχυτική. Θα μπορούσα να την είχα υπογράψει και εγώ και ως μέλος της Κυβερνήσεως. Δεν περιμένετε, βεβαίως, να απολογηθώ εγώ για το ιδιότυπο ιδιοκτησιακό καθεστώς και πώς τα καταφέραμε, ενώ διατηρούμε την πλειοψηφία των μετοχών, να έχουμε αναθέσει σε ιδιώτη τη διαχείριση και του ανθρώπινου δυναμικού.
     Θα σας πω όμως ότι η Κυβέρνηση που σέβεται τον εαυτό της και τιμά το θεσμικό της ρόλο έχει όπλα. Δουλειά του επιχειρηματία είναι το κέρδος του -και καλά κάνει- αλλά και δουλειά της πολιτικής εξουσίας είναι να υπερασπίζεται το συμφέρον του ελληνικού λαού και των εργαζομένων. Είμαστε με τους εργαζόμενους και δεν θα επιτρέψουμε την απόλυση κανενός. Έχουμε όπλα και θέλω να το πιστέψετε και, ενδεχομένως, γνωρίζετε ήδη, ότι επιχειρηματίας υποχρεώθηκε να αναστείλει τα μέτρα που είχε εξαγγείλει εναντίον των εργαζομένων και έπονται και άλλα.
     Ασφαλώς, δεν περιμένω, από το ΚΚΕ προπαντός, να μας πει ποτέ ότι πρέπει να ανεχθούμε την υπερκοστολόγηση των εργασιών που γίνονται εκεί ή να ανεχθούμε παραγγελίες τις οποίες δεν έχουν ανάγκη οι Ένοπλες Δυνάμεις. Προμηθευόμαστε, κατασκευάζουμε ή ανακατασκευάζουμε μόνο αυτά που έχουμε ανάγκη και διαπραγματευόμαστε τις τιμές υπέρ του ελληνικού λαού. Είμαι σίγουρος ότι χαιρετίζετε το γεγονός, ότι καταφέραμε να υποχρεώσουμε την επιχείρηση να αποδεχθεί τη μείωση κατά 50% της κοστολόγησης που είχε κάνει στα κλιματιστικά των λεωφορείων.
     Συνεχίζεται η προσπάθεια. Δεν είναι η παράταξή μου, δεν είναι η Κυβέρνηση του ελληνικού λαού, όλων των Ελλήνων, που υποσχέθηκε επανακρατικοποιήσεις. Θα σας πω, όμως, για άλλη μια φορά ότι θα σταματήσουν τα μέτρα εναντίον των εργαζομένων. Η Κυβέρνηση και με τους εκπροσώπους της και με τον Πρόεδρο και με τον ανοικτό διάλογο που έχει με τους εργαζομένους έχει τη δύναμη να το κάνει και το κάνει. Θα σας πω ακόμη, ότι είναι παράδειγμα προς αποφυγήν αυτού του τύπου η ιδιωτικοποίηση.  
     Θα κλείσω την πρωτολογία μου έχοντας τη βεβαιότητα ότι όλες οι πολιτικές δυνάμεις, στο σύνολό της η Βουλή των Ελλήνων θα στηρίξει την Κυβέρνηση στην προσπάθειά της για διαφάνεια, για ελαχιστοποίηση του κόστους υπέρ του ελληνικού λαού και για τη διατήρηση των θέσεων εργασίας όλων των εργαζομένων.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Ο κ. Τζέκης έχει το λόγο.
     ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
     Να ξεκαθαρίσω από την αρχή, ότι το Κομμουνιστικό Κόμμα Ελλάδας δεν ήταν ποτέ υπέρ της υπερκοστολόγησης διαφόρων προϊόντων που παράγει μια συγκεκριμένη βιομηχανία. Το Κομμουνιστικό Κόμμα Ελλάδας, εδώ και πολλά χρόνια μιλά για τον ενιαίο φορέα αμυντικής βιομηχανίας μαζί με άλλες επιχειρήσεις που πραγματικά, θα προμηθεύουν τις Ένοπλες Δυνάμεις σ’ ένα σχεδιασμό βέβαια που θα ανήκει στις Ένοπλες Δυνάμεις, για να κάνει το αυτονόητο, να υπερασπίζεται δηλαδή τη χώρα, τα σύνορά της, την εδαφική ακεραιότητα και να μη συμπεριλαμβάνονται, βέβαια, όλα αυτά στις δομές του ΝΑΤΟ ή της Ευρωπαϊκής Ένωσης. Αυτό το ξεκαθαρίζουμε.
     Για τη συγκεκριμένη περίπτωση είπατε και εσείς, το διαβάζω και εγώ βέβαια σήμερα στον Τύπο, ότι ανεστάλησαν αυτά τα μέτρα, τα οποία εξήγγειλε ο συγκεκριμένος επιχειρηματικός όμιλος που ασκεί τη διεύθυνση μέσα στην ΕΛΒΟ. Το ζήτημα, όμως, είναι ότι είναι σε αναστολή, ότι δεν πήρε πίσω τα μέτρα. Και γνωρίζω ότι στις 18 Μαρτίου θα γίνει και η Γενική Συνέλευση Μετόχων. 
     Εμείς βάζουμε συγκεκριμένα ερωτήματα και σ’ αυτά θέλουμε απάντηση. Διότι αναστολή σημαίνει, ότι μετά από ένα συγκεκριμένο χρονικό όριο μπορεί να ισχύσουν και τα μέτρα.
     Επειδή αυτά τα μέτρα παίρνονται μέσα στη γενικότερη πολιτική επιλογή της Κυβέρνησης, να πω ότι είναι μέσα στη φιλοσοφία της Κυβέρνησης οι αναδιαρθρώσεις των εργασιακών σχέσεων: και η εκ περιτροπής εργασία, δηλαδή η μείωση του εργάσιμου χρόνου, αλλά και οι απολύσεις και η εθελουσία έξοδος κλπ. Γι’ αυτό είμαστε σ’ αυτή τη θέση, να λέμε ότι είναι θετική η δέσμευση της Κυβέρνησης, αλλά ανησυχούμε ότι είναι γενικότερη η πολιτική που προωθεί αυτά τα μέτρα. 
     Συγκεκριμένα, η συμφωνία που υπέγραψε η προηγούμενη κυβέρνηση δίνει το δικαίωμα στην κοινοπραξία, δηλαδή στον όμιλο του κ. Μυτιληναίου, να τροποποιεί κατά την κρίση της το οργανόγραμμα της εταιρίας. Δηλαδή, να αυξομειώνει τις θέσεις εργασίας, να απολύει, να κάνει ό,τι θέλει. Είναι μέσα στη σύμβαση την οποία έχω και θα καταθέσω στα Πρακτικά. 
     (Στο σημείο αυτό ο Βουλευτής κ. Τζέκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
     Βέβαια, δίνει το δικαίωμα στη διοίκηση, στην πλειοψηφία των μετόχων να επεμβαίνει εντός δεκαπενθημέρου. Αυτό σημαίνει, ότι θα πρέπει και η Κυβέρνηση και ο επιχειρηματικός όμιλος να αντιμετωπίσουν πολύ διαφορετικά τους εργαζόμενους. Γιατί του επιχειρηματικού ομίλου τα ενοποιημένα κέρδη για το 2004 όπως ανακοινώθηκαν, είναι αυξημένα κατά 34,3%. Επομένως, δεν δικαιολογούνται αυτά τα μέτρα, κατά την άποψή μας. 
     Επιμένουμε σ’ εκείνο, κύριε Υπουργέ, και θα το παρακολουθήσουμε. Την κατάσταση δηλαδή της ΕΛΒΟ θα την παρακολουθήσουμε. Γιατί πιστεύουμε, ότι εσείς μπορεί να μην λέτε ότι είστε υπέρ των ιδιωτικοποιήσεων στο συγκεκριμένο κλάδο αμυντικής βιομηχανίας, εσείς βάζετε στο ίδιο ύψος κρατικές και ιδιωτικές, αλλά εμείς λέμε ότι και οι κρατικές και οι ιδιωτικές, κάτω από το υπάρχον κοινωνικοπολιτικό σύστημα, λειτουργούν προς όφελος των πολυεθνικών εταιρειών και, βέβαια, δεν καλύπτουν τις ανάγκες των Ενόπλων Δυνάμεων, γιατί και αυτές οι ανάγκες είναι στα πλαίσια του ΝΑΤΟ και της Ευρωπαϊκής Ένωσης.
     Δώστε μας μια απάντηση γι’ αυτά τα προγράμματα τα οποία είναι έτοιμα, είναι για υπογραφή και τελικά πως θα γίνει η κατανομή τους;
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ κύριε Τζέκη.
     Ορίστε, κύριε Υπουργέ, έχετε το λόγο.
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Κύριε Πρόεδρε, θα επαναλάβω με λακωνικό τρόπο –ως Λάκων- ότι θα ήθελα από τον αγαπητό συνάδελφο, αν έχει εντοπίσει λάθη ή παραλείψεις της σημερινής Κυβέρνησης απέναντι στην ΕΛΒΟ, να τα πει με το όνομά τους.
     Είναι σαφές ότι παραλάβαμε ένα νομοθετικό καθεστώς και ότι υπάρχει συνέχεια του κράτους. Είναι σαφές ότι ο συγκεκριμένος όμιλος αιφνιδιάστηκε από μία αλλαγή της πολιτικής, η οποία δεν του δίνει με την ίδια άνεση τα υπερκέρδη που ενδεχομένως είχε συνηθίσει να έχει. Και αυτό, γιατί θα ήταν εις βάρος του ελληνικού λαού.
     ΑΓΓΕΛΟΣ ΤΖΕΚΗΣ: Για τέταρτη χρήση ήταν κερδοφόρος η ΕΛΒΟ. 
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Σας είπα, πριν από λίγο μόνο, ένα παράδειγμα: Υποχρεώθηκε να δεχθεί τη μείωση κατά 50% του κόστους εργασίας που είχε κάνει. Και αυτό υπέρ των εργαζομένων είναι, υπέρ του ελληνικού λαού.
     Ούτε θα θέλατε να απολογηθώ εγώ ή η Κυβέρνηση για το γεγονός, ότι ο κ. Παπαντωνίου ανέστειλε το πρόγραμμα το οποίο είχε εγκρίνει ο κ. Τσοχατζόπουλος. Ήταν σύνηθες φαινόμενο και αυτό της προηγούμενης Κυβέρνησης. Από Υπουργό σε Υπουργό άλλαζε πολιτική. 
     Ασφαλώς προσπαθούμε και, στο όριο των αρχών μας, να ενισχύσουμε την επιχειρηματική δραστηριότητα της ΕΛΒΟ. Και αν θέλετε, να σας πω ποιο πρόγραμμα είναι σε εξέλιξη: Εκατόν είκοσι οχήματα του ενός τετάρτου τόνου, πενήντα επτά αρματοφόρα, δεκαεννέα τρεπόμενα, δέκα γενικής χρήσεως είκοσι τόνων, τριάντα θωρακισμένα οχήματα φορέων ραντάρ συνολικής αξίας περίπου 55.000.000 ευρώ.
     Όλα αυτά, κατά την εκτίμησή μας, δίνουν τη δυνατότητα στην επιχείρηση, και απολύσεις να μην κάνει και κέρδος να έχει. Δεν βλέπουμε με το ίδιο μάτι την κρατική και την ιδιωτική αμυντική βιομηχανία. 
     Σας είπα ότι δεν τίθεται θέμα ιδιωτικοποίησης άλλου κρατικού εργοστασίου, αντίθετα, έχουν τεθεί οι βάσεις και υλοποιείται πρόγραμμα αναβάθμισής τους. Δεχόμαστε, βεβαίως, την επίθεση από το κόμμα της Αξιωματικής Αντιπολίτευσης, αλλά εμείς θα επιμείνουμε. Έχουμε χρέος να αναβαθμίσουμε συνολικά την αμυντική βιομηχανία της χώρας και μάλιστα, με το νομοσχέδιο που θα καταθέσουμε για τις προμήθειες, ορίζουμε ότι τουλάχιστον το 20% των αναγκών των Ενόπλων Δυνάμεων πρέπει να προέρχεται από την εθνική μας αμυντική βιομηχανία. 
     Τελειώνω λέγοντας το εξής: Είμαστε με τους εργαζόμενους, είμαστε με τον ελληνικό λαό, δεν είμαστε εναντίον του επιχειρηματία. Θεμιτό είναι το δικαίωμά του να διεκδικεί κέρδος, γι’ αυτό ενεπλάκη. Αλλά είναι απόλυτα δεσμευτικό το καθήκον μας –το καθήκον της Κυβέρνησης- να ελαχιστοποιεί το κόστος και να περιορίζει τις παραγγελίες σ’ αυτές που χρειάζονται οι Ένοπλες Δυνάμεις και όχι οι επιχειρηματίες. Αυτή είναι η προγραμματική μας δέσμευση. Αυτό είναι το θεσμικό μας καθήκον, όχι μόνο το δικό μας, αλλά μιας Κυβέρνησης που σέβεται το θεσμικό της ρόλο και τον ελληνικό λαό.
     ΑΓΓΕΛΟΣ ΤΖΕΚΗΣ: Τα μέτρα θα παρθούν πίσω, κύριε Υπουργέ;
     ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Σας θέλουμε, λοιπόν, συμμάχους όλους –όλα τα κόμματα- στην προσπάθειά μας να μη χάσει κανείς εργαζόμενος τη δουλειά του, να μην περιορίσει τις ώρες εργασίας του, γιατί μπορεί και η ΕΛΒΟ και οι άλλες αμυντικές βιομηχανίες να προσφέρουν στην προσπάθεια που κάνει η Κυβέρνηση να μειώσει τις αμυντικές δαπάνες, χωρίς να μειώσει το αξιόμαχο των Ενόπλων Δυνάμεων. Αντίθετα να το βελτιώσει ακόμα.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Κυρίες και κύριοι συνάδελφοι, σας κάνω γνωστό ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση για τα «Τριάντα χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, τριάντα δύο μαθητές και μαθήτριες και τρεις συνοδοί καθηγητές από το Γυμνάσιο της Δροσιάς.
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Επανερχόμαστε στην τρίτη επίκαιρη ερώτηση πρώτου κύκλου με αριθμό 691/28-2-2005 του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς τον Υπουργό Οικονομίας και Οικονομικών, σχετικά με τη διενέργεια οικονομικών ελέγχων σε Μητροπόλεις.
     Το περιεχόμενο της επίκαιρης ερώτησης του κ. Δραγασάκη έχει ως εξής:
     «Σύμφωνα με το άρθρο 46 παράγραφος 4 του ν.590/1977, οι διαχειρίσεις των περιουσιακών στοιχείων των ιερών Μητροπόλεων της Εκκλησίας υπόκεινται σε έλεγχο. Ο έλεγχος αυτός διενεργείται από Επιθεωρητές Δημοσίων Διαχειρίσεων, οι οποίοι ορίζονται με κοινή Υπουργική Απόφαση των Υπουργών Οικονομικών και Εθνικής Παιδείας και Θρησκευμάτων.
     Σύμφωνα με πληροφορίες μας το Νοέμβριο του 1998, μετά από εισήγηση της αρμόδιας Υπηρεσίας του Υπουργείου Οικονομικών, εκδόθηκε απόφαση του τότε Υφυπουργού Οικονομικών κ. Δρυ για διενέργεια διαχειριστικού ελέγχου σε όλες τις ιερές Μητροπόλεις της χώρας. Ο έλεγχος αυτός ουδέποτε διενεργήθηκε.
     Το τελευταίο διάστημα είμαστε μάρτυρες συνεχών αποκαλύψεων για φαινόμενα διαφθοράς και οικονομικών δραστηριοτήτων ιεραρχών της Εκκλησίας. Συγκεκριμένα δημοσιεύματα του Τύπου φέρουν τον Μητροπολίτη Αττικής να έχει καταθέσεις υπέρογκων ποσών σε τραπεζικούς λογαριασμούς και να είναι μέτοχος off shore εταιρείας με έδρα το εξωτερικό, προκειμένου να διακινεί τα χρήματά του κλπ.
     Όμως, ακόμη και μετά τις παραπάνω αποκαλύψεις, η Κυβέρνηση δεν έχει προχωρήσει, στη διενέργεια σχετικών ελέγχων.
     Κατόπιν αυτού ερωτάται ο κύριος Υπουργός:
     1) Γιατί μέχρι σήμερα δεν έχει κινήσει, ως όφειλε, τις σχετικές διαδικασίες οικονομικού ελέγχου που προβλέπονται από το άρθρο 46 του ν. 590/77;
     2) Γιατί δεν υλοποιήθηκε ποτέ η απόφαση του τότε Υφυπουργού Οικονομικών να διενεργηθεί οικονομικός έλεγχος;
     3) Ποιοι παράγοντες ή δυνάμεις ακύρωσαν την υλοποίηση της παραπάνω απόφασης;»
     Ο Υφυπουργός Οικονομίας και Οικονομικών κ. Αδάμ Ρεγκούζας έχει το λόγο.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κυρίες και κύριοι συνάδελφοι, τα πράγματα είναι ακριβώς όπως περιγράφονται στη σχετική ερώτηση, από άποψη νομοθετικού πλαισίου. Όμως, υπάρχει μία διαφορά. Υπάρχει συναρμοδιότητα, ασφαλώς, του Υπουργείου Οικονομίας και του Υπουργείου Παιδείας.
     Πράγματι από το 1977 μέχρι το 1998, επί είκοσι ένα ολόκληρα χρόνια, ο νόμος που ψηφίστηκε τότε παρέμεινε ανενεργός. Αφυπνίστηκαν τα πράγματα με την παρέμβαση επιθεωρητή στον τότε Υφυπουργό Οικονομικών κ. Δρυ και έγιναν οι ανάλογες ενέργειες από την πλευρά του Υπουργείου Οικονομίας. Βέβαια, για να ενεργοποιηθούν αυτές οι υπουργικές αποφάσεις έπρεπε να είναι αποφάσεις και των δύο Υπουργείων, δηλαδή του Υπουργείου Παιδείας και του Υπουργείου Οικονομίας.
     Η Οικονομική Επιθεώρηση του Υπουργείου Οικονομίας δεν είχε καμιά αντίρρηση για την ενεργοποίηση των διατάξεων του άρθρου 46 περί Καταστατικού Χάρτη της Εκκλησίας, αλλά υπάρχει μια διαφορά, κύριε Δραγασάκη. Η ενεργοποίηση αυτή γίνεται μόνο κατόπιν εισαγγελικής παραγγελίας ή δικαστικής εντολής.  
     ΙΩΑΝΝΗΣ ΔΡΑΓΑΣΑΚΗΣ: Από πού προκύπτει αυτό;
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών):  Αυτό προκύπτει από την απάντηση που έχω από το Υπουργείο Παιδείας εκείνης της εποχής, που, ακριβώς γι’ αυτόν το λόγο, στη συνέχεια με εισαγγελική παραγγελία έγιναν έλεγχοι στην Ιερά Μητρόπολη Ευαγγελισμού της Θεοτόκου και Οσίου Εφραίμ Νέας Μάκρης, στην Ιερά Μητρόπολη Κορίνθου, στην Ιερά Μητρόπολη Μαρωνείας και Κομοτηνής, στην Ιερά Μητρόπολη Ελευθερουπόλεως Καβάλας, στην Ιερά Μονή Τιμίου Προδρόμου Δεσφίνας. Με βάση, λοιπόν, την εισαγγελική παραγγελία έγιναν αυτοί οι έλεγχοι. 
     Αντιλαμβάνεστε ότι οι Μητροπόλεις είναι πάρα πολλές. Για να υπάρξουν –ακόμη και να προκληθούν διαχειριστικοί έλεγχοι- πρέπει να υπάρξει το έναυσμα από κάποια πλευρά, γιατί ακριβώς θα έπρεπε να υπάρχει μια πλειάδα Ελεγκτών Δημόσιας Διοίκησης για να ασχολούνται με αυτούς τους διαχειριστικούς ελέγχους, οι οποίοι υπάρχουν, είτε ανήκουν στο Υπουργείο Προεδρίας, είτε στο Υπουργείο Οικονομίας. Γι’ αυτό, ασφαλώς, και η πρόβλεψη κατόπιν εισαγγελικής παραγγελίας. 
     Ασφαλώς, δεν υπάρχει πρόθεση από την πλευρά της Κυβέρνησης να αδρανοποιηθούν αυτές οι ελεγκτικές διαδικασίες. Αντίθετα μάλιστα, όπου ζητείται η συνδρομή, παρέχεται από την πλευρά της Κυβέρνησης. 
     Βέβαια, στο δεύτερο ζήτημα που θέτετε για τη συμμετοχή ιεραρχών ή του συγκεκριμένου ιεράρχη σε off shore εταιρία, δεν είναι αρμοδιότητα ασφαλώς του Υπουργείου Οικονομίας. Στις περιπτώσεις, δηλαδή, ερεύνης υπάρχουν ειδικοί ελεγκτές που ασχολούνται ακριβώς με τις off shore εταιρίες, εάν και εφόσον μπορούν να συλλέξουν στοιχεία, γιατί, όπως ξέρετε, οι off shore εταιρίες έχουν ένα ειδικό καθεστώς στο οποίο δεν μπορούμε να υπεισέλθουμε. 
     Με την έννοια, λοιπόν, αυτή, έχετε δίκιο που επισημαίνετε την αδράνεια και τη μη λειτουργία του νομοθετικού πλαισίου για τόσα χρόνια, αλλά θα πρέπει να ξέρετε, ότι η ανάγκη να ενεργοποιηθούν αυτές οι ελεγκτικές διαδικασίες είναι η εισαγγελική παραγγελία, η εισαγγελική εντολή.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Ο κ. Δραγασάκης έχει το λόγο.
     ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, θλίβομαι και εκπλήττομαι με την απάντηση του κυρίου Υφυπουργού.
     Κύριε Υφυπουργέ, εάν αυτή είναι η θέση της Κυβέρνησης, τότε δημιουργείται μείζον πολιτικό θέμα. Εγώ κατανοώ ότι ο Πρωθυπουργός απουσιάζει στο εξωτερικό. Παρακαλώ, ενημερώστε τον μόλις έρθει, διότι δεν ξέρω εάν έχετε συνείδηση του τι μας απαντήσατε.
     Κύριε Πρόεδρε, καταθέτω στα Πρακτικά της Βουλής απόσπασμα του ν. 590 του Καταστατικού Χάρτη της Εκκλησίας. Εδώ δεν τίθεται κανένας όρος εισαγγελικής εντολής για να γίνει έρευνα ούτε καν τίθεται ως δυνητικός ο έλεγχος. Στο άρθρο 46 παράγραφος 4 λέει «αι πράξεις διαχειρίσεως της Εκκλησίας υπόκεινται σε οικονομικό έλεγχο», δηλαδή η Εκκλησία υπάρχει ως ελεγχόμενο νομικό πρόσωπο, κύριε Υπουργέ. Το θέμα της εισαγγελικής εντολής το έστειλε με έγγραφό του το Υπουργείο Παιδείας για να παγώσει τη διαδικασία ελέγχου που είχε αποφασίσει ο κ. Δρυς και το έγγραφο του Υπουργείου Παιδείας το υπογράφει υπηρεσιακός παράγων, ο κ. Κοντογιάννης.
     Ο κ. Κοντογιάννης νομοθετεί; Αυτή η παρατυπία που έγινε τότε, αντανακλά εδώ -χωρίς να κατηγορώ το συγκεκριμένο πρόσωπο- τεράστιες πολιτικές ευθύνες ή την ύπαρξη παρακράτους. Αυτός νομοθετεί; Ο εισαγγελέας θα παρέμβει, εάν υπάρχει καταγγελία. Ο οικονομικός έλεγχος γίνεται για να μην υπάρξουν σκάνδαλα. Είναι προληπτικός έλεγχος, όπως σε όλα τα νομικά πρόσωπα. 
     Επομένως, κύριε Υπουργέ, επαναλαμβάνω το εξής: Δεν θέλω να είμαι απόλυτος. Μελετήστε τα στοιχεία. Καταθέτω στην Ολομέλεια της Βουλής απόσπασμα του νόμου, καταθέτω το έγγραφο του Υπουργείου Οικονομικών, καταθέτω το έγγραφο του Υπουργείου Παιδείας. Μελετήστε τα.
     (Στο σημείο αυτό ο Βουλευτής κ. Ιωάννης Δραγασάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Έχω καταθέσει τροπολογία σε νομοσχέδιο του Υπουργείου Παιδείας, όπου ζητώ να διαταχθεί τώρα πια ειδικός διαχειριστικός έλεγχος, διότι επί είκοσι χρόνια, όπως αναγνωρίσατε, δεν έγινε τίποτα. Ελάτε, ως Κυβέρνηση, να μας πείτε τι γίνεται. Διαφορετικά –επαναλαμβάνω- προκύπτει θέμα.
     Κύριε Πρόεδρε, επιτρέψτε μου ακόμα ένα λεπτό. 
     Δεύτερο θέμα: Από τότε που άρχισα να ασχολούμαι μ’ αυτό το θέμα, με τα οικονομικά της Εκκλησίας, και έγινε γνωστό, μου έρχονται καθημερινά πληροφορίες, που αποδεικνύονται ακριβείς, για προνόμια, φοροαπαλλαγές και «παράθυρα» που νομοθετήθηκαν την τελευταία δεκαετία.
     Κύριε Υπουργέ, εμείς ζητάμε από την Κυβέρνηση και από σας, ως Υπουργείο Οικονομικών, κωδικοποίηση όλων των διατάξεων που αφορούν σε φορολογικές και λοιπές οικονομικές σχέσεις του κράτους με την Εκκλησία. Πρέπει να πληροφορηθεί ο κόσμος τι γίνεται, και στη βάση της πληροφόρησης, να συζητήσουμε σοβαρά και υπεύθυνα. Μου έλεγε ένας Μητροπολίτης ότι δεν υπάρχει χειρότερο πράγμα από «αδέσποτους» δεσπότες. Δεν τα λέω εγώ αυτά. 
     	Κύριε Πρόεδρε, με την ανοχή σας επιτρέψτε μου να διαβάσω ένα τελευταίο απόσπασμα από τη σημερινή «Ελευθεροτυπία», γιατί το θέμα είναι και ευαίσθητο.
     ΠΡΟΕΔΡΕΥΩΝ (Σωτήρης Χατζηγάκης): Σύντομα, κύριε Δραγασάκη.
     ΙΩΑΝΝΗΣ ΔΡΑΓΑΣΑΚΗΣ: Κύριε Υπουργέ, αν θέλετε, ακούστε με για ένα λεπτό.
     Γράφει: «Έχω μείνει έκπληκτος από τις αστρονομικές καταθέσεις που έχουν στα βιβλιάριά τους αρχιερείς. Το πιθανότερο είναι ότι οι άνθρωποι αυτοί μπέρδεψαν τους ρόλους τους νομίζοντας, ότι είναι διοικητές τραπεζών και όχι πνευματικοί ταγοί, από τη στιγμή που έχουν τέτοιες δυνατότητες να εγκαταλείψουν την Εκκλησία και να ασχοληθούν με επιχειρήσεις και μπίζνες». Υπογραφή: Εφημέριος Ιερού Ναού Αγίου Γεωργίου Ανωγείων, Παπάς Ανδρέας Κεφαλογιάννης.
     Την οργή του λαού εκφράζει ο παπάς. Ακούστε την και ανταποκριθείτε.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Δραγασάκη.
     Το λόγο έχει ο κ. Υπουργός.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κατ’ αρχήν, κύριε συνάδελφε, θα μου επιτρέψετε να κάνω δύο παρατηρήσεις για το ύφος που χρησιμοποιήσατε υποστηρίζοντας την ερώτησή σας.
     Πίστευα, πραγματικά, ότι μέχρι σήμερα η πολιτεία εκπροσωπείται από τα όργανά της. Αν δεν έχετε κι εσείς αντίρρηση, ο Γενικός Διευθυντής του κράτους εκφράζει το κράτος. Επομένως, η απάντηση που δίδεται από τις 28/5/2001 είναι υπεύθυνη απάντηση, δεν είναι ανεύθυνη απάντηση και η πολιτική ηγεσία δεν μπορεί να βγαίνει πάντοτε επάνω από την υπηρεσιακή ηγεσία, που έχει όμως πολιτικά χαρακτηριστικά, όπως είναι η θέση του Γενικού Διευθυντή που  είναι από το 2001. Δεν ευαισθητοποιήθηκε κανείς από το 2001 να κάνει αυτήν την ερώτηση.
     Δεύτερο στοιχείο: Αν, επ’ ευκαιρία αυτής της ερώτησης, επιχειρείτε να συμβάλλετε κι εσείς στο κλίμα των ημερών, που έχει σχέση με την κάθαρση στην Εκκλησία…
     ΙΩΑΝΝΗΣ ΔΡΑΓΑΣΑΚΗΣ: Κηρύσσετε συμβιβασμό με το εκκλησιαστικό κατεστημένο. Είναι απάντηση αυτή;
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): …εγώ δε θα συμπράξω προς αυτήν την κατεύθυνση. Εάν υπάρχουν συγκεκριμένες καταγγελίες για συγκεκριμένες διαχειρίσεις, θα πρέπει να τις πείτε επωνύμως, να παρέμβει το κράτος και να ελέγξει, αν πράγματι ισχύουν αυτά τα οποία λέτε. 
     Όσον αφορά τον προληπτικό έλεγχο σε τέτοιους οργανισμούς, δεν υπάρχει η δυνατότητα από το κράτος να χρησιμοποιεί τόσους υπαλλήλους, τόσους ελεγκτές για να κάνει αυτούς τους διαχειριστικούς ελέγχους, που επαναλαμβάνω ότι είναι διαχειριστικοί. Δεν έχουν ούτε φορολογική σκοπιμότητα, ούτε οποιαδήποτε άλλη σκοπιμότητα. 
     Επομένως, τα πράγματα είναι ξεκάθαρα. Για να πραγματοποιηθεί ένας έλεγχος, πρέπει να υπάρχει το έναυσμα, πρέπει να υπάρχει εντολή, είτε είναι δικαστική εντολή, είτε ακόμη και διοικητική εντολή. Έτσι συλλήβδην το να πάρουμε όλες τις Μητροπόλεις και να τις ελέγχουμε, δε νομίζω ότι συμβάλλει σε τίποτε απολύτως. Εκεί που υπάρχουν, βεβαίως, περιπτώσεις κακοδιαχείρισης, είμαστε υποχρεωμένοι να συντρέξουμε. 
     Δώστε μας, λοιπόν, κι εσείς συγκεκριμένες καταγγελίες, ώστε να εξασφαλίσουμε και την ανάλογη εισαγγελική εντολή για να πραγματοποιήσουμε ελέγχους. Από εκεί και πέρα, όμως, η όποια καλλιέργεια ενός κλίματος εναντίον της Εκκλησίας εμάς δε μας βρίσκει σύμφωνους και ταυτόχρονα, οι όποιες διαδικασίες κάθαρσης ανήκουν στην ίδια την Εκκλησία.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Υπουργό.
     Κυρίες και κύριοι συνάδελφοι, εισερχόμαστε τώρα στη συζήτηση των επίκαιρων ερωτήσεων δευτέρου κύκλου.
     Θα συζητηθεί η με αριθμό 689/28-2-2005 Επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς τον Υπουργό Υγείας και Κοινωνικής Αλληλεγγύης, σχετικά με τη ματαίωση μίσθωσης αξονικού τομογράφου για το Γενικό Νοσοκομείο Σπάρτης κλπ. .
     Η επίκαιρη Ερώτηση του κ. συναδέλφου έχει ως εξής:
     «Αδικαιολόγητη, αν όχι ύποπτη, κρίνεται η πρόσφατη ματαίωση της μίσθωσης αξονικού τομογράφου για το Γενικό Νοσοκομείο Σπάρτης, σύμφωνα με αστήρικτη απόφαση του Διοικητικού Συμβουλίου του ΠεΣΥΠ Πελοποννήσου. Ο αξονικός τομογράφος, ιατρικό μηχάνημα μεγίστης σημασίας για τους κατοίκους της περιοχής και των όμορων νομών, θα έπρεπε να έχει εγκατασταθεί και να λειτουργεί το Δεκέμβριο του 2004. Αυτό θα ήταν, άλλωστε, το τελικό στάδιο ύστερα από μία καθ’ όλα νόμιμη διαδικασία διεθνούς διαγωνισμού για τη μίσθωση και προμήθεια του Αξονικού Τομογράφου, που έλαβε χώρα στις 2.6.2004.
     Κύριε Υπουργέ,
     Επειδή το Δ.Σ. του ΠεΣΥΠ Πελοποννήσου επικαλέστηκε «νέα πραγματικά στοιχεία», ότι ο ελάχιστος αριθμός διαγνωστικών πράξεων δεν ξεπερνά τις χίλιες πεντακόσιες αντί για τις δύο χιλιάδες, όπως προβλέπεται από την προκήρυξη για τη μίσθωση και προμήθεια του Αξονικού ανά διαγνωστική πράξη.
     Επειδή, μέσα στο 2002 είχαν εγκριθεί στο νομό Λακωνίας από τα διάφορα ασφαλιστικά ταμεία πάνω από δύο χιλιάδες πεντακόσιες αξονικές τομογραφίες και η ετήσια αύξηση ζήτησης για τομογραφίες υπερβαίνει το 15%.
     Επειδή, ακυρώνεται ένας διαγωνισμός στη φάση της ολοκλήρωσής του και επιλέγεται μία διαδικασία προμήθειας καθ’ όλα επιζήμιας, τόσο σε κόστος (συνολικά 1.250.000 ευρώ αντί για 750.000 ευρώ με τον πρώτο διαγωνισμό) όσο και σε χρόνο, αφού, αν όλες –οι συνήθως χρονοβόρες διαδικασίες- γίνουν εγκαίρως, ο Αξονικός θα έρθει στη Σπάρτη μετά από δύο χρόνια (2007 αντί για το Δεκέμβριο του 2004).
     Επειδή, η παράταση της προμήθειας του Αξονικού ευνοεί μόνο τους ιδιωτικά λειτουργούντας αξονικούς τομογράφους στη Λακωνία και στους όμορους νομούς Μεσσηνίας και Αρκαδίας.
     Επειδή, το ΠεΣΥΠ προχωρά σε απερίσκεπτες ακυρωτικές αποφάσεις με πολλαπλές παρενέργειες για τη συγκεκριμένη περίπτωση, χωρίς την εξασφάλιση χρηματοδότησης της επαναπροκηρυχθείσας διαδικασίας προμήθειας και χωρίς να έχει ενταχθεί το έργο στο Ενιαίο Πρόγραμμα Προμηθειών.
     Ερωτάται ο κύριος Υπουργός:
     Έχει την πλήρη εικόνα για τις ενέργειες του Δ.Σ. του ΠεΣΥΠ Πελοποννήσου που «εξασφάλισαν» τον Αξονικό Τομογράφο για το Γ.Ν. Σπάρτης με «πιο ευνοϊκούς όρους» μετά από δύο χρόνια και ποια είναι τα «νέα πραγματικά στοιχεία» που επικαλούνται στο ΠεΣΥΠ Πελοποννήσουν για χίλιες πεντακόσιες ως ελάχιστο αριθμό διαγνωστικών πράξεων από πηγές του Γ.Ν. Σπάρτης; Να κατονομασθούν οι πηγές και να δοθούν όλα τα στοιχεία.
     Η πρόσφατη προμήθεια του Γ.Ν. Τρίπολης με μαγνητικό τομογράφο με μίσθωση κατά διαγνωστική πράξη, όπως και ο πρώτος διαγωνισμός για τον Αξονικό στη Σπάρτη, πώς κρίνεται από την ηγεσία του Υπουργείου Υγείας; Προτίθεται το Υπουργείο Υγείας και Κοινωνικής Αλληλεγγύης να ερευνήσει όλα τα στοιχεία και να προχωρήσει στις αναγκαιότατες παρεμβάσεις ή θα αποδεχτεί τα τετελεσμένα που στηρίχθηκαν σε υποθέσεις, επιτηδεύσεις και συμφέροντα;».
     Ο κύριος Υπουργός έχει το λόγο.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, χαίρομαι γιατί μου δίνεται η ευκαιρία να αποσαφηνιστούν ορισμένα πράγματα, όσον αφορά το σκέλος της χρηματοδότησης των μηχανημάτων υψηλής τεχνολογίας. Είμαι, όμως, υποχρεωμένος να πω αγαπητέ συνάδελφε κύριε Γρηγοράκο ότι πλανηθήκατε από κακή ενημέρωση που είχατε.
     Όσον αφορά το άρθρο 13 του ν.2889/2001, που αναφέρει για τη συγκεκριμένη χρηματοδότηση της χρονικής μίσθωσης κατά πράξη ή το νοσοκομειακό leasing, όπως εγώ από το 1992 έχω χαρακτηρίσει, έχει πολλά θετικά στοιχεία, αρκεί βέβαια να υπάρχουν κάποιες συγκεκριμένες προδιαγραφές, που δεν είναι της παρούσης, γιατί θέλει αρκετό χρονικό διάστημα για να το αναλύσουμε. Ας έλθουμε όμως στα συγκεκριμένα θέματα.
     Είναι γεγονός, ότι και αν το 2004 είχε ολοκληρωθεί η διαδικασία αυτής της χρηματοδότησης της χρονικής μίσθωσης, δεν υπήρχε η συγκεκριμένη άδεια λειτουργίας και τοποθέτησης, ούτε είχε καν στη νομαρχία δοθεί η δυνατότητα αυτή, του να εκδοθεί η άδεια λόγω μη ύπαρξης αίτησης προς άδεια. Υπήρχε μόνο η άδεια σκοπιμότητα η οποία έληγε το Νοέμβριο του 2004. Αλλά και αυτό, αν θα μπορούσε κανείς να το ξεπεράσει, υπήρχαν στοιχεία αδυναμίας λειτουργίας αυτού του μηχανήματος, γιατί δεν ήταν γνωστοποιημένος ούτε συγκεκριμένος γιατρός, που να έχει τη γνώση λειτουργίας του μηχανήματος αυτού ούτε και χειριστές, εμφανιστές, νοσηλευτές είχαν διορισθεί για τη χρήση του μηχανήματος αυτού.
     Άρα λοιπόν, θα υπήρχε ένα μηχάνημα για το οποίο, μηνιαίως, το ελληνικό δημόσιο, το νοσοκομείο με τις οικονομικές δυσκολίες που είχε και που ασφυκτιά αυτή τη στιγμή οικονομικά, να πληρώνει γύρω στα 13.000 ευρώ μηνιαίως για τη χρονομίσθωση. Και όχι μόνο αυτό, αλλά επιπλέον, θα αποθηκεύετο τη στιγμή που δεν είχε ληφθεί καμιά μέριμνα εκ των προτέρων για να δημιουργηθεί ο χώρος που θα μπορούσε να εγκατασταθεί το μηχάνημα αυτό..
     Μου κάνει δε εντύπωση και το εξής. Αναφέρατε έναν συγκεκριμένο αριθμό χιλίων πεντακοσίων αξονικών τομογραφιών που θα γίνονταν στο νομό, τη στιγμή που τα επίσημα στοιχεία για το 2003 αναφέρουν διακομιδές-περιστατικά από το Γενικό Νοσοκομείο Σπάρτης επτακόσια είκοσι τρία και από το νοσοκομείο των Μολάων εκατόν είκοσι έξι σε ιδιωτικό κέντρο.
     Και αν συνυπολογίσουμε και την ελευθέρα διακίνηση των αξονικών τομογραφιών σε ιδιωτικό επίπεδο, δεν ξεπερνάνε τα χίλια πεντακόσια περιστατικά. 
     Ένα κόστος προμήθειας, το οποίο αναφέρετε, ύψους 1.250.000 ευρώ, είναι ένα αυθαίρετο νούμερο, διότι θα πρέπει να γνωρίζετε ότι για τομογράφους τεσσάρων και έξι τομών, σύγχρονους τομογράφους, η δαπάνη τους με ΦΠΑ δεν ξεπερνά τα 550.000 ευρώ.
     Άρα λοιπόν, αυτή η χρονομίσθωση, την οποία προέβλεπε ο διαγωνισμός που ήταν σε εξέλιξη και δεν ολοκληρώθηκε και γι’ αυτό καταλογίζετε ευθύνες στην Κυβέρνηση, θα στοίχιζε 750.000 ευρώ και θα σας απαντήσω στη δευτερολογία μου, πόσο είναι η κοστολόγηση αυτού του μηχανήματος.
     Παράλληλα, θα σας πω ότι σε μια σύσκεψη που έγινε στις 16/10/2004, στην οποία συμμετείχαν όλοι οι φορείς –εσείς απουσιάζατε γιατί είχατε μια άλλη ανειλημμένη πολιτική υποχρέωση- η  υπεύθυνη της Νομαρχιακής Αυτοδιοίκησης της παράταξής σας συνηγόρησε και αυτή για την αναβολή όλης αυτής της διαδικασίας και να πάει στη διαδικασία της απόκτησης. 
     Η διαδικασία της χρονομίσθωσης δεν επρόκειτο για τίποτε άλλο παρά για μια πενταετή αποικιακού τύπου σύμβαση και ο αξονικός τομογράφος δεν θα ήταν ιδιοκτησία πλέον του νοσοκομείου, αλλά θα έπρεπε να γίνει διαπραγμάτευση, οπότε πάνω από την τιμή των 750.000 ευρώ θα είχε άλλη διαπραγμάτευση για την κτήση του μηχανήματος. Δεν κάνω, δε, αναφορά στη σύμβαση που προέβλεπε την μετεξέλιξη και αναβάθμιση του μηχανήματος με καθαρώς αδιαφανείς διαδικασίες, όπως εμπεριέχεται μέσα σ’ όλη αυτή τη διαδικασία της χρονομίσθωσης του μηχανήματος. Ευχαριστώ.
     ΠΡΟΕΔΡΕΥΩΝ ( Σωτήρης Χατζηγάκης): Το λόγο έχει ο κ. Γρηγοράκος.
     ΛΕΩΝΙΔΑΣ ΓΡΗΓΟΡΑΚΟΣ: Κύριε Υπουργέ, δεν διεκδικώ ότι μόνο εγώ ενδιαφέρομαι για την υγεία του λαού του νομού  Λακωνίας και γενικότερα της Ελλάδος. Βεβαίως, ενδιαφέρεστε και σεις και η παράταξή σας και όλοι μας. Βεβαίως, αυτά που είπατε, απέχουν πολύ από την πραγματικότητα. Γι’ αυτό παρακαλώ να με ακούσετε προσεκτικά, όπως σας άκουσα και εγώ. 
     Είναι δυνατόν να αμφισβητούνται τα στοιχεία του 2002, όπου είχαμε δύο χιλιάδες πεντακόσιες αξονικές τομογραφίες στο νομό και κάθε χρόνο έχουμε αύξηση κατά 15%; Και μου λέτε τώρα ότι στο νομό οι αξονικές τομογραφίες είναι χίλιες πεντακόσιες;
     Κύριε Υπουργέ, με την ίδια μέθοδο που πήγε να πάρει το Νοσοκομείο Σπάρτης τον αξονικό τομογράφο και να τον εγκαταστήσει το 2004, πήρε μαγνητικό τομογράφο το Νοσοκομείο της Τρίπολης και δεν μιλάτε καθόλου.
     Καταλαβαίνω ότι είστε σε δύσκολη θέση και δεν ξέρω για ποιο λόγο. Η Τρίπολη πήρε τον μαγνητικό τομογράφο με την ίδια ακριβώς διαδικασία και ακυρώσατε την αγορά του αξονικού τομογράφου στη Σπάρτη. 
     Κύριε Υπουργέ, πώς ξέρατε ότι δεν θα παίρναμε το μηχάνημα μ’ αυτή τη διαδικασία και εάν οι εταιρείες που συμμετείχαν στον διαγωνισμό δεν θα τον δίνανε δωρεάν στο νοσοκομείο της Σπάρτης; Ανοίξατε τις προσφορές; Είναι εντελώς αυθαίρετο αυτό που έκανε το Δ.Σ. του Νοσοκομείου Σπάρτης. Έχετε πέσει και σεις σ’ αυτή την παγίδα. Ξέρανε, δηλαδή, ότι οι προσφορές λέγανε μέσα ότι δίνουν ή δεν δίνουν το μηχάνημα; Πώς το ξέρετε και απαντάτε; Δεν έγινε εδώ παραβίαση των πάντων και ήταν επιπόλαια η απόφαση την οποία πήρε μπλέκοντας μάλιστα και σας. 
     Είπατε προηγουμένως για τα 550.000 ευρώ. Σας λέω, διότι κάνατε πρόεδρος νοσοκομείου  και είστε εγνωσμένου κύρους καθηγητής, ότι κάθε χρόνο μετά από την εγγύηση που δίνεται για το μηχάνημα, κύριε Υπουργέ, είναι υποχρεωμένο το νοσοκομείο να δίνει 100.000 ευρώ για τη συντήρηση. Λοιπόν, 550.000 ευρώ και 300.000 ευρώ έχουμε 850.000. Συν 400.000 ευρώ τα έξοδα του νοσοκομειακού προσωπικού για τα 3 χρόνια που θα κάνει να εγκατασταθεί ο αξονικός τομογράφος στο Νοσοκομείο της Σπάρτης, φτάνουμε στο 1.250.000 ευρώ. Δεν είναι, λοιπόν, αυθαίρετο το νούμερο που σας κατέθεσα. Άρα λοιπόν, από τα 750.000 ευρώ που προβλεπόταν στην προκήρυξη για το μηχάνημα, φτάνουμε στα 1.300.000 ευρώ και μετά από 3 χρόνια.
     Κύριε Υπουργέ, ούτε η δική μου πλάτη, ούτε η δική σας, ούτε κανενός άλλου δεν μπορεί να αναλάβει την ευθύνη απώλειας ζωής κανενός ανθρώπου. Δεν είναι δυνατόν το 2005, από την Λακωνία, να μετακινούνται ασθενείς με ασθενοφόρα προς την Καλαμάτα ή την Τρίπολη, αλλά και προς τους ιδιωτικούς τομογράφους, μέσα στη νύχτα για να κάνουν αυτές τις αξονικές τομογραφίες με όλο αυτό το κόστος.
     Σας παρακαλώ πάρα πολύ, επειδή ξέρω την ευαισθησία σας, δείτε ξανά το θέμα, ερευνήστε αυτά που σας λέω και επιτέλους μην αδικείτε έτσι τη Λακωνία, όπου έχετε την πολιτική επικυριαρχία. Βάλατε τον μαγνητικό τομογράφο στην Τρίπολη με τις ίδιες διαδικασίες και αφαιρείτε από τη Λακωνία τον αξονικό τομογράφο; Κάτι γίνεται. Ψάξτε το. 
     Ευχαριστώ.
     ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Γρηγοράκο. 
     Έχετε το λόγο, κύριε Υπουργέ.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Γρηγοράκο, θα ήθελα να σας πληροφορήσω ότι στις 14/02/2005, υπεγράφη από τον Υπουργό Υγείας, τον κ. Νικήτα Κακλαμάνη, ένα ποσό της τάξεως των 550.000 ευρώ, με ΦΠΑ, για την απόκτηση ενός αξονικού τομογράφου της τάξεως των τεσσάρων έξι τομών. Είναι πολύ αναβαθμισμένο μηχάνημα, τη στιγμή που αντιλαμβάνεσθε ότι οι αναγκαιότητες του νοσοκομείου λόγω του ότι δεν υπάρχουν αγγειοχειρουργοί και δεν υπάρχουν δυνατότητες ανεπτυγμένης και προηγμένης τεχνολογίας. Είναι ένας πολύ καλός αξονικός τομογράφος που στοιχίζει 550.000 ευρώ. Και επίσης υπεγράφη και το ποσό των 60.000 ευρώ για να γίνει η διευθέτηση του χώρου για να υποδεχθεί το μηχάνημα αυτό. 
     Συμπερασματικά λοιπόν, μέχρι το τέλος του 2005, λόγω του ότι υπάρχουν οι προδιαγραφές, λόγω του ότι υπάρχει όλη η τεχνογνωσία στο θέμα, θα έχει ολοκληρωθεί η διαδικασία και θα λειτουργεί το μηχάνημα, διότι και συνάδελφος θα πάει, ο οποίος ήδη εξειδικεύεται στο νοσοκομείο της Τριπόλεως, αλλά παράλληλα και χειριστής, εμφανιστής και νοσηλευτής θα πλαισιώσουν όλη τη διαδικασία.
     Όσον αφορά στο θέμα του μαγνήτη για το Παναρκαδικό Νοσοκομείο. Η σύμβαση είχε υπογραφεί τον Ιούλιο και ήδη ο ΠΕΣΥΠάρχης ο οποίος πήγε και ο καινούριος διοικητής είχαν βρει μια υπογεγραμμένη σύμβαση. Γι’ αυτήν ακριβώς τη σύμβαση θα δούμε, αν υπάρχουν στοιχεία που δεν έχουν την απαιτούμενη διαφάνεια και θα ενημερωθείτε πάνω ακριβώς στη διαδικασία αυτή.
     Αλλά θα ήθελα να σας πω, συμπερασματικά, ότι το νοσοκομείο της Σπάρτης θα αποκτήσει αξονικό τομογράφο που θα είναι δικός του. Δεν θα είναι αξονικός τομογράφος, ο οποίος θα είναι έπ’ ενοικίω για να διαπραγματευθούμε μετά για πενταετία την τιμή του αξονικού τομογράφου, τη στιγμή που θα είχε πληρώσει το ελληνικό δημόσιο αναβαθμισμένες πρωτοβουλίες που αυθαιρέτως θα αναλάμβανε η ανάδοχος εταιρεία. Και ξέρετε πολύ καλά -ιότι μέσα στα νοσοκομεία είμαστε- τι συμβαίνει με αυτές τις καταστάσεις. Η δε βιωσιμότητα του αξονικού τομογράφου δεν θα εξαρτιόταν από την επισκεψιμότητα την οποία θα είχε ο αξονικός τομογράφος στο νοσοκομείο της Σπάρτης. 
     Άρα λοιπόν, οι συμπολίτες σας του νομού Λακωνίας, οι αγαπητοί μας Λάκωνες, θα έχουν τη δυνατότητα μέσα σε πολύ μικρό χρονικό διάστημα, μέσα σε διάστημα οκτώ μηνών, να έχουν ένα μηχάνημα υψηλής τεχνολογίας μέσα στο νοσοκομείο, αφού βέβαια έχουν διευθετηθεί όλες αυτές οι διαδικασίες που σας προείπα. 
     Για το μαγνήτη, βέβαια, υπάρχει αυτή η εκκρεμότητα και η δυσλειτουργία του λόγω του ότι δεν υπάρχει ακόμα συνάδελφος που να έχει εξοικειωθεί με τη μαγνητική απεικόνιση στα μηχανήματα του μαγνητικού συντονισμού. 
     ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Υπουργέ. 
      Επόμενη είναι η με αριθμό 695/28-2-2005 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη – Αικατερινάρη προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, Δημόσιας Διοίκησης και Αποκέντρωσης, σχετικά με το χρονοδιάγραμμα ολοκλήρωσης των υδραυλικών και των έργων αντιπλημμυρικής προστασίας στην περιοχή του Έβρου.
     Η επίκαιρη ερώτηση της κ. Ξηροτύρη – Αικατερινάρη έχει ως εξής:
     «Είναι γνωστά τα θέματα και οι ανάγκες υλοποίησης διακρατικών συμφωνιών για την διαχείριση των υδάτων πολλών διασυνοριακών ποταμών της χώρας, μεταξύ των οποίων ο ποταμός Έβρος. Συμφωνίες το γενικότερο πλαίσιο των οποίων δεν έχει καθορισθεί, παρά την επιμονή μας κατά τη συζήτηση του πρόσφατου ν. 3199/2003 «περί προστασίας και διαχείρισης των υδάτων κλπ.». Ειδικότερα, για το οξύτατο και επαναλαμβανόμενο πρόβλημα των πλημμυρών στον Έβρο, δυο είναι τα βασικά προβλήματα που πρέπει να επιλυθούν. Η ολοκλήρωση των σχετικών υδραυλικών και αντιπλημμυρικής προστασίας έργων στην ελληνική περιοχή και μία ολοκληρωμένη μελέτη που θα συμπληρώνει και θα επικαιροποιεί παλαιότερες μελέτες κατασκευής υδραυλικών και διευθέτησης του ποταμού έργων και δράσεων, που θα υλοποιηθούν από τις τρεις χώρες Ελλάδα, Βουλγαρία και Τουρκία στα πλαίσια και της ομόφωνης απόφασης του Δικτύου Διασυνοριακής Συνεργασίας Νομαρχιών τους. Στη κατεύθυνση αυτή πρέπει η Κυβέρνηση να θέσει στο Συμβούλιο Υπουργών της ΕΕ, το οποίο κατά καιρούς εξετάζει θέματα διαπραγματεύσεων με γειτονικές της χώρες, τα θέματα ρυθμίσεων της διαχείρισης των υδάτων και της διευθέτησης διασυνοριακών ποταμών και άμεσα του ποταμού Έβρου, τη στιγμή μάλιστα που η Βουλγαρία και η Τουρκία είναι πλέον υπό ένταξη χώρες.
     Μετά από αυτά ερωτώνται οι κ.κ. Υπουργοί:
     1. Πώς διαμορφώνεται το χρονοδιάγραμμα ολοκλήρωσης των υδραυλικών και αντιπλημμυρικής προστασίας έργων στην ελληνική περιοχή του Έβρου;
     2. Θα θέσουν σε σχετικές με θέματα διαπραγματεύσεων συνεδριάσεις του Συμβουλίου Υπουργών της ΕΕ ζητήματα ρυθμίσεων διαχείρισης υδάτων διασυνοριακών ποταμών και αμεσότερα του Έβρου;»
     Το λόγο έχει ο Υφυπουργός κ. Καλογιάννης.
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. Το ζήτημα του Έβρου είναι πράγματι και πολύ σοβαρό και πολύ επίκαιρο, δεδομένου ότι λόγω των έντονων βροχοπτώσεων τον τελευταίο μήνα έχουν δημιουργηθεί πολύ σοβαρά προβλήματα. Οι αρμόδιες υπηρεσίες, ως γνωστόν, βρίσκονται σε επιφυλακή δεδομένου ότι ο νομός έχει κηρυχθεί σε κατάσταση έκτακτης ανάγκης. Για το χρονοδιάγραμμα ολοκλήρωσης των έργων αντιπλημμυρικής προστασίας θα ήθελα να σας ενημερώσω με βάση στοιχεία που έχουμε πάρει από την Περιφέρεια Ανατολικής Μακεδονίας και Θράκης τα παρακάτω. Οι υπηρεσίες της περιφέρειας έχουν συντάξει μελέτες για έργα αντιπλημμυρικής προστασίας του Άρδα και του Έβρου, των οποίων επίκειται η ένταξη στο ΠΕΠ Ανατολικής Μακεδονίας-Θράκης ή η χρηματοδότησή τους από εθνικούς πόρους. Η έναρξη κατασκευής τους προγραμματίζεται για τους αμέσως επόμενους μήνες. Οι υπηρεσίες της περιφέρειας, επίσης, ενεργοποιούν πρόσθετες μελέτες αντιπλημμυρικής προστασίας της ευρύτερης περιοχής του Έβρου. Ήδη έχει αρχίσει η αναβάθμιση ή η αποκατάσταση μετά τις ζημιές που υπέστησαν τα αναχώματα με διπλασιασμό της διατομής τους και με αμμοχαλικόστρωση με κατάλληλο υλικό στα πλέον προβληματικά και επικίνδυνα αναχώματα του Πυθίου  των Λαβάρων, το οποίο υπέστη τις ζημιές, του Πετάλου του Πέπλου, του Τυχερού και των Κήπων. Υπολείπεται, βεβαίως, η αναβάθμιση των αναχωμάτων Σουφλίου, Λαγινών, Λυκόφης, Κορνοφωλιάς. Γι’ αυτά τα αναχώματα έχουν γίνει μελέτες και προγραμματίζεται από την περιφέρεια η δημοπράτηση των έργων. Ο προϋπολογισμός τους ανέρχεται περίπου στα 4.000.000 ευρώ. 
     Παράλληλα έχει γίνει πρόβλεψη για την αγορά και εν συνεχεία τοποθέτηση σταθμημέτρων και σταθμηγράφων, έτσι ώστε να έχουμε ανά πάσα στιγμή την ένδειξη του ύψους των νερών του ποταμού. Σας ενημερώνω ότι σήμερα θα υπάρχει πτώση της στάθμης του νερού στο Πύθιο στα 5,80 μέτρα με όριο τα 6,03 μέτρα και στον Άρδα στα 4,60 μέτρα με όριο τα 5,00 μέτρα. 
     Θέλω να επισημάνω ότι τα πλημμυρικά φαινόμενα θα ήταν, ασφαλώς, ηπιότερα αν η βουλγαρική πλευρά σε έκτακτες καιρικές συνθήκες, όπως είναι αυτές τις οποίες διανύουμε, κρατούσε χαμηλότερες τις στάθμες στους ταμιευτήρες των φραγμάτων της Ροδόπης. 
     Τέλος να αναφέρω ότι στο πλαίσιο εφαρμογής του μνημονίου κατανοήσεως, μεταξύ της Ελληνικής Δημοκρατίας και της Δημοκρατίας της Τουρκίας σχετικά με τη συνεργασία για την προστασία του περιβάλλοντος, το ΥΠΕΧΩΔΕ έχει υποβάλει προς το Υπουργείο Εξωτερικών ολοκληρωμένη πρόταση για την ελληνοτουρκική συνεργασία σε θέματα περιβάλλοντος τα οποία, βεβαίως, αφορούν και τη διαχείριση των υδάτινων πόρων. 
     Για το δεύτερο ερώτημα θα δώσω κάποια στοιχεία στη δευτερολογία μου. 
     Ευχαριστώ πολύ, κύριε Πρόεδρε. 
     ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Υπουργέ. 
     Η κ. Ξηροτύρη έχει το λόγο.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ:  Ευχαριστώ, κύριε Πρόεδρε. 
     Βέβαια τα απαραίτητα έργα στην περιοχή ακόμη προγραμματίζονται, θα γίνουν κλπ. Υπάρχει, επομένως, πολύ μεγάλη ανάγκη να ολοκληρωθούν αυτά τα έργα. Αλλά όπως τονίζω και στην ερώτησή μου και όπως γράφει και ο τύπος αλλά και αυτό το οποίο τονίζουν οι τοπικοί φορείς, οι επιστήμονες κλπ., είναι ότι όσα έργα και αν γίνουν τοπικά, εάν δεν αντιμετωπιστεί το πρόβλημα του Έβρου με μια διακρατική συνεργασία, τα προβλήματα θα συνεχίζονται. 
     Οι τεράστιες καταστροφές οι οποίες συντελούνται εδώ και πολλά χρόνια, τα δεκάδες χιλιάδες στρέμματα καλλιεργήσιμων εκτάσεων που καταστρέφονται, με αυτήν την εποχή να κινδυνεύουν χωριά και οικισμοί, δεν είναι μόνο λόγω της ελλείψεως των έργων, που, πράγματι, απαιτούνται και έπρεπε να είχαν υλοποιηθεί. Χρειάζεται όμως μια ενεργοποίηση της Ελλάδας όσον αφορά την ολοκληρωμένη διαχείριση του διασυνοριακού ποταμού Έβρου, ως να είναι μια ενιαία υδρολογική λεκάνη απορροής μεταξύ Ελλάδας, Τουρκίας και Βουλγαρίας. 
     Βέβαια, όπως σας λέω και στην ερώτησή μου, όταν συζητούσαμε το νόμο για τη διαχείριση των υδάτων, την εφαρμογή της οδηγίας 2000, εκεί όλοι διαπιστώσαμε τα κενά που είχε ως προς τις διασυνοριακές συνεργασίες και τις κρατικές συμφωνίες γι’ αυτούς τους ποταμούς που η βόρειος Ελλάδα έχει. Και υπάρχει μεγάλη ανάγκη, γιατί ο τελικός αποδέκτης στον ποταμό Έβρο είναι το Θρακικό Πέλαγος και αν δεν ληφθούν όλα αυτά τα μέτρα, αν δεν γίνουν αυτές οι συμφωνίες, δεν θα προχωρήσουν. Ο ποταμός Έβρος θέλει διευθέτηση της κοίτης. 
     Όταν πάμε να κάνουμε κάποια έργα προστασίας τους, όταν πάμε να κάνουμε φράγματα, όταν πάμε να κάνουμε αναχώματα, αν δεν έχουμε διασφαλίσει οι λεκάνες εκτόνωσης να μην καλλιεργούνται, όταν δεν έχουμε διασφαλίσει με κάποια συμφωνία τι θα γίνει με τα ορεινά ύδατα στη Βουλγαρία –γιατί εκεί είναι οι πηγές του ποταμού- όταν λόγω άλλων δυσχερειών που έχουμε με την Τουρκία καμία συμφωνία για τον ποταμό Έβρο δεν έχει υλοποιηθεί, τα πράγματα, όπως καταλαβαίνετε, κύριε Υπουργέ, θα είναι πάρα πολύ δύσκολα. Και σε αυτό θέλω να μου απαντήσετε.
     Είδα ότι στις 3 Φεβρουαρίου έγινε μία συνάντηση, μία συζήτηση σε επίπεδο Υπουργών Εξωτερικού, σε επίπεδο ΝΑΤΟ, για τον Έβρο -και ήθελα τα αποτελέσματα από αυτή τη συζήτηση- και για την ανάγκη αυτής της συμφωνίας. 
     Εγώ σας ρωτώ εσάς, ως αρμόδιο Υπουργό ΠΕΧΩΔΕ –και κατ’ επέκταση και τον Υπουργό Εξωτερικών- τι θα κάνετε στο Συμβούλιο Υπουργών την Ευρωπαϊκής Ένωσης όπου, πράγματι, υπάρχουν θέματα ημερήσιας διάταξης που αφορούν την υλοποίηση κρατικών συμφωνιών. Δεν μπορεί να λυθεί διαφορετικά αυτό το μεγάλο θέμα εάν οι τρεις χώρες δεν συμφωνήσουμε τι θα κάνουμε με τη διαχείριση των υδάτων και την προστασία του ποταμού Έβρου. Διότι τελικά το όλο πρόβλημα μεταφέρεται στην Ελλάδα. Στην Ελλάδα χύνεται, στο Θρακικό Πέλαγος, ο ποταμός Έβρος. Εκεί οτιδήποτε συμβαίνει στην Τουρκία και κυρίως στη Βουλγαρία, επηρεάζει την κατάσταση. Εδώ πρέπει να τελειώνουμε με αυτό το θέμα και να απαιτήσουμε την υλοποίηση αυτών των συμφωνιών και σχετική χρηματοδότηση.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κυρία Ξηροτύρη.
     Ο κύριος Υφυπουργός έχει το λόγο.
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
     Σε ό,τι αφορά τα έργα –όπως είπα στην πρωτομιλία μου- έχει δρομολογηθεί ένα πολύ μεγάλο κομμάτι. Και βεβαίως σας είπα ότι τους αμέσως επόμενους μήνες ξεκινάει η υλοποίησή τους.
     Σε ό,τι αφορά το δεύτερο σκέλος την ερώτησης, δηλαδή την Ευρώπη και τα μέτρα τα οποία παίρνει και αν έχει τεθεί το συγκεκριμένο θέμα, θα ήθελα να σας πληροφορήσω ότι και για την Ευρωπαϊκή Ένωση το θέμα της πρόληψης και της προστασίας, βεβαίως, από τις πλημμύρες είναι ένα από τα θέματα προτεραιότητας ιδιαίτερα μετά τις μεγάλες πλημμύρες στην Κεντρική Ευρώπη το 2002. 
     Στο τελευταίο Συμβούλιο Υπουργών, είχαμε την ευκαιρία να συζητήσουμε το θέμα της πρόληψης από τις πλημμύρες. Επισημάναμε μεταξύ άλλων την ανάγκη αποτελεσματικής αντιμετώπισής τους, η οποία βεβαίως προϋποθέτει τη διακρατική συνεργασία, το μεταξύ τους συντονισμό μέσω της δημιουργίας των κατάλληλων υποδομών, διάχυσης πληροφόρησης, σύνταξης κοινών σχεδίων και δημιουργίας δικτύων συνεργασίας, βεβαίως πάντα μέσα στο πλαίσιο που θέτει η οδηγία 2000/60 και το οποίο αναφέρεται στο πλαίσιο των λεκανών απορροής.
     Η Ευρωπαϊκή Ένωση θεωρεί ότι τα μέτρα προστασίας πρέπει να αποτελούν πράγματι μέρος των ευρύτερων σχεδίων διαχείρισης των λεκανών απορροής που θα καταρτιστούν. Όπως ξέρετε υπάρχουν οι καταληκτικές ημερομηνίες οι οποίες αναφέρονται στο 2015. 
     Στο πλαίσιο αυτό η χώρα μας συμμετέχει σε ομάδα εμπειρογνωμόνων της Ευρωπαϊκής Επιτροπής για την προστασία από τις πλημμύρες, στόχος της οποίας είναι μεταξύ άλλων η παροχή τεχνογνωσίας, η υποστήριξή της για την προετοιμασία της οδηγίας και η προώθηση ανταλλαγής πληροφοριών και εμπειριών στον τομέα.
     Επισημαίνω ότι από το 2002 έχει υπογραφεί μνημόνιο συνεργασίας των Υπουργείων Περιβάλλοντος Ελλάδος και Βουλγαρίας για τη συνεργασία στον τομέα προστασίας του περιβάλλοντος. Επίσης να αναφέρω ότι στο πλαίσιο της κοινοτικής πρωτοβουλίας INTERREG 3 προωθείται η διασυνοριακή συνεργασία των δύο χωρών σε θέματα προστασίας περιβάλλοντος και διαχείρισης υδάτινων πόρων.
     Ευχαριστώ πολύ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
     Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων της Πέμπτης 3 Μαρτίου 2005 και εισερχόμαστε στη συζήτηση των επικαίρων ερωτήσεων της Παρασκευής 4 Μαρτίου 2005.
     Επίκαιρες ερωτήσεις πρώτου κύκλου:
     Πρώτη είναι η με αριθμό 705/1-3-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Γεωργακόπουλου προς τους Υπουργούς Οικονομίας και Οικονομικών και Πολιτισμού, σχετικά με τις προθέσεις της Κυβέρνησης για νέα μετοχοποίηση του ΟΠΑΠ.
     Η επίκαιρη ερώτηση του κ. Γεωργακόπουλου έχει ως εξής:
     «Είναι γνωστό πλέον ότι η Κυβέρνηση προσπαθεί απεγνωσμένα να ανακαλύψει τρόπους στήριξης των εσόδων του προϋπολογισμού, τα οποία είναι υπό κατάρρευση. Η επιπόλαια πολιτική της, που οδήγησε στην αποδιοργάνωση των ελεγκτικών μηχανισμών του Υπουργείου Οικονομικών, είχε σαν αποτέλεσμα την κατάρρευση των εσόδων του προϋπολογισμού το 2004, η οποία συνεχίζεται με μεγαλύτερη ένταση το 2005.
     Για την αντιμετώπιση της κατάστασης αυτής η Κυβέρνηση έχει πολλές φορές εξαγγείλει την επιτάχυνση κάποιου προγράμματος αποκρατικοποιήσεων, το οποίο όμως δεν έχει ακόμη αποσαφηνίσει. Ωστόσο, με διαρροές στον Τύπο αφήνει να εννοηθεί ότι πρόκειται άμεσα να διατεθούν στο επενδυτικό κοινό, μέσω Χρηματιστηρίου, νέα πακέτα μετοχών της ΔΕΗ, του ΟΤΕ και του ΟΠΑΠ.
     Ερωτώνται οι ως άνω Υπουργοί:
     1. Εάν πρόκειται να διαθέσουν νέο πακέτο μετοχών του ΟΠΑΠ και σε ποιο ποσοστό;
     2. Εάν έχουν μελετήσει τις συνέπειες μιας τέτοιας απόφασης στην οργάνωση της αγοράς τυχερών παιχνιδιών στη χώρα μας;
     3. Εάν έχει ζητηθεί η γνώμη του ΔΣ της ΟΠΑΠ ΑΕ για το θέμα αυτό και σε καταφατική περίπτωση ποια είναι η θέση του;
     4. Ποια είναι η θέση της Κυβέρνησης σχετικά με τη διατήρηση ή όχι του μονοπωλίου του ΟΠΑΠ στην αγορά τυχερών παιχνιδιών και 
     5. Σε περίπτωση που δεν προτίθεται να εκχωρήσει σε ιδιώτες νέο πακέτο μετοχών, γιατί δεν διαψεύδει τέτοια δημοσιεύματα για να προστατεύσει τόσο τον ΟΠΑΠ όσο και τους μικρομετόχους του;».
     Ο Υφυπουργός κ. Δούκας έχει το λόγο.
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε συνάδελφε, μιλήσατε κατ’ αρχήν για απεγνωσμένη προσπάθεια να στηρίξουμε τα έσοδα του δημοσίου. Δεν θα έβλαπτε λίγη αυτοκριτική, ειδικά στο θέμα αυτό. Ήσαστε στη Βουλή όταν μιλήσαμε για τα δισεκατομμύρια σε κρυφά χρέη, σε απλήρωτους λογαριασμούς, σε κρυφά ελλείμματα και σε υποεκτιμήσεις δαπανών. Άρα ίσως θα έπρεπε να μιλάτε για απεγνωσμένη προσπάθεια να συμμαζέψουμε αυτά που μας παραδώσατε.
     (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Όσον αφορά το κυρίως θέμα:
     Η ΟΠΑΠ ΑΕ είναι εισηγμένη στο Χρηματιστήριο επιχείρηση και πρέπει να είμαστε, ιδιαίτερα, προσεκτικοί όταν μιλάμε για πράγματα που μπορεί να έχουν επιπτώσεις είτε προς τα πάνω είτε προς τα κάτω στην τιμή της μετοχής του, είτε στη λειτουργία της αγοράς. Δεύτερον, δεν υπάρχει ειλημμένη απόφαση διάθεσης των μετοχών του ΟΠΑΠ. Σε κάθε περίπτωση όμως θα ληφθούν υπ΄όψιν φυσικά οι συνθήκες της αγοράς, τα θέματα που αφορούν τα αποκλειστικά δικαιώματα που έχουν δοθεί στον ΟΠΑΠ με το ν. 2843, που θα συνεχιστούν να εκτελούνται κανονικά, θα συζητηθεί και θα εκτιμηθεί κάθε δυνατή επίπτωση σε όλο το πλέγμα των τυχερών παιχνιδιών στη χώρα μας και θα ληφθούν υπ΄ όψιν φυσικά και οι απόψεις της διοίκησης του ΟΠΑΠ, αν και γνωρίζετε -Κυβέρνηση ήσασταν- πως κάθε τι που αφορά τη μετοχική αξιοποίηση της περιουσίας του δημοσίου είναι θέμα πρωτίστως του μετόχου. Σε κάθε περίπτωση όμως θα ληφθούν υπ΄όψιν οι απόψεις και της διοίκησης του ΟΠΑΠ και άλλων ανθρώπων που πιθανώς να έχουν κάποιο έννομο συμφέρον από τέτοιες κινήσεις του δημοσίου.
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Γεωργακόπουλος έχει το λόγο.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, δεν πρόκειται να σχολιάσω την πρώτη παράγραφο της ομιλίας του κυρίου Υπουργού. Πρέπει να καταλάβει η Νέα Δημοκρατία ότι είναι Κυβέρνηση και ότι εμείς ερωτούμε και αυτοί απαντούν. Αυτοί ελέγχονται, δεν ελεγχόμεθα εμείς πλέον από τις 7 Μαρτίου και μετά. Έρχομαι όμως στο προκείμενο θέμα.
     Κύριε Υπουργέ, αν έκανα την ερώτηση αυτή, την έκανα από μία έντονη ανησυχία, την οποίαν έχουμε, διότι εάν ο ΟΠΑΠ προχωρήσει στη μετοχοποίηση έστω και του 1% ακόμα, χάνει το προνόμιο που έχει του μονοπωλίου. Και δεν το χάνει μόνον ο ΟΠΑΠ, αλλά χάνεται το μονοπώλιο για τα τυχερά παιχνίδια στην Ελλάδα. Οπότε καταλαβαίνετε τι θα συμβεί αν ανοίξει αυτό το περί τυχερών παιχνιδιών. Τότε θα δείτε διαπλοκές, τότε θα δείτε διαφθορά, τότε θα δείτε τι έχει να γίνει.
     Και ερωτώ, έτσι ώστε να μην πει αύριο η Κυβέρνηση «κανένας δεν μας είπε τίποτε περί αυτού». Ο ΟΠΑΠ έχει κατοχυρωμένο το μονοπώλιο, ακριβώς, επειδή έχει τη δημόσια ωφέλεια. Εάν χαθεί αυτή η δημόσια ωφέλεια με τη μετοχοποίηση πάνω από το 51% χάνεται το μονοπώλιο των τυχερών παιχνιδιών. Καταλαβαίνετε, λοιπόν, πόσο σημαντική είναι η διατήρηση του μονοπωλίου για τον ΟΠΑΠ. Αυτός και μόνο είναι ο λόγος. Προληπτικά κάνω την ερώτηση, δεν σας ασκώ κριτική. 
     Και επειδή έχει δημοσιευθεί κατά κόρον τις τελευταίες ημέρες ότι πρόκειται η Κυβέρνηση να προχωρήσει στη μετοχοποίηση του 15% και να κρατήσει μόνο το 34%, το blocking minority, όπως λέγεται στη γλώσσα του χρηματιστηρίου, σπεύδω να κάνω αυτή την ερώτηση, έτσι ώστε να προστατευθούν, πράγματι, οι μικρομέτοχοι, διότι βλέπουν ότι ανεβαίνει η μετοχή επειδή υποθέτουν ότι θα πουλήσει το δημόσιο και κάποιοι σπεύδουν και αγοράζουν. Και αύριο, όταν θα βγει η Κυβέρνηση και θα το διαψεύσει αυτό, ακριβώς για να διατηρήσει το μονοπώλιο, θα έχει δημιουργηθεί μία «φούσκα» του ΟΠΑΠ εις βάρος των μικρομετόχων. Αυτό και μόνο. Τίποτε άλλο. 
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υφυπουργός κ. Δούκας.
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Είναι δεκτές οι επισημάνσεις του κυρίου συναδέλφου. Απλώς επαναλαμβάνω ότι δεν έχει ληφθεί καμία σχετική απόφαση. Γνωρίζουμε -ας τις πούμε- τις επιπλοκές τυχόν μείωσης της μετοχικής συμμετοχής του δημοσίου στο κάτω του 51% και όλα αυτά τα οποία ανέφερα στην πρωτολογία μου θα συνεκτιμηθούν. Πάντως, είναι δεκτές οι παρατηρήσεις τις οποίες κάνατε. 
     ΠΡΟΕΔΡΕΥΩΝ (Γεώργιος Σούρλας): Εισερχόμεθα στη συζήτηση της δεύτερης υπ’ αριθμ. 709/1.3.2005 επίκαιρης ερώτησης του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Ανάπτυξης και Απασχόλησης και Κοινωνικής Προστασίας, σχετικά με τη λειτουργία του εργοστασίου της ΣΕΒΑΘ στη Ξάνθη, την καταβολή των δεδουλευμένων στους εργαζόμενους κλπ.
     Η επίκαιρη ερώτηση του κυρίου συναδέλφου έχει ως εξής:
     «Απλήρωτοι παραμένουν τους τελευταίους επτά μήνες οι εκατόν πενήντα μόνιμοι εργαζόμενοι στο συνεταιριστικό εργοστάσιο της ΣΕΒΑΘ της Ξάνθης, καθώς και ορισμένοι αγρότες που παρέδωσαν τα προϊόντα τους στο συνεταιρισμό.
     Το γεγονός αυτό αλλά και η εκτίμηση ότι η επιχείρηση οδηγείται στο κλείσιμο, αν δεν χρηματοδοτηθεί έγκαιρα, τους οδήγησε στις αγωνιστικές κινητοποιήσεις για τη διεκδίκηση αφ’ ενός της καταβολής όλων των δεδουλευμένων και αφ’ ετέρου για τη διασφάλιση της λειτουργίας της.
     Στην επιχείρηση, εκτός των εκατόν πενήντα μονίμων εργαζομένων, απασχολούνται εποχικά στις περιόδους επεξεργασίας του προϊόντος, ακόμη διακόσιοι περίπου εργαζόμενοι.
     Επισημαίνουμε ότι οι περισσότεροι από τους μόνιμα εργαζόμενους δουλεύουν εκεί περισσότερα από δεκαπέντε με είκοσι χρόνια. 
     Η Κυβέρνηση της Νέας Δημοκρατίας συνεχίζοντας την πολιτική του ΠΑΣΟΚ προσπαθεί διά μέσου της ΑΤΕ να ιδιωτικοποιήσει τη συνεταιριστική ΣΕΒΑΘ, όπως πρόσφατα επιχείρησε και με τη ΔΩΔΩΝΗ.
     Ερωτώνται οι κ.κ. Υπουργοί:
     1. Τι μέτρα προτίθεται να πάρει η Κυβέρνηση για να διασφαλιστεί η λειτουργία της εταιρείας και να πληρωθούν οι εργαζόμενοι άμεσα όλα τα δεδουλευμένα τους;
     2. Οι μετοχές που είχε η ΑΤΕ θα μεταβιβαστούν δωρεάν στις συνεταιριστικές οργανώσεις;»
     Θα απαντήσει ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, η πολύπαθη Ξάνθη και το πολύπαθο Υπουργείο Απασχόλησης και Κοινωνικής Προστασίας έρχεται πάλι στη Βουλή με ερώτηση του αξιαγάπητου συναδέλφου της Αριστεράς, για την επιχείρηση ΣΕΒΑΘ και ερωτά κάτι που, εάν είχε σημερινή ενημέρωση ή χθεσινή, θα έπρεπε και θα μπορούσε κάλλιστα, παρά το ενδιαφέρον του, να την αποσύρει, διότι πράγματι υπήρχε μία καθυστέρηση δεδουλευμένων. 
     Σας ενημερώνω, κύριε συνάδελφε του Κομμουνιστικού Κόμματος Ελλάδας, ότι οι εκατόν σαράντα ένα μόνιμοι πληρώθηκαν σήμερα και την Παρασκευή πληρώνεται και το έκτακτο προσωπικό. 
     Σας ενημερώνω, κύριε συνάδελφε, και έπρεπε να το ξέρατε, ότι στις 25 Φεβρουαρίου το ΣΕΠΕ, η Επιθεώρηση Εργασίας που έχει ουσιαστικό ρόλο στην υπεράσπιση των δικαιωμάτων των εργαζομένων έκανε επιτόπου έλεγχο και προχώρησε σε υποβολή μήνυσης για την παράβαση του άρθρου 23 36 για τα μη δεδουλευμένα. Το συνολικό χρέος ήταν 1.200.000 ευρώ. Διαβεβαίωσε την υπηρεσία στις 25 Φεβρουαρίου η ανώνυμος εταιρεία ότι υπάρχει ένα δάνειο σε εξέλιξη 1.500.000 ευρώ και μόλις τα πάρει θα τους πληρώσει. Αυτό όπερ και εγένετο. 
     Και δεν θέλω να πάμε στη λογική της «ΚΑΠΝΙΚΗΣ» Ξάνθης για την οποία συνάδελφοι αλλά και μέρος του Τύπου διοχέτευαν και δημοσίευαν ειδήσεις ότι η ΚΑΠΝΙΚΗ Ξάνθης φεύγει και πάει στα Σκόπια. Σας ενημερώνω ότι η «ΚΑΠΝΙΚΗ» Ξάνθης Μιχαηλίδη παρά τις συκοφαντίες και παρά την δημοσιογραφική πληροφόρηση, λειτουργεί και θα λειτουργήσει στην Ξάνθη με μίνιμουμ τριακόσιους εργαζόμενους και εκατόν ένα ημερομίσθια. Άρα ένα άλλο παράδειγμα είναι και αυτό. Πληρώθηκαν οι μόνιμοι και την Παρασκευή θα πληρωθούν και οι υπόλοιποι.
     Ευχαριστώ, λοιπόν, για το ενδιαφέρον σας, αλλά ξέρετε ότι αυτή η Κυβέρνηση δεν αφήνει κανέναν να μονοπωλήσει το ενδιαφέρον για τους εργαζόμενους. Ενδιαφερόμαστε τουλάχιστον όσο ενδιαφέρεστε και εσείς.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ο κ. Τζέκης έχει το λόγο.
     ΑΓΓΕΛΟΣ ΤΖΕΚΗΣ: Πρώτα θα πρέπει να πω στον κύριο Υφυπουργό πως όταν απευθύνεται σε μας θα πρέπει να μας αναφέρει με τον τίτλο μας, Κομμουνιστικό Κόμμα Ελλάδας.
     Δεύτερον, είναι γνωστό ότι σήμερα πληρώθηκαν οι εργαζόμενοι. Εκείνο όμως που δεν είπε ο κύριος Υπουργός είναι ότι εδώ και δεκαπέντε ημέρες οι εργαζόμενοι του συγκεκριμένου εργοστασίου αλλά και άλλοι εργαζόμενοι που συμπαραστάθηκαν σ’ αυτούς, βρισκόντουσαν σε διαρκείς αγωνιστικές κινητοποιήσεις με καταλήψεις της ΑΤΕ, της νομαρχίας μέχρι και του Νέστου. Άρα το ότι πληρώνονται σήμερα οι εργαζόμενοι δεν οφείλεται σε έργο της Κυβέρνησης. Είναι αποτέλεσμα των αγωνιστικών τους κινητοποιήσεων. 
     Η Κυβέρνηση δεν απαντά τι θα γίνει με την προοπτική της «ΣΕΒΑΘ». Τι θα γίνει με τη λειτουργία της εταιρίας; Ξέρουμε ότι η ΑΤΕ δεν χρηματοδοτεί τη συγκεκριμένη εταιρία για να μπορέσει να λειτουργήσει. Αναφερόμαστε συγκεκριμένα και λέμε ότι η τακτική και αυτής της Κυβέρνησης όπως και της κυβέρνησης του ΠΑΣΟΚ είναι η ΑΤΕ να μαζέψει τις μετοχές των συγκεκριμένων εταιριών και μετά να τις ιδιωτικοποιήσει. Είναι πρόσφατο το παράδειγμα του «ΑΓΝΟ». Έτσι λειτούργησε εκεί η Αγροτική Τράπεζα επί των ημερών του ΠΑΣΟΚ. Έτσι προσπαθεί να λειτουργήσει η Νέα Δημοκρατία για την «ΔΩΔΩΝΗ» αλλά και για την «ΣΕΒΑΘ» και για την «ΣΕΚΑΠ» στην Ξάνθη, την πολύπαθη Ξάνθη, όπως είπε ο κύριος Υπουργός, γιατί οι μετοχές αυτών των εταιριών διαπλέκονται. Άρα έχοντας το πάνω χέρι η ΑΤΕ, προσπαθεί να τις ιδιωτικοποιήσει.
     Εμείς λέμε ότι θα πρέπει να δοθεί χαμηλότοκη χρηματοδότηση στην «ΣΕΒΑΘ» για να μπορέσει να λειτουργήσει. Και βέβαια οι μετοχές της Αγροτικής Τράπεζας θα πρέπει να επανέλθουν στα φυσικά πρόσωπα που είναι είτε οι συνεταιριστικές οργανώσεις, είτε οι αγροτοκτηνοτρόφοι της περιοχής και μάλιστα δωρεάν. 
     Όσον αφορά την ενημέρωση που μας έκανε ο κύριος Υφυπουργός για την «ΚΑΠΝΙΚΗ», πρέπει να πούμε ότι η «ΚΑΠΝΙΚΗ» λειτουργούσε με επτακόσιους πενήντα εργαζόμενους. Μέσα από τον αγώνα που έκανε σύσσωμος ο λαός της Ξάνθης ανάγκασε τον ιδιοκτήτη αλλά και την Κυβέρνηση να αλλάξουν πρόσκαιρα τα σχέδιά τους. Εμείς λέμε ότι η Κυβέρνηση η οποία λέει ότι ενδιαφέρεται για το λαό, να μη μιλάει για σχοινί στο σπίτι του κρεμασμένου. Το ΛΑΦΚΑ είναι ένα γεγονός.
     ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός έχει το λόγο.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, ζητώ συγνώμη από τον κ. Τζέκη. Ας μου συγχωρέσουν το ότι δεν γνωρίζω καλά τον τίτλο του κόμματός τους. Θα τον επαναλάβω σωστά, Κομμουνιστικό Κόμμα Ελλάδας.
     Κύριε Τζέκη, στην Κεφαλονιά έχουμε ορισμένα χωριά, θα έλεγα κακά χωριά. 
     ΠΕΤΡΟΣ-ΠΑΥΛΟΣ ΑΛΙΒΙΖΑΤΟΣ: Δεν έχουμε κακά χωριά.
     ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Εκεί λένε, κύριε Αλιβιζάτο, τα εμά, εμά, και τα εσά, εμά.
     Αυτό σας πάει στο λόγο που σήμερα ξεδιπλώσατε εδώ στην επίκαιρη ερώτηση. Γιατί το λέω αυτό; 
     Πληρώθηκαν οι εργαζόμενοι. Πήραν τα δεδουλευμένα. Πήγε το ΣΕΠΕ. Παρενέβη το κράτος και η Κυβέρνηση. Εάν δεν τα έπαιρναν, θα έφταιγε η Κυβέρνηση. Τώρα που τα πήραν, φταίει ο δίκαιος αγώνας! 
     ΑΓΓΕΛΟΣ ΤΖΕΚΗΣ: Ενάμισι χρόνο ήταν!
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Άρα, λοιπόν, πείτε μας τι να κάνουμε. 
     Πρώτο, λοιπόν, είναι αυτό. Δηλαδή, ότι τα δεδουλευμένα έχουν πληρωθεί και άρα το περιεχόμενο της επίκαιρης ερώτησής σας δεν έχει σήμερα λόγο συζήτησης.
     Το δεύτερο που θέλω να σημειώσω είναι το εξής. Είπατε για την «ΚΑΠΝΙΚΗ» Ξάνθης ότι από εφτακόσιους πενήντα πήρε τετρακόσιους. Σας ενημερώνω ότι τετρακόσιους θα πάρει στο Κιλκίς, στο Ωραιόκαστρο, αν το λέω καλά. Άρα, λοιπόν, δεν χάθηκαν θέσεις απασχόλησης και απέχει πολύ αυτό που λέτε. Άλλο τα Σκόπια που λέγατε και άλλο το Ωραιόκαστρο Κιλκίς! Αυτό, λοιπόν, είναι άλλο η Λοζάνη και άλλο η Κοζάνη, κύριε συνάδελφε! 
     ΑΓΓΕΛΟΣ ΤΖΕΚΗΣ: Πείτε μας για τη «ΣΕΒΑΘ»! 
     ΠΡΟΕΔΡΕΥΩΝ (Γεώργιος Σούρλας): Κύριε Τζέκη, μην διακόπτετε. Να ακούσουμε αυτά που λέει ο κύριος Υπουργός!
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τελειώνοντας, θα ήθελα να σας πω ότι, πραγματικά, καταβάλλουμε μεγάλη προσπάθεια και σ’ αυτήν την προσπάθεια έχουμε και αρωγό το Κομμουνιστικό Κόμμα Ελλάδας, προκειμένου να μπορέσουμε πράγματι να διαφυλάξουμε –και το ΠΑΣΟΚ κάνει αγώνα- τα δικαιώματα των εργαζομένων. Όμως, αυτή η Κυβέρνηση δεν επιτρέπει σε κανέναν να πλειοδοτεί σε εργατική δικαιοσύνη. Η δικαιοσύνη είναι μία και είναι μόνο όταν υπηρετείται και εξυπηρετείται ο πολίτης! 
     Σας ευχαριστώ. 
     ΑΓΓΕΛΟΣ ΤΖΕΚΗΣ: Θα τη χρηματοδοτήσει η Αγροτική Τράπεζα; Δεν απαντά, κύριε Πρόεδρε!
     ΠΡΟΕΔΡΕΥΩΝ (Γεώργιος Σούρλας): Κύριε Τζέκη, ολοκληρώθηκε η συζήτηση. Αν δεν απάντησε, θα επανέλθετε πάλι με άλλη ερώτηση μέσα στα πλαίσια του Κοινοβουλευτικού Ελέγχου. 
     Η τρίτη επίκαιρη ερώτηση με αριθμό 703/1-3-2005 του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Εμπορικής Ναυτιλίας, σχετικά με την κατάσταση στην ποντοπόρο ναυτιλία κλπ., διαγράφεται λόγω κωλύματος του κυρίου Υπουργού. 
     Επίκαιρες ερωτήσεις δεύτερου κύκλου:
     Εισερχόμαστε στη συζήτηση της δεύτερης με αριθμό 708/1-3-2005 επίκαιρης ερώτησης του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τους Υπουργούς Απασχόλησης και Κοινωνικής Προστασίας και Εμπορικής Ναυτιλίας, σχετικά με τη λήψη μέτρων για την ασφάλεια των εργαζομένων στη Ναυπηγοεπισκευαστική Ζώνη κλπ.
     Το ειδικότερο περιεχόμενο της επίκαιρης ερώτησης έχει ως εξής:
     «Το νέο ατύχημα που έγινε την Παρασκευή (25/2/05) στο πλοίο «ΚΡΗΤΗ 1» στην Ναυπηγοεπισκευαστική Ζώνη στοίχισε τη ζωή ενός ακόμη εργαζομένου και ανέδειξε τις τεράστιες ευθύνες της Κυβέρνησης που δεν προχωρά στην εφαρμογή των προτάσεων των εργαζομένων. Οι εργαζόμενοι στη Ν/Ζ ζητούν:
Στελέχωση του ΣΕΠΕ Πειραιά και των δύο πενταμελών Μικτών Επιτροπών Ελέγχου με Τεχνικούς Επιθεωρητές, Ναυπηγούς και Μηχανολόγους, ώστε να εξασφαλιστεί η λειτουργία τους και το Σαββατοκύριακο αλλά και κατά τις απογευματινές και βραδινές ώρες, όπως προβλέπεται από το νόμο σύστασης των ΣΕΠΕ. 
   Οι Τεχνικοί Ασφαλείας να παρευρίσκονται στα επισκευαζόμενα πλοία όλες τις ώρες κατά τις οποίες εκτελούνται εργασίες, με αυξημένες αρμοδιότητες και με συγκεκριμένες ευθύνες. Επίσης, όπου εκτελούνται εκτεταμένες εργασίες, με πάνω από εκατό εργαζόμενους αλλά και πέραν του ωραρίου εργασίας (στη βάρδια) να ορίζεται και δεύτερος Τεχνικός Ασφαλείας. 
   Να δημιουργηθεί Μητρώο Τεχνικών Ασφαλείας και ο διορισμός τους να  γίνεται με λίστα από το Λιμεναρχείο. 
   Να στελεχωθούν οι πενταμελείς Μικτές Επιτροπές Ελέγχου με Χημικούς Ναυτιλίας, διότι αυτοί που σήμερα υπάρχουν στις Επιτροπές δεν είναι Χημικοί Ναυτιλίας με αρμοδιότητα επανελέγχου gas free και δεν συμμετέχουν στις επιτροπές ή να δημιουργηθεί στα πλαίσια του ΥΕΝ υπηρεσία επανελέγχου gas free με την υλικοτεχνική υποδομή που απαιτείται, ώστε να μπορεί από μόνη της να πραγματοποιεί δειγματοληπτικούς ελέγχους, αλλά και να ζητηθεί από τις πενταμελείς Μικτές Επιτροπές άμεσα να μπορούν να κάνουν επανελέγχους των gas free που ισχύουν. 
     Ερωτάται ο κ. Υπουργός τα εξής: 
     1) Πώς τοποθετείται η Κυβέρνηση απέναντι στα ατυχήματα και τις παραπάνω προτάσεις των εργαζομένων; 
     2) Γιατί δεν χωροθετεί τη Ν/Ζ σύμφωνα με τις αποφάσεις των Διυπουργικών οργάνων που υπάρχουν;»
     Το λόγο έχει ο Υφυπουργός Απασχόλησης και Κοινωνικής Προστασίας κ. Γιακουμάτος. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, προκαλεί θλίψη και αγανάκτηση ο κάθε νεκρός σε κάθε εργατικό θανατηφόρο ατύχημα ή ατύχημα που προκαλεί ολική ή μερική αναπηρία. 
     Σήμερα, ο συνάδελφος του Κομμουνιστικού Κόμματος Ελλάδας κάνει μία πάρα πολύ εύστοχη επίκαιρη ερώτηση. Πέρα από την πολύπαθη και πολυταλαιπωρημένη ζώνη Περάματος από την αναδουλειά και την ανεργία, έχουμε και νεκρό και είχαμε και στο παρελθόν νεκρούς. Αυτή η Ζώνη, κύριε Πρόεδρε, είναι υψηλής επικινδυνότητας. 
     Δεν αρκεί και δεν είναι κανείς ικανοποιημένος ότι το ΣΕΠΕ και οι τεχνικοί ασφαλείας στο πλοίο «ΚΡΗΤΗ» έκαναν αυτοψία και έλεγχο. Σταμάτησαν τις εργασίες, επέβαλαν πρόστιμο, αυτό όμως είναι μια διαδικασία που δεν φέρνει τον νεκρό πίσω. Και όλα τα κόμματα σ’ αυτήν την Αίθουσα έχουμε ευθύνη για την προστασία της υγείας, για την πρόληψη και την αντιμετώπιση των ατυχημάτων.
     Είναι σοβαρό γεγονός ότι καθημερινά στη χώρα μας σε υψηλά επίπεδα ευρωπαϊκά η αντιμετώπιση και η πρόληψη για την υγεία των εργαζομένων είναι ακόμη πολύ χαμηλά, κύριοι συνάδελφοι του Κομμουνιστικού Κόμματος της Ελλάδος. Και με θλίψη βλέπω, ως αρμόδιος Υπουργός, να συμβαίνουν καθημερινά ατυχήματα πέρα από τα τροχαία και τα εργατικά που είναι όμως όλα αλληλένδετα. Γι’ αυτό στο επόμενο νομοσχέδιο που έρχεται οσονούπω, νομοσχέδιο εργασιακό «σκούπα», έχω προτείνει και έχει αποδεχθεί ο Πρωθυπουργός να δημιουργήσουμε επιτέλους το Εθνικό Ινστιτούτο για την υγεία και πρόληψη των ατυχημάτων στην εργασία. Σήμερα υπάρχει ένας κατακερματισμός και στο ΣΕΠΕ δηλώνονται μέσω του ΙΚΑ μόνο. Υπάρχουν εκατοντάδες ασφαλιστικά ταμεία που δεν δηλώνουν τα εργατικά ατυχήματα. Υπάρχει το Υπουργείο Ναυτιλίας, το Υπουργείο Συγκοινωνιών. Δεν υπάρχει ενιαίος φορέας να έχουμε, πράγματι, πρώτον καταγραφή, δεύτερον καταστολή και πρόληψη και τρίτον αντιμετώπιση. Γι’ αυτό, λοιπόν, θα σας καλέσω σύντομα και τους εκλεκτούς συναδέλφους του Κομμουνιστικού Κόμματος να δούμε αυτό το νομοσχέδιο που θα φέρουμε, να δούμε τη δημιουργία του Εθνικού Ινστιτούτου για την ασφάλεια και την υγεία των εργαζομένων, να δούμε πώς θα το φέρουμε για να είναι για όλους τους χώρους και να μπορεί να μελετά και να αντιμετωπίζει αυτά τα φαινόμενα που μας κάνουν όλους να θλιβόμαστε γιατί έχουμε απώλεια πολιτών και τη ζωή τους την ίδια.
     Γι’ αυτό, κύριοι συνάδελφοι, νομίζω ότι υπηρεσιακά κάναμε αυτό που έπρεπε αλλά πρέπει να προλαβαίνουμε να μην χάνουμε ανθρώπινες ζωές είτε στη δουλειά, είτε στο δρόμο, είτε οπουδήποτε. Αυτό, λοιπόν, θα δώσει απάντηση μόνο όχι αποσπασματική και περιπτωσιακή αλλά εθνική, το Εθνικό Ινστιτούτο για την πρόληψη και την υγεία των εργαζομένων και αντιμετώπιση των προβλημάτων αυτών.  
     ΠΡΟΕΔΡΕΥΩΝ (Γεώργιος Σούρλας): Ο κ. Πατσιλινάκος έχει το λόγο.
     ΙΩΑΝΝΗΣ ΠΑΤΣΙΛΙΝΑΚΟΣ: Ευχαριστώ, κύριε Πρόεδρε.
     Ο κύριος Υπουργός απάντησε εν μέρει στην ερώτηση. Κυρίως όμως η ερώτηση και η αναφορά είναι γιατί και αυτό το ατύχημα έγινε εκτός ωραρίων. Οι προτάσεις, λοιπόν, των εργαζομένων σ’ αυτό στοχεύουν. Ο ν. 70/1990 είναι ένα αποτέλεσμα μεγάλων αγώνων των εργαζομένων να καταφέρουν να επιβάλλουν συνθήκες υγιεινής και ασφάλειας στη ναυπηγοεπισκευαστική ζώνη Περάματος. Αλλά και αυτό το ατύχημα έγινε στις 16.30 το απόγευμα και βρέθηκε ο νεκρός στις 19.00. Είχε τελειώσει, δηλαδή, το ωράριο, όταν ελαττώνονται οι έλεγχοι, όταν χαλαρώνουν τα πάντα, τα μέτρα ασφαλείας, και έγινε τότε. Γι’ αυτό ζητάμε και το ΣΕΠΕ να στελεχωθεί έτσι ώστε οι μικτές πενταμελείς επιτροπές να λειτουργούν και Σαββατοκύριακα και απογεύματα και βράδια και οι τεχνικοί ασφαλείας να είναι πάνω στο πλοίο και να υπάρχει δεύτερος τεχνικός ασφαλείας όταν έχει πάνω από εκατό άτομα και όταν επεκτείνεται η δουλειά και το απόγευμα. Ο τεχνικός ασφαλείας να διορίζεται από λίστα που θα υπάρχει στο λιμεναρχείο και ταυτόχρονα να δημιουργηθεί στο ΥΕΝ μια υπηρεσία με χημικούς ναυτιλίας που να μπορούν να ελέγχουν το Gas Free και να ελέγχουν και τους ιδιώτες οι οποίοι πολλές φορές δίνουν ψεύτικα χαρτιά.
     Σήμερα αντί για χημικούς ναυτιλίας έχουμε οινολόγους, κύριε Υπουργέ, οι οποίοι δεν μπορούν να κάνουν τη δουλειά τους. Είναι μια πολύ βαριά, πολύ δύσκολη, πολύ επικίνδυνη δουλειά. Οι πενταμελείς επιτροπές έχουν αποδώσει σε αυτό το διάστημα αλλά χρειάζεται να κάνουμε επέκταση. Βέβαια η Εισαγγελία Πειραιά παραπέμπει στις 9 Μαρτίου τις πενταμελείς επιτροπές μπερδεύοντας τους θύτες με τα θύματα για ένα ατύχημα που έγινε. 
     Η αδιαφορία των προηγούμενων κυβερνήσεων και της δικής σας είναι χαρακτηριστική. Εσείς είχατε δηλώσει στο Πέραμα: «Αν δεν πάρω μέτρα για τη ζώνη μέχρι το τέλος της χρονιάς, θα παραιτηθώ.» Δεν το κάνατε. Μέτρα ασφαλώς δεν πήρατε. Το μητρώο εργοδοτών, αν και έχει ταχθεί από την Κυβέρνηση με τα είκοσι έξι σημεία από το 1995 και πέρασε σε νόμο το 1998, δεν έχει ακόμη εφαρμοστεί. Ακόμη η χωροθέτηση της ζώνης, που και αυτή είχε ταχθεί από το 1995, έπρεπε να γίνει με προεδρικό διάταγμα σε νόμο του 1998. Όμως, δεν έχει γίνει μέχρι σήμερα. 
     Καταλαβαίνετε, λοιπόν, ότι οι ελλείψεις είναι τεράστιες. Δεν έχει γίνει ουσιαστικά τίποτα, για να χτυπηθεί η Ευρωπαϊκή Ένωση και η πολιτική της στον τομέα της κλαδικής πολιτικής και στο θέμα των υποδομών. Οι δεξαμενές είναι απαραίτητες για να λειτουργήσει η ζώνη. Να έρθουν νέες δουλειές στη ζώνη και να υπάρξει προστασία εργαζομένων και ανέργων. 
     ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ. Έχετε το λόγο. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε συνάδελφε, όσον αφορά τις παραβάσεις της εργασιακής νομοθεσίας που λέτε, πράγματι το ΣΕΠΕ υπέβαλε μήνυση. Άμεσα επιβλήθηκε διακοπή εργασιών και δεν πιστεύω να έχουμε εδώ μέσα μια άλλη λογική που επιτάσσει το Σύνταγμα μας και που λέει ότι τα αυστηρά μέτρα τα λαμβάνει η δικαιοσύνη. Εμείς δεν είμαστε ούτε Υπουργείο Δικαιοσύνης ούτε αστυνομικό Υπουργείο. Εμείς καταγράφουμε, ελέγχουμε, προβλέπουμε και καταθέτουμε μηνύσεις. Μήνυση, κύριε συνάδελφε, κατατέθηκε και για εργασιακές ατασθαλίες ωρών κλπ, αλλά και για τις συνθήκες υγείας. 
     Το δεύτερο θέμα, κύριε Πατσιλινάκο, επειδή ξέρετε πολύ καλά τη ζώνη και εσείς και ο κ. Ανδριανόπουλος και ο κ. Μαντούβαλος –ειδικά οι Πειραιώτες- είναι μια παλιά αμαρτία. Είναι μια αμαρτία για την οποία τα τελευταία πέντε χρόνια πλήρωσαν οι κυβερνήσεις 15.000.000.000 δραχμές. Αν αυτά, κύριε συνάδελφε, τα δίναμε σε υποδομές, θα είχαμε σήμερα φτιάξει μια ζώνη που θα ήταν όλο ζωή και εργασία. Και όμως, με κάποιες λογικές που τις συντηρούν κάποιοι – είναι η επιδοματική πολιτική- δεν έχει γίνει. 
     Κατέβηκα στη ζώνη και περιηγήθηκα όλους τους χώρους. Είναι από τις σπάνιες περιπτώσεις όπου Υπουργός αλώβητος κατέβηκε στη ζώνη. Να σας θυμίσω ότι προηγούμενους Υπουργούς τους στήσατε μέσα στα δωμάτια. Πήγαμε και κάναμε κατάματα, εν όψει των εργαζομένων, μια συμφωνία η οποία και υλοποιείται. Το μητρώο εργαζομένων προχώρησε με εντολή στο νομάρχη και προχωράει. Ποιοι αντιδρούν, κύριε Πατσιλινάκο; Θα καταγραφεί ποιοι είναι, πραγματικά, εργαζόμενοι στη ζώνη και ποιοι είναι περιφερόμενοι για άλλους λόγους. 
     Επειδή το θέμα δεν εξαντλείται και δεν θέλω να καταχραστώ το χρόνο, κύριε Πατσιλινάκο, θέλω να πω ότι υπάρχει λαμπρό πεδίο για το Κομμουνιστικό Κόμμα Ελλάδας να κάνει επερώτηση και να μιλήσουμε για τη ζώνη, να δούμε τις ευθύνες και τις πολιτικές αυτής της Κυβέρνησης και των πολιτικών χώρων, των φορέων και της προηγούμενης κυβέρνησης. 
     ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Υπουργέ.
     Εισερχόμαστε στη συζήτηση της τρίτης με αριθμό 700/1-3-2005 επίκαιρης ερώτησης του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Εθνικής Παιδείας και Θρησκευμάτων, σχετικά με την ανεξέλεγκτη χορήγηση μεταπτυχιακών τίτλων κ.λ.π.
     Η ερώτηση του κυρίου συναδέλφου έχει ως εξής:
     «Σε πρόσφατη επερώτησή μας (υπ’ αριθμ. 6554/12.1.2005) επισημαίναμε ότι ιδιωτικές εταιρείες διαφημίζουν τη δυνατότητα Ελλήνων πτυχιούχων ΑΕΙ και ΤΕΙ να αποκτήσουν μεταπτυχιακούς τίτλους σπουδών (Masters) στην Ιταλία, εφ’ όσον καταβάλουν 11.500 ευρώ και παρακολουθήσουν τμηματικά για πενήντα ημέρες ειδικά μαθήματα. Σύμφωνα με τη διαφήμιση οι τίτλοι αυτοί αναγνωρίζονται από το ΔΙΚΑΤΣΑ. Συγχρόνως με την απόκτηση του τίτλου παρέχεται και βεβαίωση αρίστης γνώσης της ιταλικής γλώσσας. 
     Στην απάντηση του Υπουργείου Παιδείας αναφέρεται ότι ζητήθηκαν διευκρινήσεις από το ΔΙΚΑΤΣΑ, το οποίο ζήτησε σχετικές πληροφορίες από δύο ιταλικά πανεπιστήμια (L’ Aquila και La Sapienza), ενώ διαφαίνεται ότι κατ’ αρχήν αναγνωρίζει τους τίτλους σπουδών αυτών των Πανεπιστημίων, χωρίς να διευκρινίζεται αν περιλαμβάνονται εδώ και οι μεταπτυχιακοί τίτλοι. 
     Επειδή είναι γνωστές οι προσπάθειες και ο χρόνος που απαιτείται να διατεθεί για την απόκτηση μεταπτυχιακού τίτλου τόσο στην Ελλάδα όσο και στο Εξωτερικό, δημιουργούνται σοβαρά προβλήματα εκτός των άλλων και ισότιμης μεταχείρισης των Ελλήνων μεταπτυχιακών φοιτητών.
     Κατόπιν αυτών ερωτάστε κυρία Υπουργέ, 
     1) Πόσοι Έλληνες φοιτητές έχουν πάρει μεταπτυχιακούς τίτλους σπουδών από τα ανωτέρω Πανεπιστήμια της Ιταλίας; Έχουν αναγνωρισθεί από το ΔΙΚΑΤΣΑ και από πότε λειτουργεί αυτή η διαδικασία; Είναι σε γνώση του Υπουργείου Παιδείας η συμμετοχή εν προκειμένω ελληνικών ιδιωτικών εταιρειών; 
     2) Τι μέτρα προτίθεσθε να λάβετε, ώστε να ελεγχθεί και να σταματήσει η ανεξέλεγκτη χορήγηση αμφιβόλου επιστημονικής επάρκειας μεταπτυχιακών σπουδών και μάλιστα μέσω ιδιωτικών εταιρειών;»
     Το λόγο έχει ο Υφυπουργός Εθνικής Παιδείας και Θρησκευμάτων κ. Ταλιαδούρος.
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
     Όπως έχω ενημερωθεί από το ΔΙΚΑΤΣΑ, ήδη από το Μάιο του προηγουμένου έτους, που περιήλθαν σε γνώση του ΔΙΚΑΤΣΑ αυτά τα στοιχεία, έχει ζητηθεί, με δύο επιστολές στο Πανεπιστήμιο L’ Aquila και στο Πανεπιστήμιο της Ρώμης, να δοθούν πληροφορίες σε ό,τι αφορά το πρόγραμμα σπουδών, τους καθηγητές, την ύλη, τις προϋποθέσεις και όλες τις λεπτομέρειες των μεταπτυχιακών αυτών προγραμμάτων. Θα καταθέσω για τα Πρακτικά και για ενημέρωσή σας τις δύο επιστολές του ΔΙΚΑΤΣΑ. Από πέρσι τα πανεπιστήμια δεν έχουν απαντήσει. Ζητήθηκε από το αντίστοιχο ΔΙΚΑΤΣΑ της Ιταλίας να δώσει διευκρινίσεις. Ούτε αυτό μέχρι σήμερα έχει απαντήσει.
     Στη συνέχεια, επανελήφθησαν τα ερωτήματα στα πανεπιστήμια. Επειδή δεν απήντησαν, το Διοικητικό Συμβούλιο του ΔΙΚΑΤΣΑ σε δύο συνεδρίες του, στις 4 Φεβρουαρίου και στις 18 Φεβρουαρίου, έλαβε τις εξής αποφάσεις: πρώτον, ότι δεν θα γίνονται δεκτά αυτά τα πτυχία, εάν δεν έρχονται απευθείας επικυρωμένα, με όλα τα στοιχεία που χρειάζονται, από τα πανεπιστήμια. Και δεύτερον, αποφάσισε το ΔΙΚΑΤΣΑ να παγώσει όλες τις διαδικασίες αναγνώρισης αυτών των πτυχίων, μέχρις ότου υπάρχουν συγκεκριμένα στοιχεία και διευκρινίσεις.
     Διότι, πράγματι, δεν είναι συμβατό με τα ακαδημαϊκά δεδομένα με οκτώ μέρες τα Χριστούγεννα, οκτώ μέρες το Πάσχα και πενήντα μέρες το καλοκαίρι να χορηγείται μεταπτυχιακό δίπλωμα, ακόμα και σε υποψηφίους, που είναι αβέβαιο εάν γνωρίζουν την ιταλική γλώσσα. Και βεβαίως, με το πάγωμα αυτής της διαδικασίας, εάν δεν έλθουν στο ΔΙΚΑΤΣΑ περαιτέρω στοιχεία, δεν πρόκειται να αναγνωριστούν αυτού του είδους οι μεταπτυχιακοί τίτλοι. Καταθέτω στα Πρακτικά, για ενημέρωσή σας, κύριε συνάδελφε, τις δύο αυτές αποφάσεις του ΔΙΚΑΤΣΑ.
     Επίσης, ελήφθη και η απόφαση να επεκταθούν τα ερωτήματα και τα στοιχεία σε όλα τα πανεπιστήμια της Ιταλίας, διότι υπάρχουν κάποιες φήμες και κάποιες ενδείξεις περί απονομής πτυχίων, διπλωμάτων, αναγνωρίσεων κλπ., χωρίς να τηρούνται οι προϋποθέσεις της ακαδημαϊκότητας. Και επειδή σε καμία περίπτωση δεν θέλουμε η Ελλάδα να αποτελέσει ένα κέντρο έλευσης πτυχίων αμφίβολης ποιότητας, το ΔΙΚΑΤΣΑ, το οποίο είναι το αρμόδιο από την πολιτεία όργανο, έχει λάβει αυτά τα μέτρα, για να διαφυλάξει τους Έλληνες πολίτες, την ελληνική κοινωνία από μη αναγνωρισμένα και μη συνάδοντα προς την ακαδημαϊκή τάξη και τα ακαδημαϊκά κριτήρια πτυχία.
     (Στο σημείο αυτό ο Υφυπουργός Εθνικής Παιδείας και Θρησκευμάτων κ. Σπυρίδων Ταλιαδούρος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο ερωτών συνάδελφος κ. Αθανάσιος Λεβέντης.
     ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, πολύ ευγενικό είναι το ΔΙΚΑΤΣΑ στην αντιμετώπιση του φαινομένου. Το πρώτο και κύριο ερώτημα όμως είναι τι κάνει το Υπουργείο. Το ΔΙΚΑΤΣΑ πληροφορήθηκε. Το Υπουργείο πληροφορήθηκε, ενημερώθηκε από το ΔΙΚΑΤΣΑ; Τι μέτρα πήρε;
     Κατ’ αρχήν, έχουν κατατεθεί το ΔΙΚΑΤΣΑ για έγκριση από αυτά τα πανεπιστήμια τέτοιοι τίτλοι; Δεν ξέρω αν επικυρώθηκαν. Αλλά, τουλάχιστον, έχουν κατατεθεί; Από πότε υπάρχει αυτή η βιομηχανία; Και υπάρχει και ένα άλλο θέμα, σοβαρότατο: το ΔΙΚΑΤΣΑ ψάχνει ακόμα το πρόβλημα και η βιομηχανία αυτή συνεχίζεται. Και απ’ ό,τι έχω πληροφορηθεί, κύριε Υπουργέ, και από την Καρδίτσα υπάρχουν αρκετοί που έχουν κινηθεί προς αυτήν την κατεύθυνση. Δεν ξέρω αν έχουν αποκτήσει τους τίτλους ή αν έχουν εγκριθεί οι τίτλοι. Τι γίνεται σε αυτήν την περίπτωση;
     Νομίζω ότι εδώ το Υπουργείο, στην καλύτερη περίπτωση, ολιγωρεί. Δεν κάνει το καθήκον του. Δηλαδή, θα έπρεπε το Υπουργείο να βγάλει μια ανακοίνωση που να λέει «κύριοι, πληροφορηθείτε ότι υπάρχει μια τέτοια βιομηχανία, η οποία μπορεί να σας οδηγήσει» κλπ. κλπ.
     Δεύτερον, να καλέσει τον εισαγγελέα. Ποιος είναι αυτός που εξαπατά τους Έλληνες πτυχιούχους φοιτητές για να τους στέλνει στην Ιταλία για παραθερισμό, να καταβάλουν 11.500 ευρώ και να παίρνουν τους τίτλους; Εγώ δεν είμαι καθόλου σίγουρος αν δεν έχουν εγκριθεί. Θέλω να πιστεύω σ’ αυτές τις διαβεβαιώσεις που δίνει το ΔΙΚΑΤΣΑ. Ξέρουμε, όμως, ότι αυτό το ΔΙΚΑΤΣΑ είναι πάρα πολύ αμαρτωλό και με βεβαρημένο παρελθόν και γι’ αυτό, ακριβώς, είμαστε πάρα πολύ επιφυλακτικοί και σ’ αυτά που λέει και σ’ αυτά που πράττει. 
     Εμείς ζητάμε ευθύνες από το αρμόδιο Υπουργείο και από την υπεύθυνη πολιτεία, η οποία πρέπει να σταματήσει αμέσως αυτήν την ιστορία και δεύτερον, να καλέσει τον εισαγγελέα να επιληφθεί. Αν υπάρχουν ευθύνες και στο ΔΙΚΑΤΣΑ, επίσης να αναζητηθούν και να αποδοθούν,  γιατί αυτήν τη στιγμή δεν ξέρω πόσοι έχουν πέσει σε αυτήν την παγίδα και δεν ξέρω τι άλλα κρύβονται. Και ψάχνουμε –το είπατε κι εσείς-  αν υπάρχουν και άλλα πανεπιστήμια. Και στην Ιταλία   τουλάχιστον χίλια πτυχία είχαν αποδοθεί, όπως είχε γραφτεί, με άλλες διαδικασίες που δεν είχαν καμία σχέση με τις σπουδές και δεν ξέρω τι απέγινε αυτή η ιστορία. Νομίζω ότι όλοι αυτοί οι πτυχιούχοι κάπου διαπρέπουν και κάπου θα έχουν αναδειχθεί, μιας και ήσαν ειδικοί στις απάτες και σ’ αυτού του είδους τις διαδικασίες. Ελπίζω να μην επαναληφθεί το φαινόμενο, το οποίο, αν μη τι άλλο, επιβαρύνει πάρα πολύ το βαλάντιο κάποιων οικογενειών που εξαπατώνται, αλλά επίσης μπορεί να προσπορίσει τίτλους σε ανθρώπους, οι οποίοι τους χρησιμοποιούν για να ξεπεράσουν όλους τους άλλους που απέκτησαν τους τίτλους με ιδρώτα και κυριολεκτικά με αίμα και βέβαια να προωθηθούν αυτοί οι κύριοι που απέκτησαν αυτούς τους ψεύτικους ή παραποιημένους τίτλους, χωρίς να έχουν τα προσόντα, για να αναδειχθούν σε όλες τις βαθμίδες της δημόσιας ή οποιασδήποτε άλλης έκφρασης της ζωής μας. 
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας):  Ο κ. Υφυπουργός έχει το λόγο.
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κύριοι συνάδελφοι, η πολιτεία, το Υπουργείο Παιδείας και τα αρμόδια όργανα, όχι μόνο δεν ολιγωρούν αλλά έχουν λάβει όλα τα απαραίτητα μέτρα ευθύς ως πληροφορήθηκαν τα γεγονότα.
      Ποια είναι τα μέτρα: Πρώτον, να ζητήσουν όλες τις πληροφορίες και, δεύτερον, να παγώσουν οποιαδήποτε διαδικασία αναγνώρισης. Δεν αναγνωρίζεται τίποτα αυτήν τη στιγμή,  αν δεν έλθουν όλα αυτά τα στοιχεία που έχουν ζητηθεί. Στο βαθμό που οι αρμόδιες πανεπιστημιακές αρχές ή οι αντίστοιχες αρχές του ΔΙΚΑΤΣΑ, του NARIC του ιταλικού δεν δίνουν πληροφορίες, δεν πρόκειται να προχωρήσει σε καμία αναγνώριση το ΔΙΚΑΤΣΑ.
      Και σε ό,τι αφορά και το θέμα του εισαγγελέα, το εξετάζουμε και αυτό. Να στείλουμε ό,τι στοιχεία έχουμε, να επιληφθεί ο αρμόδιος εισαγγελέας. Αλλά καλό είναι όταν θα στείλουμε στον εισαγγελέα το φάκελο, να έχουμε πέραν τις δικής σας ερώτησης, πέρα των δικών μας πληροφοριών και κάποια συγκεκριμένα στοιχεία. Δεν το απορρίπτουμε. Είμαστε διατεθειμένοι – στείλαμε και κάποια άλλα πράγματα σχετικά στον εισαγγελέα – να στείλουμε  στοιχεία. 
     Σας κάνω σήμερα εδώ και την εξής κατηγορηματική, πολιτική δήλωση: Σε καμία περίπτωση το Υπουργείο Παιδείας διά των οργάνων του, όπως είναι το ΔΙΚΑΤΣΑ σήμερα, ΔΟΑΤΑΠ όπως θα λέγεται από αύριο, δεν είμαστε διατεθειμένοι να ανεχθούμε τον εμπαιγμό της ελληνικής κοινωνίας, δεν είμαστε διατεθειμένοι να δεχθούμε πτυχία είτε είναι προπτυχιακά είτε είναι μεταπτυχιακά είτε είναι διδακτορικά, που δεν πληρούν όλες τις ακαδημαϊκές προϋποθέσεις και έχουν ληφθεί με τρόπους που δεν συνάδουν με την ακαδημαϊκή τάξη. Σε αυτό θα είμαστε κατηγορηματικοί και αμείλικτοι και δεν πρόκειται να επιτρέψουμε σε κανέναν να κάνει αυτού του είδους την πράξη. Θα δείτε στην πορεία πως θα έχουμε δίκιο και θα διασφαλίσουμε την ελληνική κοινωνία και τους Έλληνες πολίτες και δεν θα μπορεί κανείς να κάνει χρήση τέτοιων παράνομων πτυχίων και πιστοποιητικών, προκειμένου να πετύχει εξελίξεις, διορισμούς ή οτιδήποτε άλλο. Είμαστε κατηγορηματικοί και κάθετοι. 
     Καταθέτω για τα πρακτικά MASTERS ετήσιας διάρκειας. 
     (Στο σημείο αυτό ο Υφυπουργός Εθνικής Παιδείας και Θρησκευμάτων κ. Σπυρίδων Ταλιαδούρος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Γεώργιος Σούρλας): Τέταρτη είναι η με αριθμό 699/1.3.2005 επίκαιρη ερώτηση του Ανεξάρτητου Βουλευτή κ. Ανδρέα Ανδριανόπουλου προς τους Υπουργούς Οικονομίας και Οικονομικών και Εθνικής Παιδείας και Θρησκευμάτων, σχετικά με τις τελευταίες αποκαλύψεις στο χώρο της Εκκλησίας κλπ..
     Η επίκαιρη ερώτηση του κ. Ανδριανόπουλου έχει ως εξής: 
     «Κατάπληκτη η κοινωνία παρακολουθεί τις αποκαλύψεις σχετικά με τα συμβαίνοντα στην κορυφή της ιεραρχίας της Εκκλησίας της Ελλάδος. Πιο εντυπωσιακό όμως από τις σε εξέλιξη αποκαλύψεις είναι η παθητική στάση της πολιτείας απέναντι στα συμβαίνοντα. Δεν αφορούν την Κυβέρνηση καταγγελίες πως αμφιλεγόμενες πράξεις μητροπολιτών «εξαφανίστηκαν» από το δελτίο συμβάντων αστυνομικού τμήματος; Δεν είναι ζήτημα της πολιτείας πως υπόδικος για διακίνηση ναρκωτικών και καταζητούμενος από την Ιντερπόλ πολίτης εμφανίζεται με ψεύτικο όνομα και με προφανώς παράδοξα εκδοθείσα ταυτότητα να κινείται εξ ονόματος της Εκκλησίας της Ελλάδος στην εκλογή του Πατριάρχη Ιεροσολύμων; Τέλος, πως η κυβέρνηση παραμένει απαθής μπροστά στις απίστευτες καταγγελίες για ατασθαλίες σε εκκλησιαστικά ιδρύματα και στην οικονομική διαχείριση ορισμένων Μητροπόλεων.... 
     Ερωτάται συνεπώς η Κυβέρνηση και ιδιαίτερα οι αρμόδιοι σχετικά Υπουργοί Οικονομικών και Παιδείας και Θρησκευμάτων για τα εξής κύρια ζητήματα: 
     α. Αν αρμόδιοι ελεγκτές του δημοσίου θα ελέγξουν την οικονομική διαχείριση εκκλησιαστικών ιδρυμάτων ορισμένων μητροπόλεων αλλά και συνολικά την οικονομική διαχείριση της Αρχιεπισκοπής και της Ιεράς Συνόδου. 
     β. Αν θα υποχρεωθούν και οι εκκλησιαστικοί παράγοντες να υποβάλουν δηλώσεις «πόθεν έσχες» όπως οι υπόλοιποι δημόσιοι λειτουργοί για τα ατομικά περιουσιακά τους στοιχεία».
     Θα απαντήσει ο Υφυπουργός Εθνικής Παιδείας και Θρησκευμάτων κ. Γεώργιος Καλός. 
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, τα πρόσφατα -του τελευταίου καιρού- φαινόμενα κρίσης στο χώρο της δικαιοσύνης και της εκκλησίας ήταν φυσικό να στρέψουν την κοινή γνώμη προς τον προβληματισμό του τύπου των σχέσεων που πρέπει να έχει η πολιτεία με την εκκλησία και μάλιστα -και πέρα από αυτό- στον προβληματισμό του αν και κατά πόσο η πολιτεία είναι συνεπής προς τις υποχρεώσεις της να ελέγχει την οικονομική διαχείριση των νομικών προσώπων που βρίσκονται στο χώρο της εκκλησίας. 
     Έτσι, λοιπόν ο εκλεκτός συνάδελφος κ. Ανδριανόπουλος –ακούσαμε την ερώτησή του- έθεσε τέσσερα βασικά ερωτήματα κάτω από τον κοινό παρανομαστή ή από το μείζον θέμα του αν θα πρέπει να αναθεωρηθούν οι σχέσεις, το υφιστάμενο μάλλον καθεστώς των σχέσεων, εκκλησίας και πολιτείας. Για να δούμε λοιπόν την απάντηση που θέλουμε να δώσουμε εμείς ως πολιτεία σε εκείνο που έχει ήδη κατατεθεί ως ερώτηση. 
     Πρώτα από όλα επί του διαχειριστικού ελέγχου, κύριε συνάδελφε, είναι γνωστό ότι η Διεύθυνση Επιθεώρησης της Δημόσιας Διαχείρισης των νομικών προσώπων δημοσίου δικαίου, των ΔΕΚΟ, της Γενικής Διεύθυνσης Οικονομικής Επιθεώρησης κλπ. είναι το όργανο εκείνο που από πλευράς Υπουργείου Οικονομικών έχει σκοπό του και αντικείμενό του να συμβάλει στην καταπολέμηση των φαινομένων της κακοδιαχείρισης, στα οποία αναφέρεστε, και της διαφθοράς -κατασταλτικά βέβαια- με τη διενέργεια διαχειριστικών ελέγχων και ερευνών στις δημόσιες διαχειρίσεις και στα νομικά πρόσωπα του ευρύτερου δημόσιου τομέα, σύμφωνα με τις διατάξεις του άρθρου 2 του ν. 2343/1995.
     Να δούμε λοιπόν τις δύο περιπτώσεις στις οποίες αναφέρεστε. Πρώτα από όλα στα νομικά πρόσωπα δημοσίου δικαίου της εκκλησίας γενικώς διενεργείται διαχειριστικός οικονομικός έλεγχος, ύστερα από αίτημα του αρμόδιου Υπουργού, που είναι ο Υπουργός Παιδείας, του επιχώριου Μητροπολίτη, της εισαγγελικής παραγγελίας που πρέπει να υπάρχει, σύμφωνα με όσα ορίζει ο Καταστατικός Χάρτης της Εκκλησίας. 
     Δεύτερον, για το διαχειριστικό έλεγχο, στον οποίο αναφέρεστε, των Ιερών Μητροπόλεων και των νομικών προσώπων που υπάγονται σε αυτές τις Ιερές Μητροπόλεις απαιτείται προφανώς η έκδοση κοινής υπουργικής απόφασης των Υπουργών Οικονομίας και Οικονομικών και Εθνικής Παιδείας και Θρησκευμάτων, σύμφωνα πάντα με τις διατάξεις της παραγράφου 4 του άρθρου 46 του ν. 590/1977, που αναφέρεται ως Καταστατικός Χάρτης της Εκκλησίας της Ελλάδος. 
     Στα πλαίσια λοιπόν των ανωτέρω, του προαναφερθέντος θεσμικού πλαισίου, να δούμε, κύριε συνάδελφε, αν έχουν γίνει μέχρι τώρα διαχειριστικοί έλεγχοι. Σας αναφέρω λοιπόν, με βάση τα στοιχεία που πήραμε και από το Υπουργείο Οικονομικών, εφόσον είναι κοινή η ερώτηση προς τα δύο Υπουργεία, ότι…
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού) 
     Κύριε Πρόεδρε, επειδή είναι πολλές οι ερωτήσεις και μεγάλο το θέμα, θα παρακαλούσα για ανοχή στο χρόνο. 
     ΠΡΟΕΔΡΕΥΩΝ (Γεώργιος Σούρλας): Πιστεύω ότι συμφωνεί και το Σώμα να δοθεί μια παράταση χρόνου. 
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Στα πλαίσια λοιπόν των ανωτέρω διατάξεων, κύριε συνάδελφε, η Διεύθυνση Επιθεώρησης, στην οποία αναφέρθηκα, διενήργησε τα τελευταία χρόνια διαχειριστικούς ελέγχους και σταχυολογώ αρκετούς από αυτούς, τους οποίους ως παράδειγμα μπορώ να σας τους αναφέρω.
     Πρώτον, στην Ιερά Μονή Ευαγγελισμού της Θεοτόκου και του Οσίου Εφραίμ Νέας Μάκρης, στην Ιερά Μητρόπολη Κορίνθου, στα νομικά πρόσωπα δημοσίου δικαίου και σε ένα νομικό πρόσωπο ιδιωτικού δικαίου αυτής, στην Ερανική Επιτροπή Αναστηλώσεως Ιεράς Μονής Γόλας Λακωνίας, στην Ιερά Μητρόπολη Μαρώνειας και Κομοτηνής, στην Ιερά Μητρόπολη Ελευθερουπόλεως- Καβάλας, στα αγαθοεργά καταστήματα Ιωαννίνων και στο κληροδότημα Ζωσιμά της αντίστοιχης Μητρόπολης κλπ.
     Όσον αφορά το σκέλος της ερώτησής σας που αναφέρεστε στο αν αρμόδιοι ελεγκτές του δημοσίου θα ελέγξουν την οικονομική διαχείριση εκκλησιαστικών ιδρυμάτων κλπ., σας γνωρίζουμε –θα πρέπει να το πω- ότι μέχρι τις 17-2-2005, δηλαδή μέχρι πριν από δέκα μέρες, δεν είχε υποβληθεί αρμοδίως σχετικό αίτημα πλην εκείνου, του με αριθμό πρωτοκόλλου 1015926/17-2-2005, αιτήματος του Μητροπολίτη Ναυπάκτου και Αγίου Βλασίου για τη διενέργεια διαχειριστικού ελέγχου στην Ιερά Μονή Μεταμορφώσεως του Σωτήρος Ναυπάκτου.
     Στις 18-2-2005 διαβιβάσθηκε στη Διεύθυνση Επιθεώρησης Νομικών Προσώπων και ΔΕΚΟ με ένα φαξ αίτημα της πταισματοδίκου Αργοστολίου, σε εκτέλεση της παραγγελίας της εισαγγελέως Πρωτοδικών Κεφαλληνίας, για τη διενέργεια διαχειριστικού ελέγχου –αυτό είναι και το τελευταίο έγγραφο, στο οποίο αναφέρομαι- στο μοναστήρι του Αγίου Γερασίμου, στη μονή Κυπουραίων, στην ιερά μονή Αγίου Ανδρέου και απάντων των κοινωφελών ιδρυμάτων της Μητροπόλεως Κεφαλληνίας. Η έκδοση –μας διαβεβαιεί το συναρμόδιο Υπουργείο Οικονομικών- των σχετικών εντολών θα δρομολογηθεί εντός των ημερών από την αρμόδια Διεύθυνση Οικονομικής Επιθεώρησης.  Θα πω τα υπόλοιπα στη δευτερολογία μου, κύριε συνάδελφε.
     Γνωρίζετε ότι έχουν αποσταλεί τρεις επιστολές στην Υπουργό Παιδείας από το Μακαριότατο Αρχιεπίσκοπο Αθηνών και Πάσης Ελλάδος, μέσω των οποίων καλείται η πολιτεία, δηλαδή η Κυβέρνηση, να δεχθεί εκείνο που οι ίδιοι προτείνουν, δηλαδή, πρώτον, να γίνονται δηλώσεις του «πόθεν έσχες» από τους μητροπολίτες και τουλάχιστον από τα πρόσωπα που διαχειρίζονται την εκκλησιαστική περιουσία. Δεύτερον, να συσταθεί νομοπαρασκευαστική επιτροπή για την αλλαγή της εκκλησιαστικής δικαιοσύνης –τουλάχιστον του κομματιού αυτού που είναι πεπαλαιωμένο – και, τρίτον, για τη δημιουργία διαχειριστικής επιτροπής ελέγχου με συμμετοχή ανωτάτων δικαστικών κλπ.
     Εγώ σας απαντώ εκ μέρους της Κυβερνήσεως ότι εξετάζονται ήδη από τα συναρμόδια Υπουργεία οι προτάσεις του Αρχιεπισκόπου και θα τοποθετηθεί επ’ αυτών  συντομότατα κάθε Υπουργείο και η Κυβέρνηση εν τω συνόλω της.
     Όσον αφορά τη σχέση εκκλησίας-κράτους και τη θέση της πολιτείας, την οποία διά δηλώσεών της έχει εκφράσει η Υπουργός,...
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα τα πείτε στη δευτερολογία σας.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων):...θα σας απαντήσω στη δευτερολογία μου.
     ΠΡΟΕΔΡΕΥΩΝ (Γεώργιος Σούρλας): Ο ερωτών Βουλευτής κ. Ανδριανόπουλος έχει το λόγο.
     ΑΝΔΡΕΑΣ ΑΝΔΡΙΑΝΟΠΟΥΛΟΣ: Κύριε 	Πρόεδρε, νομίζω πως απ΄ όλη την ελληνική κοινωνία η μόνη που δεν συγκλονίζεται από αυτά που καθημερινά βλέπουμε γύρω μας και που μας βομβαρδίζουν μέσα από τα Μέσα Μαζικής Ενημέρωσης πρέπει να είναι η Κυβέρνηση. Και το λέω αυτό διότι μου κάνατε εδώ μια παρουσίαση διαφόρων επί μέρους διαχειριστικών ελέγχων που έχουν γίνει με πρωτοβουλία μητροπόλεων ή εισαγγελέων. Επιμένω και σας λέω πως στον Καταστατικό Χάρτη της Εκκλησίας της Ελλάδος δεν προβλέπεται καμία τέτοια προϋπόθεση. Λέει απλώς ότι με κοινές αποφάσεις Υπουργών Οικονομικών και Παιδείας ασκούνται διαχειριστικοί έλεγχοι. Πουθενά δεν λέει: «κατόπιν αιτήσεως μητροπολιτών» ή «κατόπιν εισαγγελικής παραγγελίας». Κατά συνέπεια εκτιμώ πως εφόσον είστε Κυβέρνηση και βλέπετε τι γίνεται γύρω σας, θα έπρεπε να είχατε ήδη δώσει εντολή, να είχατε ήδη βγάλει τις κοινές υπουργικές αποφάσεις και να αρχίσουν να γίνονται διαχειριστικοί έλεγχοι, μόνο και μόνο γι’ αυτά τα οποία ακούμε καθημερινά. 
     Ένα δεύτερο θέμα, στο οποίο δεν προλάβατε προφανώς να μου απαντήσετε, -τα λέω κι εγώ γρήγορα γιατί δεν έχω πάρα πολύ χρόνο- είναι το ζήτημα του «πόθεν έσχες» των ιεραρχών. Υπάρχει μια γνωμοδότηση του νομικού συμβούλου της Ιεράς Συνόδου, ο οποίος λέει ότι οφείλουν να υποβάλουν «πόθεν έσχες». Το λέει ο νομικός σύμβουλος της Ιεράς Συνόδου. Δεν μου λέει τίποτα αυτό. Είναι δημόσιοι λειτουργοί, υπάρχει ο γενικός νόμος «περί υποβολής «πόθεν έσχες»» και δεν αντιλαμβάνομαι για ποιο λόγο δεν επιβάλλετε την εφαρμογή αυτού του νόμου. Ούτε επίσης αντιλαμβάνομαι την έννοια αυτού που είπατε, ότι δηλαδή περιμένετε να σας προτείνει ο Αρχιεπίσκοπος ή η Ιερά Σύνοδος  τι μέτρα πρέπει να πάρετε. Είστε Κυβέρνηση. Υπάρχουν δεκάδες ζητήματα που έχουν έρθει στο φως της δημοσιότητας τις μέρες αυτές, που είναι αδιανόητο μια Κυβέρνηση να μην αισθάνεται την ανάγκη να παρέμβει και να ασχοληθεί. 
     Τι να σας αναφέρω; Να ξεκινήσω από το θέμα του ότι βλέπουμε ιερωμένο να οπλοφορεί και δεν έχει ελέγξει η Κυβέρνηση με ποια αιτιολογία δόθηκε η άδεια οπλοφορίας, ποιος το ζήτησε, αν πήρε ή δόθηκε από ποιον και πώς κάποια συστατική επιστολή; Μαθαίνουμε ότι η Ιερά Αδελφότητα κάλυπτε τους λογαριασμούς κινητών, ανθρώπων οι οποίοι διώκονται για λαθρεμπορία ή διώκονται από διεθνείς αστυνομικές αρχές. Ή ακούμε για πλαστά διαβατήρια και δεκάδες άλλα ζητήματα.
     Δεν αισθάνομαι ότι μια Κυβέρνηση μπορεί να κάθεται απαθής να τα παρακολουθεί αυτά και να μην αισθάνεται ότι την αφορούν. 
     Φοβάμαι, κύριε Υπουργέ, ότι είναι πολύ περισσότεροι οι «μακαριότατοι» στην Κυβέρνηση παρά στην Ορθόδοξη Εκκλησία. Η μακαριότης σας είναι εκπληκτική! Δεν μπορώ να την αντιληφθώ! Δεν καταλαβαίνω αυτήν τη νοοτροπία του ανθρώπου που έβλεπε τα τρένα να περνούν. Δεν μπορείτε να μην έχετε ανάμειξη και να μην πάρετε μέτρα σε ένα ζήτημα το οποίο κλονίζει ένα βασικό θεσμό της κοινωνίας μας που είναι βεβαίως η Ορθόδοξη Εκκλησία. Δεν μπορείτε να περιμένετε πού θα καταλήξει και μετά βλέπουμε, διότι μπορεί να καταλήξει σε τραγικά αδιέξοδα που θα είναι για όλους μας άσχημα, διότι θα αφορούν αυτήν την ίδια την υπόσταση της ελληνικής κοινωνίας και της κουλτούρας της. 
     Θεωρώ λοιπόν ότι έχετε υποχρέωση σαν Κυβέρνηση να κάνετε μια παρέμβαση, να δείτε ακριβώς τι συμβαίνει και να πάρετε μέτρα με βάση την κείμενη νομοθεσία. Σας ανέφερα σχετικά κάποιες από εκείνες τις περιπτώσεις όπου ουσιαστικά σαν Κυβέρνηση οφείλετε να παρέμβετε, αν μη τι άλλο, να προστατεύσετε την έννομο τάξη.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Ο Υφυπουργός κ. Καλός έχει το λόγο για να δευτερολογήσει.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, αντιπαρέρχομαι τα περί «μακαριότητος», διότι θα έλεγα κι εγώ στον εκλεκτό συνάδελφο και συντοπίτη ότι περί «μακαριότητος» ο λόγος, όταν δεν προβλέπει κανείς να είναι περισσότερο συγκεκριμένος σε ερωτήματα που θα μπορούσε να υποβάλει. Αναφερθήκατε δηλαδή σε μη «μακάρια» παραδείγματα οπλοφορίας κλπ, χωρίς να έχετε ρωτήσει τα αρμόδια Υπουργεία αν έχουν ήδη επιληφθεί. Το ένα είναι αυτό. 
     Δεύτερον, να σας πω, κύριε συνάδελφε, ότι τώρα προσπαθείτε να ξαναφέρετε το πρόβλημα έτσι όπως το περιγράψατε, δηλαδή των σχέσεων εκκλησίας-κράτους, διά των παραδειγμάτων. Ξέρετε όμως ότι το κόμμα με το οποίο συνεργαστήκατε για να ξαναέλθετε και να είστε εδώ στη Βουλή μαζί μας δεν συγκατένευσε στην τελευταία Αναθεώρηση του Συντάγματος για να αλλάξει αυτό το πνεύμα ή αυτό το πλέγμα των σχέσεων, το σημερινό στάτους –τέλος πάντων- σχέσεων εκκλησίας-πολιτείας. 
     Επομένως, αυτή είναι η αφορμή για να είμαστε συντεταγμένοι τώρα προς εκείνες τις σχέσεις εκκλησίας-κράτους που ορίζονται από το σημερινό στάτους. Δεν υπήρξε λοιπόν συνταγματική αναθεώρηση.
     Εμείς πρέπει να σεβαστούμε αυτήν την παράλληλη πορεία –γιατί και αυτό το ρωτάτε, αν δηλαδή το αλλάξουμε- εκκλησίας και πολιτείας με αμοιβαίο σεβασμό προς τη διακριτότητα των ρόλων, διότι ξέρετε ότι στη μακραίωνη πορεία του αυτός ο θεσμός της παράλληλης πορείας απέδωσε. Δεν απέδωσε όταν πρόσωπα από τη μία ή από την άλλη όχθη προσπαθούσαν να παρέμβουν οι μεν στο χώρο των δε με διαφορετικές –τέλος πάντων- αιτιάσεις και για διαφορετικούς λόγους.
     Θα ήθελα λοιπόν να σας πω ότι εμείς δεν βρίσκουμε ούτε ότι είναι ο κατάλληλος χρόνος ούτε το κατάλληλο κλίμα για να ανοίξουν τέτοιες συζητήσεις. Το έχει δηλώσει και η Υπουργός Παιδείας, το εδήλωσε και ο Κυβερνητικός Εκπρόσωπος. 
     Άρα λοιπόν είμαστε υποχρεωμένοι όλα αυτά τα φαινόμενα για τα οποία σας έδωσα και δείγματα γραφής, δηλαδή των διαχειριστικών οικονομικών ελέγχων, να τα αντιμετωπίσουμε μέσα από το υφιστάμενο σύστημα. 
     Σας λέω λοιπόν αναλυτικά και καθαρά ότι, όσον αφορά το «πόθεν έσχες» που ρωτήσατε και δεν πρόλαβα στην πρωτολογία μου να σας απαντήσω, είναι βέβαιο ότι υπάρχουν γνωματεύσεις συγκεκριμένες όχι απλώς από το χώρο της εκκλησίας, αλλά υψηλού νομικού κύρους, σύμφωνα με τις οποίες υποστηρίζεται ότι δεν ήταν δυνατόν μέχρι σήμερα να υποχρεωθούν τα πρόσωπα που διοικούν –νομικά πρόσωπα δημοσίου δικαίου, οι Μητροπολίτες, τα μέλη της Ιεράς Συνόδου- να καταθέτουν δηλώσεις του «πόθεν έσχες» σύμφωνα με το υφιστάμενο θεσμικό πλαίσιο. 
     Όμως η χαρά είναι τώρα ότι η εκκλησία έκανε το πρώτο βήμα. Σας είπα ότι και στην επιστολή του Αρχιεπισκόπου και διά δηλώσεων του Εκπροσώπου της Διαρκούς Ιεράς Συνόδου φάνηκε ότι η εκκλησία θέλει πλέον να ολοκληρώσει τη δική της εσωτερική αυτοκάθαρση βάζοντας ένα τέτοιο σημείο, δηλαδή υποχρεώνοντας όλα αυτά τα πρόσωπα να καταθέτουν δηλώσεις. Άρα λοιπόν αυτό είναι θετικό. Το χαιρετίζουμε κι εμείς θετικά. Σας είπα ότι σ’ αυτό και στα άλλα δύο που περιλαμβάνονται στις επιστολές του Αρχιεπισκόπου συντομότατα η πολιτεία θα πάρει την ανάλογη θέση. 
     Σας ευχαριστώ πολύ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό. 
     Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων και θα σας ανακοινώσω το δελτίο επικαίρων ερωτήσεων που θα συζητηθούν τη Δευτέρα 7 Μαρτίου 2005.
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής) 
     1. Η με αριθμό 707/1.3.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Εθνικής Παιδείας και Θρησκευμάτων, σχετικά με  τη διάθεση πιστώσεων στη Νομαρχιακή Αυτοδιοίκηση Ηρακλείου, για τη χρηματοδότηση έργων σχολικής στέγης. 
     2. Η με αριθμό 710/1.3.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τους Υπουργούς Ανάπτυξης και Εμπορικής Ναυτιλίας, σχετικά με τη λήψη μέτρων ανάπτυξης της Ναυπηγοεπισκευαστικής Ζώνης κλπ.
     3. Η με αριθμό 712/1.3.2005 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη - Αικατερινάρη προς τους Υπουργούς Εθνικής Άμυνας και Οικονομίας και Οικονομικών, σχετικά με τη λειτουργία της ΕΛΒΟ κλπ.
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
     1. Η με αριθμό 706/1.3.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Έκτορα Νασιώσα  προς τον Υπουργό  Υγείας και Κοινωνικής Αλληλεγγύης, σχετικά με την εφαρμογή μέτρων για την πρόληψη των επιπτώσεων στην υγεία από την κατανάλωση των προϊόντων καπνού.
     2. Η με αριθμό 711/1.3.2005 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τον Υπουργό Εμπορικής Ναυτιλίας, σχετικά με τη μείωση της τιμής των εισιτηρίων και των ναύλων των εμπορευμάτων στην ακτοπλοΐα κλπ.
     3. Η με αριθμό 713/1.3.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Εθνικής Παιδείας και Θρησκευμάτων και Εθνικής Άμυνας, σχετικά με την πολιτική οργάνωση των σχολικών μονάδων σε περίπτωση πολέμου κλπ.
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμαστε την ημερήσια διάταξη των
     ΕΠΕΡΩΤΗΣΕΩΝ
     Θα συζητηθεί η υπ’ αριθμόν 46/26.1.2005 επερώτηση των Βουλευτών του Κομμουνιστικού Κόμματος Ελλάδας κ.κ. Αλέκας Παπαρήγα, Νικόλαου Γκατζή, Λιάνας Κανέλλη, Ορέστη Κολοζώφ, Παναγιώτη Κοσιώνη, Ελπίδας Παντελάκη, Ιωάννη Πατσιλινάκου, Σταύρου Σκοπελίτη, Αντωνίου Σκυλλάκου, Άγγελου Τζέκη, Δημητρίου Τσιόγκα και Γεωργίου Χουρμουζιάδη, προς τον Υπουργό Αγροτικής Ανάπτυξης και Τροφίμων, σχετικά με την αγροτική πολιτική της Κυβέρνησης. 
     Ο Γραμματέας του Προεδρείου της Κοινοβουλευτικής Ομάδας του ΠΑΣΟΚ κ. Δημήτριος Ρέππας ορίζει ως Κοινοβουλευτικό Εκπρόσωπο το Βουλευτή κ. Ευάγγελο Αργύρη. 
     Ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος ορίζει ως Κοινοβουλευτικό Εκπρόσωπο τη Βουλευτή κ. Ασημίνα Ξηροτύρη - Αικατερινάρη. 
     Το λόγο έχει ο πρώτος επερωτών κ. Σταύρος Σκοπελίτης. 
     ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, κυρία και κύριοι συνάδελφοι, πριν λίγες ημέρες από αυτό το Βήμα η Γενική Γραμματέας του κόμματός μου, η συντρόφισσα Αλέκα Παπαρήγα, αναφέρθηκε στα προβλήματα που αντιμετωπίζει η μικρομεσαία αγροτιά της χώρας μας και ανέπτυξε τις δικές μας προτάσεις για την αντιμετώπιση αυτών των προβλημάτων. 
     Εκείνο που θα ήθελα να πω εγώ σήμερα –το λέει εξάλλου και η ίδια η επερώτησή μας- είναι ότι επιδεινώνονται δραματικά τα προβλήματα της μικρομεσαίας αγροτιάς. Και αυτό γιατί; Με όποια καλλιέργεια –κυριολεκτικά με όποια καλλιέργεια- ασχολείται ο αγρότης, ο κάτοικος της υπαίθρου αντιμετωπίζει βουνό τα προβλήματα μπροστά του. Προβλήματα αντιμετωπίζει ο γεωργός, προβλήματα ο κτηνοτρόφος, προβλήματα ο ψαράς, προβλήματα ο αγρότης της πεδιάδας, του βουνού, του λόγγου, των ορεινών και ημιορεινών περιοχών και βέβαια των νησιώτικων περιοχών απ’ όπου προέρχομαι κι εγώ. 
     Και τα προβλήματα αυτά, που καταγράφονται στο εισόδημα του αγρότη που μειώνεται δραματικά, έχουν το αρνητικό τους αποτέλεσμα στη ζωή στην ύπαιθρο. Μια ζωή που όλο και περισσότερο φθίνει οικονομικά και βιολογικά. Τα καφενεία στα χωριά κλείνουν νωρίς, ο τζίρος των καταστημάτων πέφτει καθημερινά όλο και πιο πολύ και τα γνωστά μπακαλοδέφτερα –αυτά τα δεφτέρια που γνώριζαν οι παλιοί- ξαναεπανέρχονται στην επιφάνεια. 
     Και το ωραίο είναι τούτο: Ενώ ο αγρότης μας βιώνει αυτά τα προβλήματα, που τα ζει καθημερινά αυτός που κάνει απλά μια βόλτα στην ύπαιθρο, έρχεται η Κυβέρνηση –παρόμοια βέβαια, όπως έπραττε και η κυβέρνηση του ΠΑΣΟΚ- και τον δουλεύει και από πάνω. 
     Γιατί δούλεμα είναι, κύριε Υπουργέ, να ισχυρίζεστε, όταν υπάρχει αυτή η κατάσταση, ότι έχουμε αύξηση του εισοδήματος του αγρότη και να φθάνετε αυτήν την αύξηση στο 2,8%. Και είναι δούλεμα, κύριε Υπουργέ, γιατί δεν υπάρχει σήμερα ούτε ένα προϊόν –παρακαλώ να μου πείτε έστω κι ένα προϊόν- που να μην έχει μείωση η τιμή του από 30% έως 50%.
     Πάρτε σαν παράδειγμα το προϊόν που παράγει ο δικός μου ο τόπος –και είναι ενδεικτικό αυτό το παράδειγμα, γιατί είναι μόνο εκεί. Πριν δώδεκα χρόνια, το λάδι στο οποίο αναφέρομαι πουλιόταν προς 1.200 με 1.400 δραχμές το κιλό. Σήμερα πουλιέται 500 δραχμές λιγότερο και πρέπει να ξέρετε ότι πριν δώδεκα χρόνια με τις 1.200 δραχμές αγόραζες –θα πω ένα χαρακτηριστικό παράδειγμα- δέκα κιλά ψωμί, ενώ με τις 800 δραχμές που πουλάει σήμερα το λάδι του ο παραγωγός, παίρνει τριάμισι κιλά ψωμί. 
     Δούλεμα είναι, κύριε Υπουργέ –για να το πούμε καθαρά- να λέτε στον πατατοπαραγωγό που σαπίζει το προϊόν του κυριολεκτικά μέσα στις αποθήκες «έχεις αύξηση του εισοδήματός σου και δεν το ξέρεις». Το ίδιο λέτε στο σιτοπαραγωγό που παραμένει το σιτάρι του μέσα στις αποθήκες. Δούλεμα είναι βέβαια και αυτό που γίνεται με το βαμβακοπαραγωγό, όταν, ενώ βλέπει να μένουν απούλητες μεγάλες ποσότητες βαμβακιού μέσα στα χωράφια και μέσα στις αποθήκες, εσείς λέτε ότι έχει αύξηση του εισοδήματός του. 
     Κύριε Υπουργέ, πρέπει να πούμε γιατί μένουν απούλητες. Ο μικρομεσαίος αγρότης, στην προσπάθειά του να αντιμετωπίσει τα προβλήματα επιβίωσης αυτού  και της οικογένειάς του, καλλιέργησε λίγα μέτρα γης παραπάνω ή έκανε προσπάθειες να αυξήσει την παραγωγικότητα της γης του για να παίρνει λίγο παραπάνω εισόδημα, να καλύψει αυτά τα έξοδα και να παραμείνει στον τόπο του. 
     Εσείς, αντί να τον επιβραβεύσετε γι’ αυτήν την προσπάθεια παραμονής στον τόπο του που σβήνει καθημερινά βιολογικά, έρχεστε και του επιβάλλετε πρόστιμα και του κόβετε τις επιδοτήσεις των προϊόντων του. Αυτό γιατί; Θα το πω ξεκάθαρα. Για σας, όπως και για την προηγούμενη κυβέρνηση, εκείνο που μετράει δεν είναι τα συμφέροντα του μικρομεσαίου αγρότη-παραγωγού της χώρας μας, αλλά το πώς με θρησκευτική ευλάβεια θα κρατήσουμε και θα εφαρμόσουμε τις ντιρεκτίβες της Ευρωπαϊκής Ένωσης. Αυτές είναι ντιρεκτίβες, στις οποίες φαρδιά-πλατιά έχετε βάλει την υπογραφή και οι δυο σας –και το ΠΑΣΟΚ και η Νέα Δημοκρατία. 
     Εμπαίζετε, λοιπόν, με τον πιο ωμό τρόπο το μικρομεσαίο αγρότη της χώρας μας μιλώντας για την αύξηση του εισοδήματός του, όπως εμπαίξατε την αγροτιά με τη δήθεν ρύθμιση των χρεών της, γιατί κάθε άλλο παρά για ρύθμιση πρόκειται, αφού μένουν έξω απ’ αυτή χιλιάδες μικρομεσαίοι αγρότες ή αγροτοεργάτες. Χιλιάδες άλλοι, όταν πήγαν να κάνουν ρύθμιση του χρέους τους, είδαν ότι τους ζητούσαν να ρυθμίσουν κεφάλαιο πολλαπλάσιο του αρχικού τους δανείου. Αυτή δεν είναι ρύθμιση. Ίσως να εξυπηρετεί την Αγροτική Τράπεζα, όμως σε καμία περίπτωση δεν εξυπηρετεί τα συμφέροντα του μικρομεσαίου αγρότη. 
     Ακόμα, κύριε Υπουργέ, δεν διστάζετε –παρόμοια λειτουργούσε και η προηγούμενη κυβέρνηση- να ρίξετε τις ευθύνες για τα προβλήματα στον ίδιο τον αγρότη. Λέτε, για παράδειγμα, «δεν φταίει κανένας άλλος παρά εσείς, γιατί δεν εφαρμόζετε τις ντιρεκτίβες της Ευρωπαϊκής Ένωσης». Λέτε «δεν φταίει κανένας άλλος γιατί δεν έχετε καλές τιμές, αλλά εσείς οι αγρότες γιατί δεν παράγετε ποιοτικά προϊόντα». Αυτό το λέτε και στον ντοματοπαραγωγό και στον πατατοπαραγωγό κλπ. Βέβαια, για τις ντιρεκτίβες της Ευρωπαϊκής Ένωσης, των οποίων ζητάτε την εφαρμογή από τους αγρότες, σας ερωτώ το εξής: Πότε ρωτήσατε τον αγρότη γι’ αυτές πριν τις υπογράψετε; Καμία φορά. 
     Όσον αφορά την παραγωγή ποιοτικών προϊόντων, θα ήθελα να πω τούτο. Η απάντηση σ’ αυτό το επιχείρημά σας, σ’ αυτόν τον ισχυρισμό σας έρχεται από τις τιμές στο ράφι των πολυκαταστημάτων και αυτό που λένε αυτές είναι τούτο, ότι δηλαδή εκείνο που φταίει είναι η άκρατη κερδοφορία του μεγάλου κεφαλαίου των εμποροβιομηχάνων που εσείς πριμοδοτείτε με όλες τις δυνάμεις σας και όχι η ποιότητα των προϊόντων που παράγει ο αγρότης. 
     Είναι γνωστό ότι η χώρα μας παράγει τα καλύτερα προϊόντα, το καλύτερο λάδι. Το καλαμπόκι το παίρνουν οι Γάλλοι για να παράγουν παιδικές τροφές. Έχουμε, λοιπόν, ποιοτικά προϊόντα, τα καλύτερα. Και δεν φταίει τίποτα άλλο παρά –επαναλαμβάνω- η άκρατη κερδοφορία του μεγάλου κεφαλαίου. 
     Κυρίες και κύριοι συνάδελφοι, αυτά τα προβλήματα, όπως πολλές φορές έχουμε τονίσει σαν κόμμα, οφείλονται στην πολιτική που κινείται στα πλαίσια που χαράσσουν ο Παγκόσμιος Οργανισμός Εμπορίου και οι αναθεωρήσεις της ΚΑΠ, της Κοινής Αγροτικής Πολιτικής δηλαδή. Η πολιτική αυτή έχει σαν επακόλουθά της τα εξής: Αθρόες εισαγωγές αγροτικών προϊόντων στη χώρα μας, πράγμα που δημιουργεί τεράστια προβλήματα στη διάθεση της αγροτικής μας παραγωγής και διαμορφώνει εξευτελιστικές τιμές που πλήττουν το εισόδημα της μικρομεσαίας αγροτιάς μας. 
     Προκαλούν στασιμότητα της αγροτικής παραγωγής, διατροφική εξάρτηση του λαού μας, τεράστια ελλείμματα στο αγροτικό εμπορικό ισοζύγιο. Το 2003 το έλλειμμα αυτό έφτασε στα 2.000.000.000 ευρώ και για το 2004 προβλέπεται ακόμα υψηλότερο. Υπάρχει συνεχής αύξηση των κερδών των εμποροβιομηχάνων σε βάρος των μικρομεσαίων και της λαϊκής κατανάλωσης.
     	Τα παραπάνω προβλήματα σε συνδυασμό με την περιθωριοποίηση του συνεταιριστικού κινήματος, τα αγροτικά χρέη που, όπως είπα, ρυθμίζονται για χρόνια και ρύθμιση δεν έχουν, τα επιδόματα ελεημοσύνης που λέγονται αγροτικές συντάξεις, η συνεχής υποβάθμιση της ζωής στην ύπαιθρο και των παρεχόμενων στους αγρότες υπηρεσιών στους τομείς της υγείας και της παιδείας, υπηρετούν αυτά τα προβλήματα, το στόχο της καταστροφής της μικρομεσαίας αγροτικής παραγωγής και τη συγκέντρωση της γης και της παραγωγής σε λίγα χέρια και μάλιστα σε χέρια επιχειρηματιών και όχι αγροτών.
     	Αυτόν το στόχο υπηρετεί με συνέπεια η σημερινή Κυβέρνηση και αυτόν υπηρετούσε με την ίδια συνέπεια και η σημερινή Αξιωματική Αντιπολίτευση. 
     	Βέβαια, στα πλαίσια του θεάτρου του παραλόγου που παίζουν και τα δύο κόμματα, οι ρόλοι αλλάζουν ανάλογα με το ποιο κόμμα είναι στην κυβέρνηση ή ποιο είναι στην αντιπολίτευση. Έτσι, σήμερα η Νέα Δημοκρατία ξέχασε τι έλεγε και τι καταμαρτυρούσε στο ΠΑΣΟΚ όταν ήταν αντιπολίτευση και το ΠΑΣΟΚ ξέχασε με τι θέρμη πρόβαλλε σαν μονόδρομο τη βαθιά αντιαγροτική πολιτική της Ευρωπαϊκής Ένωσης, ξεχνώντας βέβαια τα διακόσιες είκοσι χιλιάδες αγροτικά νοικοκυριά που καταστράφηκαν στα πλαίσια αυτής της πολιτικής και τώρα θέλει να το παίξει προστάτης της αγροτιάς και θεματοφύλακας των συμφερόντων της.
     	Αυτή η κατάσταση στην οποία οδηγήσατε συνειδητά το μικρομεσαίο αγρότη θα γίνει ακόμα χειρότερη γι’ αυτόν εξαιτίας της ενδιάμεσης αναθεώρησης της Κοινής Αγροτικής Πολιτικής που άρχισε επί κυβερνήσεως ΠΑΣΟΚ και ολοκληρώνεται από τη σημερινή Κυβέρνηση της Νέας Δημοκρατίας. 
     	Με την αναθεώρηση αυτή θέλετε να βάλετε και οι δυο σας την «ταφόπλακα» στον «τάφο» που για χρόνια ετοιμάζετε για τη μικρομεσαία αγροτική παραγωγή της χώρας μας.
     	Αυτόν το στόχο υπηρετεί η αποδέσμευση της επιδότησης από την παραγωγή. Αυτή η αποδέσμευση δηλαδή, σε συνδυασμό με τη διαφοροποίηση και την πολλαπλή συμμόρφωση που επιβάλλονται, θα οδηγήσει σε δραματική συρρίκνωση τη μικρομεσαία αγροτική παραγωγή, αφού και σε συνδυασμό με τις εξευτελιστικές τιμές που διαμορφώνουν οι εμποροβιομήχανοι θα εκλείψει τον ενδιαφέρον στο μικρομεσαίο αγρότη για την ίδια την παραγωγή του. Αυτό θα συμβεί ανεξάρτητα από το αν η αποδέσμευση αυτή είναι ολική, όπως θέλει το ΠΑΣΟΚ, ή μερική, όπως φαίνεται να θέλει μέχρι τώρα η Νέα Δημοκρατία. 
     	Ακόμα, στα πλαίσια της νέας ΚΑΠ θα έχουμε δραματική συρρίκνωση του εισοδήματος του αγρότη από το γεγονός ότι η ενίσχυση που θα παίρνει, είτε μερική είτε ολική είναι αυτή, θα μειώνεται συνεχώς από τη διαφοροποίηση και την πολλαπλή συμμόρφωση, αλλά και από την άνοδο του τιμαρίθμου κι έτσι στο τέλος θα καταντήσει να είναι ένα κοινωνικό επίδομα όμοιο μ’ εκείνο που παίρνουν αναξιοπαθούντα μέλη της ελληνικής κοινωνίας.
     	Αυτή η επιδείνωση του εισοδήματος θα έχει σαν αποτέλεσμα να ενταθούν παραπέρα τα φαινόμενα της ερήμωσης της υπαίθρου και ιδιαίτερα εκείνης των ορεινών, ημιορεινών και νησιωτικών περιοχών.
     Ακόμη, η αποδέσμευση αυτή θα έχει και αρνητικές επιπτώσεις στην παραγωγή ποιοτικών αγροτικών προϊόντων, που τόση κουβέντα γίνεται και από τους δυο σας -και από την Κυβέρνηση και από το ΠΑΣΟΚ- και τόσο μελάνι ξοδεύεται, προκειμένου να πείτε ότι σ’ αυτήν βρίσκεται το μέλλον της αγροτικής μας παραγωγής και ότι απ’ αυτήν εξαρτάται το εισόδημα του αγρότη.
     Εμείς δεν λέμε «όχι» στην ποιοτική αγροτική παραγωγή, όμως, όπως είπα και προηγουμένως, τα περισσότερα ελληνικά προϊόντα είναι ποιοτικά προϊόντα.
     Ακόμη, η ενδιάμεση αναθεώρηση της ΚΑΠ θα έχει επιπτώσεις στη βιομηχανία της χώρας μας, αφού σε μεγάλο βαθμό αυτή ασχολείται με τη μεταποίηση των αγροτικών προϊόντων.
     Εμείς, όπως έχουμε τονίσει πάρα πολλές φορές, κύριοι συνάδελφοι, είμαστε αντίθετοι με την ενδιάμεση αναθεώρηση της ΚΑΠ και τον ΚΟΑ των μεσογειακών προϊόντων. Το ότι είμαστε αντίθετοι δεν σημαίνει ότι στηρίζουμε το καθεστώς που υπάρχει μέχρι τώρα, το σημερινό καθεστώς, δηλαδή το καθεστώς των πλαφόν, των ποσοστώσεων, των προστίμων, των δεκάδων άλλων αντιαγροτικών μέτρων που δημιούργησαν την αφόρητη σημερινή κατάσταση που βιώνει η μικρομεσαία αγροτιά μας.
     Κύριοι συνάδελφοι, αυτή η πολιτική όπως τη βιώνουμε θα βρίσκει όλο και περισσότερο αντιμέτωπο τη μικρομεσαία αγροτιά της χώρας μας. Όσες προσπάθειες και αν καταβάλετε και εσείς και η ελεγχόμενη ηγεσία των τριτοβάθμιων οργανώσεων δεν θα μπορέσετε να βάλετε φραγμό στους αγώνες που καθημερινά παίρνουν ακόμη μεγαλύτερες διαστάσεις.
     Το Κομμουνιστικό Κόμμα της Ελλάδας στηρίζει τις κινητοποιήσεις της μικρομεσαίας αγροτιάς και τα δίκαια αιτήματά της. Στηρίζει τους αγώνες για την προστασία και την έγκαιρη διάθεση της αγροτικής παραγωγής σε τιμές και επιδοτήσεις που να διασφαλίζουν βιώσιμο εισόδημα για τον αγρότη, την κατάργηση των ποσοστώσεων και των προστίμων συνυπευθυνότητας, την ουσιαστική μείωση του κόστους παραγωγής με την εκτέλεση από το κράτος βασικών έργων υποδομής και έλεγχο των τιμών των αγροτικών μηχανημάτων και το χτύπημα της κερδοσκοπίας των εμποροβιομηχάνων με έλεγχο των τιμών και αναβάθμιση των συνεταιρισμών για να παίξουν ουσιαστικό ρόλο στην παραγωγή μεταποίησης στην εμπορία των αγροτικών προϊόντων.
     Στηρίζουμε, λοιπόν, τις κινητοποιήσεις και τα δίκαια αιτήματα της μικρομεσαίας αγροτιάς. Όμως θέλουμε να είμαστε καθαροί μαζί τους γι’ αυτό και της λέμε ότι τα προβλήματά της δεν πρόκειται να αντιμετωπιστούν αν δεν δώσει τέρμα στις όποιες χίμαιρες τρέφει ότι θα γίνει αυτό μέσα στα πλαίσια της πολιτικής που ακολούθησε το ΠΑΣΟΚ και ακολουθεί και σήμερα η Νέα Δημοκρατία. Και πολύ περισσότερο, δεν θα μπορεί να γίνει  χωρίς τη δική της συμμετοχή.
     Γι’ αυτό επιβάλλεται να ανεβάσει παραπέρα τον αγώνα της αλλά και να τον συντονίσει με εκείνον των εργαζομένων των μικρομεσαίων επαγγελματοβιοτεχνών, της νεολαίας στην κατεύθυνση να αλλάξει το πολιτικό σκηνικό στη χώρα μας. Να αλλάξει και να έλθει στην εξουσία μια κυβέρνηση που στα πλαίσια μιας λαϊκής οικονομίας θα εφαρμόσει μια αγροτική πολιτική με κύρια χαρακτηριστικά την ανάπτυξη της γεωργίας και κύρια της κτηνοτροφίας σύμφωνα με τις παραγωγικές δυνατότητες της χώρας μας, τις ανάγκες του λαού μας και με σεβασμό στο περιβάλλον και τη δημόσια υγεία. Τη συνεταιριστικοποίηση των μεσαίων αγροτών σε παραγωγικούς συνεταιρισμούς που μπορούν να αντιμετωπίσουν το γεωργοκτηνοτροφικό πρόβλημα της χώρας μας. Τη στήριξη της γεωργίας με εκτέλεση βασικών αγροτικών έργων υποδομής με κρατικές επιχειρήσεις παραγωγής και διακίνησης βασικών αγροτικών εργαλείων και μηχανημάτων με ανάπτυξη και εφαρμογή της εγχώριας γεωργικής έρευνας με πλήρη ασφάλιση της αγροτικής παραγωγής και των αγροτικών κεφαλαίων από τους φυσικούς κινδύνους. Την αντιμετώπιση των σύγχρονων κοινωνικών αναγκών των κατοίκων της υπαίθρου μέσα από αποκλειστικά δημόσια αναβαθμισμένα και αποκεντρωμένα συστήματα υγείας, πρόνοιας και παιδείας με αξιοπρεπείς αγροτικές συντάξεις και δημιουργία πολιτιστικών εγκαταστάσεων. 
     Είμαστε βέβαιοι ότι η μικρομεσαία αγροτιά μας με τον αγώνα της μαζί με την εργατική τάξη και τα άλλα λαϊκά στρώματα θα κερδίσει το μεγάλο αυτό στοίχημα, δηλαδή θα κερδίσει το στοίχημα να συνεχίσει να καλλιεργεί τη γη της και να απολαμβάνει τους καρπούς της δημιουργίας της.
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, ο Βουλευτής κ. Γεώργιος Γαρουφαλιάς ζητά ολιγοήμερη άδεια απουσίας του στο εξωτερικό.
     Η Βουλή εγκρίνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Συνεπώς η Βουλή ενέκρινε τη ζητηθείσα άδεια.
     Το λόγο έχει ο κ. Τσιόγκας. Αν θέλετε μπορείτε, χωρίς να σας διακόπτω να πάρετε και χρόνο από τη δευτερολογία σας. 
     ΔΗΜΗΤΡΙΟΣ ΤΣΙΟΓΚΑΣ:  Ο χρόνος που πέρασε άφησε στους αγρότες πολλά και μεγάλα προβλήματα σε όλα τα αγροτικά προϊόντα. Η πολιτική της Κυβέρνησης της Νέας Δημοκρατίας αποδείχτηκε άξιος συνεχιστής των πολιτικών που εφάρμοζαν οι προηγούμενες κυβερνήσεις του ΠΑΣΟΚ. Δημιούργησε τεράστια προβλήματα στα αγροτικά νοικοκυριά και οι τιμές σε όσα αγροτικά προϊόντα πουλήθηκαν είναι εξευτελιστικές. Μεγάλες ποσότητες αγροτικών προϊόντων σάπισαν στα χωράφια και θέλουμε σήμερα εδώ σ’ αυτήν την επερώτηση που καταθέσαμε να υπάρξουν συγκεκριμένες απαντήσεις από την πολιτική ηγεσία του Υπουργείου Γεωργίας για να ακούσουν και οι αγρότες σε τι θα δεσμευτεί σήμερα η Κυβέρνηση να απαντήσει και τι θα αποζημιώσει τους αγρότες. 
     Υπάρχει τεράστιο πρόβλημα με μεγάλες ποσότητες που βρίσκονται αδιάθετες   ή στις αποθήκες ή στις αλάνες ή στις καρότσες. 
     Στο χρόνο που μας πέρασε υπήρξε σοβαρό πρόβλημα με τα σιτηρά. Σήμερα υπολογίζεται ότι είναι απούλητοι γύρω στις εννιακόσιες χιλιάδες τόνοι και είναι στις αποθήκες. Εμείς ζητάμε να πάρει την ευθύνη η Κυβέρνηση, να δώσει 60 δραχμές  το κιλό για τα σιτηρά, να τα αποζημιώσει και να τα πουλήσει. Το ίδιο να γίνει και με το ρύζι, που πουλήθηκε μισοτιμής, πράγμα που δεν έγινε άλλη φορά, ενώ υπάρχουν αδιάθετες ποσότητες στις αποθήκες και βέβαια υπάρχουν και οι γνωστές ποσοστώσεις για τη μείωση παραγωγής ρυζιών. 
     Θέλω επίσης να πω για τα σιτηρά ότι αυτά που πουλήθηκαν, πουλήθηκαν κατά 25% περίπου φθηνότερα σε σχέση με τις προηγούμενες χρονιές, ενώ ταυτόχρονα την ίδια χρονιά, το χρόνο δηλαδή που μας πέρασε, η τιμή του ψωμιού αυξήθηκε. 
     Σοβαρό πρόβλημα τη χρονιά που μας πέρασε αντιμετώπισαν και τα μποστανικά, που τα περισσότερα από αυτά σάπισαν στα χωράφια. Ζητούμε από την Κυβέρνηση να τους αποζημιώσει.
     Τα ροδάκινα πουλήθηκαν κάτω από το κόστος, με 0,18 λεπτά, με 0,20 λεπτά, με 0,22 λεπτά του ευρώ, όταν το κόστος παραγωγής των ροδάκινων ανέρχεται στα 0,25 λεπτά του ευρώ. Και δεν έφθανε αυτό, αλλά δώσατε και επιδότηση με το γνωστό πακέτο των επτά μέτρων στους συγκεκριμένους βιομηχάνους που επεξεργάζονται τα ροδάκινα από τον ειδικό λογαριασμό του ΛΑΕΚ, όπως είχε κάνει και η προηγούμενη κυβέρνηση, η οποία τους είχε δώσει δέκα δισεκατομμύρια. Συνεχίζετε και εσείς το ίδιο βιολί. Τα λεφτά από τα ταμεία των εργαζομένων από τον ΟΑΕΔ τα δώσατε στους βιομηχάνους για να κάνουν σεμινάρια από τα οποία δεν θα πάρουν δραχμή οι εργαζόμενοι. 
     Οι ντοματοπαραγωγοί είναι απλήρωτοι από τους  ντοματοβιομηχάνους, ενώ οι απώλειες σε τονάζ εξαιτίας των καθυστερήσεων στην παράδοση αλλά και στην υπερβολικά μεγάλη ποσότητα ξένων υλών που χρέωναν στους παραγωγούς, τούς έβαλαν μέσα.
     ‘Ηταν να έρθουν χθες πούλμαν από την Καρδίτσα αλλά αναβλήθηκε η κάθοδος στην Αθήνα λόγω του ότι στον κάμπο και στη Θεσσαλία είχε χιόνι. Θα κατέβουν όμως και θα σας ζητήσουν να τους αποζημιώσετε. Απαντήστε σήμερα εδώ. Θα αποζημιώσετε τους ντοματοπαραγωγούς;
     Οι πατατοπαραγωγοί έχουν μεγάλες ποσότητες απούλητες στις αποθήκες, πέρα από αυτές που σάπισαν στα χωράφια. Και βέβαια πρέπει να αναλάβει η Κυβέρνηση την ευθύνη να αποζημιώσει τους πατατοπαραγωγούς και να διαθέσει άμεσα τις πατάτες που βρίσκονται στις αποθήκες. 
     Εκατομμύρια τόνοι σταφύλια έμειναν στα κούτσουρα γιατί δεν συνέφερε στους σταφυλοπαραγωγούς να βάλουν μεροκάματα να τα μαζέψουν, γιατί οι έμποροι τα ζητούσαν σε εξευτελίστηκες τιμές. Δεν φτάνει αυτό. Υπάρχουν μεγάλες ποσότητες από οινοστάφυλα που βρίσκονται σε δεξαμενές με μούστο και οι οποίες είναι αδιάθετες. 
     Το ερώτημα είναι: Θα αποζημιώσει η Κυβέρνηση τους σταφυλοπαραγωγούς και για τα σταφύλια που έμειναν στα κούτσουρα και για το μούστο ο οποίος πρέπει να πάει για απόσταξη; 
     Εμείς λέμε ότι πρέπει να τους δώσετε 0,35 λεπτά του ευρώ ανά κιλό. 
     Κοιτάξτε τώρα. Πάνω από εξήντα έως εβδομήντα χιλιάδες τόνοι βαμβάκι είναι απούλητοι. Οι ενστάσεις απορρίπτονται. Αποτέλεσμα; Θα το πάρουν οι εκκοκκιστές με 60-70 δραχμές το κιλό. Εμείς λέμε να πληρωθούν όλες οι ποσότητες βαμβακιού που είναι αδιάθετες με 362 δραχμές το κιλό. 
     Λέτε στους αγρότες: Μη βάζετε βαμβάκι. Τι να βάλουν; Να βάλουν ντομάτα; Τα ίδια και χειρότερα.
     Να βάλουν τεύτλα; Περιορίζετε την παραγωγή. Να βάλουν αμπέλια; Τα ίδια και χειρότερα. Να βάλουν ροδάκινα; Τους τα παίρνουν τσάμπα. Τι να βάλουν οι αγρότες; Και βέβαια είναι απλήρωτοι. Και μάλιστα οι τοματοπαραγωγοί έχουν αφήσει και τα χωράφια τους για την νέα περίοδο. Σας πρότειναν να βάλουν πεντακόσιες πενήντα χιλιάδες στρέμματα. Εσείς τους είπατε για τετρακόσιες πενήντα χιλιάδες, που δείχνει ότι και αυτή την παραγωγή την περιορίζετε. Οι τοματοβιομήχανοι τους παίρνουν τις ντομάτες με 4 δραχμές το κιλό. Πριν από δέκα χρόνια είχε 18 δραχμές το κιλό. Άντε να καλλιεργήσεις και να βγάλεις και μεροκάματο να πας στο σπίτι. Και δεν παίρνουν και λεφτά, είναι απλήρωτοι. 
     Η αξία των χρημάτων που δίνουμε για να κάνουμε εισαγωγές σε ζωοκομικά, κτηνοτροφικά, ζωοτροφές κλπ, είναι πολύ μεγαλύτερη από την αξία που δίνουμε σε συνάλλαγμα για να κάνουμε εισαγωγές πετρελαίου και φυσικού αερίου. Για άλλη μια φορά το Κομμουνιστικό Κόμμα Ελλάδος εισηγείται εδώ στη Βουλή, την ανάπτυξη της κτηνοτροφίας, η οποία θα παίξει ρόλο και στην ανάπτυξη της γεωργίας, αφού θα αλλάξουν οι καλλιέργειες για να μπορέσουν να απορροφηθούν από την κτηνοτροφία. Όμως ούτε την κτηνοτροφία την προσέχετε ούτε τους δίνετε τις αποζημιώσεις ούτε εκεί ενισχύονται οι κτηνοτρόφοι. Έχουμε και τεράστια έλλειψη στην ποσόστωση αγελαδινού γάλακτος, αφού καταναλώνουμε ένα εκατομμύριο διακόσιες χιλιάδες τόνους και η ποσόστωση είναι επτακόσιες χίκοσι χιλιάδες τόνοι. Συνεπώς, λοιπόν, θα πρέπει να αναπτύξουμε την κτηνοτροφία, να μπορούμε να καλύπτουμε τις ανάγκες μας, αλλά να κάνουμε και εξαγωγές. Και όχι μόνο στην κτηνοτροφία, αλλά και στα άλλα αγροτικά προϊόντα. 
     Έχουμε τη δυνατότητα ως χώρα να παράγουμε τα πάντα, έχουμε τη δυνατότητα να παράγουμε και τα καλύτερα. Εξάλλου έχουμε προϊόντα που είναι αρίστης ποιότητας και καλύτερα σε όλο τον κόσμο. Αντίθετα, με την πολιτική που εφαρμόζετε, αποθαρρύνετε τους αγρότες, οι οποίοι ξεκληρίζονται και πρώτα και κύρια οι φτωχοί και μεσαίοι. Το λέμε αυτό γιατί την ίδια στιγμή γίνονται ανεξέλεγκτα αθρόες εισαγωγές όλων των αγροτικών προϊόντων. Ακόμα και στις λαϊκές να πάτε, θα βρείτε προϊόντα από την άλλη άκρη του κόσμου. Αγροτικά προϊόντα, τα οποία έχουμε εμείς τη δυνατότητα να παράγουμε. Το λέμε αυτό γιατί θέλουμε να υπάρχουν και ποιοτικά προϊόντα, θέλουμε να υπάρχουν και προϊόντα με τα οποία θα ξέρει τι τρώει ο λαός. Γιατί αυτά που έρχονται απ’ έξω είναι αμφιβόλου ποιότητας. 
     Δαπανώνται κάθε χρόνο τεράστια ποσά για τα φάρμακα. Το κόστος παραγωγής στα αγροτικά προϊόντα είναι τεράστιο. Τρία δισεκατομμύρια μόνο πληρώνει η επαρχία Αγιάς σε φάρμακα για τα μήλα, η οποία ζητά να λειτουργήσει σταθμός προειδοποιήσεων με στόχο τη μείωση του κόστους παραγωγής, τη βελτίωση της ποιότητας των μήλων, τη προστασία του περιβάλλοντος και να τρώει ο κόσμος υγιεινά προϊόντα. Τα μήλα βρίσκονται στα ψυγεία απούλητα. Ενώ ακόμα και στις λαϊκές ο κόσμος αγοράζει από τρίτες χώρες. 
     Παράγουμε το καλύτερο καλαμπόκι, όπως είπε και ο εισηγητής. Όμως η παραγωγοί καλαμποκιού μπαίνουν μέσα κάθε χρόνο. 
     ΠΡΟΕΔΡΕΥΩΝ (Γεώργιος Σούρλας): Ολοκληρώστε παρακαλώ, κύριε Τσιόγκα. Έχετε ήδη καλύψει και τη δευτερολογία σας. Αφήνετε τα πιο σημαντικά της περιοχής σας για το τέλος. 
     ΔΗΜΗΤΡΙΟΣ ΤΣΙΟΓΚΑΣ: Ολοκληρώνω, κύριε Πρόεδρε. 
     Οι καπνοπαραγωγοί αντιμετωπίζουν τεράστια προβλήματα. Τόσο από τις ασθένειες του θρίπα, που τους κατέστρεψε και δεν τους αποζημιώσατε. Και να απαντήσετε, κύριε Υπουργέ, αν θα τους αποζημιώσετε ή όχι. Και βέβαια, πρέπει να πούμε ότι βρίσκονται και αντιμέτωποι με την ασύδοτη δράση των καπνεμπόρων, οι οποίοι θέλουν να αγοράσουν τα καπνά τσάμπα. Η βιομηχανία στη χώρα μας είναι κυρίως μεταποιητική. Και ιδιαίτερα στην επαρχία υπάρχουν βιομηχανίες και βιοτεχνίες μεταποίησης αγροτικών προϊόντων. Η ζημιά θα είναι διπλή. Αν καταστραφεί η αγροτική παραγωγή, θα καταστραφούν και οι βιομηχανίες, θα χαθούν θέσεις εργασίας. Και αυτό πρέπει να το λάβετε σοβαρά υπόψη. 
     Και τέλος, κλείνω με τη φράση ότι όλα αυτά είναι αποτέλεσμα των αντιαγροτικών πολιτικών, που εφαρμόζουν οι κυβερνήσεις της Νέας Δημοκρατίας και του ΠΑΣΟΚ, είναι αποτέλεσμα της ΚΑΠ και των συμφωνιών του παγκόσμιου οργανισμού εμπορίου, είναι αποτέλεσμα της εξυπηρέτησης των συμφερόντων του μεγάλου κεφαλαίου. Είναι ο υπαίτιος του ξεκληρίσματος της φτωχομεσαίας αγροτιάς. 
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Γκατζής, ο συντοπίτης Βουλευτής. Πιστεύω ότι θ’ αρχίσει από τη Μαγνησία πρώτα για να μην πιέζει το Προεδρείο για παραπάνω χρόνο. 
     ΝΙΚΟΛΑΟΣ ΓΚΑΤΖΗΣ: Βεβαίως, κύριε Πρόεδρε. Ευχαριστώ.
     Κύριε Πρόεδρε, αυτή η αντιαγροτική πολιτική, που με σαφήνεια περιέγραψαν –και με στοιχεία μάλιστα- οι προηγούμενοι ομιλητές του Κομμουνιστικού Κόμματος Ελλάδας και ο εισηγητής μας, δεν μπορούσε να αφήσει έξω και τον ΟΓΑ.
     Κύριε Υπουργέ, η Κυβέρνηση προεκλογικά είχε τάξει 330 ευρώ σύνταξη σε τέσσερα χρόνια, που σημαίνει δηλαδή περίπου 35 ευρώ -34 θέλετε, 33 θέλετε- το χρόνο. Να τα μοιράσουμε έτσι δηλαδή. Φέτος τι δώσατε; 
     Ο ΕΛΓΑ στον προϋπολογισμό του -ξέροντας κάτι φυσικά- αντί για 35 ευρώ έβαλε ότι θα δώσει αύξηση 20 ευρώ το μήνα. Εσείς τι κάνατε; Δώσατε 12 ευρώ. Και από αυτά τα 212 ευρώ τώρα αν αφαιρέσουμε τις κρατήσεις κλπ., οι αγρότες παίρνουν 203 ευρώ σύνταξη, κύριε Πρόεδρε. Είναι δηλαδή ένα μικρό επίδομα ελεημοσύνης. Ύστερα από σαράντα πέντε χρόνια δουλειάς, κύριε Κοινοβουλευτικέ Εκπρόσωπε της Νέας Δημοκρατίας, ο αγρότης θα πάρει 203 ευρώ το μήνα. Και σας ρωτώ: Μπορεί να ζήσει μία οικογένεια με αυτά τα λεφτά; Μπορεί να ζήσει έστω και ένας άνθρωπος; 
     Να μη βάλω τώρα και τις άλλες συνέπειες της αντιλαϊκής πολιτικής που ακολουθείτε μέχρι τώρα και εφαρμόζετε σαν συνεχιστές, που έχουν σχέση με την κοινωνική πολιτική, με τα σχολεία, με την υγεία κλπ.
     Τι λέμε εμείς, κύριε Πρόεδρε; 
     Πρώτον, ότι πρέπει να θεσμοθετηθεί η κατώτερη σύνταξη του ΟΓΑ με νόμο. 
     Δεύτερον, η σύνταξη να ισούται με τη μισή ετήσια εισφορά των αγροτών στην κατώτερη ασφαλιστική κλάση, που τώρα είναι 420 ευρώ περίπου. 
     Τρίτον –για να δείτε τις συνέπειες αυτής της αντιλαϊκής και αντιαγροτικής πολιτικής που ακολουθείτε κι εσείς- από τους επτακόσιους πενήντα χιλιάδες ασφαλισμένους σήμερα στον ΟΓΑ, οι διακόσιες πενήντα χιλιάδες –το 1/3 περίπου- δεν έχουν τη δυνατότητα να ασφαλιστούν, να πληρώσουν δηλαδή τα ασφάλιστρά τους. Θέλετε να σας πω εγώ ότι από αμέλεια πενήντα χιλιάδες –έτσι πολλά-πολλά να το πω- από αυτούς δεν πάνε να πληρώσουν; Οι υπόλοιποι δεν έχουν. Και είναι απόρροια αυτής της αντιλαϊκής και αντιαγροτικής πολιτικής. Οι άνθρωποι δεν δύνανται να καταβάλουν και μένουν έξω από τον ΟΓΑ και χωρίς υγεία. Ένα μεγάλο, δηλαδή, κοινωνικό πρόβλημα.
     Κύριε Πρόεδρε, στην ίδια κατάσταση βρίσκεται και ο ΕΛΓΑ. Στον ΕΛΓΑ υπάρχει ένα θεσμικό πρόβλημα, ένα θεσμικό έλλειμμα ασφαλιστικής κάλυψης και στο φυτικό και στο έγγειο κεφάλαιο. Τα προϊόντα που είναι μέσα στις αποθήκες δεν ασφαλίζονται. Η κάλυψη της ΠΣΕΑ, που διαχειρίζεται ο ΕΛΓΑ, είναι κάτω του 40% από τις αποζημιώσεις που πρέπει να δώσει, χώρια του ότι, κύριε Πρόεδρε, καθυστερεί δύο και τρία χρόνια.
     Να μην αναφερθώ στο Αίγιο, τι γίνεται εκεί με το λάδι, τι γίνεται με τις επιδοτήσεις, τι γίνεται με τις ζημιές, τι γίνεται με άλλα προϊόντα. 
     Τι πρέπει να γίνει: Εμείς λέμε ότι πρέπει να υπάρξει θεσμική αλλαγή στα πλαίσια του ΕΛΓΑ έτσι ώστε, κύριε Υπουργέ, να καλύπτει και το αγροτικό κεφάλαιο και τα προϊόντα και τα εφόδια, που είναι μέσα στις αποθήκες και που σήμερα εξαιρούνται και δεν δίδεται καμία αποζημίωση. 
     Όσον αφορά τις πλημμύρες, αφού πήραν ό,τι πήραν στον Έβρο, θέλω να πω το εξής: Δεν πρόκειται τώρα να πάρουν ουσιαστικά τίποτα οι άνθρωποι αυτοί, γιατί δεν τους αναγνωρίζεται η ασφάλιση. Δεν μπορούν να τα ασφαλίσουν μέσα στις αποθήκες. Καταστρέφονται όλοι. Θα πάνε στα ΠΣΕΑ και όποτε αυτά εγκριθούν κλπ.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Παράλληλα, λέμε ότι η αποζημίωση πρέπει να δίνεται για όλη την παραγωγή και για όλο το κεφάλαιο και να είναι 100% και όχι όπως δίνεται τώρα, πετσοκομμένη και φτάνει στο 20%, 30% και 35%. Και πολύ περισσότερο, δώστε βάρος στην πρόληψη για να έχουμε λιγότερες ζημιές. 
     Για τις καθυστερήσεις, για τη ΠΣΕΑ σας είπα. 
     Δεν είναι, όμως, δυνατόν, κύριε Πρόεδρε, η Κυβέρνηση να απευθύνεται σε υπάλλήλους της Ευρωπαϊκής Ένωσης για να εγκρίνουν ζημιές και αποζημιώσεις, τις οποίες πρέπει να δώσει η ίδια στους αγρότες. Αυτά είναι πρωτάκουστα πράγματα.
     Θα πρέπει να δείτε, λοιπόν, πώς σας έχει καταντήσει η λεγόμενη Ευρωπαϊκή Ένωση, την οποία πιστά υπηρετείτε, καθώς και όλες τις Οδηγίες, οι οποίες είναι και αντιλαϊκές και καταστροφικές για την εθνική μας οικονομία και για το λαό.
     Να πω ότι οι αποζημιώσεις αυτές δεν δίνονται για όλα τα προϊόντα; Τα είπαν οι άλλοι. Ας σταθώ καλύτερα σε αυτά τα οποία δεν έχουν ειπωθεί.
     Θα πω δυο λόγια για την ανάπτυξη. Θα πάρω και μερικά λεπτά από τη δευτερολογία μου, κύριε Πρόεδρε.
     Για ποια ανάπτυξη μιλάμε σήμερα στην Ελλάδα; Εμφανίζετε 562.000.000 ευρώ στον προϋπολογισμό, τα οποία θα δοθούν για τη γενικότερη υποδομή και ανάπτυξη της γεωργίας. Και μάλιστα τα εμφανίζετε με αύξηση ποσοστιαία πολλαπλάσια απ’ αυτήν που πραγματικά είναι, γιατί δεν παίρνετε τα προϋπολογισθέντα του 2004, αλλά τα πραγματοποιηθέντα, τα οποία είναι λιγότερα κατά 100.000.000 ευρώ περίπου. Έτσι εμφανίζετε μίαν αύξηση, κλπ. Πέρα από κει, όμως, η μέση αύξηση περίπου για όλα θα είναι γύρω στο 7%. Και έχουμε μειωμένη αύξηση και στα εγγειοβελτιωτικά έργα κατά 6,4% και στα δάση και στην αλιεία κατά 13,6%. 
     Και αυτό έχει σχέση, κύριοι συνάδελφοι, γιατί πρέπει να δούμε τα έργα υποδομής πώς θα μειώσουν το κόστος παραγωγής, πράγμα που σημαίνει αύξηση του εισοδήματος των αγροτών. Έχουμε, λοιπόν, ανύπαρκτη ουσιαστικά ενίσχυση της υποδομής, της ανάπτυξης, από το πρόγραμμα δημοσίων επενδύσεων ειδικότερα, που σημαίνει μείωση του εισοδήματος των εργαζομένων στην αγροτική οικονομία. Πολύ περισσότερο, δεν θα φθάσουν αυτά τα λεφτά, κύριε Πρόεδρε, να συντηρήσουν σήμερα τις υπηρεσίες. Το πολύ-πολύ να γίνει καμιά μικρή λιμνοδεξαμενή μέσω κάποιας νομαρχίας.
     Θα ήθελα επίσης να πω: Τι γίνεται με τα έργα του Αχελώου, με το φράγμα, με τη σήραγγα; Τι γίνεται με το Σμόκοβο; Τι γίνεται με την Κάρλα; Τι γίνεται με μία σειρά από άλλες περιοχές, όπως είναι ο Ανάβολος στην Αργολίδα; Τι γίνεται με τις πλημμύρες στο Ζάρκο και στη Φαρκαδόνα; Τι γίνεται με τα αντιπλημμυρικά, στα οποία έχετε μείον από τα περσινά κι έχουμε τα αποτελέσματα του Έβρου με τις καταστροφές; Τι γίνεται τελικά με τις επενδύσεις για βιολογικά προϊόντα; 
     Κύριε Πρόεδρε, έξι χρόνια –το ξέρετε κι εσείς, συμπολίτες είμαστε- οι αγρότες παραγωγοί της Ζαγοράς, του Μύλου, ζητάνε για την ακαρπία 30.000.000 δραχμές. Στο Θεό σας! Δεν δίνετε 30.000.000 δραχμές για να γίνει η μελέτη και κοντεύει να χαθεί μία δυναμική παραγωγή με ονομαστική αναγνώριση -το starking delicious, όπως λέγεται το μήλο- και αδιαφορείτε -πέντε χρόνια η προηγούμενη κυβέρνηση, ένα χρόνο εσείς, 30.000.000 εκατομμύρια- στο να λυθεί αυτό το μεγάλο πρόβλημα.
     ΠΡΟΕΔΡΕΥΩΝ (Γεώργιος Σούρλας): Κύριε Γκατζή, για τη μικροκαρπία λέτε;
     ΝΙΚΟΛΑΟΣ ΓΚΑΤΖΗΣ:  Ναι, κύριε Πρόεδρε.
     Τέλος, μιλάτε για βιολογικά προϊόντα. Τι επένδυση γίνεται στα βιολογικά προϊόντα; Σας έχει ζαλίσει το Πανεπιστήμιο Θεσσαλίας με τη μελέτη, με το υπόμνημα. Η Θεσσαλία είναι, αν θέλετε, ο αφαλός της ελληνικής γεωργίας. Και μπορεί εκεί να γίνει με επιστημονική πραγματικά στήριξη από το Πανεπιστήμιο Θεσσαλίας ένα Ινστιτούτο Βιολογικής Γεωργίας. Και σ’ αυτό ακόμα κωφεύετε. 
     (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ).
     Με όλα αυτά, κύριε Πρόεδρε, θα ήθελα να πω ότι αυτή η πολιτική δεν είναι δυνατό να λύσει τα προβλήματα των αγροτών. Εμείς λέμε στους αγρότες, μαζί με τους εργάτες, τους αυτοαπασχολούμενους επαγγελματοβιοτέχνες, να αναπτύξουν τη δική τους αντίσταση στην επίθεση που δέχονται. Γιατί εδώ δεν πρόκειται για ανάπτυξη, αλλά για κυνηγητό. Πρόκειται για εξόντωση των αγροτών. Και απ’ αυτήν την άποψη πρέπει, παράλληλα με τις άλλες κοινωνικές δυνάμεις, να δώσουν τη δική τους απάντηση με αντίσταση και επίθεση σ’ αυτήν την πολιτική για τα δίκαια αιτήματά τους.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Αντιληφθήκατε βέβαια ότι πήρατε και το χρόνο της δευτερολογίας σας.
     ΝΙΚΟΛΑΟΣ ΓΚΑΤΖΗΣ: Βεβαίως, κύριε Πρόεδρε, το ζήτησα.
     ΠΡΟΕΔΡΕΥΩΝ (Ιωάννης Τραγάκης): Ο κ. Χουρμουζιάδης έχει το λόγο για πέντε λεπτά.
     ΓΕΩΡΓΙΟΣ ΧΟΥΡΜΟΥΖΙΑΔΗΣ:  Ευχαριστώ, κύριε Πρόεδρε. 
     Για τους φόρους, για τις τιμές, για τα απούλητα προϊόντα, για την τύχη, για το μέλλον των αγροτών και της αγροτικής παραγωγής και κοντά σ’ αυτήν και της εθνικής μας οικονομίας, μίλησαν οι άλλοι σύντροφοί μου στις εισηγήσεις και στις τοποθετήσεις τους. Εγώ, κύριε Πρόεδρε, θα αναφερθώ σ’ ένα θέμα που νομίζω ότι και αυτό είναι το ίδιο σοβαρό, το ίδιο δυνατό, το ίδιο σημαντικό με τα ζητήματα που αφορούν τις τιμές, τις πωλήσεις, την ποιότητα των προϊόντων και τα συναφή θέματα.
     Εδώ και χρόνια, από το 19ο αιώνα -για να μην πω από το 18ο - μεγάλοι, σημαντικοί, θεωρητικοί της εργατικής δύναμης, της εργασίας, της παραγωγής, με ποιο σημαντικό τον Κάρολο Μαρξ, μίλησαν για τη σημασία της αναπαραγωγής της εργατικής δύναμης. Για τη δυνατότητα, δηλαδή, που πρέπει να έχει ο εργαζόμενος -οι αγρότες στην προκειμένη περίπτωση, μιας και γι’ αυτούς μιλάμε- ώστε να αντιμετωπίσει τις ανάγκες της παραγωγής: το μόχθο, τον ιδρώτα της παραγωγής.
     Αυτό, όμως, δεν είναι ένα μεταφυσικό φαινόμενο, δεν αυτοπαράγεται, αλλά υπάρχουν άλλοι σημαντικοί παράγοντες που τελικά υποστηρίζουν –αν θέλετε- και δημιουργούν τη δυνατότητα της αναπαραγωγής. Και αυτό με μια λέξη είναι ο πολιτισμός, ο πολιτισμός βέβαια όχι όπως τον εννοούμε εμείς ως σύνολο καλλιτεχνικών, εικαστικών ή ηχοχρωματικών δραστηριοτήτων, αλλά ο πολιτισμός όπως τον συγκροτούν σημαντικά μεγέθη της κοινωνικής μας ζωής, όπως είναι η υγεία, όπως είναι η ψυχαγωγία, οι κοινωνικές σχέσεις, η θέση της γυναίκας δηλαδή και της νεολαίας, όπως είναι η εκπαίδευση.
     Τι, όμως, από όλα αυτά τελικά αυτήν τη στιγμή έχει το θετικό του δρόμο και τη σωστή του ανάπτυξη;  Βέβαια, ο χρόνος δεν μου επιτρέπει να αναφερθώ σε στατιστικά συμπεράσματα, σε αριθμούς, αλλά οι κινητοποιήσεις, οι διαμαρτυρίες, οι διεκδικήσεις αποτελούν ένα αδιαμφισβήτητο βαθμό του τι ακριβώς συμβαίνει σε αυτά τα κοινωνικά πεδία. Όλοι μας το ξέρουμε ότι είναι τα πρώτα θύματα ενός κοινωνικού κράτους, το οποίο κάτω από τον εφιάλτη των ανταγωνισμών και της παγκοσμιοποίησης συρρικνώνεται καθημερινά, αφαιρώντας κάθε μέρα ένα μέρος της υποστήριξης από το κοινωνικό πεδίο της υγείας, της εκπαίδευσης, της ψυχαγωγίας, -θα το πω πάλι με την ίδια λέξη- του πολιτισμού.
     Η υγεία, κύριε Υπουργέ; Όλα τα περίφημα Κέντρα Υγείας πάσχουν από ελλείψεις. Αλλού λείπουν οι γιατροί, αλλού λείπουν οι εξοπλισμοί που χρειάζονται για να λειτουργήσει σωστά προς όφελος της υγείας του αγροτικού πληθυσμού. Νοσοκομεία δεν υπάρχουν ή εκεί που υπάρχουν, στις μεγάλες πόλεις, τελικά και αυτά πάσχουν. Και ξέρετε πολύ καλά ότι πολύ συχνά συζητούμε και βρισκόμαστε μπροστά σε μία ειδησεογραφία της δυσκολίας των μετακινήσεων ασθενών. Αλλού πεθαίνουν στο δρόμο, αλλού πέφτουν τα ελικόπτερα, που σημαίνει ότι δεν υπάρχει ένα συγκεκριμένο σύστημα προστασίας της υγείας, που τελικά να εξασφαλίζει αυτό που είπα πριν από λίγο, την υγεία. 
     Η εκπαίδευση; Θέλετε τα προβλήματα της σχολικής στέγης; Θέλετε την έλλειψη του εκπαιδευτικού προσωπικού; Θέλετε την ανάγκη πολλών παιδιών αγροτών να εγκαταλείπουν τις σπουδές τους, γιατί δεν είναι δυνατόν να αντιμετωπίσουν τα έξοδα που χρειάζονται οι προετοιμασίες τους ή η φροντίδα τους; Ακριβώς όπως το είπα και πριν από λίγο, δεν έχω, δυστυχώς, αυτήν τη στιγμή στη διάθεσή μου -και αν το είχα, δεν θα είχα το χρόνο- να αναφερθώ στους αριθμούς παιδιών αγροτών που δεν μπορούν να φτάσουν στην ανώτατη εκπαίδευση, γιατί δεν είναι δυνατόν να προετοιμαστούν, όπως έχει τη δυνατότητα ένα παιδί της πόλης και ιδιαίτερα της μεγάλης πόλης.
     Η ψυχαγωγία; Θα αναφερθώ στην ψυχαγωγία με την έννοια του ελεύθερου χρόνου και της πνευματικής τροφής. Πείτε μου ποιες αγροτικές πόλεις, όπως η Καρδίτσα, τα Τρίκαλα, η Πτολεμαΐδα, έχουν ένα θέατρο της προκοπής; Ποιες έχουν έναν κινηματογράφο; Θα πρέπει ο αγρότης της Πτολεμαΐδας ή της περιοχής της Καστοριάς να κατεβαίνει στο μουσικό μέγαρο της Θεσσαλονίκης ή της Αθήνας για να ακούει σωστή μουσική; Όχι. 
     Το αποτέλεσμα ποιο είναι; Καθημερινά να παγιδεύονται, κύριε Υπουργέ, οι νέοι και οι μεγάλοι στην πλεκτάνη, στην εφιαλτική παγίδα της τηλεόρασης και όχι μόνο να ψυχαγωγούνται με αυτήν τη μαζική κουλτούρα, την υποβαθμισμένη, αλλά να αποκτούν και πρότυπα ψυχαγωγίας και πολιτισμικής συμπεριφοράς. Γιατί, δυστυχώς, έτσι σήμερα δρα η τηλεόραση, όχι μόνο δίνοντας φθηνή ψυχαγωγία, αλλά προβάλλοντας και επιβάλλοντας σχεδόν πρότυπα ζωής σε αυτό το επίπεδο του πολιτισμού, το οποίο χαρακτήρισα ως ψυχαγωγία. 
     Και τελικά έρχομαι στις κοινωνικές σχέσεις, στη θέση της γυναίκας μέσα στη σύγχρονη αγροτική κοινωνία. Θα μου επιτρέψετε λίγο να εκφραστώ μελοδραματικά. Εξακολουθεί η γυναίκα σήμερα να είναι παγιδευμένη μέσα στα μαστάρια της κατσίκας, να σαπίζει και αυτή, κύριε Υπουργέ, ανάμεσα στα σάπια λουλούδια του μπαμπακιού και στα σάπια φύλλα του καπνού. Ως αρχαιολόγος με τις ανασκαφές μου βρίσκομαι στην ύπαιθρο και ζω πραγματικά ή –αν θέλετε- πληροφορούμαι τη θέση της σημερινής γυναίκας μέσα στην αγροτική οικογένεια. 
     Όσο για τη νεολαία, η νεολαία διασκεδάζει στα μπαράκια αυτά που ξεφυτρώνουν, στις κυρίες που έρχονται, που «εισάγονται» από διάφορα κράτη. Τελικά έτσι αν θέλετε, για να μη χρησιμοποιήσω το φτηνή λέξη, ικανοποιείται ή, εν πάση περιπτώσει, διαπαιδαγωγείται στον τομέα του πολιτισμού. 
     Θα μου πείτε «αυτά πώς τα συνδυάζετε με το αγροτικό πρόβλημα;». Κοντά στις τιμές, τις επιδοτήσεις, μήπως θα πρέπει και αυτά τα προγράμματα κάποια στιγμή να αποτελέσουν μια φροντίδα της Κυβέρνησης; Πρέπει να σκύψει πραγματικά η Κυβέρνηση σε αυτά τα προβλήματα που αφορούν τον πολιτισμό, με τον τρόπο που προσπάθησα να τα αναπτύξω, όσον αφορά την υγεία, την εκπαίδευση, την ψυχαγωγία, τις κοινωνικές θέσεις. Νομίζω ότι και αυτά είναι το ίδιο σοβαρά, το ίδιο σημαντικά και πρέπει πραγματικά να αποτελέσουν βασική φροντίδα της Κυβέρνησης δίπλα τελικά σε όλα τα άλλα, όπως αναφέρθηκαν πριν από λίγο από τους συντρόφους Βουλευτές μου.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε κύριε Χουρμουζιάδη. Και εσείς εξαντλήσατε απ’ ό,τι φαίνεται το χρόνο της δευτερολογίας σας.
     Ο κ. Τζέκης έχει το λόγο.
     ΑΓΓΕΛΟΣ ΤΖΕΚΗΣ: Ευχαριστώ κύριε Πρόεδρε.
     Η επερώτηση που έχουμε καταθέσει αναφέρεται σ’ ένα πολύ σημαντικό ζήτημα, στο θέμα που αφορά τους συνεταιρισμούς. Αναφέρει ότι οι συνεταιρισμοί σήμερα και οι συνεταιριστικές εταιρείες είναι στο περιθώριο. Είναι γνωστό ότι είναι χρεοκοπημένες. Δεν μπορούν να παίξουν κατ’ επέκταση ουσιαστικό ρόλο στην παραγωγή, στη μεταποίηση και στην εμπορία όλων των αγροτικών προϊόντων. Μάλιστα, πολλές εξ αυτών αδυνατούν να πληρώσουν τόσο τους εργαζόμενους όσο και τους παραγωγούς όταν φέρνουν τα προϊόντα.
     Οι αιτίες είναι γνωστές από τις μέχρι σήμερα κυβερνητικές πολιτικές που ακολουθήθηκαν για να φτάσουμε στο σημερινό σημείο. Είναι χαρακτηριστικό αυτό που αναφέρεται μέσα το κυβερνητικό πρόγραμμα της Νέας Δημοκρατίας ότι ο νόμος που ισχύει σήμερα για τις συνεταιριστικές οργανώσεις είναι φιλελεύθερος και δεν χρειάζεται σημαντικές αλλαγές. Αναφέρεται δηλαδή στη νομοθεσία του ΠΑΣΟΚ και βέβαια ισχυροποιεί αυτή τη νομοθεσία μ’ ένα νέο νομοσχέδιο, που θα φέρει η Κυβέρνηση.
     Άρα το ζήτημα είναι ότι αυτές οι πολιτικές ακριβώς που οδήγησαν σε αυτό το συγκεκριμένο σημείο τις συνεταιριστικές οργανώσεις, έγιναν προς όφελος των εμπόρων και βιομηχάνων, οι οποίοι τα τελευταία δεκαπέντε χρόνια επενδύουν σε αυτόν τον τομέα, γιατί θα εξασφαλίσουν ακόμα μεγαλύτερα κέρδη και με τη γνωστή κατάσταση του συνεταιριστικού κινήματος. Επομένως είναι εχθρική η στάση της Κυβέρνησης απέναντι στις συνεταιριστικές οργανώσεις και εταιρείες.
     Θα αναφέρω ένα παράδειγμα: Από το Γ΄ Κοινοτικό Πλαίσιο Στήριξης για ίδρυση και εκσυγχρονισμό των μεταποιητικών μονάδων επιχειρήσεων το 9% μόνο πήραν οι συνεταιρισμοί, το 1% πήραν οι εταιρείες που ιδρύουν οι ΟΤΑ και το 90%  πήγε στους ιδιώτες, δηλαδή στο ιδιωτικό κεφάλαιο. Τι σημαίνει αυτό; Σημαίνει ότι εχθρική είναι η κυβερνητική πολιτική, στα πλαίσια, όμως, που χαράζει και η Ευρωπαϊκή Ένωση.
     Έχουμε κάνει προτάσεις ότι για ίδια συμμετοχή θα πρέπει να υπολογίζονται και τα οικόπεδα που διαθέτουν οι συνεταιριστικές οργανώσεις. Αυτό ίσχυε, αλλά έχει καταργηθεί και αυτό μπορεί να επανέλθει αν θέλει κάποιος να βοηθήσει τις ενώσεις. 
     Πιστεύουμε, λοιπόν, ότι το ενδιαφέρον από την πράξη κρίνεται, δηλαδή, αν κάποιος έχει φιλοσυνεταιριστική πολιτική.
     Επίσης, λέμε ως Κομμουνιστικό Κόμμα Ελλάδας να ισχύσει για τους συνεταιρισμούς η Δ΄ Ζώνη, τα προνόμια δηλαδή. Διότι θα πρέπει να πούμε ότι οι συνεταιρισμοί δεν έχουν μόνο οικονομικό περιεχόμενο. Έχουν περιεχόμενο κοινωνικό και πολιτιστικό. Εσείς, όμως, μέσα από το πρόγραμμά σας για τους αγροτικούς συνεταιρισμούς, εκείνο το οποίο επικαλείστε είναι ότι θα τους εξυγιάνετε για να μπορέσουν να έχουν οικονομική αυτοδύναμη παρουσία. Γνωρίζετε, όμως, ότι οι συνεταιρισμοί είναι ένωση παραγωγών και δεν είναι ένωση κεφαλαίου. Και στο σημείο αυτό και οι προηγούμενες κυβερνήσεις όπως και εσείς, άλλο επιδιώκετε. 
     Είναι χαρακτηριστικό αυτό που αναφέρεται μέσα στο πρόγραμμά σας, ότι η Ευρωπαϊκή Ένωση χρηματοδοτεί τις ομάδες παραγωγών και τις διεπαγγελματικές οργανώσεις. Και ακριβώς εδώ είναι το σημείο, ότι αυτοί οι δύο θεσμοί συγκρούονται.
     Και στις διεπαγγελματικές ενώσεις ξέρετε καλά ότι πρόεδροί τους είναι μεγαλοβιομήχανοι που ασκούν μεταποιητικό έργο μέσα στον αγροτικό τομέα. Δηλαδή, με τις διεπαγγελματικές ενώσεις δεν κάνετε τίποτε άλλο παρά να βάζετε το πρόβατο στο ίδιο σακί με το λύκο. Είναι εκ των προτέρων δεδομένο ότι ο λύκος θα κατασπαράξει το πρόβατο. Εξάλλου αυτό γίνεται. Από τη μια μεριά μειώνεται η παραγωγή και το εισόδημα και από την άλλη αυξάνεται το εισόδημα του μεταποιητή βιομήχανου και του έμπορου σε βάρος της μικρομεσαίας αγροτιάς. Μειώνεται και το εισόδημα των καταναλωτών γιατί ο παραγωγός θέλει να καλύψει το κόστος παραγωγής και τα αυξημένα έξοδα διαβίωσής του, ενώ ο έμπορος και ο βιομήχανος προσπαθεί να συμπιέσει την τιμή για να βγάλει μεγαλύτερο κέρδος από τη μεταποίηση, αλλά και από την τελική τιμή κατανάλωσης. 
     Πιστεύουμε ότι αυτές οι οργανώσεις και οι εταιρείες χρησιμοποιούνται από την ΑΤΕ -δηλαδή από το Υπουργείο, γιατί η διοίκηση της ΑΤΕ διορίζεται από την εκάστοτε κυβέρνηση για να υλοποιήσει το έργο της- η οποία έχει συγκεκριμένο έργο και από τα προηγούμενα χρόνια αλλά και επί των ημερών σας. Γνωρίζουμε καλά ότι για τη «ΔΩΔΩΝΗ» γίνονται προσπάθειες εξαγοράς μετοχών από τις ενώσεις, ούτως ώστε να μπορέσει είτε να εισαχθεί στο Χρηματιστήριο είτε να πουληθεί. Υπάρχει, όμως, και ο σχεδιασμός ο συγκεκριμένος και στην Ξάνθη είτε για τη ΣΕΒΑΘ είτε για τη ΣΕΚΑΠ διότι ξέρετε ότι διαπλέκονται αυτές οι οργανώσεις με άλλες ενώσεις με ανταλλαγή μετοχών. Επομένως η Αγροτική Τράπεζα παίρνοντας στα χέρια της τις μετοχές μπορεί να ελέγξει όλες αυτές τις οργανώσεις και τις εταιρείες.
     Αυτό έχει γίνει στην «ΑΓΝΟ». Κάπως έτσι το αντιμετώπισε η προηγούμενη κυβέρνηση. Αυτήν την ώρα βρίσκεται στα χέρια ιδιώτη. Τα ίδια κάνατε παλαιότερα και εσείς με την ΚΥΔΕΠ. Άρα λέμε ότι η Αγροτική Τράπεζα χρησιμοποιείται ως πολιορκητικός μηχανισμός για να ιδιωτικοποιηθούν και αυτές οι οργανώσεις και οι συνεταιριστικές εταιρείες. Αν ήθελε πραγματικά να ρυθμίσει τα χρέη των αγροτικών ενώσεων, θα μπορούσε να το κάνει μ’ έναν τέτοιο τρόπο για να τους δώσει μια ανάσα, ώστε να προχωρήσουν. Παρ’ όλα αυτά οι εκάστοτε κυβερνήσεις με τις ρυθμίσεις τους δεν έκαναν τίποτε άλλο παρά να εξυγιάνουν το χαρτοφυλάκιο της ΑΤΕ. Ίσως και αυτή, μέσω του Χρηματιστηρίου, αργά ή γρήγορα να αλλάξει χέρια.
     Έρχομαι στο ζήτημα των δανείων στα φυσικά πρόσωπα, στους γεωργούς, στους κτηνοτρόφους και στους αλιείς. Η Κυβέρνηση δημαγώγησε πάνω σε αυτό το ζήτημα προεκλογικά. Μετεκλογικά ήρθε δήθεν να ρυθμίσει τα χρέη των φυσικών προσώπων. Εμείς είχαμε προειδοποιήσει ότι αυτός ο τρόπος δεν θα συμπεριλάβει το σύνολο των αγροτών. Από τα δεδομένα που έχουμε τώρα φαίνεται ότι σχεδόν το 1/3 των χρεών των αγροτών που χρωστούν στην ΑΤΕ θα ρυθμισθούν. Βέβαια, εδώ γίνονται και λογιστικές αλχημείες. Είχαμε λογιστικές αλχημείες επί των κυβερνήσεων του ΠΑΣΟΚ, αλλά τις κάνατε και εσείς όταν πρόκειται να δώσετε κάτι στους μικρομεσαίους αγρότες, γιατί τους εμποριοβιομήχανους του έχετε πραγματικά στα όπα-όπα. Και τι λέτε σε αυτήν τη ρύθμιση; Ενώ λέτε ότι δεν ξεπερνάει το διπλάσιο του αρχικού κεφαλαίου εδώ γίνεται πολλαπλάσιο με τον τρόπο που κάνετε τη ρύθμιση, γιατί έρχεται στην τελευταία εκταμίευση. Εκεί συμπληρώνετε όλους τους τόκους και τα χρεολύσια που χρωστούσαν και βγαίνει πολλαπλάσιο του αρχικού κεφαλαίου.
     Στο σημείο αυτό εξαιρείτε και μικρομεσαίους αγρότες, που έχουν ένα συμπληρωματικό εισόδημα από άλλη δραστηριότητα. Για παράδειγμα, ένας ελαιοπαραγωγός που μπορεί να ασχολείται τέσσερις μήνες σ’ ένα ξενοδοχείο ή ένας καπνοκαλλιεργητής που κάνει κάποια μεροκάματα ως οικοδόμος αποκλείεται από τη ρύθμιση. Σας είχαμε πει να βάλετε ένα πλαφόν όταν έχει κάποιος έσοδο από εξωγεωργικό εισόδημα. Να είναι 10.000 ευρώ ή 15.000 ευρώ. Δεν μπορούμε, όμως, να αποκλείουμε τέτοιες κατηγορίες.
     Γιατί δεν ρυθμίζετε και τους αγρότες που έχουν πάρει στεγαστικό δάνειο, αλλά δεν μπορούν να το πληρώσουν, διότι δεν πήγε καλά ή καταστράφηκε  η παραγωγή από τις καιρικές συνθήκες; Αυτά είναι ζητήματα τα οποία πρέπει να απαντηθούν! 
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε Τζέκη.
     ΑΓΓΕΛΟΣ ΤΖΕΚΗΣ: Το ζήτημα για μας, κύριε Πρόεδρε, είναι το εξής: Παραγωγικός συνεταιρισμός, με την πλήρη στήριξη του κράτους και υλικοτεχνική βοήθεια για να μπορέσουμε πραγματικά να δώσουμε ζωή και στην ύπαιθρο, αλλά και στο μικρομεσαίο αγρότη.
     Ο άλλος ο δρόμος τον οποίο ακολουθείτε εσείς και οι προηγούμενες κυβερνήσεις, είναι το μαζικό ξεκλήρισμα της μικρομεσαίας αγροτιάς, προς όφελος των μεγάλων βιομηχανικών συγκροτημάτων. 
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία, παρακολουθούν τη συνεδρίαση αφού προηγουμένως ξεναγήθηκαν στην έκθεση για τα τριάντα χρόνια από το Σύνταγμα του 1975, καθώς και στους λοιπούς χώρους του Μεγάρου της Βουλής των Ελλήνων, είκοσι δύο μαθητές και μαθήτριες και δύο  συνοδοί- καθηγητές, από το  Γυμνάσιο Λουσικών Αχαΐας .
     Η Βουλή τους καλωσορίζει και τους εύχεται καλές σπουδές.
     (Χειροκροτήματα απ’ όλες τις πτέρυγες της Βουλής )
     Κύριε Υπουργέ, έχετε το λόγο για είκοσι λεπτά.
     ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Κάθε φορά που τίθεται στο Σώμα το μείζον ζήτημα της αγροτικής παραγωγής, δίνεται η ευκαιρία στην Κυβέρνηση να περιγράψει τα προβλήματα, να αναδείξει τα αδιέξοδα τα οποία κληρονόμησε, να επισημάνει και να αναλύσει τις προοπτικές που διανοίγονται για το επόμενο διάστημα. 
     Προφανώς, όσες αντιδράσεις και αν υπάρχουν κατά της πολιτικής  μας, όσες επιφυλάξεις και αν είχαμε και εμείς ως Αντιπολίτευση, σε σχέση με την κυβερνητική πολιτική που ακολουθήθηκε τα τελευταία έντεκα χρόνια από την προηγούμενη κυβέρνηση, δεν μπορούμε να παραβλέψουμε το γεγονός ότι είμαστε υποχρεωμένοι να εφαρμόσουμε κάποιους κανονισμούς και κάποιες ρυθμίσεις τις οποίες υποχρεούμαστε ως χώρα να εφαρμόσουμε και τις οποίες διακαώς επιδιώκαμε, όταν θέλαμε να είμαστε στην Ευρωπαϊκή Ένωση, κάτι που συμβαίνει ευρύτερα με όλες τις χώρες που μπήκαν τελευταία στην Ευρωπαϊκή Ένωση και με όσες επιδιώκουν, παρακαλούν και εκλιπαρούν να βοηθήσουμε και εμείς στο να μπουν. Αυτοί, λοιπόν, οι όροι είναι εφαρμοστέοι και θα πρέπει όλοι να αποδεχτούμε αυτήν την πολιτική. 
     Το λέω αυτό διότι όταν ξεκινάμε από τελείως διαφορετική βάση και φιλοσοφία, δηλαδή ότι για όλα φταίει η Ευρωπαϊκή Ένωση ή ότι για όλα φταίει η νέα Κοινή Αγροτική Πολιτική ή η προηγούμενη Κοινή Αγροτική Πολιτική, ταυτόχρονα πρέπει αυτή η επιφύλαξη και η άρνηση να συνοδεύεται από μια αξιόπιστη πρόταση του τι θα κάναμε αν δεν ήμασταν στην Ευρωπαϊκή Ένωση. Γνωρίζετε πολύ καλά ότι ένας από τους βασικούς λόγους που ο Κωνσταντίνος Καραμανλής ενέταξε τη χώρα στην ΕΟΚ τότε –μετέπειτα Ευρωπαϊκή Ένωση- ήταν να εξασφαλίσουμε ικανοποιητική στήριξη του αγροτικού εισοδήματος. 
     Θα αναφέρω για το Σώμα ένα μόνο στοιχείο. Ετησίως, εισπράττουμε κοινοτικές επιδοτήσεις ύψους 1.100.000.000.000 δραχμών. Προφανώς, αν δεν ήμασταν στην Ευρωπαϊκή Ένωση, δεν θα υπήρχαν αυτοί οι πόροι από την πλευρά της Ευρωπαϊκής Ένωσης και θα θέλαμε και εμείς να καλύψουμε αυτές τις ανάγκες και απαιτήσεις τις οποίες περιγράφετε και προβάλλετε. Δεν έχουμε κανένα λόγο να μη θέλουμε να δώσουμε τα λεφτά τα οποία λέτε. Το θέμα είναι πού θα τα βρίσκαμε. 
     Πέραν των όσων περιγράφετε εσείς και αν θέλετε να κάνουμε μια εποικοδομητική συζήτηση, θα ήθελα να μου κάνετε και μια αποτίμηση. Να μου πείτε τι σημαίνει κάθε αίτημα το οποίο προβάλλετε για εθνικές ενισχύσεις και ποιος κρατικός προϋπολογισμός μπορεί να πληρώσει όλα αυτά τα ποσά πέραν των κοινοτικών καταλογισμών που, με βεβαιότητα, θα μας επιβληθούν, όπως έγινε στο παρελθόν, επί θητείας ΠΑΣΟΚ, με αποτέλεσμα να πληρώνουμε πολλές εκατοντάδες δισεκατομμύρια δραχμές ως κοινοτικούς καταλογισμούς, τα οποία είναι, προφανώς, ποσά μικρότερα απ’ όσα εισπράττουμε από την Ευρωπαϊκή Ένωση, αλλά τα οποία θα μπορούσαν να είχαν αποφευχθεί αν εφαρμόζαμε σωστά, σύμφωνα με τις ρυθμίσεις που έχουμε αποδεχθεί ως χώρα, από την προηγούμενη κυβέρνηση, τις κοινοτικές ρυθμίσεις και τους κοινοτικούς κανονισμούς.
     Άρα, λοιπόν, εγώ θα συμφωνούσα απόλυτα με τα αιτήματά σας να δώσουμε 20 ή 30 δραχμές παραπάνω για το σιτάρι ή να δώσουμε κάτι περισσότερο για τα σταφύλια ή οτιδήποτε άλλο, αν μας λέγατε πού θα βρούμε τα λεφτά και πώς θα μπορέσουμε να αντέξουμε, ως οικονομία, τους κοινοτικούς καταλογισμούς, που με βεβαιότητα θα μας καταλογίζοντο. 
     Σας το λέω αυτό διότι δεν μπορεί να λέμε και τα δύο πράγματα, δηλαδή να φύγουμε από την Ευρωπαϊκή Ένωση χάνοντας το 1.100.000.000.000 δραχμές ετησίως και ταυτόχρονα να βρούμε πέραν αυτών και κάποια άλλα ποσά για να χρηματοδοτήσουμε τον αγρότη.
     Εσείς προφανώς λέτε ότι δεν φτάνει το 1.100.000.000.000 δραχμές και θέλουμε περισσότερα. Την ίδια ώρα, όμως, λέτε να φύγουμε από την Κοινή Αγροτική Πολιτική, να φύγουμε από την Ευρωπαϊκή Ένωση. Εδώ υπάρχει μία σημαντική αντίφαση για την οποία θα πρέπει να έχετε μία θέση, να εξηγήσετε αυτήν την αντίφαση. 
     Αν κάνουμε μία αποτίμηση των όσων λέτε, το ποσό το οποίο ζητάτε να δώσουμε στους αγρότες, το οποίο θα θέλαμε να το δώσουμε, αλλά δεν μπορούμε να το δώσουμε και λόγω ελλείψεως χρημάτων, αλλά και λόγω του ότι δεν το επιτρέπει το θεσμικό πλαίσιο της Ευρωπαϊκής Ένωσης, είναι πάρα πολύ μεγάλο. Για το σιτάρι, ας πούμε, το ποσό που λέτε να δώσουμε, για να καλύψουμε τη διαφορά με τις 60 δραχμές, σημαίνει ουσιαστικά 20.000.000.000 μόνο για μια χρήση. Άρα, εδώ δεν είναι θέμα ότι δεν θέλουμε να καλύψουμε και να στηρίξουμε τον αγρότη. Εμείς θέλουμε να ακολουθήσουμε μία πολιτική, που διακαώς επιδιώκουν να εφαρμόσουν οι χώρες που δεν έχουν μπει στην Ευρωπαϊκή Ένωση ή αυτές που μπήκαν, ακριβώς γιατί αντιλαμβάνονται ότι το τελικό συμπέρασμα είναι ιδιαίτερα θετικό ότι έχουν σημαντικό όφελος όχι μόνο για τη γεωργία τους, αλλά και για όλους τους τομείς.
     Εμείς, λοιπόν, λέμε, ως Κυβέρνηση, ότι θα μπορέσουμε να αξιοποιήσουμε ακόμη περισσότερο τις κοινοτικές δυνατότητες που υφίστανται χωρίς να παρατυπούμε ή χωρίς να δίνουμε αφορμές και λόγους και επιχειρήματα, ώστε να μας επιβάλλονται κοινοτικοί καταλογισμοί και με τον τρόπο αυτόν αξιοποιώντας το σύνολο των δυνατοτήτων και για τα αναπτυξιακά προγράμματα ιδιαίτερα του Γ΄ Κοινοτικού Πλαισίου Στήριξης, να βοηθήσουμε την ανταγωνιστικότητα της ελληνικής γεωργίας. Αυτή είναι η πολιτική μας. Διότι δεν υπάρχει άλλη λύση. Όταν βλέπουμε ότι ο κρατικός προϋπολογισμός δεν μπορεί να χρηματοδοτήσει έργα αναπτυξιακά και μας παρέχεται μια πολύ σημαντική ευκαιρία να χρηματοδοτήσουμε προγράμματα αναπτυξιακά και αν θέλετε, να κάνουμε και διάλογο αν μπορούμε να επεκτείνουμε ορισμένες από τις επιδιώξεις τις δικές σας μέσω των προγραμμάτων αυτών να το κάνουμε, αλλά αυτό είναι το βασικό εργαλείο, το οποίο με τη συγχρηματοδότηση από την Ευρωπαϊκή Ένωση μπορεί να υλοποιηθεί. Δεν υπάρχουν, λοιπόν, επαρκείς εθνικοί πόροι παρά το ότι η χώρα μας προχωρεί θετικά. Είναι μία χώρα στην οικογένεια των τέως δεκαπέντε τώρα είκοσι πέντε χωρών. Προφανώς προοδεύει, προφανώς έχει πολλές προοπτικές, προφανώς υπάρχουν πολλές δυνατότητες προς αξιοποίηση, προφανώς η γειτνίαση με άλλες χώρες, που έχουν χαμηλότερο βιοτικό επίπεδο από το δικό μας, μάς παρέχει ευκαιρία με τις νέες αγορές να επεκταθούμε, αλλά δεν μπορούμε να αποστούμε από συγκεκριμένες ρυθμίσεις και κανονισμούς.
     Θέλω εδώ να σταθώ σε ορισμένα ζητήματα, τα οποία τέθηκαν. Είπαμε ότι πράγματι το αγροτικό εισόδημα στη χώρα μας εκτιμάται ότι αυξάνεται κατά 2,8% το 2004. Αυτό το λέει η επίσημη υπηρεσία της Ευρωπαϊκής Ένωσης. Δεν αναφέρεται σε πλασματικά στοιχεία. Η κάθε χώρα δίνει συγκεκριμένα στοιχεία τα οποία τίθενται υπό έλεγχο και βγαίνει ένα συμπέρασμα ποιο είναι το ποσοστό αύξησης του αγροτικού εισοδήματος κατά μονάδα εργασίας. Έχετε δίκιο από τη μια πλευρά ότι υπάρχει μείωση του ενεργού αγροτικού πληθυσμού πράγματι, αλλά αυτός ο πληθυσμός που απομένει και που θα πω, κύριε Κολοζώφ, επειδή έχουμε χειριστεί θέματα και σε διεθνές επίπεδο και ξέρετε το κλίμα που υπάρχει σε άλλες χώρες, πράγματι υπάρχει συρρίκνωση του ενεργού αγροτικού πληθυσμού και έχετε απόλυτο δίκιο, αλλά εξακολουθεί η χώρα μας να έχει το υψηλότερο μακράν ποσοστό ενεργού αγροτικού πληθυσμού σε σχέση με οποιαδήποτε άλλη χώρα της Ευρωπαϊκής Ένωσης των δεκαπέντε. Αυτή είναι μια πραγματικότητα. Και προσπαθούμε, αγωνιζόμαστε και είναι εάν θέλετε κυβερνητική προτεραιότητα και πολιτική, να κρατήσουμε όσο γίνεται πιο ψηλά τον ενεργό αγροτικό πληθυσμό της χώρας μας ως ποσοστό του συνολικού ενεργού πληθυσμού της χώρας μας για να αποτρέψουμε την εγκατάλειψη της περιφέρειας και τη διόγκωση του αριθμού των ανέργων. Αυτό είναι μια πραγματικότητα. Αλλά δεν μπορείτε να αμφισβητήσετε ότι το 16%, που είναι ο αγροτικός ενεργός πληθυσμός αυτός που καθορίζεται με κάποια κριτήρια πάνω από το μισό εισόδημα να είναι αγροτικό και πάνω από τη μισή ώρα απασχόλησης να είναι στη γεωργία –αυτό είναι το κριτήριο- να παραμείνει ψηλά αλλά πάντως είναι σε επίπεδα πολύ διαφορετικά, πολύ μεγαλύτερα σε σχέση με οποιαδήποτε χώρα της Ευρωπαϊκής Ένωσης των δεκαπέντε. Άρα αν κάναμε μία αναλογία και λέγαμε αν είχαμε το μέσο όρο της Ευρωπαϊκής Ένωσης ως προς τους απασχολούμενους στη γεωργία, προφανώς, το αγροτικό εισόδημα θα ήταν πιο ηυξημένο. Εμείς, όμως –και το τονίζω για μια ακόμη φορά να μην παρεξηγηθώ- επιδιώκουμε να κρατήσουμε πολύ υψηλά τον ενεργό αγροτικό πληθυσμό αξιοποιώντας το σύνολο των κοινοτικών και εθνικών δυνατοτήτων.
     Θέλω να σας πω ότι αναφέρεστε πολύ στο θέμα των τιμών. Οι τιμές είναι ένας παράγων διαμόρφωσης του εισοδήματος. Ο άλλος παράγων είναι η υπερπαραγωγή, την οποία παραδεχόμαστε ότι αντιμετωπίσαμε φέτος. 
     Πάντως, κύριοι συνάδελφοι, είχαμε δύο σημαντικά προβλήματα. Το πρώτο ήταν αυτό που αναφέρετε, δηλαδή της υπερπαραγωγής, που δεν είναι εθνικό μόνο φαινόμενο, αλλά διεθνές και ειδικότερα των χωρών της Νότιας Ευρώπης, που παράγουν ομοειδή με τα δικά μας αγροτικά προϊόντα και άρα ανταγωνιστικά με εμάς. Αυτό το φαινόμενο παρατηρήθηκε ευρύτερα. Αυτό είναι το ένα θέμα σε συνδυασμό με τα υψηλά αποθέματα, που έχουν δημιουργηθεί τα προηγούμενα χρόνια λόγω πολλών εισαγωγών. 
     Το δεύτερο θέμα που αντιμετώπισε αυτή η Κυβέρνηση ήταν ότι ταυτόχρονα έπρεπε να πληρώσει αποζημιώσεις προγενέστερων ετών –αναφέρομαι σε ζημιές του 2000-2001- και να εξεύρει πόρους, δυσανάλογα μεγαλύτερους σε σχέση με τις εισφορές των αγροτών, αφού εκεί, όπως ξέρετε πρακτικά, δεν ισχύει η ανταποδοτικότητα. 
     Είχαμε, λοιπόν, στην ίδια χρήση υπερπαραγωγή, χαμηλές τιμές, άρα κρίση  ή διαφαινόμενη κρίση. Προφανώς κάποιες ποσότητες οδηγήθηκαν στην απόσυρση χωρίς αποζημίωση, όπως γινόταν παλαιότερα. Την ίδια ώρα, όμως, έπρεπε να εισφέρουμε είτε μέσω του κρατικού προϋπολογισμού είτε μέσω δανειοδότησης από την Αγροτική Τράπεζα, ώστε ο ΕΛΓΑ να πληρώσει αποζημιώσεις, που όφειλε η προηγούμενη κυβέρνηση από το 2001. 
     Για το θέμα του ΕΛΓΑ, για να είμαστε και ειλικρινείς και αντικειμενικοί, πρέπει να σας πω ότι οι αγρότες εισφέρουν 90.000.000 ευρώ ετησίως και εισπράττουν ως αποζημιώσεις και ενισχύσεις της ΠΣΕΑ 540.000.000 ευρώ. Αυτό είναι μια πραγματικότητα. Η αναλογία είναι ένα προς έξι.  Δεν είναι ανταποδοτικότητα. Βλέπω έναν αγρότη και μου λέει να μας αποζημιώσετε. Σωστά. Ήδη, όμως, ο κρατικός προϋπολογισμός για τον ΕΛΓΑ αποζημιώνει σε επίπεδα εξαπλάσια του ύψους των εισφορών των αγροτών απώλειες στην παραγωγή ή στο φυτικό κεφάλαιο, ή στο ζωικό κεφάλαιο ή στην υποδομή. Αυτό είναι πραγματικότητα. 
     Μακάρι να μπορούσαμε να μειώσουμε τις εισφορές και να αυξήσουμε τις αποζημιώσεις. Δεν νομίζω ότι έχει κανείς τη διάθεση να αντιδικήσει με αγρότες, όταν πράγματι αντιμετωπίζουν προβλήματα. Σας λέω, όμως, ότι όλα ανάγονται στην οικονομική δυσκολία, την οποία κληρονομήσαμε από την προηγούμενη κυβέρνηση για να στηρίξουμε αγρότες, όταν υπάρχουν κάποια όρια στα οποία δεν αντέχει η οικονομία. 
     Θέλω να καταλήξω ότι μπορεί οι τιμές για κάποια προϊόντα να ήταν μικρότερες, αλλά έχει παρατηρηθεί το φαινόμενο, λόγω της αύξησης παραγωγής σε ποσοστά μεγαλύτερα από τη μείωση των τιμών να έχουμε ακόμη και σε αυτά τα προϊόντα μεγαλύτερα έσοδα με το ίδιο κόστος παραγωγής. 
     Άρα το να πείτε κάποια παραδείγματα προβληματικών ή πλεονασματικών καλλιεργειών είναι σωστό. Έχω πει και άλλοτε ότι και εγώ, πριν πολιτευτώ, ήμουν αγρότης με πατάτες και κρεμμύδια και οποιαδήποτε άλλα προϊόντα στη Βοιωτία, στη Θήβα. Το φαινόμενο του να πετάμε πλεονασματικές ποσότητες παραγωγής πάντοτε υπήρχε, γιατί δεν προστατεύεται η πατάτα. Όχι ότι, αν προστατευόταν, δεν θα είχαμε ανάλογα φαινόμενα, αλλά θα υπήρχε κάτι καλύτερο, αν προστατευόταν η πατάτα από την Κοινή Αγροτική Πολιτική. Τώρα, όμως, δεν προστατεύεται. Άρα τα προϊόντα που δεν εντάσσονται σε κάποια κοινή οργάνωση αγοράς παρουσιάζουν μεγαλύτερα προβλήματα σε σχέση με εκείνα που εντάσσονται. 
     Είπατε προηγουμένως ότι η Ευρωπαϊκή Ένωση καταδικάζει αυτούς που έχουν υπερπαραγωγή. Δεν είναι έτσι ακριβώς. Κανένας παράγων ούτε η Ευρωπαϊκή Ένωση ούτε η εθνική νομοθεσία, δεν επιβάλλει περιορισμούς οποιουδήποτε χαρακτήρα. Ο καθένας μπορεί να παράγει ό,τι θέλει, αλλά όταν υπερβεί κάποια όρια, δεν θα παίρνει επιδοτήσεις, τις οποίες κατηγορείτε. Αυτό που συμβαίνει με την πλεονασματική παραγωγή οποιουδήποτε προϊόντος που τυγχάνει μόνο της εμπορικής τιμής και το οποίο θα γίνεται κατά κόρον από το 2006 και μετά θα συνέβαινε ευρύτατα, αν δεν ήμασταν στην Κοινή Αγροτική Πολιτική. Αν δεν ήμασταν στην Κοινή Αγροτική Πολιτική, όλα τα προϊόντα θα είχαν μόνο την εμπορική τιμή, χωρίς να παίρνουμε ούτε ένα ευρώ από πλευράς κοινοτικών ενισχύσεων. 
     Αυτή, λοιπόν, είναι η διαφορά φιλοσοφίας που μας διακρίνει. Εμείς δηλαδή θέλουμε να είμαστε στην Ευρωπαϊκή Ένωση, να αξιοποιούμε το σύνολο των δυνατοτήτων, αλλά όχι να υπερβαίνουμε τα όρια που τίθενται, διότι τότε είμαστε υποχρεωμένοι, όπως έχουμε συμφωνήσει και η Νέα Δημοκρατία -ως Κυβέρνηση που έβαλε τη χώρα στην ΕΟΚ- αλλά και το ΠΑΣΟΚ -που διαχειρίστηκε τα περισσότερα χρόνια, την τελευταία περίοδο, τις τύχες του τόπου- να ακολουθήσουμε κάποιους κανόνες. 
     Για να επανέλθω, όμως, και να κλείσω με το θέμα αυτό, θα πω ότι δεν είναι τυχαίο που το σύνολο των χωρών –δεν νομίζω ότι υπάρχει κάποια χώρα που να εξαιρείται- επιδιώκει διακαώς να μπει στην Ευρωπαϊκή Ένωση με αυτούς τους όρους που εσείς κατηγορείτε. 
     Και μπορεί να μου πείτε ότι υπάρχει ίσως ένας τομέας της οικονομίας, που δεν έχει ωφεληθεί πολύ, αλλά ειδικά ο αγροτικός τομέας ωφελείται αναμφισβήτητα από την παραμονή μας στην Ευρωπαϊκή Ένωση και από τη σημαντική στήριξη, την οποία κερδίζει από τα κοινοτικά κονδύλια και τα κοινοτικά προγράμματα.
     Τώρα εδώ το να κάνουμε μια κριτική, αν ασκούμε καλά τη δουλειά μας –είτε το ΠΑΣΟΚ είτε η Νέα Δημοκρατία- αν είχαμε ευκαιρίες και δεν τις αξιοποιήσαμε, αυτό είναι δεκτό. Και αν θέλετε, να καταθέσετε και προτάσεις, για να γίνουμε καλύτεροι κι εμείς. Αλλά άλλο το να λέμε ότι διαχειριζόμαστε καλά ή άσχημα κάποιες ρυθμίσεις και άλλο να κατηγορούμε τις ρυθμίσεις καθεαυτές.
     Και δίνουμε καθημερινά μάχη, ξέρετε γιατί; Αναφέρεστε στον ΠΟΕ, που είναι όλη η υφήλιος. Και ο ΠΟΕ έγινε κυρίως για να στηρίξει χώρες φτωχές. Αυτές θέτουν θέματα μη στήριξης. Και πολλές από τις πρωτοβουλίες έχουν ληφθεί από χώρες σοσιαλιστικές ή χώρες τέως κομμουνιστικές. Αυτή είναι η πραγματικότητα.
     Δεν είχε κανένα λόγο η Ευρωπαϊκή Ένωση να ζητάει να μειωθεί η στήριξη, ούτε οι Ηνωμένες Πολιτείες ούτε η Ιαπωνία. Οι χώρες αυτές, οι κοινωνίες αυτές είχαν βασική κατεύθυνση τη στήριξη των αγροτών. Η όποια προσπάθεια μείωσης της στήριξης –που τελικά δεν μειώνεται ακριβώς, αλλά μεταβάλλεται ο τρόπος στήριξης- προέρχεται από φτωχές χώρες του Τρίτου Κόσμου, οι οποίες δεν δέχονταν τη διαφορετική μεταχείριση και δεν θέλανε για όρους ανταγωνισμού να υπάρχει αυτή η μεγάλη στήριξη από τις προηγμένες χώρες, που είχαν την οικονομική άνεση να τις στηρίζουν.
     Άρα δεν είναι θέμα υποχωρήσεων της χώρας μας ή υποχωρήσεων της Ευρωπαϊκής Ένωσης. Είναι θέμα γενικότερα διαλόγου σε διεθνές επίπεδο, που αφορά το σύνολο των χωρών και που η κάθε μια επιδιώκει να καλύψει τα δικά της συμφέροντα. Και κυρίως προκαλούνται εντάσεις από τον Τρίτο Κόσμο, όπως ξέρετε.
     Σε σχέση με την παρατήρηση για τον κρατικό προϋπολογισμό και τις δαπάνες, θέλω να σας πω ότι ο κρατικός προϋπολογισμός παρουσιάζει αύξηση φέτος κατά 10,6% σε σχέση με τα προϋπολογισθέντα, όχι με τα πραγματοποιηθέντα, που είπατε πριν. Στο 10,6% είναι τα προϋπολογισθέντα του περασμένου και του παρόντος προϋπολογισμού και αναλύονται σε 7,6% στον τακτικό προϋπολογισμό και σε 16,6% στο πρόγραμμα δημοσίων επενδύσεων.
     Σε σχέση με την ασκηθείσα πολιτική το τελευταίο διάστημα, εμείς έχοντας αυτά τα «καλούπια», όπως είπα, αυτές τις ρυθμίσεις, επιδιώξαμε και επιτύχαμε, πιστεύω, σημαντικές βελτιώσεις στη διαχείριση. Ένα κορυφαίο ζήτημα είναι η επίσπευση της καταβολής των επιδοτήσεων. Καταβλήθηκαν πολύ πιο νωρίς από οποιαδήποτε άλλη χρονιά και με τη διευκόλυνση την ταμειακή, που μας παρέσχε η Αγροτική Τράπεζα, χωρίς καμία επιβάρυνση του αγρότη, όπως είναι γνωστό.
     Επιτύχαμε, επίσης, τη σημαντική επίσπευση της καταβολής των αποζημιώσεων. Ένα μέρος των αποζημιώσεων αφορά ενισχύσεις της ΠΣΕΑ, δηλαδή για καιρικά φαινόμενα, που δεν εντάσσονται στον κανονισμό του ΕΛΓΑ και που προϋποθέτουν έγκριση από την Ευρωπαϊκή Ένωση για την καταβολή τους. Και εκεί έχουμε επίσπευση. Και μπορώ να σας πω από τώρα ότι επιδιώκουμε κάποιο χρόνο καταβολής των ενισχύσεων αυτών της ΠΣΕΑ, που θα φτάσει τον ένα-ενάμιση χρόνο, έναντι των τριών ετών που ήταν στο παρελθόν.
     Επίσης προωθούμε έναν κανονισμό στην Ευρωπαϊκή Ένωση και ταυτόχρονα υπάρχουν συγκεκριμένες κατευθυντήριες γραμμές, για να καταβάλλουμε τις ενισχύσεις μέσα σε κάποια πλαίσια και να υφιστάμεθα τον έλεγχο, μετά, οπότε να αποφεύγουμε τον εκ των προτέρων έλεγχο, που δημιουργεί καθυστέρηση. Αυτό είναι μια πραγματικότητα.
     Και βέβαια πρέπει να τονίσω την επίσπευση της υλοποίησης των αναπτυξιακών προγραμμάτων του Γ΄ Κοινοτικού Πλαισίου Στήριξης ως βασικού εργαλείου για να επιτύχουμε την ανταγωνιστικότητα. Είπατε για υποδομή. Όλα αυτά τα οποία συζητούνται για υποδομή, οποιασδήποτε μορφής παρεμβάσεις, προβλέπονται στην εφαρμογή, στην υλοποίηση των προγραμμάτων του Γ΄ Κοινοτικού Πλαισίου Στήριξης, που ήταν αφημένα σε πολύ χαμηλά ποσοστά απορρόφησης, με τεράστιο κίνδυνο απώλειας κοινοτικών κονδυλίων και που από το Φεβρουάριο του 2004 μέχρι τώρα, η δική μας διακυβέρνηση επέτυχε θεαματικές βελτιώσεις και απέτρεψε κάθε κίνδυνο απώλειας κοινοτικών πόρων.
     Τα στοιχεία τα έχουμε πει και άλλοτε. Τέσσερα είναι τα προγράμματα του Υπουργείου Αγροτικής Ανάπτυξης. Το πρώτο είναι το μεγάλο πρόγραμμα «Αγροτική Ανάπτυξη – Ανασυγκρότηση της υπαίθρου». Το βρήκαμε στο 22% και το φτάσαμε στο 31,2%. Το πρόγραμμα της αλιείας το βρήκαμε στο 22% και το φτάσαμε στο 32,3%. Το πρόγραμμα «Leader Plus» ήταν σε αποκαρδιωτικά χαμηλά επίπεδα, στο 10,3% και το φτάσαμε στο 26,6% και δεν υπάρχει ούτε εκεί κίνδυνος απώλειας. Και το πρόγραμμα του έγγραφου προγραμματισμού αγροτικής ανάπτυξης από 44,9% το φτάσαμε στο 56,4%.
     Αυτή είναι η θεαματική βελτίωση των ρυθμών απορρόφησης στα προγράμματα του Γ΄ Κοινοτικού Πλαισίου Στήριξης και ανάλογη με την απλοποίηση των διαδικασιών, με την ενημέρωση, με την εμπλοκή των φορέων, με την κατάργηση κάποιων επιπέδων ελέγχου, χωρίς να διακυβεύεται η διαφάνεια. Αυτά επιδιώκονται και υλοποιούνται το τελευταίο διάστημα, για να επιτύχουμε καλύτερους ρυθμούς απορρόφησης και να καλύψουμε το χαμένο χρόνο, τον οποίο βρήκαμε ως σοβαρό πρόβλημα είτε λόγω δομών είτε πρακτικών είτε διατάξεων από την προηγούμενη κυβέρνηση. 
     Αυτές είναι θεμιτές, αποτελεσματικές παρεμβάσεις της δικής μας Κυβέρνησης, για να επιτύχουμε το άριστο αποτέλεσμα. 
     Πρέπει να σας πω ακόμη ότι έχουν ληφθεί συγκεκριμένες αποφάσεις και για τα πανωτόκια. Χαρίζονται 1.000.000.000 ευρώ. Αυτό προβλέπει η ρύθμισή μας. Καλή, κακή, αυτή είναι: Ένα δισεκατομμύριο ευρώ. Είναι πολύ καλύτερη από εκείνη που είχαμε εξαγγείλει προεκλογικά και καλύπτονται πολύ περισσότεροι από όσοι φαίνεται ότι καλύπτονται με δηλώσεις του ενός και του άλλου. Υπάρχουν επίσημα στοιχεία της τράπεζας. Όπως ξέρετε, η Αγροτική Τράπεζα υπάγεται στο Υπουργείο Οικονομίας. Έχουν γίνει συγκεκριμένες δηλώσεις και ανακοινώσεις και από τον Πρωθυπουργό στην προ ημερησίας διατάξεως συζήτηση και υλοποιούμε κατά τον καλύτερο τρόπο αυτήν την προεκλογική δέσμευση.  
     ΝΙΚΟΛΑΟΣ ΓΚΑΤΖΗΣ: Δηλαδή αν είναι μέχρι δεκαπέντε, είσθε ικανοποιημένοι…
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εγώ σας λέω ότι βγαίνει από τον κρατικό προϋπολογισμό ένα ποσό 1.000.000.000 ευρώ. Αυτό είναι το τελικό όφελος για τους συναλλασσόμενους. Να σας πω και κάτι; Μακάρι να είναι και 2 και 3 δισεκατομμύρια -δεν λέει κανείς όχι- αλλά το ζήτημα είναι να υπάρχουν οι δυνατότητες. Εμείς δεν έχουμε κανένα λόγο να μη θέλουμε να δώσουμε στους αγρότες παροχές. Το θέμα είναι να πούμε και τον τρόπο, διότι τα δημοσιονομικά πλαίσια είναι δεδομένα. 
     Υπάρχουν συγκεκριμένες αποφάσεις για την κατασκευή νέων αλιευτικών σκαφών, για την ειδική ασφαλιστική εισφορά του ΕΛΓΑ που τη μειώσαμε για τους κτηνοτρόφους κατά 25%, για τα προγράμματα βιολογικής γεωργίας που έγινε μία αναφορά πριν. 
     Βελτιώνουμε τη γραφειοκρατική διαδικασία με τη λειτουργία και άλλων γραφείων του ΟΠΕΚΕΠΕ, ώστε ο αγρότης να εξυπηρετείται καλύτερα. 
     Η εκπαίδευση των αγροτών γίνεται σχεδόν χωρίς κόστος από τους αγρότες, αφού αυξάνουμε την κοινοτική συμμετοχή. 
     Δίνουμε δωρεάν οικοδομικές άδειες για κατασκευή γεωργοκτηνοτροφικών εγκαταστάσεων.
     Το πρόγραμμα της πρόωρης συνταξιοδότησης προχωρεί,  όπως και η συγχώνευση των αγροτικών συνεταιρισμών, με κάποια συγκεκριμένα κριτήρια μετά από εκτενή διάλογο με τους εκπροσώπους τους. Θα σας πει και ο Υφυπουργός κ. Κοντός στη συνέχεια τι ακριβώς μπορούμε να κάνουμε.
     Θα σας δώσω δύο ακόμη στοιχεία: 
     Το πρώτο είναι ότι οι εισαγωγές γίνονται, γιατί είμαστε υποχρεωμένοι να τις κάνουμε. Εμείς φέτος έχουμε φθάσει σ’ ένα σημείο πολύ αυστηρών ελέγχων στις εισαγωγές, φυτοϋγειονομικών και άλλων, που έχουν προκαλέσει σοβαρές αντιδράσεις. 
     Ήδη έχουμε μία σημαντική καταγγελία –και το λέω για το Σώμα- σε σχέση με τη φερόμενη παρεμπόδιση εισαγωγών σκληρού σταριού από τον Καναδά και θα πρέπει να απολογηθεί η Ευρωπαϊκή Ένωση  -όχι η Ελλάδα- στον ΠΟΕ τις επόμενες ημέρες, το πρώτο δεκαήμερο του Μαρτίου, θεωρώντας ότι καταστρατηγείται κάθε διάταξη και παρεμποδίζονται οι εισαγωγές από άλλες χώρες. Σας το λέω σαν ένα μείζον πρόβλημα, το οποίο θα αντιμετωπίσουμε τις επόμενες ημέρες. 
     Ανάλογα προβλήματα έχουμε με μία σειρά από χώρες για την πατάτα, όπως με την Αίγυπτο. Σας επισημαίνω ότι στα super  markets δεν υπάρχει πατάτα πλέον. Απορροφήθηκε η πατάτα αυτή, την οποία παίρνουν τα super markets. Δεν ξέρω αν υπάρχει πατάτα σε οποιεσδήποτε περιοχές και γιατί δεν διατίθεται.  Εμείς κάνουμε μία προσπάθεια να διευκολύνουμε τη διάθεση της δικής μας πατάτας, ανεξάρτητα από το πώς προχωρούν οι εισαγωγές. 
     Πρέπει να σας πω ότι οι εισαγωγές ήταν πολύ περισσότερες στην προηγούμενη κυβέρνηση και έχω παραθέσει συγκεκριμένα στοιχεία. Στο σκληρό σιτάρι –το έχουμε πει και άλλοτε- το πρώτο εξάμηνο του 2003 ήταν οι εισαγωγές τετρακόσιες ενενήντα επτά χιλιάδες τονοι, στο δικό μας εξάμηνο του 2004 ήταν τριακόσιες έντεκα χιλιάδες τόνοι. 
     Τα αμπελοοινικά, που είπατε για τα σταφύλια, είχαν παρουσιάσει σημαντική μείωση των εξαγωγών κατά 18% την τελευταία τριετία και σημαντική αύξηση των εισαγωγών κατά 13,2% στην ίδια περίοδο. 
     Τα προβλήματα που αντιμετωπίζουμε φέτος, είναι αποτέλεσμα συσσωρευμένων αδιεξόδων ή συσσωρευμένων κακών διαχειρίσεων που έγιναν από την προηγούμενη κυβέρνηση.
     ΔΗΜΗΤΡΙΟΣ ΤΣΙΟΓΚΑΣ: Το ερώτημα είναι αν θα αποζημιώσετε.
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Ο ΕΛΓΑ –να το ξεκαθαρίσουμε και να μη λέμε πράγματα που δεν στέκουν- αποζημιώνει μόνο λόγω καιρικών φαινομένων, τελεία και παύλα! Δεν αποζημιώνεται ποτέ υπερπαραγωγή πουθενά στον κόσμο.
     Θα σας εξηγήσω για ποιο λόγο. Αν του χρόνου καλλιεργήσουν οι πάντες τα πάντα και κάνουν πλασματική παραγωγή, ποιος δημόσιος τομέας θα μπορέσει να καλύψει αυτές τις ανάγκες; Σας λέω ακριβώς το λόγο. Η λύση των οικονομικών ενισχύσεων με εθνικούς πόρους για ένα συγκεκριμένο προϊόν είναι αδιέξοδη, γιατί δεν υπάρχει πλέον η οποιαδήποτε ηθική στήριξη, ώστε να αρνηθούμε ανάλογη εθνική ενίσχυση σε οποιοδήποτε άλλο προϊόν.
     Μας φέρατε πέντε προϊόντα για εθνική ενίσχυση. Γιατί δεν μου φέρνετε άλλα δέκα; Για ποιο λόγο; Με την ίδια λογική που μου λέτε για τα πέντε, φέρτε και άλλα δέκα. Και πώς θα πούμε ότι ξεχωρίζουμε τα μεν από τα δε; Άρα, λοιπόν, πρέπει να τηρήσουμε όλοι έναν κανόνα λειτουργίας της κοινής οργάνωσης αγοράς ή και της εθνικής νομοθεσίας, που λέει τους όρους υπό τους οποίους υπάρχει στήριξη από κοινοτικούς πόρους –ή και όπου επιτρέπεται με εθνικά μέτρα, όχι οικονομική ενίσχυση- όπως είναι το κόστος παραγωγής, όπως είναι μια σειρά μέτρα, ώστε να επιτύχουμε την ανταγωνιστικότητα.
     Έρχομαι τώρα στο «διά ταύτα». Μπροστά μας έχουμε την Κοινή Αγροτική Πολιτική, έχουμε μία σειρά ρυθμίσεων που έχουν αποφασισθεί κυρίως από την προηγούμενη κυβέρνηση τον Ιούνιο του 2003 και που μιλούν για αποδέσμευση και δέσμευση με κριτήρια που επιλέγονται από τη χώρα που τα εφαρμόζει. Θα παίρνουμε ένα σταθερό ποσό υπό τη μορφή επιδόματος, με βάση τα ιστορικά στοιχεία της τριετίας 2000–2002 και από εκεί και πέρα η τιμή θα είναι μόνο εμπορική. Δεν θα δοθεί ενίσχυση οποιασδήποτε μορφής, ούτε ενός ευρώ, για οποιοδήποτε προϊόν.
     Αυτό είναι μία δεδομένη κατάσταση που ισχύει για όλες τις χώρες της Ευρωπαϊκής Ένωσης και που συμφωνήθηκε στα πλαίσια του ΠΟΕ, ακριβώς επειδή έτσι αξίωναν και οι χώρες του Τρίτου Κόσμου, όπως το ζητούσαν και οι σοσιαλιστικές κυβερνήσεις. Δεν είναι ξαφνικά παραλογισμός να αλλάξει ο τρόπος στήριξης. Ήταν αποτέλεσμα διαπραγματεύσεων και συμφωνιών.
     Θέλω, λοιπόν, να σας πω ότι εντείνουμε την προσπάθεια ενημέρωσης των αγροτών επ’ αυτού, διότι θα πρέπει να ξέρουν τις νέες συνθήκες. Ήδη αποτρέψαμε τον κίνδυνο μείωσης και απώλειας των κοινοτικών ενισχύσεων με την εφαρμογή της πολλαπλής συμμόρφωσης. Ετοιμαζόμαστε για τη νέα χρήση από το 2006. 
     Τέλος φέρνουμε συντομότατα ένα νομοσχέδιο, όπου με εθνικά συγκεκριμένα μέτρα, μετά από διάλογο, θα διευκολύνουμε την προώθηση της δικής μας πολιτικής, θα διευκολύνουμε τη στήριξη των αγροτών, με τελικό στόχο την ανταγωνιστικότητα που είναι εκ των ων ουκ άνευ στο νέο σκηνικό που διαμορφώνεται παγκοσμίως και όχι μόνο στη χώρα μας μετά το 2006. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
     Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Κολοζώφ έχει το λόγο.
     ΟΡΕΣΤΗΣ ΚΟΛΟΖΩΦ: Κυρία και κύριοι Βουλευτές, με την επερώτησή μας θα θέλαμε συγκεκριμένα να μας πει η Κυβέρνηση πώς θα αντιμετωπίσει τη δύσκολη αυτήν κατάσταση στην οποία βρίσκονται οι αγρότες στη χώρα μας. 
     Η κατάσταση έχει φθάσει στο απροχώρητο για όλα σχεδόν τα αγροτικά προϊόντα. Και νομίζω ότι αυτό δεν το αμφισβητεί η Κυβέρνηση. Βαμβάκι, τομάτα απλήρωτη, πατάτα απούλητη, σιτάρι, που αν και με μειωμένη τιμή, μένει αδιάθετο στις αποθήκες που είναι ήδη γεμάτες και για τη νέα παραγωγή, δεν θα υπάρχει χώρος να αποθηκευθεί. 
     Στα τεύτλα υπάρχει περιορισμός. Από πεντακόσιες χιλιάδες στρέμματα παραγωγής εγκρίνονται μόνο οι τετρακόσιες πενήντα χιλιάδες, όπως επίσης στο λάδι και γενικότερα στα δημητριακά. Το ισοζύγιο εξαγωγών–εισαγωγών είναι χρόνο με το χρόνο και πιο ελλειμματικό με τεράστια ζημιά για την ελληνική οικονομία. Σήμερα έχει ξεπεράσει τα 2.000.000.000 ευρώ. 
     Υπολογίζεται -το επεσήμαναν και οι προηγούμενοι ομιλητές- πως για την εισαγωγή ζωοκομικών και κτηνοτροφικών προϊόντων, όπου η παραγωγή στη χώρα μας είναι ελλειμματική, ξοδεύονται περισσότερα από την εισαγωγή ενεργειακών προϊόντων, δηλαδή πετρελαίου και φυσικού αερίου. 
     Mε την εφαρμογή των συμφωνιών της GATT και της ΚΑΠ η αγορά μας κατακλύζεται από προϊόντα, όχι μόνον εκεί όπου –όπως τα ζωοκομικά και τα κτηνοτροφικά- είναι ελλειμματικά, αλλά και από εκείνα τα προϊόντα που είναι πλεονασματικά, όπως σιτηρά, κρασί, λάδι, πατάτες, οπωροκηπευτικά, κρεμμύδια, σκόρδα, αμνοερίφια και άλλα. Το αποτέλεσμα το βλέπουμε σήμερα, δηλαδή όλα αυτά τα αγροτικά προϊόντα να σαπίζουν στις αποθήκες και την κατάσταση αυτή να την εκμεταλλεύονται οι μεγαλέμποροι, προσφέροντας εξευτελιστικές τιμές.
     	Συνέπεια όλων αυτών είναι κάθε χρόνο να μειώνεται το αγροτικό εισόδημα. Με προλάβατε, κύριε Υπουργέ, στο ζήτημα αυτό. Είπατε ότι υπάρχει αύξηση 2,8%, αλλά συμπληρώσατε -και ασφαλώς φαίνεται- ότι αυτό το νούμερο είναι πλασματικό, δεν ανταποκρίνεται στην πραγματικότητα. Αν θέλουμε, ας κάνουμε μια σύγκριση του εισοδήματος που είχαν οι αγρότες το 2004 με το εισόδημα του 2003. Είναι μειωμένο. 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Είναι στοιχεία της EUROSTAT. Δεν είναι δικά μου.
     ΟΡΕΣΤΗΣ ΚΟΛΟΖΩΦ: Ναι, γιατί η EUROSTAT κάνει –το είπατε κι εσείς αυτό- τη μέτρηση…
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Με τη μονάδα εργασίας.
     ΟΡΕΣΤΗΣ ΚΟΛΟΖΩΦ:…με τη μονάδα εργασίας, όπου φυσικά αγνοεί το γεγονός ότι μειώνεται συνεχώς ο αγροτικός πληθυσμός. Επομένως δεν ανταποκρίνεται στην πραγματικότητα.
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Στην Ευρωπαϊκή Ένωση είναι 0,8% το αντίστοιχο ποσοστό.
     ΟΡΕΣΤΗΣ ΚΟΛΟΖΩΦ: Κύριε Υπουργέ, μη συγκρίνετε τη δικιά μας αγροτική οικονομία με την αγροτική οικονομία των ανεπτυγμένων καπιταλιστικών χωρών. Γνωρίζετε καλά ότι εμείς βρισκόμαστε σε μια περίοδο, όπου συνεχώς συρρικνώνονται οι παραγωγοί στη χώρα μας, συνεχώς μειώνεται ο ενεργός αγροτικός πληθυσμός και επομένως είναι πλαστό αυτό το στοιχείο. Δεν ανταποκρίνεται στην πραγματικότητα.
     ΒΥΡΩΝ ΠΟΛΥΔΩΡΑΣ: Ποιο στοιχείο, κύριε Κολοζώφ;
     ΟΡΕΣΤΗΣ ΚΟΛΟΖΩΦ: Το ότι έχουμε αύξηση 2,8%, το οποίο μετριέται σύμφωνα με τον τρόπο που το μετρά η Ευρωπαϊκή Ένωση, δηλαδή με τη μονάδα εργασίας. 
     Σύμφωνα με τα επίσημα στοιχεία, το πρώτο οκτάμηνο του 2004 οι τιμές των αγροτικών προϊόντων μειώθηκαν κατά 4,6%, ενώ την ίδια περίοδο οι τιμές των εφοδίων που χρησιμοποιούνται στην αγροτική παραγωγή, αυξήθηκαν κατά 6,1%. 
     Η πολιτική που η Κυβέρνηση της Νέας Δημοκρατίας εφαρμόζει στην Ελλάδα βρίσκεται ασφαλώς σε πλήρη αρμονία με τους προσανατολισμούς της Ευρωπαϊκής Ένωσης και του Παγκόσμιου Οργανισμού Εμπορίου. Οι κανονισμοί της ΚΑΠ συνδιαμορφώνονται στην Ευρωπαϊκή Ένωση και με τη συμμετοχή και συμφωνία των ελληνικών κυβερνήσεων. Δεν μπορούμε επομένως να αναφέρουμε σαν άλλοθι το ότι εκείνοι αποφάσισαν. Συμμετείχαμε και συμφωνήσαμε στις αποφάσεις αυτές. Τόσο οι προηγούμενες κυβερνήσεις του ΠΑΣΟΚ όσο και η σημερινή, της Νέας Δημοκρατίας, συμφωνούν μ’ αυτόν τον προσανατολισμό και κάνουν ό,τι μπορούν για να τον ωραιοποιήσουν. Στο τέλος της ομιλίας μου θα αναφερθώ σ’ αυτά τα ζητήματα.
     Η εφαρμογή των μέτρων που παίρνει η Ευρωπαϊκή Ένωση, πλήττει κατά κύριο λόγο, αντικειμενικά, τους μικρομεσαίους αγρότες. Αντίθετα διευκολύνει  την ενίσχυση των μεγαλοαγροτών, τη διαδικασία συγκέντρωσης της γης σε λίγα χέρια και την αύξηση των κερδών των μεγαλεμπόρων.
     Έτσι όπως έχει διαμορφωθεί η κατάσταση, δεν υπάρχουν δυνατότητες για μια ριζική λύση των προβλημάτων. Μπορούν όμως, κατά τη γνώμη μας, να παρθούν ορισμένα μέτρα που θα ανακούφιζαν κάπως τους αγρότες και που φυσικά η Κυβέρνηση, προς το παρόν, δεν έχει αυτόν τον προσανατολισμό. Θεωρούμε πως είναι ευθύνη της Κυβέρνησης να οργανώσει τη συγκέντρωση και τη διάθεση όλων των αδιάθετων προϊόντων, ώστε οι παραγωγοί να πληρωθούν για το σύνολο της παραγωγής.
     Δεν δεχόμαστε τα πρόστιμα και τις ποσοστώσεις. Αυτοί που έχουν τη μεγαλύτερη ζημιά, θα πρέπει -κατά τη γνώμη μας- και να στηριχθούν περισσότερο και όχι να ισχύει το γενικό «όλοι το ίδιο». Όταν μιλάμε για τιμές, αυτές πρέπει ουσιαστικά να καλυτερεύουν, να δίνουν τη δυνατότητα στον αγρότη να καλυτερεύει τη ζωή του. 
     Όταν μιλάμε για αποζημιώσεις και για επιδοτήσεις, υπολογίζουμε σοβαρά την κοινωνική διαστρωμάτωση που έχει η αγροτιά. Οι απαλλαγές από τα πρόστιμα θα πρέπει να ξεκινούν από τους πιο φτωχούς αγρότες. Υπάρχει ανάγκη αναδιαρθρώσεων στην αγροτική οικονομία, χρειάζεται να αυξηθεί η ζωική παραγωγή και η φυτική που τη στηρίζει. Αυτό το έλλειμμα δημιουργήθηκε με την άκριτη εφαρμογή των κοινωνικών πολιτικών, που είχε σαν συνέπεια τη συρρίκνωση της ζωικής παραγωγής στην Ελλάδα. Αυτό πρέπει να αλλάξει και κατά τη γνώμη μας άμεσα πρέπει να παρθούν μέτρα για την αύξηση αυτής της παραγωγής.
     Η αγροτική παραγωγή είναι αναγκαίο να ασφαλίζεται ολόκληρη από τις καιρικές συνθήκες και από καταστροφές για τις οποίες δεν ευθύνονται οι αγρότες. Απαραίτητη είναι η προστασία και η ορθολογική αξιοποίηση του δασικού πλούτου, του εδάφους και του κλίματος της Ελλάδας για παραγωγή πολλαπλασιαστικού υλικού.
     Τέλος υπάρχουν και ζητήματα που τα ανέπτυξε ο προηγούμενος ομιλητής του κόμματός μας, που αφορούν στις συνθήκες ζωής και δουλειάς στο καθήκον της υπαίθρου. Υπάρχουν ζητήματα υγείας, παιδείας, πολιτισμού, έργων υποδομής για τις καλλιέργειες. Πρέπει να υπάρξει αύξηση της σύνταξης, η σύνταξη να φθάσει τουλάχιστον τα 420 ευρώ και η συνταξιοδότηση να γίνεται στα εξήντα για τους άνδρες και στα πενήντα για τις γυναίκες.
     Έρχομαι τώρα σε ορισμένα συγκεκριμένα ζητήματα, κύριε Υπουργέ. Είναι γνωστό ότι η παραγωγή στην Ελλάδα είναι κατακερματισμένη για ιστορικούς λόγους και αυτό είναι το πρόβλημα. Δεν μπορεί ο μικροαγρότης να βγάλει κέρδη τέτοια, που να μπορεί να συνεχίσει τη δραστηριότητά του. 
     Επομένως σωστά το πρόβλημα είναι το να μεγαλώσει η κλίμακα παραγωγής στη χώρα μας και η Ευρωπαϊκή Ένωση, με όλα τα μέτρα που παίρνει και που γίνονται αποδεκτά από τις ελληνικές κυβερνήσεις, πάει προς αυτήν την κατεύθυνση. Όμως ο τρόπος με τον οποίο προωθείται αυτή η διαδικασία, είναι σε βάρος των απλών αγροτών. Και εδώ υπάρχει η διαφωνία μας, ότι αυτή η διαδικασία πρέπει να έχει πρωταγωνιστές τους αγρότες και να βοηθηθούν, ώστε αυτή η συγκέντρωση της γης να γίνεται μέσω παραγωγικών συνεταιρισμών, έτσι ώστε να μπορέσουν να αντιμετωπίσουν και τους ανταγωνισμούς και τις δυσκολίες που σήμερα υπάρχουν.
     Τέτοιος προσανατολισμός δεν υπάρχει. Αντίθετα όλα τα μέτρα που παίρνονται από την Ευρωπαϊκή Ένωση και από τις ελληνικές κυβερνήσεις, πάνε προς την κατεύθυνση της καταστροφής των μικρών και μεσαίων παραγωγών. Δεν υπάρχουν, δεν προβλέπονται εναλλακτικές λύσεις. 
     Επομένως πάει προς την κατεύθυνση της εγκατάλειψης των αγρών και συστηματικά της συγκέντρωσης της γης σε λίγους ιδιώτες, μέχρι να διαμορφωθούν οι συνθήκες με τις τράπεζες, για να έλθει το μεγάλο κεφάλαιο να προωθήσει αυτήν τη διαδικασία. 
     Αυτός είναι ο προσανατολισμός, με τον οποίο εμείς δεν μπορούμε να συμφωνήσουμε. Δεν μπορούμε να συμφωνήσουμε με την καταστροφή των αγροτών. Οι αγρότες πρέπει να είναι οι πρωταγωνιστές αυτής της διαδικασίας και αυτό μπορούν να το πετύχουν μόνο με τη στήριξη του κράτους. Μόνοι τους δεν μπορούν να τα βγάλουν πέρα. Και εκεί είναι η μεγάλη μας διαφωνία γύρω από αυτά τα ζητήματα. 
     Έτσι τα μέτρα της αποδέσμευσης, μερικής ή ολικής, είναι ψευδοδίλημμα. Στοχεύουν ακριβώς στη διαδικασία που σας ανέφερα προηγουμένως: Με την ολική αποδέσμευση οι αγρότες να μην ενδιαφέρονται για την παραγωγή τους, ποια θα είναι δηλαδή η παραγωγή, να εγκαταλείπουν στην τύχη της την παραγωγή και ακριβώς να επιταχύνεται αυτή η διαδικασία, τελικά, εγκατάλειψης. Η μερική αποδέσμευση με μαθηματική ακρίβεια θα φέρει την ολική αποδέσμευση. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Αυτά είναι μέτρα μέχρις ότου ολοκληρωθεί αυτή η διαδικασία, που είναι σε βάρος των αγροτών. Οι εξαγωγικές επιδοτήσεις σταματούν, αυτή η Κυβέρνηση υπέγραψε την προσυμφωνία της ΠΟΕ και φυσικά μ΄ αυτόν τον τρόπο αλλάζουν οι συσχετισμοί και οι εισαγωγές κατακλύζουν τη χώρα μας. 
     Αναφέρθηκαν οι σύντροφοί μου στα προβλήματα με τα δάνεια. Ας μου επιτρέψετε, σχετικά με τα δάνεια και τη δυσκολία των τραπεζών, να υπολογίσουμε το αρχικό ποσό δανειοδότησης. Αυτό είναι ένα μεγάλο ψέμα. Μπορούν οι τράπεζες; Εγώ θα σας έλεγα κάτι. Πάρτε το εξής μέτρο: Όπως δέχεστε αυτό που εμφανίζει η τράπεζα στην τελευταία συμφωνία με τους αγρότες, να δεχθείτε το εξής μέτρο και να δείτε πώς βρίσκουν οι τράπεζες αμέσως τους λογαριασμούς. Να δεχθείτε τη δήλωση των αγροτών σχετικά με τα ποσά που κατ΄ αρχήν έχουν πάρει ως εδώ και να γίνει με βάση αυτό ο λογαριασμός. Θα δείτε πόσες τράπεζες θα βρουν αμέσως τα αρχικά ποσά, προκειμένου να αντιμετωπίσουν αυτήν τη δυσκολία. 
     Αυτό είναι ψευδοδίλημμα. Οι τράπεζες εκμεταλλεύονται τους αγρότες και θα εξακολουθήσουν να τους εκμεταλλεύονται και να τους απομυζούν ό,τι έχουν και δεν έχουν. 
     Τα υπόλοιπα θα τα πω στη δευτερολογία μου, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
     Ο Κοινοβουλευτικός Εκπρόσωπος της Νέας Δημοκρατίας κ. Βύρων Πολύδωρας έχει το λόγο. 
     ΒΥΡΩΝ ΠΟΛΥΔΩΡΑΣ:  Κυρία και κύριοι συνάδελφοι, εξετίμησα πάρα πολύ την επερώτηση των συναδέλφων του Κομμουνιστικού Κόμματος Ελλάδος. Εξετίμησα την επερώτηση και κατά τη θέση των προβλημάτων μάλιστα και κατά τον καταμερισμό του έργου. 
     Κράτησα σημειώσεις. Είχαμε τη γενική εισήγηση από τον κ. Σκοπελίτη, είχαμε τη σπουδή των προϊόντων από τον κ. Τσιόγκα, είχαμε την ασφάλιση και τα ασφαλιστικά ζητήματα από τον κ. Γκατζή, είχαμε την κοινωνιολογία του αγροτικού ζητήματος από τον κ. Χουρμουζιάδη και τα ζητήματα των συνεταιρισμών από τον κ. Τζέκη. Είμαι σωστός; Ήταν άψογη η περιγραφή του προβλήματος του αγροτικού ζητήματος από τους επερωτώντες συναδέλφους.
     ΔΗΜΗΤΡΙΟΣ ΤΣΙΟΓΚΑΣ: Είχαμε και προτάσεις.
     ΒΥΡΩΝ ΠΟΛΥΔΩΡΑΣ: Βεβαίως. 
     Η απάντηση του Υπουργού είχε μία πληρότητα όσον αφορά το πλαίσιο μέσα στο οποίο κινούμεθα και τις δεσμευτικότητες. Είχε μία πληρότητα και μία εγκυρότητα. Όταν, παραδείγματος χάρη, είμαστε υποχρεωμένοι να κάνουμε παρακολούθηση αυτών των υπολογισμών, δηλαδή ότι αν καταβάλλω περισσότερα ή αν παραβιάσω τους όρους όσον αφορά τις ποσότητες και τις επιδοτήσεις, θα έχω πρόστιμα, αυτό γίνεται δώρον-άδωρον. 
     Ο κ. Αλαβάνος, ο Πρόεδρος του Συνασπισμού, σε άλλη συζήτηση είχε πει το ενδιαφέρον μέγεθος, ότι όσο περισσότερο παράγεις βαμβάκι, παραδείγματος χάρη, τόσο χαμηλότερα έρχεται το συνολικό κονδύλιο της επιδότησης. Είπε παραστατικά ότι είναι σαν ένα μαθητή, που όσο καλύτερες επιδόσεις έχει στους βαθμούς τόσο τιμωρείται στην κλίμακα των μαθητών της τάξης.
     Οφείλουμε -και ήταν καλή η απάντηση, για να είμαστε πραγματιστές- να δούμε πώς μπορούμε να βρούμε τρόπους ή «χαραμάδες» ή «μονοπάτια» να περάσουμε μέσα απ’ αυτό το δεδομένο και του Παγκόσμιου Οργανισμού Εμπορίου και της νέας ΚΑΠ. 
     Η Κοινή Αγροτική Πολιτική θέτει τους όρους σ’ ένα σύνολο εθελοντών προσερχόμενων στη σύμβαση. Κανένας δεν είναι «με το στανιό» στην Κοινή Αγροτική Πολιτική της Ευρώπης. Αντιθέτως βλέπουμε να συνωστίζονται στην πόρτα της Κοινής Αγροτικής Πολιτικής, μ’ αυτά τα ελαττώματα που περιγράψαμε, οι νέες χώρες και να δημιουργούν μία αναστάτωση στις ισορροπίες των αγροτοπαραγωγών χωρών. 
     Κύριοι συνάδελφοι, κύριε Υπουργέ, για τη δική μου εκτίμηση των πραγμάτων, θέλω να σας πω ότι δεν είναι λογιστικές μονάδες οι αγρότες, οι Έλληνες αγρότες ή και γενικώς οι Ευρωπαίοι ή του κόσμου οι αγρότες. Για μας τους Έλληνες αγρότες, οι Έλληνες αγρότες είναι οι φύλακες της υπαίθρου, είναι οι «αιμοδότες» των αστικών κέντρων. Εάν αυτό το 16% -το είπε και ο Υπουργός, αλλά το μεγεθύνω εγώ για το παροξύτονο στο πρόβλημα- ή τα πεντακόσιες είκοσι χιλιάδες νοικοκυριά περίπου των εναπομεινάντων αγροτών μας εισρεύσουν στα αστικά κέντρα, θα χάσουν το ρυθμό και τις ισορροπίες τους τα αστικά κέντρα και κατά την παραγωγή και κατά την ανεργία και κατά τις πολεοδομικές υποδομές. Δηλαδή ο συναγερμός τώρα, κύριε Υπουργέ, είναι να απομακρυνθούμε λιγάκι από τις σελίδες των επιδοτήσεων και των προβλέψεων και να μετατεθούμε στις πραγματικές ανάγκες του αγροτικού προβλήματος, πρώτα στον ορισμό και ύστερα στις πραγματικές ανάγκες. 
     Ο αγροτικός πληθυσμός «φυλλοροεί». Η γήρανση είναι πρόσθετο στοιχείο του αγροτικού πληθυσμού. Διάβαζα ότι ο μέσος όρος των κτηνοτρόφων μας, δηλαδή στα αιγοπρόβατα και τα ερίφια, είναι ηλικίας πάνω από εξήντα ετών. Κάτι ανάλογο, στα πενήντα έξι με πενήντα οκτώ χρόνια, κινείται ο μέσος όρος των αγροτών των φυτικών προϊόντων. 
     Η λογική των γεγονότων μας λέει ότι πρέπει να εφαρμόσουμε πολιτικές όχι μόνο για τη δωρεάν άδεια της ΚΑΠ.
     Να απλώσουμε τη φαντασία μας και να δώσουμε δωρεάν ΔΕΗ, δωρεάν έκδοσης άδειας οικοδομής. Θέλει να κτίσει στο χωριό του; Δωρεάν άδεια οικοδομής. Δεν μπορούμε να μένουμε απαθείς όταν πληρώνει την άδεια. 
     (Χειροκροτήματα από την πτέρυγα της Νέας Δημοκρατίας)
     Μάλιστα από την περιφέρεια και από τη νομαρχία να τους δοθούν και πέντε σχέδια –για να είναι εναρμονισμένος και με το αρχιτεκτονικό περιβάλλον, η πτυχή του πολιτισμού που είπε ο κ. Χουρμουζιάδης- για τα αρχιτεκτονικά, ώστε να είναι προσαρμοσμένα στην παράδοση, στον πολιτισμό και στην κουλτούρα του χωριού,  της περιοχής και να δοθούν όσες περισσότερες διευκολύνσεις, για να κτίσει. Και άμα κτίσει, θα αγαπήσει και θα πάει ή ως επισκέπτης ή και ως συστηματικός αγρότης. 
     ΑΝΑΣΤΑΣΙΟΣ ΚΑΡΑΜΑΡΙΟΣ: Μέχρι τώρα δεν πληρώνουν τις άδειες για αποθήκες. 
     ΒΥΡΩΝ ΠΟΛΥΔΩΡΑΣ: Το είπε ο Υπουργός, για στάβλους και αποθήκες. 
     ΠΡΟΕΔΡΕΥΩΝ (Ιωάννης Τραγάκης): Είναι ενδιαφέρουσα η πρότασή σας κύριε Πολύδωρα.
     ΒΥΡΩΝ ΠΟΛΥΔΩΡΑΣ: Μιλούμε για πραγματική ενίσχυση, που είναι δίπλα από την ΚΑΠ. Δεν είναι ανάγκη να είμαστε απέναντι. Αποδεχόμαστε αυτήν τη βασική πρόνοια, το σχέδιο της Κοινής Αγροτικής Πολιτικής και από εκεί και πέρα προχωρούμε στα περισσότερα.
     Και θέλω να απαντήσω αναφορικά με δύο παρατηρήσεις-απαντήσεις του κυρίου Υπουργού, τις οποίες πρέπει να επαινέσετε και εσείς, που θέσατε τόσο θαυμάσια το πρόβλημα, του κομμουνισμού.
     Πλήρωσε τις αποζημιώσεις του 2001, 2002 και 2003. Δεν αντέχουν οι προϋπολογισμοί για εξοφλήσεις τέτοιων συσσωρευμένων χρεών. Και πρέπει να σημειώσουμε ένα εύγε προς την Κυβέρνηση για τα πανωτόκια και τις ρυθμίσεις. 
     Η δέσμευσή μας ήταν να μην πληρώσει πάνω από το διπλάσιο του αρχικού κεφαλαίου. Και παρατηρούμε τους συμμορφωμένους προς την παλιά ρύθμιση να έχουν πληρώσει τρεις και τέσσερις φορές, να έχουν ένα μερικό υπόλοιπο και να μην περιλαμβάνονται μέσα στη ρύθμιση των πανωτοκίων. Πρέπει να το ξαναδούμε. Και ευτυχώς ο κ. Καραμανλής είπε, θα το ξαναδούμε και αυτό, γιατί όλα συνδέονται με τα ταμειακά. Δεν είναι απλώς δημοσιονομικά. Είναι ταμειακά πλέον. Και δεν κάνει να λέμε τώρα τους αριθμούς των άδειων ταμείων σ’ αυτήν τη συζήτηση. 
     Το ισοζύγιο πληρωμών. Ποιος μπορεί να αντιλέξει ότι έχουμε τη χειρότερη –και το είπαν παραστατικότατα οι συνάδελφοι του ΚΚΕ- σχέση εγχώριας παραγωγής προς εγχώρια κατανάλωση. Πουθενά στον κόσμο δεν υπάρχει τέτοια ανισόρροπη σχέση εγχώριας παραγωγής προς εγχώρια κατανάλωση. Τους αριθμούς τους είπαμε. Το έλλειμμα σε τελική μέτρηση είναι 2.000.000.000 ευρώ η ζημιά στη σχέση του ισοζυγίου πληρωμών. 
     Πώς μπορούμε να μείνουμε απαθείς στην κατάσταση όχι του εισοδήματος που είπε ο κ. Κολοζώφ με τον διαφορετικό παρονομαστή, αλλά με την ενίσχυση του εισοδήματος όχι ευθέως για τα αγαθά; Πρέπει να επαινέσουμε την Κυβέρνηση που έφερε σε καλό λογαριασμό τα τρία, τέσσερα βασικά αγαθά σήμερα και του χρόνου θα είναι καλύτερες οι συνθήκες. Δηλαδή, βαμβάκι, καπνός, ελαιόλαδο. Δεν είχε πολύ πρόβλημα το λάδι, αλλά υπήρχε κάποιο θέμα με τις παγιδεύσεις και τους ελέγχους. Είχε θεαματικά αποτελέσματα η υπόθεση του λαδιού. Δηλαδή ξαφνικά από τους εξακόσιες χιλιάδες ελαιοπαραγωγούς, το αποτέλεσμα της επαλήθευσης είναι να έχουμε πεντακόσιες χιλιάδες ελαιοπαραγωγούς. 
     Η σπουδή του αγροτικού ζητήματος είναι επιβεβλημένη με τη στήριξη του αγρότη με παράλληλες και παράπλευρες ενισχύσεις και ωφέλειες, όχι στο σχήμα παραγωγή-πρόβλεψη από την Κοινή Αγροτική Πολιτική - επιδότηση αλλά με το στόχο να σταθούμε δίπλα, στον αγρότη, να τον ενισχύσουμε ουσιαστικά, τον αγρότη της γης, τον κτηνοτρόφο στα αιγοπρόβατα, τον αλιέα, τον ψαρά. Να σταθούμε δίπλα γιατί αυτόν τον πληθυσμό τον χρειαζόμαστε να είναι εκεί. Και για να είναι εκεί, πρέπει να συμπληρωθεί όλο το σκεπτικό που ανέπτυξε ο κ. Χουρμουζιάδης. Δεν βρίσκουν γυναίκα σε τελευταία ανάλυση! Και έχουμε κωμικά ή ιλαροτραγικά παράδοξα, να κάνει εισαγωγή νυμφών κάποιος δήμαρχος για τους νέους άγαμους αγρότες! 
     Θέλω ειλικρινώς να συγχαρώ τους επερωτώντες συναδέλφους του ΚΚΕ για την άρτια περιγραφή του προβλήματος. Να εκφράσω την ικανοποίησή μου για τις απαντήσεις που έδωσε ο Υπουργός και να διατυπώσω, όσο γίνεται περισσότερο, την πίεση και την απαίτηση από πλευράς κοινοβουλευτικής Πλειοψηφίας προς την Κυβέρνησή μας για το ότι ο αγρότης είναι άξιος υποστηρίξεως γιατί ο σκοπός τον οποίο υπηρετεί γίνεται δημοσίου συμφέροντος, δημοσίου ενδιαφέροντος σκοπός και όχι σκοπός εξυπηρέτησης ενός πολίτη.
     Θα έλεγα ότι εν μικρογραφία το αγροτικό ζήτημα εδώ μοιάζει με τη διεύρυνση της Ευρώπης. Δηλαδή όσον αφορά τους δεκαπέντε της Ευρώπης, προ του κινδύνου του ορατού της εισβολής των οικονομικών μεταναστών από τους άλλους δέκα, για την ακρίβεια από τους άλλους οκτώ, εξαιρώ την Κύπρο και τη Μάλτα, διότι είχαν πιάσει το επίπεδο, κάνει διεύρυνση και μεταθέτει τους πόρους, την υποστήριξη και την ενέργειά της η Ευρώπη των δεκαπέντε στους άλλους οκτώ, για να αποκλείσει ακριβώς αυτήν την εισροή των οικονομικών μεταναστών στους δεκαπέντε. Εν μικρογραφία, το σχήμα για την ανάγκη στήριξης της υπαίθρου παρίσταται μ΄ αυτήν την αναλογία που σας μεταφέρω. 
     Σας ευχαριστώ. 
     (Χειροκροτήματα από τη Νέα Δημοκρατία)
     ΠΡΟΕΔΡΕΥΩΝ (Ιωάννης Τραγάκης): Ο κ. Αργύρης έχει το λόγο. 
     ΕΥΑΓΓΕΛΟΣ ΑΡΓΥΡΗΣ: Ευχαριστώ, κύριε Πρόεδρε. Φαίνεται ότι η τοποθέτηση του Κοινοβουλευτικού Εκπροσώπου της Νέας Δημοκρατίας, δημιούργησε μεγαλύτερη πολιτική σύγχυση. Αφού ευχαρίστησε πρώτα το Κομμουνιστικό Κόμμα για την επερώτηση, σαφώς διέκρινε και αυτός αυτό που διακρίναμε και εμείς κατά την ανάγνωση πρώτα της επερώτησης, αλλά και από τα ακούσματα των συναδέλφων, ότι μάλλον προς το ΠΑΣΟΚ είναι η επερώτηση και λιγότερο προς την Κυβέρνηση.
     Πρέπει να τονίσω και προς το Κομμουνιστικό Κόμμα, αλλά και προς την Κυβέρνηση, ότι η μεν Κυβέρνηση έχει ένα χρόνο και το Κομμουνιστικό Κόμμα πρέπει να καταλάβει ότι έχει αλλάξει η κυβέρνηση στον τόπο. Βέβαια κατανοώ ότι υπάρχει μια σύγχυση και για ένα άλλο λόγο. Γιατί δεν μπορεί κανείς να το ερμηνεύσει διαφορετικά και να δει ότι μπαίνουν στην ίδια ζυγαριά, όταν μίλησε για το εισόδημα και για τις τιμές των προϊόντων, δηλαδή ότι με 360 δραχμές το βαμβάκι με το κακό ΠΑΣΟΚ είναι το ίδιο με τις 255 με τη Νέα Δημοκρατία σήμερα. Όπως επίσης και για τη ντομάτα, ότι οι 18 δραχμές το κιλό με την κακιά κυβέρνηση του ΠΑΣΟΚ είναι το ίδιο με τις 4 δραχμές σήμερα. Νομίζω ότι αυτά τα πράγματα πρέπει να ξεκαθαριστούν. 
     Το Κομμουνιστικό Κόμμα έχει μια πάγια διαχρονική θέση έναντι της Ευρωπαϊκής Ένωσης, αλλά εδώ μιλάμε και για πολιτική διαχείριση. Λέμε, λοιπόν, ότι υπάρχει στη χώρα Κυβέρνηση και η Κυβέρνηση πρέπει να καταλάβει ότι έχει την ευθύνη και δεν την έχει το ΠΑΣΟΚ που κυβερνούσε πριν. 
     Και θα ήθελα εδώ να πω ότι έτσι δίνεται ένα άλλοθι στην Κυβέρνηση να πιστεύει ότι και η ίδια έχει περίοδο χάριτος, παρ’ όλο που δεν τη ζήτησε κατά τις προγραμματικές δηλώσεις, δηλαδή αφού γίνονταν και επί ΠΑΣΟΚ κακά πράγματα και δεν γίνονταν καλά πράγματα, μπορεί να συνεχίζεται η κατάσταση και για τη σημερινή Κυβέρνηση. 
     Τι άλλο διαπιστώσαμε σήμερα; Διαπιστώσαμε κατ’ αρχήν μια μεγάλη απόσταση. Μια απόσταση, δηλαδή μεταξύ των προεκλογικών δεσμεύσεων και λόγων που έλεγε προς τους αγρότες η Νέα Δημοκρατία, μ΄ αυτά που πράττει σήμερα. Και πώς διαπιστώνονται αυτά; Θα ήθελα ειλικρινά να τα δούμε με μια καλόπιστη διάθεση. Η Νέα Δημοκρατία έλεγε προεκλογικά ότι «θα αυξήσουμε το εισόδημα των αγροτών, έχουμε ολοκληρωμένο πρόγραμμα για τον αγροτικό τομέα και δεν θέλουμε καμία περίοδο χάριτος», ομιλία και του Υπουργού αλλά και του Πρωθυπουργού στις προγραμματικές δηλώσεις.
     Σήμερα η Νέα Δημοκρατία παραδέχεται ότι υπάρχει κάποιο πρόβλημα, αλλά λέει ότι φταίει το ΠΑΣΟΚ και οι κακοί κανονισμοί. Όμως παράλληλα, ενώ αναγνωρίζει το πρόβλημα και ότι υπάρχει μείωση του αγροτικού εισοδήματος, ο κύριος Υπουργός ανακοινώνει ότι υπάρχει αύξηση στο αγροτικό εισόδημα. Δεν υπάρχει εδώ αντίφαση; Θέλετε να πούμε ότι κάποιος λέει την αλήθεια και κάποιος δεν τη λέει, για να μην πούμε ότι λέει ψέματα; Ας πάμε, λοιπόν, να δούμε τι ακριβώς συμβαίνει. 
     Δεν είναι, λοιπόν, ψέμα, όταν λέει κάποιος ότι αυξήθηκε το εισόδημα και έφερα δύο παραδείγματα από δυο προϊόντα, που σήμερα μένει το 35% περίπου της ποσότητας και δεν παραλαμβάνονται από τις βιομηχανίες; Δηλαδή έχει εισόδημα κάποιος παραγωγός σήμερα, όταν είναι τα σιτάρια του απούλητα και σε λίγο θα συγκεντρώσει και τη νέα σοδιά; Αυτό δεν έχει ξανασυμβεί στα χρονικά. 
     Άρα, λοιπόν, εδώ θα πρέπει να δούμε ακριβώς ποιος λέει αλήθεια και ποιος λέει ψέματα. Εμείς λέμε ότι δεν λέει αλήθεια ο Υπουργός, όταν λέει ότι αυξήθηκε το αγροτικό εισόδημα. Ακούσαμε τον Υπουργό, νόμιζε κάποιος ότι δεν υπάρχει κοινοβουλευτικός έλεγχος, ότι βρισκόμαστε σε μια ημερίδα. Διαπιστώνουμε, παρευρισκόμαστε και χαιρετίζουμε. Και αυτό επιβεβαιώθηκε από μία αντίφαση του Κοινοβουλευτικού Εκπροσώπου. Στην αρχή υπάρχει μία προσγείωση: «Ξέρετε κάτι, τι είναι αυτά που μας ζητάτε τώρα; Δεν μπορούν  να συμβούν αυτά». Ξεχάσατε ότι ήσασταν στο ίδιο πανό κάτω από το Κομμουνιστικό Κόμμα και παλεύατε μαζί και λέγατε αυτά τα πράγματα, αλλά τότε ήταν προεκλογικά. Προσγειώθηκε ο κ. Πολύδωρας σαν Κυβέρνηση και λέει: «κοιτάξτε, δεν μπορούν να συμβούν αυτά τα πράγματα». Όμως παρασύρθηκε μετά, γιατί δεν μπόρεσε να ξεχάσει τον αντιπολιτευτικό του λόγο και άρχισε να μοιράζει δωρεάν άδειες στα χωριά. Θα βρει νύφες για τους αγρότες που δεν έχουν γυναίκες ή το αντίστοιχο, θα βρει άνδρες για τις αγρότισσες κ.ο.κ.. Μήπως τελικά θα ξαναμπούμε σε καμιά προεκλογική περίοδο και δεν το έχουμε πάρει χαμπάρι; Γιατί μου φαίνεται ότι τα αδιέξοδα είναι πάρα πολύ μεγάλα. Αλλά δεν μπορεί να συνεχίζεται αυτή η μεγάλη σύγχυση.
     Να πάμε τώρα στη συνέχεια αυτών που έλεγα πριν και για το θέμα αν λέει κάποιος αλήθεια και ποιος λέει αλήθεια. Μεγάλη συζήτηση για τα πανωτόκια. Είναι, δηλαδή, αυτά δέσμευση; Είναι, δηλαδή, λύση οριστική των πανωτοκίων, που έλεγε ο κύριος Πρωθυπουργός στις προεκλογικές του ομιλίες; Δηλαδή έκαναν αιτήσεις εκατόν είκοσι πέντε χιλιάδες αγρότες, για να μπορέσουν να ρυθμίσουν αυτά τα πανωτόκια. Και μόλις είκοσι πέντε χιλιάδες είναι στην ένταξη προς ρύθμιση. Λοιπόν, αυτό είναι οριστική λύση του προβλήματος; Οι υπόλοιποι εκατόν δεκαπέντε χιλιάδες τι θα γίνουν;
     Άρα, λοιπόν, δεν λέμε ούτε τώρα την αλήθεια, παρ΄ όλο που είπε πριν ο Υπουργός: «Τι να κάνουμε; Καλή ή κακή,  αυτή είναι η ρύθμιση που γίνεται, δεν έχουμε να κάνουμε τίποτε περισσότερο. Όμως αυτά τα ανέξοδα τα λόγια τα μεγάλα, είναι αυτά που σήμερα δημιουργούν και τη μεγάλη αναστάτωση. Και ξέρετε, η ψαλίδα ανοίγει μεταξύ αυτών που έλεγα στην αρχή, των προεκλογικών λόγων και των πράξεων της Κυβέρνησης. Και ανοίγει επικίνδυνα και δημιουργείται μία σύγχυση στο χώρο, γιατί δεν έχουν καμία σχέση μ’ αυτά που έλεγαν προεκλογικά. 
     Μιλήσαμε για τις αποζημιώσεις, για τον ΕΛΓΑ. Άκουσα μάλιστα -και με περίσσιο πολιτικό θράσος- να λέει ότι είχε αφήσει απλήρωτα το ΠΑΣΟΚ από το 2001 τα ΠΣΕΑ. Ποια εννοεί, κύριε Υπουργέ; Εννοεί την τρίτη ή τέταρτη δόση που έχει υποχρέωση, με βάση τον κανονισμό, να πληρώσει και που θα πληρωνόταν τη φετινή χρονιά; Δεν ήταν όλες οι πληρωμές κατοχυρωμένες είτε με δανεισμό είτε με επιχορήγηση από το κράτος; Ή όπου δεν μπόρεσε το κράτος από τον προϋπολογισμό να δώσει τα χρήματα, υπήρχε η εγγύηση του ελληνικού δημοσίου και πλήρωνε τα επιτόκια το κράτος; Πάλι και αυτό,  αν θέλετε,  το ΚΚΕ το έβαζε πάντα, ότι υπάρχει πρόβλημα με τον προϋπολογισμό του ΕΛΓΑ. Αλλά είχε ξεκαθαρίσει τους λογαριασμούς το ΠΑΣΟΚ με το θέμα αυτών των αποζημιώσεων.
     Και λέτε εδώ ότι δεν είπαμε  εμείς ποτέ ότι θα δίνουμε γρήγορα τις αποζημιώσεις και δεν έχουμε πει ποτέ ούτε για τρίμηνο. Γιατί το βάλατε στα ψιλά γράμματα στο προεκλογικό σας πρόγραμμα, το οποίο δεν ήταν προεκλογικό, γιατί άλλο είναι το προεκλογικό και άλλο το μετεκλογικό πρόγραμμα που κυκλοφορείτε. Τότε τι είναι αυτό που έλεγε ο κ. Καραμανλής στην Άμφισσα; Είναι ανάγκη να αλλάξει ο κανονισμός του ΕΛΓΑ, ώστε να καλυφθούν όλοι οι κίνδυνοι, αλλά και να καταβάλλονται οι αποζημιώσεις εντός τριμήνου. Για κάθε καθυστέρηση ο ΕΛΓΑ πρέπει να πληρώνει έντοκα. Είναι ζήτημα ουσίας, στοιχειώδους σεβασμού στον πολίτη. 
     Αυτό κάνατε, κύριε Υπουργέ; Πληρώνετε δηλαδή σε τρεις μήνες; Και επειδή έχουν πάει και μέχρι έξι και επτά μήνες, πήγατε στη Λάρισα και την επανασπορά σε λίγο βαμβάκι την πληρώσατε, για να δείξετε ότι την πληρώνετε σε τρεις μήνες. Για το αν έχετε πληρώσει στον κόσμο τις ζημιές τις οποίες έχουν πάθει, δεν τις έχετε πληρώσει. Γι’ αυτό, λοιπόν, πρέπει να δείτε ακριβώς, γιατί κάθε μέρα και η φθορά και η αξιοπιστία καταρρακώνεται. Και νομίζω ότι δεν είναι σωστό.
     Δεν μπορεί, δηλαδή, να απογοητεύεται τόσο γρήγορα ο ελληνικός λαός ούτε και οι αγρότες, όταν δίνουν τη δυνατότητα σε μια κυβέρνηση με 45%, να απογοητεύονται τόσο γρήγορα μέσα σ΄ ένα χρόνο. Δεν είναι καλό -αν θέλετε- και για τη δημοκρατία και για τη λειτουργία μας. Δεν χαιρόμαστε γι’ αυτό που συμβαίνει. Οπωσδήποτε, όμως, είναι μεγάλη η ανησυχία μας γι’ αυτά που συμβαίνουν σήμερα στη χώρα μας. 
     Μιλάμε για την ανταγωνιστικότητα. Πολύ μεγάλη κουβέντα. Η παγκοσμιοποίηση είναι πάρα πολύ σκληρή. Οι αγρότες ζουν πρώτοι στο πετσί τους την παγκοσμιοποίηση. Μπορεί να μένουν απούλητα τα δικά τους προϊόντα και δίπλα, στα super-markets, να πουλιούνται προϊόντα από άλλες χώρες. Άρα είναι μια πολύ μεγάλη υπόθεση. Και θα πρέπει οπωσδήποτε να περάσουμε την νοοτροπία ότι θα πρέπει να μπορούν τα προϊόντα να βρίσκουν και αγορές. 
     Επαίρεστε ότι έχετε κάνει αύξηση της απορρόφησης του Γ΄ Κοινοτικού Πλαισίου Στήριξης. Μα, εσείς δεν κάνατε ούτε μια νέα προκήρυξη. Πώς είναι δυνατόν αυτό το κακό ΠΑΣΟΚ, αυτή η κακή κυβέρνηση να τα είχε κάνει όλα λάθος; Πάντα, οτιδήποτε σωστό, έχει γίνει από εσάς και για ότι δεν είναι σωστό φταίνε οι προηγούμενοι; Μα, δεν έχετε προκηρύξει ούτε ένα μέτρο. Δεν κάνατε ούτε μια νέα προκήρυξη. Κάνατε νέα προκήρυξη για τα σχέδια βελτίωσης; Κάνατε προκήρυξη για τη μεταποίηση; Κάνατε προκήρυξη για τους νέους αγρότες; Λέτε ότι φτιάχνετε τους νέους κανονισμούς και τα υπόλοιπα. 
     Πρέπει, λοιπόν, να κάνω μια παρατήρηση για το θέμα των επιδοτήσεων. 
     ΠΡΟΕΔΡΕΥΩΝ (Ιωάννης Τραγάκης): Και τελειώνετε μ’ αυτό.
     ΕΥΑΓΓΕΛΟΣ ΑΡΓΥΡΗΣ: Τελειώνω μ’ αυτό, κύριε Πρόεδρε, παρ’ ότι θα μπορούσατε να είστε πιο ελαστικός.
     ΠΡΟΕΔΡΕΥΩΝ (Ιωάννης Τραγάκης): Είμαι, όσο το επιτρέπει ο χρόνος. 
     ΕΥΑΓΓΕΛΟΣ ΑΡΓΥΡΗΣ: Λέτε, λοιπόν, για τις επιδοτήσεις. Μα, κύριε Υπουργέ, διευκόλυνση κάνατε και δώσατε προκαταβολή της προκαταβολής. Λέτε ότι νοικοκυρεύετε και διαχειρίζεστε σωστά τα οικονομικά πράγματα -γιατί είναι οικονομικά του Έλληνα φορολογούμενου- αλλά ξέρετε ότι έχετε παραβιάσεις. Σας έχει ήδη ζητήσει η Ευρωπαϊκή Ένωση να της πείτε πώς πληρώνετε. Και είπατε ότι δεν έχει επιβάρυνση ο αγρότης. Δεν έχει επιβάρυνση ο Έλληνας φορολογούμενος; Τζάμπα σας την έκανε τη δουλειά η Αγροτική Τράπεζα; Τζάμπα έκανε αυτή τη δουλειά; Δεν την έκανε με χρήματα του ελληνικού λαού; Δεν είναι με επιβάρυνση; Και στο κάτω-κάτω γιατί πρέπει να επιβαρυνθεί ο ελληνικός λαός και ο αγρότης συνάμα, για δουλειά την οποία θα έπρεπε να είχατε κάνει; Δεν έπρεπε να είχατε κάνει τους ελέγχους και να πληρώσετε κανονικά; 
     Και κλείνω, με την παρέκκλιση του Προέδρου και τον ευχαριστώ. Σας το είπαν και οι συνάδελφοι του Κομμουνιστικού Κόμματος. Το κακό ΠΑΣΟΚ και η προηγούμενη κακή κυβέρνηση, όπως την ονομάζετε, έδινε 30 ευρώ αύξηση στον ΟΓΑ, η οποία ήταν μικρή. Κάποιοι την ονόμασαν και ψίχουλα. Εγώ να δεχθώ ότι πράγματι ήταν ψίχουλα. Τα 12 ευρώ τι είναι; Δεν είναι εμπαιγμός και κοροϊδία; Δεν τα αφήνατε; Τι τους κοροϊδεύετε τους ανθρώπους; Γιατί άλλα τους λέγατε προεκλογικά. Πήγαινε ο Πρόεδρος του ΠΑΣΟΚ να βγάλει μια ομιλία και μετά πήγαινε από πίσω ο κ. Καραμανλής σε άλλη ομιλία και έκανε πλειστηριασμό, πόσο θα αυξήσει τις συντάξεις του ΟΓΑ. 
     Γι’ αυτό, λοιπόν, όσο είναι καιρός, κύριε Υπουργέ, αλλάξτε αυτήν τη ρότα. Δεν είναι καλό ούτε για την εθνική μας οικονομία, αλλά πολύ περισσότερο δεν είναι καλό για τους αγρότες. Υπάρχει χρόνος, προσπαθήστε να αλλάξετε αυτή σας την πολιτική. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
     Η συνάδελφος, η κ. Ξηροτύρη έχει το λόγο. 
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε. Κύριοι συνάδελφοι, είναι γεγονός ότι ο πρωτογενής τομέας στην Ελλάδα βρίσκεται σε σοβαρότατη κρίση που φέτος εκδηλώνεται με ιδιαίτερη οξύτητα αφού έχει πλήξει σχεδόν όλα τα αγροτικά προϊόντα. 
     Η νέα Κοινή Αγροτική Πολιτική δημιουργεί νέα αδιέξοδα για την ελληνική γεωργία που θα οδηγήσουν σε επιδείνωση της κατάστασης του πρωτογενή τομέα και των αγροτών. Ιδιαίτερα θα πλήξουν τη μικρή και μεσαία οικογενειακή εκμετάλλευση που αποτελεί και τον πυρήνα του αγροτικού χώρου. 
     Η επερώτηση θέτει ουσιαστικά ζητήματα. Και κυρίως οι συνάδελφοι από το Κομμουνιστικό Κόμμα Ελλάδος εκφράζουν την ανησυχία τους για τη συνεχιζόμενη όπως λένε -και έτσι είναι- αντιαγροτική πολιτική. Το γενικότερο ζήτημα που τίθεται και από τη δική μας κριτική είναι τα θέματα που εισάγει η νέα Κοινή Αγροτική Πολιτική. Τι συμβαίνει με αυτή; Τι κυριαρχεί σε αυτή; Κυριαρχεί αφ’ ενός η αποσύνθεση και αφ’ ετέρου η εφαρμογή ορθών περιβαλλοντικών πρακτικών. 
     Για την αποσύνθεση και μάλιστα στην περίπτωση της ολικής αποσύνθεσης το ΠΑΣΟΚ απάντησε εύκολα. Θέλει την ολική αποσύνθεση. Η Νέα Δημοκρατία συσκέπτεται ακόμα. Η ειλικρινής αιτιολόγηση της αναθεώρησης θα πρέπει να γνωστοποιεί τα εξής στοιχεία: η απόφαση της Ευρωπαϊκής Ένωσης είναι να περιορίσει την ποσοστιαία συμμετοχή των γεωργικών δαπανών στον προϋπολογισμό. 
     Ας μην κρυβόμαστε. Απόφασή της είναι να μην αυξήσει το πλαφόν της εισφοράς των κρατών-μελών στον προϋπολογισμό πάνω από 1,27% του ΑΕΠ. 
     Παρά τις πρόσθετες δαπάνες λόγω διεύρυνσης, εισάγεται μία περιορισμένη διάταξη των δαπανών για τη γεωργία ώστε να μη θιγούν υπερβολικά οι μεγάλες γεωργικές εκμεταλλεύσεις της Ευρώπης, που πραγματικά θα εξακολουθούν να απολαμβάνουν τη μερίδα του λέοντος στις ενισχύσεις.
     Τι θα θέταμε στη συζήτηση για την Κοινή Αγροτική Πολιτική; Θα τη δούμε βραχυπρόθεσμα ή μακροπρόθεσμα; Θα τη δούμε από τη σκοπιά του μεμονωμένου και ηλικιωμένου πλέον παραγωγού ή θα τη δούμε από τη σκοπιά της γεωργικής οικονομίας της χώρας μας; 
     Κύριοι συνάδελφοι, αν οι γεωργοί πάψουν να παράγουν, επειδή οι τιμές της ελεύθερης αγοράς δεν θα καλύπτουν το κόστος, τότε η χώρα θα έχει να αντιμετωπίσει όχι μόνο τη διεύρυνση του ελλείμματος του εμπορικού ισοζυγίου γεωργικών προϊόντων, αλλά και την εγκατάλειψη πολλών αγροτικών περιοχών. Και τότε -και νομίζω ότι το παραδέχθηκαν όλοι και οι συνάδελφοι από το ΚΚΕ το τονίζουν αυτό αλλά και ο Κοινοβουλευτικός Εκπρόσωπος- ακόμη περισσότερο θα διαρραγεί ο παραγωγικός και κοινωνικός ιστός της χώρας. Δεν είναι δυνατόν η χώρα να ζήσει με εγκαταλελειμμένη ύπαιθρο. Τα κέντρα δεν μπορούν να στηρίξουν πλέον καμία δραστηριότητα της χώρας. Μόνο ανεργία παράγουν.
     Θα ήθελα πριν μπω στα ζητήματα που θέτει η επερώτηση, να βάλω δύο θέματα τα οποία δεν θέτει. Διότι έχουμε συζητήσει αρκετές φορές αυτόν τον καιρό, λόγω των οξυμένων προβλημάτων, τα ζητήματα και τα προβλήματα της ελληνικής γεωργίας.
     Το πρώτο ζήτημα: Είναι γεγονός, κύριοι συνάδελφοι, ότι είναι πολύπλοκο το σύστημα εφαρμογής της νέας ΚΑΠ. Ξεπερνά κατά πολύ τις δυνατότητες της χώρας όσον αφορά στους τομείς οργάνωσης και στους μηχανισμούς. Η υφιστάμενη κατάσταση στο Υπουργείο, στους οργανισμούς και στις ανώνυμες εταιρείες του Υπουργείου είναι απογοητευτική. Οι ευθύνες της κυβέρνησης του ΠΑΣΟΚ είναι γνωστές. Τις έχουμε συζητήσει. 
     Εδώ, όμως, κύριε Υπουργέ, υπάρχουν και δικές σας ευθύνες. Υπάρχει καθυστέρηση. 
     Είπατε, απαντώντας στους επερωτώντες συναδέλφους, ότι η χώρα είναι δεσμευμένη από την Κοινή Αγροτική Πολιτική κλπ. Για ορισμένα, όμως, θέματα λειτουργίας αυτής της δύσκολης, της σκληρής Κοινής Αγροτικής Πολιτικής πρέπει να ενισχύσει τους μηχανισμούς της. Και αυτό δεν το κάνει. Η χώρα μας, οι υπηρεσίες, οι μηχανισμοί, οι φορείς των αγροτών είναι απροετοίμαστοι για να ανταποκριθούν στους όρους και στις προϋποθέσεις αυτής πράγματι της σκληρής ΚΑΠ. Μερικοί, δε, απ’ αυτούς τους όρους και τις προϋποθέσεις έχουν αρχίσει ήδη.
     Θα μου πείτε ότι η διάλυση του Υπουργείου είναι έργο της προηγούμενης κυβέρνησης. Και η νέα, όμως, πολιτική ηγεσία του Υπουργείου στέκεται αμήχανη και δεν παίρνει αποφάσεις παρά τις αρχικές διακηρύξεις και την πομπώδη αλλαγή του τίτλου. Εννέα μήνες μετά και ο νέος τίτλος δυστυχώς παραμένει άνευ περιεχομένου. Το κύριο πρόβλημα του Υπουργείου είναι το πώς θα συνεργαστούν οι υπηρεσίες στα τρία διοικητικά επίπεδα. 
     Η προηγούμενη μεταρρύθμιση, η προηγούμενη αλλαγή απέτυχε παταγωδώς. Από την άλλη πλευρά υπάρχει -και το έχουμε τονίσει και άλλη φορά- μία αντισυνταγματική, για εμάς, τροπολογία που μετέταξε χιλιάδες υπαλλήλους του Υπουργείου στις Νομαρχιακές Αυτοδιοικήσεις. Τώρα μαλώνετε μεταξύ σας, τα δύο μεγάλα κόμματα, αν καταγράφουν καλά ή αν δεν καταγράφουν καλά τα στοιχεία της παραγωγής κ.ο.κ..
     Αυτή η κατάσταση, που έχει δημιουργηθεί, πρέπει να αλλάξει. Ιδρύθηκαν και λειτουργούν πολλοί οργανισμοί και ανώνυμες εταιρείες στο Υπουργείο. Αυτές αποδυνάμωσαν και αποδιοργάνωσαν τις υπηρεσίες τους, χωρίς να παράγεται το αναμενόμενο έργο με σημαντικές αρνητικές επιπτώσεις στην αγροτική έρευνα και στην εκπαίδευση των αγροτών. 
     Ένα δεύτερο μεγάλο ζήτημα, μία σοβαρή παράλειψη -πιστεύουμε από απλή αβλεψία και όχι λόγω υποτίμησης- αποτελεί η αγροτική έρευνα στον τόπο μας. Δυστυχώς, συνεχίζεται η ίδια πολιτική. Και το ΕΘΙΑΓΕ κινδυνεύει να μετατραπεί από αυτοδιοικούμενος οργανισμός σε μία απλή διοικητική υπηρεσία του Υπουργείου.
     Το κύριο όμως πρόβλημα του ΕΘΙΑΓΕ...
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Θέλω κι εγώ λίγο χρόνο παραπάνω, κύριε Πρόεδρε.
     ...είναι ότι δεν συνδέονται τα όποια ερευνητικά προγράμματα με τους στόχους του Υπουργείου, ούτως ώστε να εξυπηρετηθούν οι ανάγκες της ελληνικής γεωργίας και ιδιαίτερα αυτές που προκύπτουν από την αναγκαστική εφαρμογή της νέας ΚΑΠ.
     Από τα θέματα της επερώτησης:
     Η Κυβέρνηση είχε εξαγγείλει πράγματι μέσα στην τετραετία αύξηση της αγροτικής σύνταξης από 200 σε 330 ευρώ. Αυτό σημαίνει 30 ευρώ κάθε χρόνο, όμως ο κ. Αλογοσκούφης έχει ανακοινώσει τα 12 ευρώ. Επομένως η Κυβέρνηση αποδεικνύεται απλά αφερέγγυα σε σχέση με τις προεκλογικές της δεσμεύσεις. Οι ασφαλισμένοι αγρότες θα έχουν και άλλη απώλεια στη σύνταξή τους. Με το συμψηφισμό της πρόωρης σύνταξης και της κατώτερης βασικής σύνταξης γήρατος του ΟΓΑ υπολογίζεται ότι θα χάνουν από τη σύνταξή τους μέχρι και 110 ευρώ το 2016.
     Θέλω να αναφερθώ στη μεγάλη αρνητική σημασία που έχει η κατάρρευση και η αναξιοπιστία του συνεταιριστικού κινήματος σε εποχές που έπρεπε να παίξει σημαντικό ρόλο. Η κομματικοποίηση και η χειραγώγησή του από τα δύο μεγάλα κόμματα το οδήγησαν στην απαξίωσή του. Θέλουμε κίνητρα του αναπτυξιακού νόμου να ισχύσουν και για τους συνεταιρισμούς. Έχουμε θέσει κατ’ επανάληψη το ζήτημα της ενίσχυσης των ομάδων παραγωγών και τη σύνταξη των δραστηριοτήτων τους, προς το συμφέρον των μικρομεσαίων παραγωγών. 
     Και στην ασφάλιση της αγροτικής παραγωγής η Κυβέρνηση αποδεικνύεται αναξιόπιστη. Ως αντιπολίτευση είχε στηρίξει και αυτή την ανάγκη επιχορήγησης του ΕΛΓΑ από τον κρατικό προϋπολογισμό. Σήμερα υποχρεώνεται να διαχειριστεί έναν υπερχρεωμένο οργανισμό. Η Νέα Δημοκρατία και το ΠΑΣΟΚ την τελευταία δεκαπενταετία έχουν κατά νου την ιδιωτικοποίηση των εταιρειών μετοχικού ενδιαφέροντος της ΑΤΕ. Οι τελευταίες εξελίξεις στη «ΣΕΒΑΘ» είναι ενδεικτικές. Όσον αφορά το μέλλον της «ΔΩΔΩΝΗΣ», που μας απασχόλησε πρόσφατα, θεωρούμε ότι πρέπει να συνεχίσει να εξυπηρετεί τα συμφέροντα των παραγωγών και της περιοχής.
     Θα ήθελα να πω ότι δεν είναι σίγουρο, κύριε Υπουργέ, ότι έχουμε εξασφαλίσει την απορρόφηση των κονδυλίων. Η έκτη επιτροπή παρακολούθησης του προγράμματος το Νοέμβριο είχε κρούσει τον κώδωνα κινδύνου. Έχουν γίνει κάποιες απλουστεύσεις στις διαδικασίες με τα τέσσερα μέτρα του προγράμματος. Από την άλλη πλευρά όμως έχουν δυσκολέψει και τα προγράμματα της έγκρισης και της εφαρμογής των σχεδίων βελτίωσης για την κτηνοτροφία.
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κυρία συνάδελφε.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Τελειώνω, κύριε Πρόεδρε, και σας ευχαριστώ για την ανοχή. Θα πω κάτι ακόμη:
     Μέσα από την επερώτηση φαίνεται λίγο ωραιοποιημένη η εικόνα του αγροτοσυνδικαλισμού, προφανώς γιατί τα τρία κόμματα θέλουν να κρύψουν ότι υπάρχει διάσπαση και κομματικοποίηση στο αγροτικό συνδικαλιστικό κίνημα. Και υπάρχουν ευθύνες και από τα τρία κόμματα. Οι πρόσφατες κινητοποιήσεις το επιβεβαιώνουν με τα ξεχωριστά μπλοκ, που μόνο το συμφέρον των μικρομεσαίων αγροτών δεν εξυπηρετεί. Η πρώτη και η μέγιστη προσφορά στον αγώνα των αγροτών απέναντι στη δημαγωγία των εκάστοτε κυβερνήσεων, είναι η συμβολή μας στη δημιουργία μαζικού και ενωτικού συνδικαλιστικού κινήματος των αγροτών. Αυτός είναι ο στόχος που κατά κύριο λόγο πρέπει να υπηρετήσουμε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
     Ο κ. Σκοπελίτης έχει το λόγο για να δευτερολογήσει.
     ΣΤΑΥΡΟΣ ΣΚΟΠΕΛΙΤΗΣ: Ο κύριος Υπουργός, αρχίζοντας την ομιλία του,  είπε ότι εμείς ρίχνουμε τα πάντα μόνο στην Ευρωπαϊκή Ένωση. Δεν άκουσε καλά. Και στην ομιλία τη δικιά μου και στην ομιλία του Κοινοβουλευτικού μας Εκπροσώπου και των άλλων αναφερθήκαμε στις τεράστιες ευθύνες που είχε και η προηγούμενη κυβέρνηση και η σημερινή. Και είπαμε ότι αν υπάρχουν οι συγκεκριμένες αντιαγροτικές αποφάσεις της Ευρωπαϊκής Ένωσης, δεν υπάρχουν για άλλο λόγο, αλλά γιατί βάλατε φαρδιά πλατιά κι εσείς την υπογραφή σας. Άρα, λοιπόν, εμείς ρίχνουμε τα του Καίσαρος τω Καίσαρι. Ρίχνουμε ευθύνες και στην Κυβέρνηση και στην Ευρωπαϊκή Ένωση.
     Είπε επίσης ο κύριος Υπουργός: «Εντάξει, αυτά που λέτε καλά είναι. Αλλά πού θα βρούμε τα χρήματα για να τα ικανοποιήσουμε;».
     Υπάρχει η δυνατότητα να βρούμε τα χρήματα για να τα ικανοποιήσουμε ακόμα και από τον κρατικό προϋπολογισμό, για να μην αναφερθώ στο ποιες άλλες ανάγκες καλύπτουμε που δεν έχουν σχέση ούτε με λαϊκά συμφέροντα ούτε και με τα συμφέροντα της χώρας μας, όπως τα 300.000 ευρώ που αποφασίσατε πρόσφατα για να εκπαιδεύσετε κλπ.. Δεν αναφέρομαι σε αυτά, αλλά λέω: Βάλτε φραγμό στην ασυδοσία του μεγάλου κεφαλαίου. Κερδίζει τεράστια ποσά. Γιατί δεν το κάνετε αυτό το πράγμα; Αντί να κάνετε αυτό, κάνετε το αντίθετο, τους δωρίζετε και άλλα κέρδη με τις φορολογικές ελαφρύνσεις που κάνατε πρόσφατα. Υπάρχει, λοιπόν, η δυνατότητα. Δεν μπορεί να μένετε απαθείς, να βλέπετε τον έμπορο να αγοράζει π.χ. το λάδι 500 δραχμές και να το πουλάει 1.700 δραχμές. Άρα, λοιπόν, υπάρχει η δυνατότητα να βρεθούν τέτοια χρήματα για να ικανοποιηθούν αυτές οι ανάγκες.
     Είπε επίσης ο κύριος Υπουργός, αναφερόμενος στη ρύθμιση των αγροτικών χρεών, ότι υπάρχουν προβλήματα. Είπε ότι 1.000.000.000 ευρώ μας κόστισε στον κρατικό προϋπολογισμό. Εμείς δεν το είδαμε γραμμένο πουθενά αυτό το πράγμα,.
     ΑΓΓΕΛΟΣ ΤΖΕΚΗΣ: Ούτε και στο νόμο.
     ΣΤΑΥΡΟΣ ΣΚΟΠΕΛΙΤΗΣ: Ούτε και στο νόμο, όπως λέει ο σύντροφός μου, ο Άγγελος Τζέκης. 
     Όμως θα υπενθυμίσω τούτο, κύριε Υφυπουργέ, ότι κατά την εκτός ημερήσιας διάταξης συζήτηση που έγινε τις προάλλες ο κύριος Πρωθυπουργός, απαντώντας στη Γενική Γραμματεία του κόμματός μας γύρω απ’ αυτό το θέμα, είπε ότι, εφόσον βρεθεί ότι υπάρχουν τέτοια προβλήματα, απόρροια της ρύθμισης που έγινε για την οποία εμείς λέγαμε: «Τι ρύθμιση ήταν αυτή!», θα αντιμετωπιστούν. Θα γίνει κάτι τέτοιο; Ήταν μία υπόσχεση εδώ μέσα, για την οποία βέβαια ούτε κουβέντα δεν έκανε στην απάντησή του ο κύριος Υπουργός. 
     Τώρα, θέλω να αναφερθώ και σε ορισμένα ζητήματα που αναφέρθηκαν κατά την ομιλία του Κοινοβουλευτικού Εκπροσώπου του ΠΑΣΟΚ. Συγκεκριμένα είπε ότι ξεχνάμε -και αναφέρθηκε σε εμάς- ότι την προπερασμένη παραγωγική χρονιά οι παραγωγοί βαμβακιού είχαν καλύτερη τιμή και είπε ότι 362 δραχμές -αν δεν απατώμαι- ήταν η τιμή που πήραν. Πράγματι. Εκείνος όμως που ξεχνάει δεν είμαστε εμείς, είναι ο κύριος Κοινοβουλευτικός Εκπρόσωπος του ΠΑΣΟΚ. Ξεχνάει ότι αυτήν την περίοδο είχαμε μικρή παραγωγή βαμβακιού, άρα είχαμε καλύτερες τιμές.
     Όσον αφορά το άλλο, ότι δεν αναφέραμε καθόλου ότι επί ΠΑΣΟΚ οι τιμές ήταν πολύ καλύτερες, εμείς λέμε ότι η σταδιακή μείωση των τιμών των αγροτικών προϊόντων έχει αρχίσει εδώ και αρκετό χρονικό διάστημα, γι’ αυτό πάντα λέγαμε ότι «κάθε πέρσι και καλύτερα», πάντα σε σχέση με τις τιμές των αγροτικών προϊόντων. 
     Εμείς, κύριε Υπουργέ, αναγνωρίζουμε ότι υπάρχει πρόβλημα με το μεγάλο κατακερματισμό του αγροτικού μας κλήρου, αλλά δεν είμαστε υπέρ της άποψης «πονάει κεφάλι, κόβει κεφάλι», όπως θέλετε και εσείς και το ΠΑΣΟΚ. Δηλαδή, θέλετε την καταστροφή της μικρομεσαίας αγροτικής παραγωγής για να αντιμετωπίσετε το πρόβλημα. Εμείς προτείνουμε τον παραγωγικό συνεταιρισμό, ένα συνεταιρισμό που θα στηρίζεται σε εθελοντική βάση και θα μπορεί να αναπτύσσει πρωτοβουλία από επιδοτήσεις καλλιέργειας της παραγωγής μέχρι το επίπεδο της επιλογής των αγροτικών προϊόντων. Υπάρχει λύση για τα προβλήματα, αρκεί να υπάρχει βούληση προς αυτήν την κατεύθυνση. 
     Και επειδή ειπώθηκαν πολλά πράγματα για το ότι είμαστε σε μία περίοδο που άλλα κράτη ζητούν να μπουν στην Ευρωπαϊκή Ένωση, να ξεκαθαρίσουμε ένα πράγμα. Μπήκαν άλλα κράτη, δεν μπήκαν όμως με τη βούληση των λαών τους, μπήκαν με αποφάσεις των κυβερνήσεών τους. Έχει τεράστια απόσταση το ένα πράγμα από το άλλο. 
     Γι’ αυτό λέμε ότι σε ελάχιστο μέρος των υποσχέσεών σας έχετε ανταποκριθεί όχι μόνο εσείς, αλλά όλες οι κυβερνήσεις από το 1980 και μετά. Πέρα απ΄ αυτό, έχετε πάρει πίσω πάρα πολλά απ΄ αυτά που με αγώνες και κατακτήσεις κατάφερε η μικρομεσαία αγροτιά μας. 
     Επαναλαμβάνω ότι σήμερα η κατάσταση είναι δραματική στη μικρομεσαία αγροτιά μας. Το είπα και προχθές στην ενημέρωση που έγινε. Δεν ξέρω εάν ήσασταν εκεί, κύριε Υφυπουργέ. Χαρακτηριστικά είπα ότι αν συνεχιστεί αυτή η πολιτική –και δεν είναι δυνατόν να αλλάξει μέσα σ΄ αυτά τα πλαίσια η πολιτική- δεν θα χρειάζεται πλέον να φτιάξουμε γηροκομεία στην Ελλάδα. Εκεί που γράφει τοπικό διαμέρισμα του δήμου τάδε, θα γράψουμε γηροκομείο του χωριού μου, του άλλου χωριού κ.ο.κ. Έτσι θα καταλήξουμε και αυτό θα είναι έγκλημα για την ύπαιθρο.
     Όλα αυτά τα προβλήματα, λοιπόν, θα μπορούσαν να αντιμετωπιστούν. Όμως αυτό προϋποθέτει μια διαφορετική πολιτική απ΄ αυτήν που γνωρίζουμε μέχρι σήμερα. Μια πολιτική που πραγματικά θα στέκεται στο πλευρό του αγρότη, θα συμβαδίζει μ΄ αυτόν, θα ικανοποιεί τους στόχους και δεν θα έρχεται κόντρα μ΄ αυτόν, όπως γίνεται μέχρι σήμερα, ικανοποιώντας τα συμφέροντα του μεγάλου κεφαλαίου. Και αυτό γίνεται. Αυτόν το στόχο υπηρετεί η μέχρι σήμερα πολιτική είτε εφαρμόζεται από την Ευρωπαϊκή Ένωση είτε εφαρμόζεται από το ΠΑΣΟΚ είτε εφαρμόζεται από εσάς. 
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης):   Ευχαριστούμε, κύριε συνάδελφε. 
     Ο κύριος Υφυπουργός έχει το λόγο.
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, ακούσαμε τους συναδέλφους από το Κομμουνιστικό Κόμμα να κάνουν κριτική στην αγροτική πολιτική της Κυβέρνησης. Μια κριτική η οποία σαφώς είναι δομημένη πάνω στη δική τους φιλοσοφία, που εμείς θεωρούμε ότι σε ένα μεγάλο ποσοστό δεν είναι δυνατόν στα πλαίσια που λειτουργούμε της Ευρωπαϊκής Ένωσης, να εφαρμοστεί. 
     Ακούσαμε και τον Κοινοβουλευτικό Εκπρόσωπο του ΠΑΣΟΚ να μιλάει για ψέματα, για μεγάλα λόγια, για μία Κυβέρνηση η οποία δεν υλοποιεί τις προεκλογικές της δεσμεύσεις. 
     Πρέπει να πούμε όμως και είναι αλήθεια, ότι αυτή η Κυβέρνηση η οποία δεν υλοποιεί τις προεκλογικές της δεσμεύσεις, πήρε μόνο μέσα σε ένα χρόνο τόσα μέτρα στήριξης των αγροτών όσα δεν πήραν οι Κυβερνήσεις του ΠΑΣΟΚ επί είκοσι χρόνια. 
     Θεωρώ ότι αυτό το βήμα δεν είναι βήμα κομματικών αντιπαραθέσεων ιδιαίτερα όσον αφορά το θέμα της γεωργίας. Θα πρέπει να πούμε την αλήθεια στους αγρότες, κοιτώντας την πραγματικότητα κατάματα. Και η αλήθεια είναι ότι ο αγροτικός τομέας αντιμετωπίζει χρόνια και σοβαρά προβλήματα. Αυτό δεν το αρνείται κανένας. Και αν αυτό συνδυαστεί με την παγκοσμιοποίηση της οικονομίας, με τη νέα Κοινή Αγροτική Πολιτική, με το ισχυρό ευρώ, με τη συνεχή διεύρυνση στο έλλειμμα του αγροτικού εμπορικού ισοζυγίου, αν συνδυαστεί με τη διεύρυνση της Ευρωπαϊκής Ένωσης με τα νέα δέκα μέλη, όλα αυτά θα πρέπει να πούμε ότι συνθέτουν μία εικόνα καταλυτικών αλλαγών και φέρουν μια ριζική αλλαγή στο αγροτικό περιβάλλον. 
     Έτος αναφοράς το 2006, όπου η νέα Κοινή Αγροτική Πολιτική με αιχμή την αποσύνδεση της επιδότησης από την παραγωγή, θα αλλάξει εντελώς το τοπίο στη χώρα μας. Είναι πολύ πιθανή η συρρίκνωση πολλών καλλιεργειών, όπως είναι το βαμβάκι, ο καπνός, τα δημητριακά. Και βέβαια αυτό θα οδηγήσει μοιραία -εφόσον τελικά προχωρήσει η αποσύνδεση- σε μία μείωση του αγροτικού πληθυσμού, ιδιαίτερα αυτού που βρίσκεται κοντά στην ηλικία της συνταξιοδότησης και θα δημιουργήσει βέβαια και νέες εκτάσεις οι οποίες θα μπορούν να καλλιεργηθούν με νέα προϊόντα τα οποία διακρίνονται για τη δυναμική τους στην αγορά και για την ποιότητά τους. 
     ΟΡΕΣΤΗΣ ΚΟΛΟΖΩΦ:  Ποια προϊόντα;
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Θα σας πω, κύριε Κολοζώφ. 
     Η ανάπτυξη, λοιπόν, συγκεκριμένων πολιτικών για την περιφέρεια που με τη σειρά τους οδηγούν στη βιωσιμότητα των αγροτικών εκμεταλλεύσεων και στην ενίσχυση της οικονομίας της υπαίθρου, είναι βασικός πυλώνας πάνω στον οποίο τρέχει η πολιτική μας. Και αυτός είναι ο στόχος, στόχος που βάζουμε όλοι, του κοινωνικού ιστού με μέτρα στήριξης των γεωργών και των κτηνοτρόφων ιδιαίτερα των νέων. Και ο στόχος επίσης είναι να βασιστούμε στους νέους ανθρώπους για να πετύχουμε την ανάπτυξη της γεωργίας. 
     Καλούμαστε να φτιάξουμε ένα νέο αγροτικό περιβάλλον μέσα στο οποίο απαιτείται να εξασφαλίζεται η ανταγωνιστικότητα των προϊόντων μας στην εγχώρια και διεθνή αγορά και η συγκράτηση του πληθυσμού στην περιφέρεια.
     Μια αγροτική οικονομία μπορεί να αυξήσει τα αγροτικά εισοδήματα –εμείς το πιστεύουμε- όχι όμως μέσω της αύξησης της παραγωγής των προϊόντων όπως γινόταν μέχρι τώρα αλλά μέσω της βελτίωσης της ποιότητας και της τόνωσης της ανταγωνιστικότητας των αγροτικών μας προϊόντων. Από την πρώτη στιγμή που αναλάβαμε την ευθύνη για τη διακυβέρνηση του τόπου ξεκινήσαμε μία συστηματική προσπάθεια για την εφαρμογή του κυβερνητικού μας προγράμματος προωθώντας συγκεκριμένα μέτρα που έχουν σαν στόχο σημαντικά και χειροπιαστά αποτελέσματα για χιλιάδες αγρότες.
     Με την αποφασιστική παρέμβασή μας στο Συμβούλιο των Υπουργών Γεωργίας καταφέραμε να υπάρξουν για την περίοδο 2006-2013 θετικές ρυθμίσεις για τα μεσογειακά προϊόντα που τα είχε αφήσει ακάλυπτα η προηγούμενη κυβέρνηση με την αναθεώρηση της Κοινής Αγροτικής Πολιτικής, δηλαδή για το βαμβάκι, το λάδι και τον καπνό. Παράλληλα, δώσαμε μάχη και αποτρέψαμε την υιοθέτηση της πρότασης για το νέο κανονισμό για τα τεύτλα και πετύχαμε ευνοϊκές ρυθμίσεις όσον αφορά τις ποσότητες του ρυζιού που έχουν σχέση με την παρέμβαση.
     Νομοθετήσαμε τολμηρές ρυθμίσεις για την αντιμετώπιση του χρονίζοντος προβλήματος για τα πανωτόκια. Αναφερθήκατε σ’ αυτό το θέμα και εσείς, κύριοι συνάδελφοι και το ΠΑΣΟΚ ξεχνώντας όμως –το ΠΑΣΟΚ- πως όταν φέραμε σαράντα πέντε φορές το θέμα των πανωτοκίων στην προηγούμενη κοινοβουλευτική περίοδο στη Βουλή το μόνο που έκανε ήταν να νομοθετεί για να νομιμοποιεί τις παρανομίες των πανωτοκίων. Θεωρούμε ότι είναι πολύ σημαντικό το ότι με τη ρύθμιση που πετύχαμε οι αγρότες απαλλάσσονται από ένα περίπου δισεκατομμύριο ευρώ. Πρόκειται για ένα κολοσσιαίο ποσό. Εάν υπάρχουν κάποια προβλήματα στην εφαρμογή του νομοθετήματος όπως είπε ο Πρωθυπουργός είμαστε έτοιμοι να κάνουμε τις βελτιώσεις οι οποίες απαιτούνται. Εδώ θέλω να θυμίσω τη θέση που είχε το ΠΑΣΟΚ ως κυβέρνηση για την ιδιωτικοποίηση της Αγροτικής Τράπεζας. Φαντασθείτε πού θα είχε οδηγηθεί η ελληνική γεωργία και οι Έλληνες αγρότες αν είχε υλοποιηθεί η απόφαση του ΠΑΣΟΚ. Είχε περάσει και από τη γενική συνέλευση της Αγροτικής Τράπεζας. Η ιδιωτικοποίηση όμως σταμάτησε διότι ο Κώστας Καραμανλής ως Αρχηγός της Αξιωματικής Αντιπολίτευσης με τόλμη και παρρησία είχε δηλώσει ότι η Αγροτική Τράπεζα πρέπει να παραμείνει και θα παραμείνει κρατική τράπεζα.
     Παράλληλα πρέπει να πούμε ότι μειώσαμε σημαντικά τα επιτόκια της ΑΤΕ για τα καλλιεργητικά δάνεια και επισπεύσαμε κατά πολύ την καταβολή των κοινοτικών ενισχύσεων. Όλες οι επιδοτήσεις καταβλήθηκαν συντομότερα από κάθε άλλη χρονιά φέτος. Προκαλεί κατάπληξη το γεγονός ότι το ΠΑΣΟΚ μέμφεται την Κυβέρνηση γιατί καταβάλλει νωρίτερα τις επιδοτήσεις με δανεισμό. Ερωτούν γιατί παίρνουμε δάνεια. Παίρνουμε δάνεια γιατί οι οργανισμοί που μας αφήσατε βρίσκονται σε κακά χάλια και έτσι δεν είναι σε θέση να πληρώσουν γρήγορα τις επιδοτήσεις. Για να διευκολύνουμε και να στηρίξουμε τους αγρότες παίρνουμε άτοκα δάνεια από την ΑΤΕ και πληρώνουμε πολύ νωρίτερα τις επιδοτήσεις. Παράλληλα όμως οργανώνουμε τους οργανισμούς και τις υπηρεσίες έτσι ώστε να μη χρειαστεί την επόμενη χρονιά να καταφύγουμε στο μέτρο των άτοκων δανείων αλλά να πληρώνουμε πολύ συντομότερα τις επιδοτήσεις των αγροτών μας.
     Εξασφαλίσαμε με τη δανειοδότηση από την Αγροτική Τράπεζα 500.000.000 ευρώ για να καλύψουμε αποζημιώσεις που καταβάλλονται από τον ΕΛΓΑ στους παραγωγούς για ζημιές που υπέστησαν στην παραγωγή τους τα προηγούμενα χρόνια. Αυτό είναι πολύ σημαντικό. Οργανώνουμε τον Οργανισμό «ΔΗΜΗΤΡΑ» που ασχολείται με την εκπαίδευση των αγροτών διότι επί σειρά ετών οι αγρότες δεν εκπαιδεύονταν. Αυξήσαμε δε το ποσοστό της κοινοτικής συμμετοχής στα προγράμματα από το 50% στο 75%.
     Έχει μειωθεί κατά 25% η ειδική ασφαλιστική εισφορά των κτηνοτρόφων του ΕΛΓΑ και η δαπάνη των δηλώσεων του ΟΣΔΕ. Αποφασίστηκε η δωρεάν έκδοση οικοδομικών αδειών για την κατασκευή γεωργικών-κτηνοτροφικών εγκαταστάσεων και έργων υποδομής. Ήδη μελετάμε τη μείωση των εξόδων που απαιτούνται για να κτίσουν σπίτια στα χωριά οι νέοι αγρότες. Δημιουργήσαμε τα κίνητρα και προχωρήσαμε ήδη στη συγχώνευση των αγροτικών συνεταιρισμών ενώ σε λίγο κατατίθεται στη Βουλή και το πολυνομοσχέδιο με το οποίο δημιουργούμε τα κέντρα αγροτικής ανάπτυξης που θα είναι στελεχωμένα με ειδικούς επιστήμονες, κτηνιάτρους και γεωπόνους οι οποίοι θα βρίσκονται δίπλα στον αγρότη για να τον στηρίξουν στις καθημερινές του δραστηριότητες. Για πρώτη φορά προχωράμε με τόσο ταχείς ρυθμούς στα προγράμματα  βιολογικής γεωργίας και υλοποιούμε το πρόγραμμα για τους αναδασμούς οι οποίοι μειώνουν το κόστος παραγωγής κατά 20% λαμβάνοντας ταυτόχρονα σημαντικά μέτρα για την τόνωση της ανταγωνιστικότητας των αγροτικών μας προϊόντων.
     Ενθαρρύνουμε και στηρίζουμε τους συνεταιριστικούς φορείς και τους ιδιώτες για τη διάθεση των αγροτικών προϊόντων. Ενισχύουμε τις προσπάθειες που κάνει η ΠΑΣΕΓΕΣ για τη δημιουργία συνεταιριστικού φορέα προμήθειας εφοδίων, λιπασμάτων, φαρμάκων, σπόρων, έτσι ώστε μέσω των συγκεντρωτικών πλέον προμηθειών να επιτευχθούν χαμηλότερες τιμές σ’ αυτά. 
     Αποφασίσαμε την άμεση καταβολή των ενισχύσεων των ομάδων δημητριακών, οι οποίες καταβολές αγγίζουν τα 13.000.000 ευρώ, ενώ πρέπει να σημειωθεί ότι πολλές από τις ενισχύσεις αυτές εκκρεμούσαν από το 2001 και ότι μ΄ αυτόν τον τρόπο μέσω των ομάδων τους στηρίζουμε τους αγρότες, οι οποίοι παράγουν δημητριακά. 
     Επειδή αναφερθήκαμε σε ομάδες, θέλω να σας πω ότι στη χώρα μας οι ομάδες λειτουργούν στα πλαίσια των ενώσεων αγροτικών συνεταιρισμών και δεν υπάρχει αυτή η αντιπαράθεση η οποία αναφέρθηκε προηγουμένως. 
     ΑΓΓΕΛΟΣ ΤΖΕΚΗΣ: Υπάρχουν και ομάδες παραγωγών που δεν λειτουργούν στα πλαίσια συνεταιρισμών. 
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Θέλω δε να σας πω, επειδή μιλάμε για το συνεταιριστικό κίνημα, ότι είναι ξεκάθαρο ότι η «ΣΕΒΑΘ», όπως και κάποιες άλλες εταιρείες, στηρίζονται από τη σημερινή Κυβέρνηση και μάλιστα με αποτελεσματικό τρόπο. Οδηγούμαστε στην εξυγίανσή τους και σε καμία περίπτωση δεν προχωρούμε σε αλλαγή μετοχών όπως είπατε, προκειμένου αυτές οι επιχειρήσεις να οδηγηθούν σε ιδιωτικοποίηση. 
     Κυρίες και κύριοι συνάδελφοι, είναι γεγονός ότι και τη χρονιά που πέρασε υπήρξαν προβλήματα στη διάθεση των αγροτικών προϊόντων. Υπήρξαν χαμηλές τιμές λόγω υπερπαραγωγής κυρίως και λόγω εισαγωγών προϊόντων μας από τρίτες χώρες. 
     Για να μπορέσουμε να αποτρέψουμε αυτά τα προβλήματα, πήραμε θα έλεγα μέτρα, τα οποία ουδέποτε η προηγούμενη κυβέρνηση πήρε, μέτρα που στηριζόμενα σε φυτοϋγειονομικούς ελέγχους, έβαλαν φραγμό σε εισαγωγές ξένων προϊόντων, προϊόντων κυρίως από τρίτες χώρες. 
     Πρέπει να σημειωθεί ότι έχουμε εκδώσει αποφάσεις για πρόσθετους φυτοϋγειονομικούς ελέγχους στα δημητριακά, στην πατάτα, στο κρασί, στο μέλι. Επίσης, εξαρθρώθηκε ένα κύκλωμα παράνομης ελληνοποίησης αμνοεριφίων από τη Βουλγαρία και τη Ρουμανία και δημιουργήθηκε διυπουργικό όργανο το οποίο πραγματοποιεί ελέγχους στα εισαγόμενα αγροτικά προϊόντα.
     Παράλληλα, προχωρήσαμε στη δημιουργία του γραφείου ελέγχου εισαγομένων αγροτικών προϊόντων που καταγράφει και παρακολουθεί όλα τα εισαγόμενα αγροτικά προϊόντα από την ώρα που αυτά μπαίνουν στην Ελλάδα, μέχρι τη στιγμή που φτάνουν στον τελικό καταναλωτή, με σκοπό την προστασία τόσο των καταναλωτών, όσο και της εγχώριας παραγωγής αγροτικών προϊόντων. 
     Σύντομα δε, θα είμαστε σε θέση άμεσα να ελέγχουμε ό,τι εισάγεται στη χώρα μας και να παρακολουθούμε τη διακίνησή του από τα σύνορα στον τελικό καταναλωτή. 
     Επίσης, πρέπει να πούμε ότι όσον αφορά το βαμβάκι, είναι προφανές ότι το πρόβλημα βρίσκεται στη διεθνή υπερπαραγωγή, τις νέες ισοτιμίες ευρώ-δολαρίου, αλλά κυρίως βρίσκεται -και αυτό το γνωρίζουμε όλοι όσοι ασχολούμαστε με τα αγροτικά- στον κανονισμό του 2001 που ουσιαστικά ποινικοποιεί την παραγωγικότητα. 
     Δυστυχώς, είχαμε να διαχειριστούμε αδυναμίες, λάθη και παραλείψεις που κληρονομήσαμε και γι’ αυτό και προχωρήσαμε σε ελέγχους και επανελέγχους. Μετά την ολοκλήρωσή τους και αφού αφεθούν εκτός όλοι εκείνοι που δεν στηρίζονται σε νόμιμα δικαιώματα, θα καταβληθεί η επιστροφή πολύ πιο γρήγορα από κάθε άλλη χρονιά. 
     Με τον τρόπο αυτό, θέτουμε τις βάσεις για μια ορθή διαχείριση και τη νέα καλλιεργητική περίοδο που έρχεται. Επίσης, πρέπει να πούμε ότι η συζήτηση για τον προγραμματισμό τους σύντομα οριστικοποιείται. 
     Η νέα εποχή απαιτεί νέες πολιτικές και πρωτοβουλίες, συνεχείς δράσεις αλλά κυρίως αλλαγή νοοτροπίας. Απαιτεί διαφάνεια παντού. Δίνουμε καθημερινές μάχες για την αντιμετώπιση υποχρεώσεων, εκκρεμοτήτων και αδυναμιών του παρελθόντος. 
     Ταυτόχρονα όμως στρέφουμε την προσοχή μας στο αύριο και τις ανάγκες του που ήδη έχουν προβάλλει. Οραματιζόμαστε και υλοποιούμε μια νέα αποτελεσματική πολιτική αγροτικής ανάπτυξης, διαμορφώνουμε ενόψει και της νέας ΚΑΠ μια νέα στρατηγική που εστιάζεται τόσο σε εθνικές, όσο και σε κοινοτικές προτεραιότητες.
     Είμαστε σ΄ ένα διαρκή και συστηματικό διάλογο με όλους τους εμπλεκόμενους φορείς για όλα τα ζητήματα, για όλα τα προϊόντα μας, για όλες τις περιφέρειες της χώρας. Είμαστε ήδη στην τελευταία φάση του διαλόγου για τον καπνό, το ελαιόλαδο και για άλλα προϊόντα για τα οποία δεν είναι προσδιορισμένα τα ποσοστά αποσύνδεσης των ενισχύσεων από την παραγωγή και περιμένουμε τις θέσεις και άλλων φορέων. 
     Στόχος μας, κυρίες και κύριοι συνάδελφοι, είναι η καλύτερη δυνατή προσαρμογή της χώρας μας, έτσι ώστε να αποτραπεί κάθε ενδεχόμενο περικοπής και μείωσης των κοινοτικών επιδοτήσεων. Ήδη έχουν γίνει όλες οι θεσμικές προετοιμασίες για την εφαρμογή της πολλαπλής συμμόρφωσης και της διαφοροποίησης.
     Το 2005, έτος ανταγωνιστικότητας για την ελληνική οικονομία, μπορεί να σημάνει ένα καινούργιο ξεκίνημα στον αγροτικό τομέα, με στόχο τη διαρκή ενίσχυση της ανταγωνιστικότητας με έμφαση στην ποιότητα.
     Στηρίζουμε τις επενδυτικές πρωτοβουλίες και την τυποποίηση με τη συσκευασία, με τη μεταποίηση, με την πιστοποίηση των προϊόντων μας. Στηρίζουμε την ανάπτυξη της βιολογικής γεωργίας από δραστηριότητα του περιθωρίου που εξυπηρετεί μία περιορισμένη αγορά, στο προσκήνιο ως μια εναλλακτική γεωργική προσέγγιση που μπορεί να παράγει ασφαλή προϊόντα, να διασφαλίσει την προστασία του περιβάλλοντος και το εισόδημα του παραγωγού. Ήδη δύο χιλιάδες οκτακόσιοι μη βιοκαλλιεργητές μπήκαν στο πρόγραμμα της βιολογικής γεωργίας και τώρα τρέχει το πρόγραμμα της βιολογικής κτηνοτροφίας. 
     Στηρίζουμε την ανάπτυξη στα ενεργειακά φυτά. Στηρίζουμε με μια μεγάλη σειρά μέτρων την κτηνοτροφία και ιδιαίτερα τη βιολογική κτηνοτροφία, στηρίζουμε το ελληνικό μέλλον. Στηρίζουμε τις εναλλακτικές μορφές τουρισμού και ιδίως τον αγροτουρισμό και τον οικοτουρισμό. Στηρίζουμε τις μικρομεσαίες επιχειρήσεις και ιδίως αυτές που αναπτύσσονται στην περιφέρεια.
     Κύριοι συνάδελφοι, το σκηνικό του μέλλοντος περιλαμβάνει εκτός από τις νέες χώρες που παράγουν προϊόντα ανταγωνιστικά με τα δικά μας, τις τρίτες χώρες εκτός της Ευρωπαϊκής Ένωσης, οι οποίες παράγουν όμοια προϊόντα σε πολύ χαμηλές τιμές πιέζοντας ταυτόχρονα, ώστε να περιοριστούν οι προστατευτικοί δασμοί, και τους Βορειοευρωπαίους που πιέζουν επίσης για να μειωθούν οι άμεσες ενισχύσεις στη γεωργία. 
     Η γνώση και η συνειδητοποίηση των προβλημάτων αυτών, λοιπόν, μας οδηγούν σε μια νέα αγροτική πολιτική που βασίζεται στο ριζικό εκσυγχρονισμό της ελληνικής γεωργίας. Εκσυγχρονισμός για μας σημαίνει ποιοτική αναβάθμιση της παραγωγής και εντατική χρησιμοποίηση των φυσικών, όμως, πόρων ώστε να εξασφαλίζεται η αειφορία της αναπτυξιακής διαδικασίας. Παράλληλα μ΄ αυτό δημιουργούμε τις προϋποθέσεις εκείνες που θα φέρουν από τη μια νέο αίμα στη γεωργία αλλά από την άλλη θα κρατήσουν την αγροτική οικονομία και τους ήδη υπάρχοντες αγρότες. Όπου χρειαστεί αναπροσαρμόζουμε τις πολιτικές που έχουμε για τις καλλιέργειες εξηγώντας όμως στους αγρότες πώς και γιατί πρέπει να εκσυγχρονιστούν αφήνοντας πίσω τις παλιές και λανθασμένες πρακτικές. Τα κελεύσματα των καιρών για τη γεωργία ζητούν προδιαγραφές ποιότητας, ζητούν τυποποίηση και καλό μάρκετινγκ των προϊόντων στις ευρωπαϊκές και διεθνείς αγορές. Αυτό θα το μάθει ο Έλληνας αγρότης. Θα τον βοηθήσουμε να δει τις προοπτικές που ανοίγονται μπροστά του και θα του εξασφαλίσουμε τη θέση του στο ευρωπαϊκό γίγνεσθαι στο κέντρο των αποφάσεων και της πολιτικής μας.
     ΠΡΟΕΔΡΕΥΩΝ (Ιωάννης Τραγάκης): Ο κ. Κολοζώφ έχει το λόγο.
     ΟΡΕΣΤΗΣ ΚΟΛΟΖΩΦ: Κύριε Πρόεδρε, φαίνεται πως όλη αυτή η τετραετία θα περάσει με το «έχει ευθύνη το ΠΑΣΟΚ» και «η Νέα Δημοκρατία δεν κυβερνάει αλλά λειτουργεί σαν αντιπολίτευση» αποφεύγοντας έτσι να τοποθετηθούν στο ζήτημα ότι, σε όλους τους τομείς και στον αγροτικό τομέα, τόσο το ΠΑΣΟΚ όσο και η Νέα Δημοκρατία στοιχίζονται στον ίδιο προσανατολισμό που επιβάλλει η Ευρωπαϊκή Ένωση και αυτό που εσείς ονομάζετε παγκοσμιοποίηση, τα μέτρα, δηλαδή, που παίρνει ο ΠΟΕ για να ενισχύσει ακριβώς τις πιο ισχυρές χώρες και όχι για να δώσει στις υποβαθμισμένες χώρες όπως εδώ υποστηρίζετε. 
     Ο κύριος Υπουργός αναφέρθηκε στα μεγάλα ποσά που παίρνουμε από την Ευρωπαϊκή Ένωση και ότι όλο αυτό το διάστημα που είμαστε στην Ευρωπαϊκή Ένωση στηρίζονται τα αγροτικά μας προϊόντα και η οικονομία μας απ’ αυτά που δίνει η Ευρωπαϊκή Ένωση. Αυτό, κύριε Υφυπουργέ, δεν είναι καθόλου σωστό. Γιατί δεν είναι μόνο το δούναι και λαβείν. Είναι και ο γενικότερος ισολογισμός που γίνεται στην οικονομία. Εάν υπολογίσουμε όλο αυτό το διάστημα αυτά που παίρνουμε και αυτά που δίνουμε στην Ευρωπαϊκή Ένωση συμπεριλαμβανομένου και του τι χάνουμε από το ισοζύγιο των ανταλλαγών με την Ευρωπαϊκή Ένωση, τότε θα δούμε, ένα παίρνουμε και τρία δίνουμε.
     Επομένως, μην έρχεστε τώρα να υπερβάλετε γύρω από αυτό το ζήτημα και να κοροϊδεύετε τον κόσμο ότι έρχεται πακτωλός χρημάτων στην Ελλάδα από την Ευρωπαϊκή Ένωση. Το αντίθετο γίνεται. Πακτωλός χρημάτων φεύγει από την Ελλάδα προς την Ευρωπαϊκή Ένωση.
     Επέμεινε ο Υπουργός σχετικά με το ότι εν πάση περιπτώσει δεν μπορούμε όλα τα αιτήματα που βάζει το Κομμουνιστικό Κόμμα Ελλάδας να τα ικανοποιούμε γιατί δεν αντέχει η ελληνική οικονομία. Παραδείγματος χάρη δεν μπορούμε και έχουμε πρόβλημα με τις αποζημιώσεις. 
     Εάν, κύριε Υφυπουργέ, το κράτος ανταποκρινόταν σ΄ αυτά που ο νόμος προβλέπει σχετικά με τις επιχορηγήσεις στον ΕΛΓΑ από το 1988 μέχρι σήμερα, δεν θα υπήρχε αυτή η άσχημη κατάσταση που υπάρχει σήμερα στον ΕΛΓΑ. Επομένως, μη μας βάζετε τέτοιου είδους διλήμματα. Δεν ξέρω ποιος φταίει. Είναι όμως γεγονός ότι αυτή η κατάσταση δημιουργεί προβλήματα και τα χρήματα υπάρχουν. Απλώς δεν δίνονται.
     Τέλος και εσείς ο ίδιος εδώ πέρα επιμείνατε πάρα πολύ στην αλλαγή του προσανατολισμού και στον κεντρικό στόχο της αύξησης της ποιότητας. Πόσο παραπάνω να αυξηθεί η ποιότητά μας, κύριε Υφυπουργέ; Στο λάδι το 95% είναι έξτρα παρθένο. Πίσω από εμάς είναι και η Ιταλία και η Ισπανία στο θέμα της ποιότητας. Στους τρεις πρώτους καλύτερους παραγωγούς από άποψη ποιότητας είναι το βαμβάκι. Πόσο περισσότερο να ανέβει η ποιότητα του βαμβακιού; Στις τρεις πρώτες καλύτερες θέσεις σε παγκόσμια παραγωγή βρίσκεται το καλαμπόκι. Πόσο ακόμη να καλυτερέψει η ποιότητα; Δεν είναι το θέμα αυτό. 
     Εμείς επιμένουμε στο θέμα της ποσότητας, δεδομένου ότι πολλά από τα προϊόντα μας είναι ελλειμματικά και στην Ευρωπαϊκή Ένωση αλλά και στη χώρα μας. Εκεί πρέπει να δώσουμε τη δυνατότητα να ανέβει ακόμη παραπέρα η παραγωγή. Δεν μπορεί να τιμωρείται ο παραγωγός, γιατί αυξάνει την παραγωγή του και μάλιστα στην καλύτερη ποιότητα, επειδή ξεπερνά το πλαφόν που βάζει η Ευρωπαϊκή Ένωση. Δεν έχουμε υπερπαραγωγή, κύριε Υφυπουργέ. Απλώς έχουμε ξεπέρασμα του πλαφόν που  μας βάζει η Ευρωπαϊκή Ένωση. 
     Έχετε υπόψη σας ότι μία σειρά από προϊόντα που εμείς παράγουμε και είναι πάρα πολύ καλής ποιότητας πάνε στο εξωτερικό και γυρίζουν επεξεργασμένα ή σε παιδικές τροφές ή σε άλλα. Θα μπορούσε επομένως να λυθεί το ζήτημα με ένα διαφορετικό προσανατολισμό στην αγροτική οικονομία. Αυτό που είπα προηγουμένως, δηλαδή όχι ενίσχυση αυτής της μορφής των συνεταιρισμών που υπάρχει εδώ πέρα σήμερα, αλλά δημιουργία και ενίσχυση των παραγωγικών συνεταιρισμών, όπου πρωταγωνιστές θα είναι οι ίδιοι οι αγρότες. Να πάρουν στα χέρια τους αυτό το ζήτημα. Όμως, ο προσανατολισμός που έχετε δεν είναι προς αυτήν την κατεύθυνση, γιατί δεν είναι προς αυτήν την κατεύθυνση ο γενικότερος προσανατολισμός που πάει στην ενίσχυση του μεγάλου κεφαλαίου και δεν ενδιαφέρεται για την τύχη που θα έχουν οι μικρομεσαίοι αγρότες.
     Θα τελειώσω με ένα άλλο ζήτημα, για να είμαι και μέσα στα όρια του χρόνου. Είπατε ότι ενισχύετε τους νέους παραγωγούς. Μα, τα μέτρα που παίρνει η Κοινή Αγροτική Πολιτική πάνε προς αντίθετη κατεύθυνση. Όταν αποδεσμεύετε ολικά τα προϊόντα από την παραγωγή, ενισχύετε ποιους; Τους νέους; Ενισχύετε τους ηλικιωμένους, που ακριβώς εγκαταλείπουν την παραγωγή και ζουν με την επιχορήγηση που θα παίρνουν.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Κύριε Υπουργέ, θέλετε να συμπληρώσετε κάτι; Όχι. 
     Κηρύσσεται περαιωμένη η συζήτηση επί της υπ’ αριθμόν 46/26.1.2005 επερώτησης των Βουλευτών του Κομμουνιστικού Κόμματος Ελλάδας, σχετικά με την αγροτική πολιτική της Κυβέρνησης.
     Κυρίες και κύριοι συνάδελφοι, έχουν διανεμηθεί τα Πρακτικά της Δευτέρας 21 Φεβρουαρίου 2005 και παρακαλώ το Σώμα για την επικύρωσή τους.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά της Δευτέρας 21 Φεβρουαρίου 2005 επικυρώθηκαν.
     Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 16.05΄, λύεται η συνεδρίαση για τη Δευτέρα 7 Μαρτίου 2005 και ώρα 18.00΄, με αντικείμενο εργασιών του Σώματος κοινοβουλευτικό έλεγχο: συζήτηση επικαίρων ερωτήσεων και στη συνέχεια συζήτηση επερωτήσεως, σύμφωνα με την ημερήσια διάταξη που θα διανεμηθεί.
     
     Η ΠΡΟΕΔΡΟΣ                                            ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 3/3/2005                    ΣΕΛ.1

