Σελίδα 6397 
Π Ρ Α Κ Τ Ι Κ Α   Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ   Α'

ΣΥΝΕΔΡΙΑΣΗ ΡΚΘ'

Παρασκευή 16 Μαΐου 1997

Αθήνα, σήμερα στις 16 Μαϊου 1997, ημέρα Παρασκευή και ώρα 10.24', συνήλθε στην Αίθουσα συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Προέδρου κ. ΑΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.

Παρακαλείται ο κύριος Γραμματέας να ανακοινώσει τις αναφορές προς το Σώμα.

(Ανακοινώνονται προς το Σώμα από το Βουλευτή Καβάλας κ. Γεώργιο Καλαντζή τα ακόλουθα):

Α' ΚΑΤΑΘΕΣΗ ΑΝΑΦΟΡΩΝ

1) Οι Βουλευτές κύριοι ΙΩΣΗΦ ΜΙΧΕΛΟΓΙΑΝΝΗΣ και ΠΑΝΑΓΙΩΤΗΣ ΚΡΗΤΙΚΟΣ κατέθεσαν αναφορά με την οποία οι Κοινότητες Λάκκων, Μεσκλών του Νομού Χανίων ζητούν τη λήψη μέτρων δακοπροστασίας στην περιοχή τους.

2) Ο Βουλευτής Αχαίας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε αναφορά με την οποία η Ελληνική Αντικαρκινική Εταιρεία Παράρτημα Πατρών ζητεί την επίλυση του στεγαστικού της προβλήματος.

3) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία οι επαγγελματίες διπλωματούχοι αισθητικοί καταγγέλλουν τα παράνομα κέντρα αισθητικής και ζητούν την τροποποίηση του Ν. 361/1969 περί ασκήσεως του επαγγέλματος του αισθητικού.

4) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία ο Δήμος Καστελλίου Πεδιάδας του Νομού Ηρακλείου ζητεί χρηματοδότηση για την αποκατάσταση οδοστρωμάτων στην περιοχή του.

5) Οι Βουλευτές κύριοι ΔΗΜΗΤΡΙΟΣ ΚΑΤΣΙΚΟΠΟΥΛΟΣ και ΠΑΝΑΓΙΩΤΗΣ ΚΡΗΤΙΚΟΣ κατέθεσαν αναφορά με την οποία το Γενικό Νομαρχιακό Νοσοκομείο Αιγίου ζητεί την έγκριση πίστωσης για την αποκατάσταση των ζημιών από το σεισμό στις 15.6.95.

6) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορές με τις οποίες η Κοινότητα Λινίσταινας Ολυμπίας του Νομού Ηλείας ζητεί χρηματοδότηση για την εκτέλεση κοινοτικών έργων.

7) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία η Κοινότητα Λινίσταινας Ολυμπίας του Νομού Ηλείας ζητεί χρηματοδότηση για την κατασκευή αθλητικών εγκαταστάσεων στην περιοχή της.

8) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία οι συμμετέχοντες στο σεμινάριο ανέργων, που διοργάνωσε το Ελληνικό Κέντρο Παραγωγικότητας στον Πύργο Ηλείας το Μάιο του 1996 ζητούν την καταβολή των οφειλομένων χρημάτων λόγω της συμμετοχής τους.

9) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία η Πανελλήνια Ομοσπονδία Σωματείων Γονέων και Κηδεμόνων Ατόμων με Ειδικές Ανάγκες ζητεί τη μετεγγραφή φοιτητών αδελφών ΑΜΕΑ από το εξωτερικό στο εσωτερικό και από πόλη σε πόλη εντός της χώρας.

10) Ο Βουλευτής Αχαίας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε αναφορά με την οποία το Συμβούλιο Περιοχής της 8ης Εδαφικής Περιφέρειας του Νομού Αχαίας ζητεί το μη χαρακτηρισμό των κοινοτήτων της περιοχής του ως κατολισθήσιμες και θεομηνιόπληκτες. 11) Οι Βουλευτές κύριοι ΙΩΑΝΝΗΣ ΚΟΥΡΑΚΗΣ και ΠΑΝΑΓΙΩΤΗΣ ΚΡΗΤΙΚΟΣ κατέθεσαν αναφορά με την οποία το Τεχνικό Επιμελητήριο της Ελλάδας Τμήμα Ανατολικής Κρήτης ζητεί την επίσπευση των διαδικασιών για την κατασκευή του Ιδιωτικού Αεροδρομίου "Ξένιος Ζευς" στο Νομό Λασιθίου.

12) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία το Τεχνικό Επιμελητήριο της Ελλάδας Τμήμα Ανατολικής Κρήτης ζητεί την επίσπευση των διαδικασιών για την κατασκευή του Ιδιωτικού Αεροδρομίου "Ξένιος Ζευς" στο Νομό Λασιθίου.

13) Ο Βουλευτής Χανίων κ. ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορά με την οποία η Κοινότητα Αγίας Ρουμέλης του Νομού Χανίων ζητεί χρηματοδότηση για την εκτέλεση κοινοτικών έργων.

14) Ο Βουλευτής Χανίων κ. ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορά με την οποία τα Σωματεία Εργαζομένων στις Υπηρεσίες ΥΕΘΑΝ Χανίων ζητούν την πρόσληψη πολιτικού προσωπικού στο ΥΕΘΑ Χανίων.

15) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία η Ομοσπονδία Αγροτικών Συλλόγων του Νομού Ηρακλείου ζητεί τη ρύθμιση της καταβολής των οφειλομένων επιδοτήσεων στα μέλη της.

16) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο

Σελίδα 6398 

επισημαίνεται το πρόβλημα της νοσηλευτικής περίθαλψης στο Νομό Ηρακλείου Κρήτης λόγω έλλειψης ειδικής μονάδας εντατικής θεραπείας.

17) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Σύνδεσμος Ξενοδοχοϋπαλλήλων του Νομού Ηρακλείου ζητεί την επίλυση των εργασιακών και ασφαλιστικών προβλημάτων των μελών του.

18) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο αναφέρονται τα προβλήματα που αντιμετωπίζει ο απόδημος ελληνισμός.

19) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Σύλλογος Αυτοκινητιστών ΤΑΞΙ Νομού Ρεθύμνου διαμαρτύρεται για την απόφαση μεταφοράς της έδρας των ιδιοκτητών αγοραίων ΕΔΧ στο Ρέθυμνο.

20) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία το Σωματείο Ατόμων με Ειδικές Ανάγκες ζητεί χρηματοδότηση για την προμήθεια εξοπλισμού του.

21) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε δημοσίευμα εφημερίδας το οποίο αναφέρεται στην επικινδυνότητα των κτιριακών εγκαταστάσεων του 2ου Δημοτικού Σχολείου Ρεθύμνου.

22) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία ο Σύλλογος Πολυτέκνων Λεβαδειάς ζητεί την ικανοποίηση των οικονομικών απαιτήσεων των ανταποκριτών του ΟΓΑ.

23) Οι Βουλευτές κύριοι ΑΝΑΣΤΑΣΙΟΣ ΚΑΡΑΜΑΡΙΟΣ και ΠΑΝΑΓΙΩΤΗΣ ΚΡΗΤΙΚΟΣ κατέθεσαν αναφορά με την οποία ο Δήμος Αστυπάλαιας του Νομού Δωδεκανήσου ζητεί την έναρξη των εργασιών για την κατασκευή του καταφυγίου σκαφών αναψυχής στη Σκάλα Αστυπάλαιας.

24) Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία η Κοινότητα Μενετών Καρπάθου ζητεί την τήρηση της αυτονομίας της και να μην ενταχθεί στο πρόγραμμα "Ι.Καποδίστριας".

25) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε δημοσίευμα εφημερίδας σχετικά με την πλημμελή ενημέρωση των φακέλων αναφορικά με τα χρηματοδοτούμενα από την Ευρωπαϊκή 'Ενωση έργα της ΕΥΔΑΠ.

26) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορές με τις οποίες οι έλληνες εκπαιδευτικοί της Βόρειας Ρηνανίας Βεστφαλίας ζητούν νέες ρυθμίσεις για το φόρο κατανάλωσης αυτοκινήτου.

27) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στις κακοτεχνίες του πρόσφατα κατασκευασθέντος δρόμου στην Κοινότητα Σιγουνίου του Νομού Αχαίας.

28) Ο Βουλευτής Αθήνας κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία ο Εξωραϊστικός Σύλλογος Συνοικισμού Ελευθερίου Βενιζέλου Αθηνών ζητεί τη ρύθμιση του ιδιοκτησιακού καθεστώτος έκτασης στα Τουρκοβούνια Αττικής.

29) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία η Κοινότητα Κυριακίου του Νομού Βοιωτίας ζητεί να μη συνενωθεί με τις κοινότητες της περιοχής της.

30) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Πανελλήνια Ομοσπονδία Ιδιοκτητών Φροντιστηρίων Ξένων Γλωσσών ζητεί την αλλαγή του νομικού και θεσμικού πλαισίου για την ξενόγλωσση εκπαίδευση.

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 2920/19.3.97 ερώτηση δόθηκε με το υπ' αριθμ. 221/11.4.97έγγραφο από τον Υπουργό Δικαιοσύνης η ακόλουθη απάντηση:

"Σε απάντηση της ερώτησης με αριθμό 2920/19.3.97 που κατέθεσε στη Βουλή των Ελλήνων ο Βουλευτής κ. Φώτης Κουβέλης σας γνωρίζουμε τα εξής:

'Υστερα από το έγγραφο με αρ.πρωτ. 36/97 του Υποθηκοφυλακείου Κατερίνης δόθηκαν οι απαραίτητες οδηγίες στην Υποθηκοφύλακα της πόλης ώστε να προβεί στις απαραίτητες ενέργειες (έρευνα αγοράς, μελέτη και υποβολή αυτών) για την προώθηση του υπό εκτέλεση έργου αρμοδίως.

Ο Υπουργός

ΕΥΑΓΓΕΛΟΣ ΓΙΑΝΝΟΠΟΥΛΟΣ"

2. Στην με αριθμό 3039/31.3.97 ερώτηση δόθηκε με το υπ' αριθμ. 231/11.4.97 έγγραφο από τον Υπουργό Δικαιοσύνης η ακόλουθη απάντηση:

"Σε απάντηση της υπ' αριθμ. 3039/31.3.97 ερώτησης που κατέθεσε στη Βουλή των Ελλήνων η Βουλευτής κ. Ανουσάκη, σας γνωρίζουμε τα εξής:

Το άρθρο 48 του Ν.2447/96 ορίζει ότι εκδίκαση των υποθέσεων οικογενειακού δικαίου γίνεται υποχρεωτικά σε όλα τα πολιτικά δικαστήρια της ουσίας, από ειδικό τμήμα τους, το οποίο έχει αποκλειστικά αυτή την αρμοδιότητα.

Επίσης στο άρθρο 947 του Κώδικα Πολιτικής Δικονομίας προβλέπεται διαδικασία με την οποία εξασφαλίζεται το δικαίωμα του γονέα για επικοινωνία με το τέκνο του και σε περίπτωση μη συμμόρφωσης του άλλου γονέα προς τη δικαστική απόφαση να καταδικασθεί ο τελευταίος σε χρηματική ποινή και προσωπική κράτηση.

Ο Υπουργός

ΕΥΑΓΓΕΛΟΣ ΓΙΑΝΝΟΠΟΥΛΟΣ"

3. Στην με αριθμό 3109/3.4.97 ερώτηση δόθηκε με το υπ' αριθμ. 238/6.5.97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ.3109/3.4.97 ερώτηση του Βουλευτή κ. Νικολάου Κατσαρού, σας γνωρίζουμε τα εξής:

Στην περιοχή Ελασσόνας έχουν προγραμματισθεί για το 1997 και βρίσκονται σε εξέλιξη τα ακόλουθα: Ανασκαφή στην 'Αζωρο, συντήρηση στη συλλογή εικόνων της Ιεράς Μητρόπολης Ελασσόνας, συντήρηση τοιχογραφιών στον Ι.Ν. Αγ. Γεωργίου στο Δομένικο Ελασσόνας, συντήρηση τοιχογραφιών στον Ι.Ν. Παναγίας στη θέση Βρυσόστι Μεσοχωρίου Ελασσόνας και συντήρηση τοιχογραφιών, εικόνων και τέμπλου στην Ιερά Μονή Ολυμπιώτισσας. 'Εχουν επίσης προγραμματιστεί έργα αναστήλωσης στις Ιερές Μονές Σπαρμού Ελασσόνας, Κανάλων Αγίου Αντωνίου στο Κοκκινόγειο, καθώς και στους Ιερούς Ναούς Αγίου Παντελεήμονος, Αγίου Νικολάου και Ταξιαρχών Τσαριτσάνης και Παναγίας Πυθίου.

Στο πρόγραμμα της ΙΕ' Εφορείας Προϊστορικών και Κλασσικών Αρχαιοτήτων εντάσσονται και πρόκειται να συνεχιστούν οι σωστικές ανασκαφές για την "Περραιβική Τρίπολη" ('Αζωρος, Πύθιο, Σαραντάπορο Ελασσόνας) με τη χρηματοδότηση των δημοσίων επενδύσεων.

Η περιοχή του Θεσσαλικού Ολύμπου έχει χαρακτηρισθεί ως αρχαιολογικός χώρος και ιστορικός τόπος (ΦΕΚ Β' 317/24.6.1987). Εκτός της περιοχής που προαναφέρθηκε υπάρχουν διάσπαρτες αρχαιολογικές θέσεις και για το λόγο αυτό για κάθε έργο κλίμακας που προγραμματίζεται για την περιοχή του Ολύμπου πρέπει να υποβάλλεται σχετικός φάκελος της καθ' ύλην αρμόδιας Εφορείας του ΥΠ.ΠΟ. (7η

Σελίδα 6399 

ΕΒΑ, ΙΕ' ΕΚΠΑ).

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

4. Στην με αριθμό 3148/7.4.97 ερώτηση δόθηκε με το υπ' αριθμ. 12316/6.5.97 έγγραφο από τον Υπουργό Υγείας η ακόλουθη απάντηση:

"Απαντώντας στην υπ' αριθ.3148/7.4.97 ερώτηση που κατέθεσε στη Βουλή ο Βουλευτής Π. Τατούλης, σχετικά με τις εφημερίες των γιατρών, σας πληροφορούμε τα εξής:

1. Οι εφημερίες των γιατρών ΕΣΥ ρυθμίζονται με την υπ' αριθ. 4325/31.1.97 (ΦΕΚ 101 τΒ'/14.2.97) Απόφασή μας.

'Οσον αφορά στα υπόλοιπα θέματα, η υπηρεσία μας εφαρμόζει τις Αποφάσεις του Γεν.Λογιστηρίου του κράτους τις οποίες άλλωστε διαβιβάζει σε όλα τα Νοσοκομεία της Ελλάδας.

2. Με το άρθρο 38 του Ν.1397/83 (ΕΣΥ) ΦΕΚ 143/τΑ/83, παρ.5 στους ειδικευόμενους γιατρούς καταβάλλεται το σύνολο των αποδοχών της θέσης των βοηθών οδοντιάτρων.

Η πάγια αποζημίωση εφημεριών ετοιμότητας των ειδικευομένων γιατρών ορίζεται από τις διατάξεις των παρ.2 και 4 του άρθρου 54 του Ν. 1892/90 (ΦΕΚ 101) τΑ/31.7.90).

Ο Υπουργός

Κ. ΓΕΙΤΟΝΑΣ"

5. Στην με αριθμό 3285/14.4.97 ερώτηση δόθηκε με το υπ' αριθμ. 1459/6.5.97 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση με αριθμό 3285 που κατατέθηκε στις 14.4.97 από τους Βουλευτές κ.κ. Σπύρο Δανέλλη και Ευάγγελο Αποστόλου, σας γνωρίζουμε τα εξής:

Το με αριθμ. 398/13.1.95 έγγραφο Υπ. ΠΕΧΩΔΕ αφορά σε γενική αντιμετώπιση των οικοπέδων που εμπίπτουν στις διατάξεις του άρθρου 29 παρ.2 του ΓΟΚ (Ν.1577/85).

Η με αρ. ΔΤΕ/Α/78606/2416/11.6.96 Απόφαση του Υπουργού ΠΕΧΩΔΕ εκδόθηκε σύμφωνα με τη διαδικασία των διατάξεων του άρθρ.27, παρ.2 του Ν.1577/85 (ΓΟΚ) μετά την 497/2.11.95 ομόφωνη γνωμοδότηση του Κεντρικού Συμβουλίου ΧΟΠ έπειτα από την υποβολή αιτήσεων θεραπείας και διευθέτησης του θέματος από 77 κατοίκους, Ν. Αιολίδος, από το Κοινοτικό Συμβούλιο Ροδόπολης (απόφαση 85/11.5.95), από τον οικοδομικό συνεταιρισμό "Ν.Αιολίς" και από το Πολεοδομικό Γραφείο Καπανδριτίου (για την αντιμετώπιση 26 εκδοθεισών οικοδομικών αδειών).

Η απόφαση αυτή αφορά στην αντιμετώπιση των ανοικτών οικοδομικών τετραγώνων των εγκεκριμένων σχεδίων οικοδομικών συνεταιρισμών και ειδικότερα για τον οικοδομικό συνεταιρισμό Ν. Αιολίδας και καθορίζει όρους και προϋποθέσεις για τα οικόπεδα της κατηγορίας αυτής.

Η συνδρομή των οριζομένων στην παραπάνω απόφαση προϋποθέσεων εξετάζεται από την αρμόδια για την εφαρμογή της,πολεοδομική υπηρεσία και για οικόπεδα που πληρούν τις υπόψη προϋποθέσεις εκδίδονται οι σχετικές οικοδομικές άδειες.

Ο Υπουργός

Κ.ΛΑΛΙΩΤΗΣ"

6. Στην με αριθμό 3285/14.4.97 ερώτηση δόθηκε με το υπ' αριθμ. 1505/9.5.97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 3285/14.4.97 που κατέθεσαν οι Βουλευτές κ.κ. Ε. Αποστόλου, Σπ. Δανέλλης, για τα θέματα της αρμοδιότητάς μας, σας πληροφορούμε τα εξής:

Για την ικανοποίηση της από 7.10.96 αίτηση της προέδρου του Περιβ. και Φυσ. Συλλόγου Διονύσου Αττικής, εξετάσαμε όλα τα υπάρχοντα στο αρχείο μας σχετικά στοιχεία (έγγραφα, διαγράμματα). Με την έρευνα αυτή διαπιστώθηκε ότι ήταν απαραίτητο να γίνει επανέλεγχος για την εξακρίβωση της πραγματικής κατάστασης και με την επί εδάφους εφαρμογή των ορίων και διαγραμμάτων που επικαλείται ο εν λόγω Οικ. Συν. και εκδόθηκε η υπ' αριθμό 89368/8037/13.12.96 Υπ. Γεωργίας στην οποία αναφέρονται αναλυτικά τα προβλήματα που εντοπίσαμε.

Η συγκεκριμένη Δ/γή κοινοποιήθηκε και στον Οικ. Συν/σμό "Νέα ΑΙΟΛΙΣ" Σ.Π.Ε. από το Δ.Σ. του οποίου υποθέσαμε ότι θα έχουμε άμεση βοήθεια με την παροχή των διευκρινήσεων με τα ανάλογα αποδεικτικά στοιχεία αλλά μέχρι σήμερα περιορίστηκε μόνο στη διατύπωση παραπόνων με το υπ' αρ. 2/2.1.97 έγγραφό του.

Με τα παραπάνω σχετικά (α',β',γ',) εδόθησαν εντολές να γίνει πλήρης έρευνα από τις αρμόδιες υπηρεσίες του ΥΠ.ΓΕ για τη νομιμότητα των μεταβιβάσεων κατόπιν πωλήσεων των εκτάσεων για τις οποίες φέρεται σαν ιδιοκτήτης ο Ο.Σ. ΝΕΑ ΑΙΟΛΙΣ, των επεμβάσεων μέσα σ'αυτές σε σχέση με τις διατάξεις της Δασικής Νομοθεσίας των κατατμήσεων σύμφωνα με το τοπογραφικό διάγραμμα και τους όρους της υπ' αρ. 173085/183598/22.11.1954 Υπ. Γεωργίας και τα όρια και τους όρους των σχεδίων πολ. που ισχύουν.

Για τους παραπάνω λόγους συγκεκριμένα προτάθηκε με την υπ' αρ. 89388/8037/13.12.96 Υπ Γεωργίας (παρ.4) η προσωρινή αναστολή έκδοσης οικοδομικών αδειών μέχρις πιστοποιήσεως από μέρους της Δ/νσως Τοπογραφικών Εφαρμογών του ΥΠΕΧΩΔΕ ότι η έκταση η εμφανιζόμενη εις το διάγραμμα εφαρμογής του Μηχανικού Κων. Σεραφετίνογλου ταυτίζεται με την έκταση του τοπογραφικού διαγράμματος του Μηχ. Ν. Κωνσταντινίδη του προσηρτημένου εις την αριθμ. 8960/64 πράξη του Συμ/φου Π.Κ. Μόσχου.

Επί πλέον προτείναμε, στην περίπτωση μη αναστολής έκδοσης οικοδομικών αδειών, για κάθε οικοδομική άδεια που θα εκδίδεται στο μέλλον στη συγκεκριμένη περιοχή να ζητείται από τους ενδιαφερόμενους να συμπληρώνουν τους οικείους φακέλους τους, με τα παρακάτω στοιχεία:

α. Με σχετική πιστοποίηση του Μηχανικού εκ της οποίας να προκύπτει ότι η συγκεκριμένη έκταση για την οποία ζητείται η άδεια, αποτυπωθείσα υπ' αυτού, βρέθηκε ότι αποτελεί πράγματι τμήμα της αρχικής ιδιοκτησίας του Οικοδομικού Συν/σμού "ΝΕΑ ΑΙΟΛΙΣ" ως αυτή εμφανίστηκε εξ' αρχής στα προσηρτημένα εις το αριθ. 409/23.11.1955 συμβόλαιο του Συμ/φου Αθηνών Π. Μόσχου, διαγράμματα του τοπογράφου μηχανικού κ. Σεραφετίνογλου.

β. Με σχετική πιστοποίηση του αυτού ως άνω Μηχανικού, πιστοποιούσα ότι η έκταση για την οποία ζητείται άδεια οικοδόμησης, προκύπτει ότι κείται εντός της εκτάσεως για την οποία χορηγήθηκε η αριθ. 173085/183598/22.11.1954 άδεια κατάτμησης του Υπ. Γεωργίας, βάσεις της οποίας και αγόρασε ο Οικ. Συν/σμός την έκταση.

γ. Με σχετική δήλωση του Ν.1599/86, με την οποία ο ιδιοκτήτης να δηλώνει ότι έλαβε γνώση ότι το ζήτημα ιδιοκτησίας έναντι του δάσους που θέλει να οικοδομήσει, δεν έχει ποτέ λυθεί διοικητικά και δικαστικά έναντι του Δημοσίου, και εφ'όσον ήθελε στο μέλλον κριθεί οριστικά και αμετάκλητα ότι η έκταση ανήκει στο Δημόσιο, ουδεμία αστική απαίτηση θα γεννηθεί από τη χορήγηση της οικοδομικής αδείας.

Οι ανωτέρω ασφαλιστικές δικλείδες ετέθησαν προκειμένου να διασφαλίζονται αφ' ενός μεν οι ιδιώτες αφ' ετέρου δε τα παρακείμενα του σχεδίου πόλεως δάση και αναδασωτέες εκτάσεις. 'Εχουν προσωρινό χαρακτήρα και εξυπακούεται ότι μετά την ολοκλήρωση της έρευνας που διενεργείται στην περιοχή θα επακολουθήσουν οριστικές οδηγίες.

Ο Υπουργός

ΣΤΕΦ. ΤΖΟΥΜΑΚΑΣ"

7. Στην με αριθμό 3286/14.4.97 ερώτηση δόθηκε με το υπ' αριθμ. 1506/9.5.97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 3286/14.4.97 που κατέθεσε ο Βουλευτής κ. Ε. Αποστόλου, σας πληροφορούμε τα εξής:

Με το από 24.2.97 Π.Δ. (ΦΕΚ 108/τ.Δ/13.4.77) κηρύχθηκε ως Αισθητικό το, από ελάτη, καστανιά και πεύκη συντιθέμενο,

Σελίδα 6400 

Δημόσιο Δάσος, Στενής Ευβοίας, συνολικής έκτασης 6.770 στρεμμάτων. Η περιοχή αυτή είχε έτσι τεθεί κάτω από το ιδιαίτερο καθεστώς προστασίας του Ν.Δ. 996/71.

Το ως άνω Π.Δ. τροποποιήθηκε στη συνέχεια με το από 14.6.81 Π.Δ. (ΦΕΚ 437/τ.Δ/20.8.81) με το οποίο εξαιρέθηκαν από την περιφέρεια του Αισθητικού Δάσους τα καστανοτεμάχια, συνολικής έκτασης 2.600 στρεμ. που είχαν προσωρινά παραχωρηθεί, δυνάμει των διατάξεων του από 3.6.32 Π.Δ/τος, στην Κοινότητα Στενής για την εξημέρωση των αγρίων καστανοδέντρων. 'Ετσι η περιοχή του Αισθητικού Δάσους περιορίστηκε σε έκταση 4.170 στρεμμάτων.

Η παραχωρησιούχος κοινότητα Στενής Ευβοίας, μη συμμορφούμενη με τους όρους της παραχώρησης, ουδέποτε προέβη στην εξημέρωση των καστανοδέντρων, πράγμα που καθιστά επιβεβλημένη την ανάκληση της υπόψη παραχώρησης. Πλην όμως, μέχρι σήμερα η υπόψη προσωρινή παραχώρηση ούτε ανεκλήθη ούτε κατέστη οριστική και έτσι η έκταση (2.600 στεμ.) των καστανοτεμαχίων δεν έχει επανέλθει στην διαχείριση και ιδιοκτησία του Δημοσίου.

Αξίζει να σημειωθεί ότι, περιοχή εκτάσεως 10.000 στρεμ. στο όρος Δίρφυ, που συμπεριλαμβάνει όλη την υπόψη περιοχή των 6.770 στρεμ. έχει συμπεριληφθεί στον κατάλογο των επιλέξιμων για ένταξη στο Δίκτυο NATURA 2000 περιοχών (με κωδικό GR 2420002 DIR FYS: DASIOS STENIS-DELFI), στα πλαίσια υλοποίησης του προγράμματος "Καταγραφή, Αναγνώριση, Εκτίμηση και Χαρτογράφηση των τύπων οικοτόπων και των ειδών της χλωρίδας και της πανίδας στην Ελλάδα (Οδηγία 92/43/ΕΟΚ).

Κατά συνέπεια, επειδή τα οποιαδήποτε διαχειριστικά μέτρα και παρεμβάσεις στην περιοχή αυτή επιβάλλεται να αποφασίζονται και να υλοποιούνται έχοντας πάντοτε σαν αρχή την ανάγκη διατήρησης των ιδιαίτερων οικολογικών αξιών της, η αρμόδια υπηρεσία θα εξετάσει το ενδεχόμενο επανακαθορισμού των ορίων του Αισθητικού Δάσος Στενής Ευβοίας, ώστε να επανενταχθεί σ'αυτό η εξαιρεθείσα έκταση των καστανοτεμαχίων.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

8. Στην με αριθμό 3295/15.4.97 ερώτηση δόθηκε με το υπ' αριθμ. 9223/8.5.97 έγγραφο από την Υπουργό Ανάπτυξης η ακόλουθη απάντηση:

"Σε απάντηση της υπ'αριθμ. 3295/15.4.97 ερώτησης που κατατέθηκε στη Βουλή των Ελλήνων από το Βουλευτή κ. Ε. Αποστόλου, σας γνωρίζουμε τα εξής:

Η ηλεκτροδότηση του αεροδρομίου των Σπάτων θα πραγματοποιηθεί από το εθνικό διασυνδεδεμένο δίκτυο της Δ.Ε.Η., με την κατασκευή των αναγκαίων συμπληρωματικών τοπικών έργων (κατασκευή Υποσταθμού 150/20 ΚV και υπογείου τροφοδοτικού δικτύου 20 KV).

Η τροφοδότηση του αεροδρομίου των Σπάτων με φυσικό αέριο, η οποία δεν περιλαμβάνεται στο σημερινό φυσικό αντικείμενο του 'Εργου του Φυσικού Αερίου, είναι δυνατόν να επιτευχθεί εάν υπάρξει ανάλογο αίτημα προς τη Δημόσια Επιχείρηση Αερίου και συμφωνία με την Κοινοπραξία που έχει αναλάβει την κατασκευή του αεροδρομίου.

Για τα άλλα ζητήματα που θίγονται στην Ερώτηση αρμόδιο να σας απαντήσει είναι το Υ.ΠΕ.ΧΩ.ΔΕ., προς το οποίο διαβιβάζουμε την ερώτηση αυτή.

Η Υπουργός

ΒΑΣΩ ΠΑΠΑΝΔΡΕΟΥ"

9. Στην με αριθμό 3296/15.4.97 ερώτηση δόθηκε με το υπ' αριθμ. 1465/6.5.97 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση με αριθμό 3296 που κατατέθηκε στις 15.4.97 από το Βουλευτή κ. Σπύρο Δανέλλη, σας γνωρίζουμε τα εξής:

Η σύμβαση ανάθεσης της Ειδικής Χωροταξικής Μελέτης (Ε.Χ.Μ.) (η οποία είχε ανατεθεί από το Υ.ΠΕ.ΧΩ.Δ.Ε. στο πλαίσιο του Κοινοτικού Προγράμματος Envireg) διεκόποη στις 2.9.96 με Απόφαση της τότε Υφυπουργού ΠΕ.ΧΩ.Δ.Ε. και συνεπώς δεν ολοκληρώθηκε ακριβώς γιατί στο πλαίσιο των προτάσεων της μελέτης δεν είχαν αξιολογηθεί και συνεκτιμηθεί επαρκώς οι αναπτυξιακές δυνατότητες του νησιού. Ειδικότερα ουσιαστικοί λόγοι για τη διακοπή αυτή ήταν οι αντιρρήσεις του Υπουργείου Ανάπτυξης για στοιχεία της μελέτης, ο προγραμματισμός νέων μεγάλων έργων υποδομής (που απαιτούν νέες ζώνες χρήσεων γης), ο επανακαθορισμός και η οριστικοποίηση των αρχαιολογικών χώρων από το Υπουργείο Πολιτισμού, η υλοποίηση προγραμματικών συμβάσεων και διαχιριστικών σχεδίων περιβαλλοντικά ευαίσθητων περιοχών, καθώς και η έναρξη σύνταξης του κτηματολογίου το οποίο θεωρείται βασική εισροή για την οργάνωση του χώρου, λόγω του ιδιάζοντος ιδιοκτησιακού καθεστώτος στο νησί (μεγάλες ιδιοκτησίες) που οφείλεται στην εξορυκτική δραστηριότητα.

Με τα παραπάνω θεωρείται σκόπιμο να προηγηθούν γης οριστικοποίησης των χωροταξικών ρυθμίσεων για το νησί η αναθεώρηση του θεσμικού πλαισίου της εξορυκτικής δραστηριότητας καθώς και η ολοκλήρωση της κτηματογράφησης, που έχει ανατεθεί από τον ΟΚΧΕ.

Ο Υπουργός

Κ.ΛΑΛΙΩΤΗΣ"

10. Στην με αριθμό 3301/15.4.97 ερώτηση δόθηκε με το υπ' αριθμ. 297/9.5.97 έγγραφο από τον Υφυπουργό Πολιτισμού η ακόλουθη απάντηση:

"Σε απάντηση της ερώτησης 3301/15.4.97 σας πληροφορούμε ότι η Γ.Γ.Α. από αρκετά χρόνια -και μέσα στο πλαίσιο των μαζικών προγραμμάτων Αθλητισμού- είχε προωθήσει τον Εργασιακό Αθλητισμό αναδεικνύοντας έτσι και την ευαισθησία της, αλλά και το ενδιαφέρον της για τον εξωαγωνιστικό Αθλητισμό.

Η χρηματοδότηση των προγραμμάτων αυτών ήταν πάντα στις προτεραιότητες της, προκειμένου να υπάρχει η συνέχεια του Εργασιακού Αθλητισμού.

Το Εργατικό Κέντρο Θεσ/νίκης για τις διάφορες Αθλητικές εκδηλώσεις που διοργανώνει, το 1995 έλαβε ποσό 4.000.000 δρχ. ενώ για το έτος 1996 με την υπ' αριθ. 7292/17.3.97 απόφασή μας -και παρά την οικονομική στενότητα της Γ.Γ.Α.- επιχορηγήθηκε με ποσό 4.000.000 δρχ. επίσης.

Ο Υφυπουργός

ΑΝΔΡΕΑΣ ΑΘ. ΦΟΥΡΑΣ"

11. Στην με αριθμό 3302/15.4.97 ερώτηση δόθηκε με το υπ' αριθμ. 1404/8.5.97 έγγραφο από τον Υπουργό 'Αμυνας η ακόλουθη απάντηση:

"Σε απάντηση της 3302/15.4.97 ερώτησης που κατέθεσε ο Βουλευτής κ. Κ. Σπυριούνης, σχετικά με το ενδεχόμενο επαναφοράς που τριζωνικού συστήματος μεταθέσεων οπλιτών, σας πληροφορούμε τα εξής:

"Σε απάντηση της 3302/15.4.97 ερώτησης που κατέθεσε ο Βουλευτής κ. Κ. Σπυριούνης, σχετικά με το ενδεχόμενο επαναφοράς του τριζωνικού συστήματος μεταθέσεων οπλιτών, σας πληροφορούμε τα εξής:

Με την Υπουργική Απόφαση 410/47/4388/17.6.94, βάσει της οποίας καθιερώθηκε η υποχρεωτική θητεία τουλάχιστον για ένα εξάμηνο σε Μονάδες Β' Κύκλου Εκπαίδευσης, για το Στρατό Ξηράς, σε πολεμικά πλοία, Ναυστάθμους και Υπηρεσίες Νήσων, για το Πολεμικό Ναυτικό και σε Μονάδες εκτός Νομών Αττικής, Βοιωτίας και Θεσσαλονίκης, για την Πολεμική Αεροπορία, δημιουργήθηκε για πρώτη φορά πλαίσιο αρχών και κανόνων στο σύστημα μεταθέσεων οπλιτών, στηριγμένο (ι) στη συνταγματική επιταγή για ισονομία και ισοπολιτεία (άρθρο 4 του Συντάγματος) και (ιι) στην απαγκίστρωση της πελατειακής σχέσης Διοίκησης και πολιτών. Ειδικότερα για τον Στρατό Ξηράς, καθιερώθηκε το σύστημα των μορίων, σύμφωνα με το οποίο η ικανοποίηση των προτιμήσεων του στρατεύσιμου (όπως αυτές εκφράζονται σε σχετική αίτηση που υποβάλλουν

Σελίδα 6401 

μόνο οι ίδιοι οι οπλίτες) εξετάζεται με βάση τις εκάστοτε αριθμητικές ανάγκες της Στρατιωτικής Υπηρεσίας, σε συνδυασμό με το σύνολο των μορίων που συγκεντρώνει από τα κοινωνικά κριτήρια που διαθέτει.

Με το ισχύον σύστημα της ενιαίας θητείας επιτυγχάνεται ίση μεταχείριση όλων των οπλιτών, διότι όλοι υπηρετούν θητεία ίδιας διάρκειας. Εξασφαλίζεται περισσότερο ανθρώπινο δυναμικό που καλύπτει πληρέστερα τις επιμέρους ανάγκες των Ενόπλων Δυνάμεων, ιδιαίτερα στις παραμεθόριες Μονάδες και τα πολεμικά πλοία. Δεν δημιουργείται πλέον το αίσθημα της αδικίας και πικρίας που προκαλούσε το προϊσχύσαν τριζωνικό σύστημα, όταν λόγω μετάθεσης σε άλλη Μονάδα οι οπλίτες άλλαζαν ζώνη θητείας και υπηρετούσαν αντί για 15μηνο, που γνώριζαν αρχικά, δύο ή τέσσερις μήνες επιπλέον. 'Ολοι οι στρατεύσιμοι υπηρετούν τουλάχιστον 6μηνο σε παραμεθόριες περιοχές και δεν τίθεται θέμα πελατειακού φαινομένου, καθόσον οι μεταθέσεις διενεργούνται για υπηρεσιακούς λόγους, με αυστηρώς υπηρεσιακά και επακριβώς προσδιορισμένα κριτήρια.

Σε ότι αφορά τη μη μετακίνηση του συνόλου των οπλιτών από τις Μονάδες εκστρατείας και πολεμικά πλοία σε Μονάδες του κέντρου, σημειώνεται ότι η αντικειμενική αδυναμία απορρόφησης μεγάλου αριθμού στρατευμένων από τις Υπηρεσίες του κέντρου αλλά και οι τεράστιες σε προσωπικό ανάγκες των παραμεθόριων Μονάδων δεν επιτρέπει την ικανοποίηση του συνόλου των προτιμήσεων. Εντούτοις, σύμφωνα με στοιχεία του Γενικού Επιτελείου Στρατού, ο βαθμός ικανοποίησης προτιμήσεων τοποθέτησης ήταν για το 1996, περίπου 70%.

Η Ηγεσία του Υπουργείου εθνικής 'Αμυνας αποδίδει τεράστια σημασία στην επικράτηση συνθηκών ισονομίας και ισοπολιτείας μεταξύ των οπλιτών και προς τούτο καταβάλλει κάθε προσπάθεια για την πιστή εφαρμογή και βελτίωση, όπου απαιτείται, του υφιστάμενου, επιτυχημένου όπως μέχρι σήμερα έχει αποδειχθεί, συστήματος μεταθέσεων.

Ο Υπουργός

ΑΘ. ΑΠ. ΤΣΟΧΑΤΖΟΠΟΥΛΟΣ"

12. Στην με αριθμό 3303/15.4.97 ερώτηση δόθηκε με το υπ' αριθμ. 10514/9.5.97 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης με αριθμό 3303/15.4.1997, που κατέθεσε στη Βουλή ο Βουλευτής κ. Κυριάκος Σπυριούνης, σχετικά με δημοσίευμα της Εφημερίδας "ΒΗΜΑ", με τίτλο "Αυτή τη Mercedes ποιος θα την πάρει" σας γνωρίζουμε τα εξής:

'Οπως είναι γνωστό η Υπηρεσία μας για την εξυπηρέτηση των αναγκών του Υπουργικού Συμβουλίου, των ξένων προσωπικοτήτων που επισκέπτονται επίσημα τη χώρα μας καθώς και για άλλες ανάγκες της προμηθεύεται, λόγω των μέτρων λιτότητας που ισχύουν τα τελευταία χρόνια, αυτοκίνητα από τον ΟΔΔΥ.

'Οπως είναι ευνόητο τα αυτοκίνητα αυτά επειδή δεν είναι καινουργή παρουσιάζουν συχνά προβλήματα χωρίς να υπάρχει δυνατότητα επικείμενης αντικατάστασής τους. Κατόπιν τούτου η υπηρεσία μας γίνεται δέκτης παραπόνων των ανωτέρω δικαιουμένων αποκλειστικής χρήσης κρατικών αυτοκινήτων, οι οποίοι συχνά ταλαιπωρούνται από αυτήν την κατάσταση χωρίς να μπορούν να εξυπηρετηθούν στην άσκηση των καθηκόντων τους, με ότι αυτό συνεπάγεται (χρονοτριβή, εκνευρισμό κ.λπ.).

Επιτακτική παρουσιάζεται και εύλογη η ανάγκη των ανωτέρω για αντικατάσταση των αυτοκινήτων τους από άλλα λιγότερο παλαιά όπως συνέβη και με το αυτοκίνητο του δημοσιεύματος, χωρίς ασφαλώς να εγνώριζαν οι αιτούντες ότι ήταν τόσο μεγάλου κυβισμού. 'Οταν όμως τους επισημάνθηκε η ιδιαιτερότητα του εν λόγω αυτοκινήτου, οι ενδιαφερόμενοι απέσυραν τα αιτήματά τους και η Υπηρεσία μας αποφάσισε την πώλησή του στη δημοπρασία του ΟΔΔΥ, όπου το Ελληνικό Δημόσιο αποκόμισε σημαντικό ποσό.

Ο Υφυπουργός

ΑΝ. ΜΑΝΤΕΛΗΣ"

13. Στην με αριθμό 3305/15.4.97 ερώτηση δόθηκε με το υπ' αριθμ. 1405/7.5.97 έγγραφο από τον Υπουργό 'Αμυνας η ακόλουθη απάντηση:

"Σε απάντηση της 3305/15.4.97 ερώτησης που κατέθεσε ο Βουλευτής κ. Κ.Σπυριούνης με θέμα την εκπαίδευση των στελεχών των Ενόπλων Δυνάμεων, σας πληροφορούμε τα εξής:

H συνεχής εκπαίδευσης και επιμόρφωση του μόνιμου και στρατεύσιμου προσωπικού των Ενόπλων Δυνάμεων συνιστά βασική προτεραιότητα για την Ηγεσία του Υπουργείου Εθνικής Αμυνας και προς τούτο ήδη εφαρμόζεται και διαρκώς επεκτείνεται ένα πλέγμα ουσιαστικών μέτρων, τόσο σε θεσμικό όσο και σε επιχειρησιακό επίπεδο. 

Ειδικότερα, όσον αφορά τα μόνιμα στελέχη, σημειώνεται ότι ένας συνεχώς αυξανόμενος αριθμός εξ' αυτών παρακολουθεί κάθε έτος, εκπαιδευτικά προγράμματα, τόσο στην Ελλάδα, όσο και στην αλλοδαπή, ανάλογα με τις εκάστοτε ανάγκες της Στρατιωτικής Υπηρεσίας. Σκοπός των υπόψη προγραμμάτων είναι αφ' ενός η επιμόρφωση των Αξιωματικών, με τη συμμετοχή τους στις Σχολές Πολέμου και αφ' ετέρου η εκπαίδευση και εξειδίκευσή τους στο χειρισμό σύγχρονων οπλικών συστημάτων. Επιπλέον, παρέχεται η δυνατότητα παρακολούθησης Προγραμμάτων Μεταπτυχιακών Σουδών σε μεγάλα Πανεπιστήμια και ερευνητικά κέντρα της Ευρώπης, των ΗΠΑ και του Καναδά, εξασφαλίζοντας στις 'Ενοπλες Δυνάμεις τη μεταφορά τεχνογνωσίας και εμπειρίας.

Σε ότι αφορά την ποσοτική και κυρίως ποιοτική αναβάθμιση της εκπαίδευσης που λαμβάνουν οι οπλίτες, κατά τη διάρκεια της στρατιωτικής τους θητείας, οι προσπάθειες της Ηγεσίας των Ενόπλων Δυνάμεων κινούνται στους ακόλουθους άξονες.

Στα πλαίσια αναδιοργάνωσης του Στρατεύματος ελήφθησαν μία σειρά μέτρων (συγκρότηση ειδικών Μονάδων για την επάνδρωση των φυλακίων, αύξηση του ποσοστού επάνδρωσης των Μονάδων εκστρατείας, συγχώνευση στρατοπέδων κ.α.), κατά τρόπο ώστε να αμβλυνθούν τα προβλήματα που ανακύπτουν από τις ανάγκες λειτουργικότητας και ασφάλειας των επιμέρους Μονάδων και να δοθεί αντίστοιχα μεγαλύτερη έμφαση και χρόνος σε θέματα εκπαίδευσης.

Ο αριθμός των διενεργούμενων τακτικών ασκήσεων αυξήθηκε σημαντικά, ενώ η οργάνωση και συνθήκες αυτών ανταποκρίνονται πληρέστερα στις σύγχρονες επιχειρησιακές ανάγκες.

Βελτιώθηκαν οι εκπαιδευτικές εγκαταστάσεις και αυξήθηκαν σημαντικά, οι δαπάνες για κατασκευή και προμήθεια εκπαιδευτικού υλικού.

Εκσυγχρονίσθηκαν ο χαρακτήρας και οι μέθοδοι εκπαίδευσης με την προμήθεια και χρησιμοποίηση υπερσύγχρονων συστημάτων, όπως οι εξομοιωτές (simulators).

Πέραν των παραπάνω, η Ηγεσία του Υπουργείου Εθνικής Αμυνας αποδίδει τεράστια σημασία στη διατήρηση του ηθικού του προσωπικού των Ενόπλων Δυνάμεων σε υψηλό επίπεδο και προς τούτο έχει αναλάβει ένα σύνολο πρωτοβουλιών που μεταξύ των άλλων περιλαμβάνει:

Υιοθέτηση νέου μισθολογίου, το οποίο χορηγεί σημαντικές αυξήσεις, στα πλαίσια των υφιστάμενων δυνατοτήτων του Κρατικού Προϋπολογισμού.

Βελτίωση των συνθηκών διαβίωσης και εργασίας.

Οργάνωση πολιτιστικών, ψυχαγωγικών και αθλητικών εκδηλώσεων.

Βράβευση των προσπαθειών του (ηθικές αμοιβές κ.α.)

Προληπτική ενημέρωση για το AIDS, τα ναρκωτικά και βελτίωση της υγιεινής και φυσικής του κατάστασης.

Θα θέλαμε να σας διαβεβαιώσουμε ότι το Υπουργείο Εθνικής 'Αμυνας καταβάλλει κάθε προσπάθεια για την ποιοτική αναβάθμιση του ανθρώπινου παράγοντα, τον οποίο θεωρεί θεμέλιο λίθο στην προσπάθεια αναδιάρθρωσης των Ενόπλων μας Δυνάμεων. Υπόψη, βέβαια, ότι το σημερινό έμψυχο τους δυναμικό είναι πολύ καλύτερο από κάθε προηγούμενο.

Ο Υπουργός

ΑΘ. ΑΠ. ΤΣΟΧΑΤΖΟΠΟΥΛΟΣ"

Σελίδα 6402 

14. Στην με αριθμό 3307/15.4.97, 3426/18.4.97 ερωτήσεις δόθηκε με το υπ' αριθμ. 304/9.5.97 έγγραφο από τον Υφυπουργό Αθλητισμού η ακόλουθη απάντηση:

"Σε απάντηση των ερωτήσεων 3426/18.4.97 και 3307/15.4.97 σας πληροφορούμε ότι όπως διαπιστώθηκε από επιτόπου αυτοψία του Γενικού Γραμματέα Αθλητισμού -και το οποίο τονίσθηκε στην πρόσφατη συνέντευξη τύπου της Θεσ/νίκης- το Κολυμβητήριο Νεάπολης είναι σε ετοιμότητα αλλά δεν λειτουργεί όχι ελλείψει χρημάτων αλλά ελλείψει αθλητών και ομάδων όπως διαβεβαίωσε η αρμόδια Επιτροπή Διοίκησης.

Είναι γεγονός ότι παρουσιάσθηκε μικρή καθυστέρηση στην είσπραξη των επιχορηγήσεων, αλλά αυτό οφείλεται σε λογιστηριακές διαδικασίες της Ε.Π. Διοίκησης του Κολυμβητηρίου (απαιτούμενα δικαιολογητικά) αφού από την πλευρά μας ήδη έχουν εκδοθεί οι υπ' αριθ. 5211/25.2.97, 10312/10.4.97 (τακτικές) και 10359/11.4.97 (έκτακτη) αποφάσεις με αντίστοιχα ποσά 7.000.000., 13.000.000 και 15.000.000 δρχ.

Το ΕΑΚ Νεάπολης απασχολεί 6 μόνιμους υπαλλήλους, 1 υπάλληλο με σχέση εργασίας ιδιωτικού δικαίου αορίστου χρόνου, ενώ ήδη έχει προωθηθεί η έγκριση πρόσληψης και εποχιακού προσωπικού.

Σχετικά με τη μετατροπή του Κολυμβητηρίου σε Κλειστό προκαλεί τουλάχιστον απορία το γεγονός, αφού όπως είναι γνωστό, το Κολυμβητήριο μελετήθηκε και δημοπρατήθηκε το 1992 ως ανοικτό και όχι ως κλειστό και η Γ.Γ.Α. κατασκευάζει Κολυμβητήρια ανάλογα με τη χρήση τους και τον προϋπολογισμό τους. Με βάση ποια προδιαγραφή ή θεσμοθετημένη απαίτηση τίθεται συνεπώς το θέμα της μετατροπής του σε Κλειστό; 

Το ιδιαίτερο ενδιαφέρον του Υπουργείου για τα θέματα της Θεσ/νίκης εκδηλωθεί έμπρακτα με την ένταξη στο πρόγραμμα έργων έτους 1997 τριών (3) νέων Κολυμβητηρίων (στους Δήμους Αμπελοκήπτων, Καλαμαριάς, Συκεών σύμφωνα με τις υποδείξεις του Νομαρχιακού Συμβουλίου Θεσ/νίκης), τα οποία είμεθα έτοιμοι να δημοπρατήσουμε άμεσα -κάτι το οποίο άλλωστε καταστήσαμε δημόσια σαφές- ευθύς ως τακτοποιηθούν από τους προαναφερόμενους Δήμους οι ιδιοκτησιακές εκκρεμότητες με τους χώρους που οι ίδιοι έχουν επιλέξει, ή εφόσον υποδειχθούν από το Νομαρχιακό Συμβούλιο Θεσ/νίκης άλλοι χώροι προς αντικατάσταση αυτών.

Βέβαια δεν πρέπει να διαφεύγει της προσοχής ότι, εκτός από τα 20.000.000 που δόθηκαν στο Δήμο Συκεών για απαιτούμενες χωματουργικές εργασίες, πρόσφατα παραδόθηκε σε χρήση το Εθνικό Κολυμβητήριο Θεσ/νίκης μετά την πλήρη ανακατασκευή των μηχανολογικών εγκαταστάσεων θέρμανσης, καθαρισμού των δεξαμενών κ.λπ., τελικού κόστους 250.000.000 δρχ., όπως και τα έργα που έχουν ήδη ενταχθεί στον προγραμματισμό τρέχοντος έτους (νέα κάλυψη Ποσειδωνίου, επισκευή πυθμένα ανοικτής δεξαμενής, προκήρυξη αρχιτεκτονικού διαγωνισμού για συνολική διαμόρφωση αυτού) καθώς και άλλα μικρότερης ή μεγαλύτερης εμβέλειας έργα, πέραν αυτών που αφορούν στην Κολύμβηση.

Ο Υφυπουργός

ΑΝΔΡΕΑΣ ΑΘ. ΦΟΥΡΑΣ"

15. Στην με αριθμό 3313/15.4.97 ερώτηση δόθηκε με το υπ' αριθμ. 19307/9.5.97 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης 3313/15.4.97 που κατατέθηκε στη Βουλή των Ελλήνων από το Βουλευτή κ. Α. Φούσα και αναφέρεται στο πιο πάνω θέμα, σας πληροφορούμε τα εξής:

Ο δρόμος προς την Κοινότητα Λάιστα είναι κοινοτικός και εξυπηρετεί μόνο τη συγκεκριμένη Κοινότητα. Το συνολικό μήκος του είναι 13,5 χιμ. από τα οποία το 1,5 χλμ. είναι ασφαλτοστρωμένο. Ο προϋπολογισμός του έργου είναι της τάξης των 300 εκατ. δρχ.

Η ολοκλήρωση της ασφαλτόστρωσής του δεν έχει ενταχθεί μέχρι σήμερα σε πρόγραμμα, επειδή έχει δοθεί προτεραιότητα, σ'ότι αφορά τις ασφαλτοστρώσεις στο επαρχιακό δίκτυο, μεγάλο μέρος του οποίου είναι χαλικοστρωμένο (περίπου 300 χλμ).

Πάντως, για την εξασφάλιση ικανοποιητικής βατότητας, κάθε χρόνο γίνεται συντήρηση του δρόμου με μηχανήματα και χαλικοστρώσεις στα δύσκολα σημεία, ενώ παράλληλα εξετάζεται κάθε δυνατότητα χρηματοδότησης του εν λόγω δρόμου.

Ο Υφυπουργός

Λ.ΠΑΠΑΔΗΜΑΣ"

16. Στην με αριθμό 3314/15.4.97 ερώτηση δόθηκε με το υπ' αριθμ. 4996/9.5.97 έγγραφο από τον Υφυπουργό Μεταφορών η ακόλουθη απάντηση:

"Απαντώντας στην ερώτηση 3314/15.4.97 της Βουλευτού κ. Φάνη-Πάλλη-Πετραλιά και απευθύνεται στον Υπουργό Μεταφορών και Επικοινωνιών, σχετικά με το ερώτημα (3) σας πληροφορούμε τα παρακάτω:

Σ'ότι αφορά το θεσμικό πλαίσιο για την οδήγηση υπό την επίδραση οινοπνεύματος, ισχύουν σήμερα οι διατάξεις του άρθρου 42 του ΚΟΚ καθώς και οι κατ' εξουσιοδότηση αυτού εκδοθείσες κοινές αποφάσεις των Υπουργών Μ.Ε. και Δημόσιας Τάξης 13382/Φ 705. 11/4δ/77 (Β 1266) και 1330 Φ 705.11/4ξθ/85/Β174) βάσει των οποίων οι αρμόδιες Υπηρεσίες του Υπ. Δημ.Τάξης πραγματοποιούν στους σχετικούς ελέγχους (ALCOTEST). Στις προθέσεις του ΥΠ.Μ.Ε. είναι να θεωρείται ότι ο ελεγχόμενος οδηγός βρίσκεται υπό την επίδραση οινοπνεύματος όταν το ποσοστό αυτό στον οργανισμό του υπερβαίνει τα 0,5 γραμμάρια ανά λίτρο αίματος (ΟΝ gr/l) αντί του 0,8 που ισχύει σήμερα.

Σχετική διάταξη πρόκειται να τεθεί στον υπό αναθεώρηση Κ.Ο.Κ.

Για τα υπόλοιπα ερωτήματα αρμόδιος να σας απαντήσει είναι οι συνερωτώμενοι Υπουργοί Δημόσιας Τάξης και ΥΠΕΧΩΔΕ προς τους οποίους διαβιβάζουμε αντίγραφο της εν λόγω ερώτησης.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

17. Στην με αριθμό 3322/15-4-97 ερώτηση δόθηκε με το υπ'αριθμ. 5040/8-5-97 έγγραφο από τον Υπουργό Μεταφορών η ακόλουθη απάντηση:

"Απαντώντας στην ερώτηση 3322/15-4-97 των Βουλευτών κ.κ.Αποστόλη Τασούλα και Σπ.Παναγιώτου και απευθύνεται στον Υπουργό Μεταφορών και Επικοινωνιών, σας πληροφορούμε τα παρακάτω:

Προφανώς οι ερωτώντες Βουλευτές αναφέρονται σε 15 αιτήματα νέων τηλεφωνικών συνδέσεων για τοποθεσίες της Κοινότητας Πρωτόπαππα Ιωαννίνων και συγκεκριμένα:

Βακαριάτσες: 1 αίτηση

Ραίδια: 3 αιτήσεις

Κάμπος-Βαρκά: 2 αιτήσεις

Σαλαμάντρα: 1 αίτηση

Λακοτράγα: 4 αιτήσεις

Πηγάδια-Κάμπος: 1 αίτηση

Λακοτράγα-Βαρκά 1 αίτηση

Κοσμάδες-Κάμπος 2 αιτήσεις

Τα παραπάνω αιτήματα νέων τηλεφωνικών συνδέσεων αφορούν συνδρομητές που διαμένουν σε τοποθεσίες απομακρυσμένες μεταξύ τους και οι οποίες δεν αποτελούν αυτοτελείς οικισμούς με την έννοια και τις προϋποθέσεις του άρθρου 9 παραγρ. 4 του Τηλεφωνικού Κανονισμού σύμφωνα με το οποίο ο ΟΤΕ καταρτίζει προγράμματα για την τηλεφωνοδότηση αυτόνομων οικισμών της Υπαίθρου Χώρας που αναφέρονται στους εγκεκριμένους Νομαρχιακούς Καταλόγους.

Παρά ταύτα όμως η αρμόδια υπηρεσία του Τηλεπ. Διαμερίσματος Ιωαννίνων εξέτασε τη δυνατότητα τηλεφωνοδότησης των εν λόγω τοποθεσιών και ήδη από 16.9.96 εκπόνησε μελέτη επέκτασης του τηλεφωνικού δικτύου.

Σήμερα δε βρισκόμαστε στην ευχάριστη θέση να σας πληροφορήσουμε ότι οι ενδιαφερόμενοι καλούνται να καταβάλλουν το τέλος σύνδεσης για την εγκατάσταση των 

Σελίδα 6403 

παραπάνω τηλεφωνικών συνδέσεων.

Τέλος θα θέλαμε να σας γνωστοποιήσουμε ότι οι αιτήσεις είναι 15 και όχι 25 όπως αναφέρεται στην ερώτηση και όλες είναι κατηγορίας "Γ" δηλ. για κατοικίες.

Ο Υπουργός

ΧΑΡΑΛΑΜΠΟΣ ΚΑΣΤΑΝΙΔΗΣ"

18. Στην με αριθμό 3331/15-4-97 ερώτηση δόθηκε με το υπ'αριθμ. 5021/9-5-97 έγγραφο από τον Υφυπουργό Μεταφορών η ακόλουθη απάντηση:

"Απαντώντας στην ερώτηση 3331/15-4-97 του Βουλευτή κ.Αθ.Βαρίνου και απευθύνεται στον Υπουργό Μεταφορών και Επικοινωνιών, σας πληροφορούμε σχετικά με μεταφορά ταχυδρομικών υλικών με πλοία τα παρακάτω:

1. Η υποχρέωση δωρεάν μεταφοράς των ταχυδρομικών αποστολών θαλασσίως έχει καθιερωθεί με το Νόμο 560/48 "Περί μεταφοράς του ταχυδρομείου δια των πλοίων", σύμφωνα με τις διατάξεις του οποίου, όλα τα ελληνικά και ξένα πλοία που εκτελούν ακτοπλοϊα στην Ελλάδα υποχρεούνται να μεταφέρουν δωρεάν τις ταχ. αποστολές κατά την εκτέλεση των δρομολογίων τους.

2. Επισημαίνεται ότι τα ΕΛΤΑ, στα πλαίσια της κοινωνικής πολιτικής, είναι αναγκασμένα να διατηρούν εκτεταμένο δίκτυο και να παρέχουν υπηρεσίες, με τιμολόγια πολύ κάτω του κόστους, που χαρακτηρίζονται καθαρά ως κοινής ωφέλειας και αναπτυξιακού χαρακτήρα, με ενισχυτικό παράγοντα τις γεωγραφικές συνθήκες που υπάρχουν στη χώρα μας και ιδιαίτερα στις νησιωτικές περιοχές.

3. Ως εκ τούτου, τυχόν μεταβολή του ισχύοντος Νομοθετικού πλαισίου με την επιβολή κομίστρων για τη μεταφορά του ταχυδρομείου με τα πλοία θα είχε ως συνέπεια την ακόμη μεγαλύτερη οικονομική επιβάρυνση των ΕΛΤΑ και την επανεξέταση της τιμολογιακής πολιτικής του Οργανισμού.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

19. Στην με αριθμό 3332/15.4.97 ερώτηση δόθηκε με το υπ' αριθμ. 1470/6.5.97 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση με αριθμό 3332 που κατατέθηκε στις 15.4.97 από το Βουλευτή κ. Γεώργιο Κίρκο σας γνωρίζουμε ότι η χορήγηση-αφαίρεση-ανάκληση άδειας λειτουργίας καθώς και ο έλεγχος και το κλείσιμο των άνευ αδείας λειτουργούντων καταστημάτων είναι αρμοδιότητα των υπηρεσιών του Α και Β βαθμού Τοπικής Αυτοδιοίκησης. 

Συνημμένα επισυνάπτουμε το υπ' αριθ. Γ.Ν. 1993/7.4.97 έγγραφο του Νομάρχη Θεσσαλονίκης σε απάντηση σχετικής ερώτησης για το ίδιο θέμα.

Ο Υπουργός

Κ.ΛΑΛΙΩΤΗΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)

20. Στην με αριθμό 3345/17.4.97 ερώτηση δόθηκε με το υπ' αριθμ. 1407/6.5.97 έγγραφο από τον Υπουργό 'Aμυνας η ακόλουθη απάντηση:

"Σε απάντηση της ερώτησης 3345/17.4.97 που κατέθεσε ο Βουλευτής κ. Θ. Δημοσχάκης με θέμα την κατασκευή δρόμου υπρος το Στρατόπεδο περιοχής Λαγού Διδυμοτείχου, σας πληροφορούμε τα εξής:

Το τμήμα του δρόμου συνδέει το Στρατόπεδο Λαγού με την ομώνυμη Κοινότητα βρίσκεται εκτός των ορίων του υπόψη Στρατοπέδου και είναι κοινοτική οδός, χρησιμοποιούμενη και από τους κατοίκους της περιοχής.

Κατά συνέπεια, το έργο μπορεί να εκτελεσθεί μόνο από τα αρμόδια όργανα της Νομ. Αυτοδιοίκησης 'Εβρου προς τα οποία και θα πρέπει να υποβληθεί το σχετικό αίτημα της Κοινότητας δεδομένου ότι η Στρατιωτική Υπηρεσία δεν έχει αρμοδιότητα να κατασκευάζει έργα εκτός των ορίων των στρατοπέδων. Αξίζει πάντως να σημειωθεί ότι η Στρατιωτική Υπηρεσία συντηρεί το υπόψη δρομολόγιο, ενώ μέχρι σήμερα δεν έχει αναφερθεί αδυναμία προσπέλασης προς το συγκεκριμένο Στρατόπεδο.

Τέλος θα πρέπει να τονισθεί, ότι το Υπουργείο Εθνικής 'Αμυνας συνδράμει με κάθε μέσο, στα πλαίσια των αρμοδιοτήτων του, τις τοπικές κοινωνίες, ιδιαίτερα στη Θράκη, απόδειξη δε τούτου αποτελεί το πιλοτικό πρόγραμμα κοινωνικής προσφοράς του Δ' Σώματος Στρατού και το μέχρι σήμερα έργο που έχει επιτελέσει.

Ο Υπουργός

ΑΘ. ΑΠ. ΤΣΟΧΑΤΖΟΠΟΥΛΟΣ"

21. Στην με αριθμό 3346/16-4-97 ερώτηση δόθηκε με το υπ'αριθμ. 5007/9-5-97 έγγραφο από τον Υφυπουργό Μεταφορών η ακόλουθη απάντηση:

"Απαντώντας στην ερώτηση 3346/16-4-97 του Βουλευτή κ. Θ. Δημοσχάκη και απευθύνεται στον Υπουργό Μεταφορών και Επικοινωνιών, σας πληροφορούμε τα παρακάτω:

1. Η επιχορήγηση των Αστικών Συγκοινωνιών της Αθήνας από τον τακτικό προϋπολογισμό γίνεται με βάση τον Νόμο 588/77 λόγω του χαμηλού κομίστρου αφού αυτό είναι σταθερό (75 δρχ.) από το 1991. Στα πλαίσια αυτά δίνονται επιχορηγήσεις για τις Αστικές Συγκοινωνίες και σε άλλες πόλεις της Ελλάδος οπως π.χ. στον ΟΑΣΘ για τη Θεσσαλονίκη και γενικά, όπως είναι γνωστό, επιχορηγήσεις και επιδοτήσεις καθώς και άλλα κίνητρα για την ανάπτυξη παραμεθόριων περιοχών δίνονται από την εκάστοτε κυβέρνηση στα πλαίσια της γενικότερης οικονομικής πολιτικής που αυτή ασκεί.

2. Σύμφωνα με τις διατάξεις του Ν. 2175/93 (άρθρο 2 παρ. 8), με κοινή απόφαση των Υπουργών Εθνικής Οικονομίας, Οικονομικών και Μεταφορών και Επικοινωνιών, καθορίζεται το ύψος της επιδότησης των υπηρεσιών που προσφέρει ο ΟΑΣΑ, η Ε.ΘΕ.Λ., τα Η.Λ.Π.Α.Π. και οι Η.Σ.Α.Π. και αναφέρονται τα στοιχεία που λαμβάνονται υπόψη για τον καθορισμό της επιδότησης.

'Ετσι η επιβάρυνση του Κρατικού Προϋπολογισμού από την επιοχρήγηση των Αστικών Συγκοινωνιών Αθήνας και Θεσσαλονίκης, ετησίως είναι

ΕΑΣ ΟΑΣΘ

1994 40.094.507.442 δρχ. 14.805.492.558 δρχ.

1995 43.500.000.000 δρχ. 15.000.000.000 δρχ.

1996 39.510.000.000 δρχ. 20.490.000.000 δρχ.

3. Σχετικά δε με τα χρέη των Αστικών Συγκοινωνιών σας γνωρίζουμε ότι: Ο ΟΑΣΑ σήμερα λειτουργεί σύμφωνα με το νόμο 2175/22-12-1993 ο οποίος δεν καταργεί την παραπάνω διάταξη του Νόμου 588/77.

'Ετσι λοιπόν τα ελλείμματα των φορέων, για κάθε χρήση, που δεν καλύπτονται από τον Τακτικό Προϋπολογισμό εξ ολοκλήρου, οι φορείς κατέφευγαν σε δανεισμό με την εγγύηση του Δημοσίου, χωρίς την δυνατότητα από πληρωμής των δανείων από ίδιους πόρους παρά μόνο μέσω νέου δανεισμού.

Η διαδικασία αυτή δημιούργησε στην εικοσαετία 1977-1996 ένα σωρευτικό χρέος προς το Δημόσιο (από βεβαιώσεις δανειακών υποχρεώσεων) που την 31-12-96 ανήλθε σε 265 δις δρχ., (βεβαιωμένες οφειλές) και 318 δις δρχ. προσαυξήσεις που έχει επιβάλλει το ίδιο το Δημόσιο. Τα ανεξόφλητα υπόλοιπα των υπαρχόντων δανείων ανέρχονται σε 133 δις δρχ..

Με το νόμο 2078/1992 διαλύθηκε η Επιχείρηση Αστικών Συγκοινωνιών (ΕΑΣ) και δημιουργήθηκαν οι ΣΕΠ. Στο άρθρο 1 του νόμου αυτού αναφέρεται ότι "με την εκκαθάριση της ΕΑΣ τα τελικά χρέη ως και οι οφειλόμενες ασφαλιστικές εισφορές μετά των νομίμων προσαυξήσεων από πρόσθετα τέλη και λοιπές επιβαρύνσεις της επιχείρησης αναλαμβάνονται από το Δημόσιο".

Η εκκαθάριση της ΕΑΣ ολοκληρώθηκε.

'Ετσι λοιπόν από το χρέος των 265 δις (βεβαιωμένα κεφάλαια) και 318 δις (προσαυξήσεις) το Δημόσιο θα αναλάβει 

Σελίδα 6404 

τις εκ του νόμου 2078/1992 υποχρεώσεις του, δηλ. τα 170 δις (κεφάλαια) και 213 δις (προσαυξήσεις) που αναλογούν στηνπρώην ΕΑΣ.

Το χρέος λοιπόν των φορέων των αστικών συγκοινωνιών, από βεβαιωμένες στο Δημόσιο δανειακές υποχρεώσεις, την 31-12-1996 διαμορφώνεται σε 95 δις δρχ. (κεφάλαια) και 105 δις (προσαυξήσεις).

Τα δε ανεξόφλητα υπόλοιπα των δανείων που έχουν συναφθεί μέχρι την 31-12-1996 παραμένουν στο ύψος των 133 δις δρχ.

Τέλος τα στοιχεία που διαμορφώνουν το λειτουργικό έλλειμμα των φορέων του συστήματος αστικών συγκοινωνιών της Αθήνας για τα έτη 1994, 1995 και 1996 φαίνονται στον παρακάτω πίνακα.

ΕΤΟΣ ΕΣΟΔΑ ΛΕΙΤΟΥΡΓ. ΛΕΙΤΟΥΡΓ. ΕΠΙΔ. ΑΚΑΛΥΠΤΟ

ΔΑΠΑΝΕΣ ΕΛΛΕΙΜΜΑ ΛΕΙΤΟΥΡΓ.

ΕΛΛΕΙΜΜΑ

1994 31.882 71.724 39.842 39.431 411

1995 34.823 85.668 50.845 44.500 6.345

1996 32.933 97.831 64.898 36.583 28.315

Το σχέδιο νόμου του Υπουργείου Μεταφορών και Επικοινωνιών που έχει κατατεθεί στη Βουλή δίνει οριστική λύση στο θέμα των χρεών αλλά ταυτόχρονα δίνει και στους φορείς την δυνατότητα να καλύπτουν το σύνολο των λειτουργικών δαπανών τους και άρα κανένα δάνειο δεν θα συνομολογηθεί για την κάλυψη των ανοιγμάτων στην εκμετάλλευση.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

22. Στην με αριθμό 3348/16-4-97 ερώτηση δόθηκε με το υπ' αριθμ. 1472/7-5-97 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση με αριθμό 3348 που κατατέθηκε στις 16-4-97 από το Βουλευτή κ. Βασίλη Κεδίκογλου σας γνωρίζουμε τα εξής:

Μετά από πρόταση της Νομαρχιακής Αυτοδιοίκησης Εύβοιας, το έργο "Προστασία και ανάδειξη Φαραγγιού Δημοσάρι και της ευρύτερης περιοχής" εξετάστηκε από το ΥΠΕΧΩΔΕ ως προς την επιλεξιμότητα και την αναγκαιότητα υλοποίησής του και προεντάχθηκε στο Επιχειρησιακό Πρόγραμμα "Περιβάλλον" (ΕΠΠΕΡ), με προϋπολογισμό 685,21 εκατ. δρχ. (με απόφαση της αντίστοιχης Επιτροπής Παρακολούθησης).

Το έργο αυτό εντάσσεται σ'ένα συνολικό σχεδιασμό, για την προστασία, διατήρηση, διαχείριση, αποκατάσταση και ανάδειξη του φυσικού περιβάλλοντος της χώρας μας, ο οποίος καταρτίστηκε από το Υ.ΠΕ.ΧΩ.Δ.Ε. και περιλαμβάνει αποκλειστικά περιοχές του Δικτύου ΦΥΣΗ 2000.

'Οπως και στα υπόλοιπα σχετικά έργα, ως πιο κατάλληλη διαδικασία υλοποίησης του προγράμματος επιλέχθηκε η σύναψη Προγραμματικής Σύμβασης (Π.Σ.) με τη Νομαρχιακή Αυτοδιοίκηση, που είναι και ο Φορέας Υλοποίησης του έργου.

Επίσης, όπως και στα υπόλοιπα σχετικά έργα, ο συντονισμός και η επί μέρους υποστήριξη του προγράμματος ανατίθεται σε επιχείρηση της Νομαρχιακής Αυτοδιοίκησης.

Η Π.Σ. οριστικοποιείται από τη Νομαρχιακή Αυτοδιοίκηση. Το ακριβές αντικείμενο του έργου, που περιγράφεται τόσο στο εγκεκριμένο τεχνικό δελτίο όσο και στην υπό υπογραφή Π.Σ., έχει αποτελέσει αντικείμενο συζήτησης με τη Νομαρχιακή Αυτοδιοίκηση Ευβοίας, που υλοποιεί το έργο.

Η Π.Σ. δεν έχει ακόμα υπογραφεί γιατί το έργο προεντάχθηκε στο ΕΠΠΕΡ το Δεκέμβριο του 1996 και δεν έχει λάβει ακόμα κωδικό στο Πρόγραμμα Δημοσίων Επενδύσεων.

Βάσει της Προγραμματικής Σύμβασης την απόλυτη ευθύνη υλοποίησης του έργου και τήρησης των απαραίτητων διαδικασιών προκήρυξης, επιλογής, ανάθεσης και επίβλεψης των μελετών και υποέργων, που προβλέπονται σε αυτήν, έχει ο Φορέας Υλοποίησης, δηλαδή η Νομαρχιακή Αυτοδιοίκηση.

Ο Υπουργός

Κ. ΛΑΛΙΩΤΗΣ"

23. Στην με αριθμό 3350/16-4-97 ερώτηση δόθηκε με το υπ'αριθμ. 1473/7-5-97 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Σε απάντηση της ερώτησης με αριθμό 3350 που κατατέθηκε στις 16-4-97 από το Βουλευτή κ. Γ. Καρατζαφέρη επισυνάπτουμε για ενημέρωσή σας σχετικά με το θέμα το υπ'αριθ. 3841/22-4-97 έγγραφο του Δήμου Λουτρακίου - Περαχώρας στον οποίο έχουν μεταβιβασθεί οι σχετικές πολεοδομικές αρμοδιότητες.

Ο Υπουργός

Κ. ΛΑΛΙΩΤΗΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)

24. Στην με αριθμό 3351/97 ερώτηση δόθηκε με το υπ'αριθμ. 2392/9-5-97 έγγραφο από τον Υφυπουργό Υγείας η ακόλουθη απάντηση:

"Σε απάντηση της ερωτήσεως 3351/97 της Βουλής που κατέθεσε η Βουλευτής κα Στέλλα Αλιφέρη, σας γνωρίζουμε ότι:

1) Το Νοσ/μείο Σάμου προσφέρει υπηρεσίες και συμβουλευτική σε θέματα Οικογενειακού Προγραμματισμού από το Εξωτερικό Μαιευτικό - Γυν/κό Ιατρείο και προγραμματίζει την λειτουργία Κέντρου Οικογενειακού Προγραμματισμού.

2) Το Κέντρο Υγείας στο Καρλόβασι σε σύντομο χρονικό διάστημα θα έχει τη δυνατότητα ενημέρωσης-συμβουλευτικής σε θέματα Οικογενειακού Προγραμματισμού.

Ο Υφυπουργός

ΕΜ. ΣΚΟΥΛΑΚΗΣ"

25. Στην με αριθμό 3369/17-4-97 ερώτηση δόθηκε με το υπ' αριθμ. 1408/8-5-97 έγγραφο από τον Υπουργό Εθν. 'Αμυνας η ακόλουθη απάντηση:

"Σε απάντηση της 3369/17-4-97 ερώτησης που κατέθεσε ο Βουλευτής κ. Ε. Βερυβάκης, σχετικά με την ικανοποίηση των αιτημάτων της Πανελλήνιας Ενωσης Επαγγελματιών Πιλότων Πολιτικής Αεροπορίας (ΠΕΕΕΠΠΑ), σας πληροφορούμε τα εξής:

Σύμφωνα με το Ν. 1389/83 επιτρέπεται η πρόσληψη από το ΥΠΕΘΑ προσωπικού με Σύμβαση Εργασίας Ιδιωτικού Δικαίου (ΣΕΙΔ) για κάλυψη εποχιακών πρόσκαιρων ή άλλων αναγκών της 359 ΜΑΕΔΥ. Οι θέσεις αυτές καθορίζονται για το ιπτάμενο προσωπικό σε 100, η κατανομή δε αυτών μεταξύ Μονίμων Αξιωματικών και ΣΕΙΔ καθορίζονται βάσει των ισχυόντων Πινάκων Οργάνωσης Υλικού (Π.Ο.Υ.). Σήμερα στην υπόψη Μονάδα της Πολεμικής Αεροπορίας υπηρετούν 19 ΣΕΙΔ, εκ των οποίων οι 9 είναι απόστρατοι και οι υπόλοιποι 10 ιδιώτες.

Θα πρέπει να σημειωθεί ότι, αντιθέτως προς τους ισχυρισμούς της ΠΕΕΠΠΑ, σε καμία διάταξη του υπόψη νόμου δεν αναφέρεται ότι οι θέσεις ιπταμένων θα καλύπτονται αποκλειστικά από πολιτικό προσωπικό. Επιπλέον, βάσει των κείμενων διαταγών, θα πρέπει να υπάρχει οπωσδήποτε στην κατηγορία των ΣΕΙΔ, προσωπικό προερχόμενο από τις τάξεις των εν αποστρατεία Αξιωματικών της Πολεμικής Αεροπορίας, δεδομένου ότι αυτοί θα είναι οι πρώτοι που θα επανδρώσουν τις κενές θέσεις της εν λόγω Μονάδας, εν καιρώ πολέμου.

Θα θέλαμε τέλος να σας διαβεβαιώσουμε ότι οι μεταθέσεις των ιπτάμενων Αξιωματικών της Πολεμικής Αεροπορίας και γενικότερα η οργάνωση και κατανομή του ανθρώπινου δυναμικού των Ενόπλων μας Δυνάμεων λαμβάνουν χώρα, πάντοτε με γνώμονα την διατήρηση σε υψηλά επίπεδα της επιχειρησιακής τους ικανότητας και ετοιμότητας.

Ο Υπουργός

ΑΘ. ΑΠ. ΤΣΟΧΑΤΖΟΠΟΥΛΟΣ"

26. Στην με αριθμό 3372/17-4-97 ερώτηση δόθηκε με το υπ' αριθμ. 240/6-5-97 έγγραφο από τον Υπουργό Πολιτισμού η ακόλουθη απάντηση:

Σελίδα 6405 

"Απαντώντας στην αριθμ. 3372/17.4.97 Ερώτηση του Βουλευτή κ. Δημήτριου Κωστόπουλου, σας γνωρίζουμε τα εξής:

Το κτίσμα, στο οποίο εγκαταστάθηκε η οικογένεια του Παλαιών Πατρών Γερμανού το 1720, είναι κηρυγμένο ιστορικό διατηρητέο μνημείο (ΦΕΚ 396/12.9.63) και έχει απαλλοτριωθεί από το Υπουργείο Πολιτισμού (1978) για αρχαιολογικούς σκοπούς. Σύμφωνα με πληροφορίες, μέχρι το 1897 σωζόταν στην αρχική του μορφή, ενώ η σημερινή μορφή έχει προκύψει από τις αλλεπάλληλες επεμβάσεις των κατά καιρούς χρηστών, αφού κατοικείτο συνεχώς μέχρι το 1964.

Η αρμόδια υπηρεσία του ΥΠ.ΠΟ. με την ΥΠΠΟ/ΔΑΒΜΜ/63382/2420/ 18.12.95 απόφαση επιχορήγησε τη Νομαρχιακή Αυτοδιοίκηση Αρκαδίας με το ποσό των 20.000.000 δραχμών προκειμένου να εκτελεστούν εργασίες στερέωσης. Η τελευταία φάση της μελέτης (οριστική μελέτη και μελέτη εφαρμογής) για την αποκατάσταση του κτιρίου -που εκπονείται από το Τμήμα Αρχιτεκτόνων του ΕΜΠ- αναμένεται να ολοκληρωθεί περίπου στα τέλη Μαϊου. Θα ακολουθήσει γνωμοδότηση της αρμόδιας Εφορείας Βυζαντινών Αρχαιοτήτων, γνωμοδότηση του ΚΑΣ και έκδοση της σχετικής εγκριτικής απόφασης. Σημειώνεται ότι, η Διεύθυνση Αναστήλωσης Βυζαντινών και Μεταβυζαντινών Μνημείων έχει εισηγηθεί την εγγραφή ειδικού κωδικού στο πρόγραμμα δημοσίων επενδύσεων του ΥΠ.ΠΟ. με προϋπολογισμό 180.000.000 δραχμές.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

27. Στην με αριθμό 3373/17-4-97 ερώτηση δόθηκε με το υπ' αριθμ. 5020/9-5-97 έγγραφο από τον Υπουργό Μεταφορών η ακόλουθη απάντηση:

"Απαντώντας στην ερώτηση 3373/17-4-97 του Βουλευτή κ. Κυριάκου Σπυριούνη και απευθύνεται στον Υπουργό Μεταφορών και Επικοινωνιών, σας πληροφορούμε τα παρακάτω:

Το Δ.Σ.-Ο.Τ.Ε. κατά τη 2223/30-4-1991 συνεδρίασή του, ενέκρινε την πρόσληψη μεταξύ των άλλων και των αναφερομένων, στην ερώτηση του κ. Βουλευτή ατόμων. Μέχρι σήμερα όμως, δεν παρασχέθηκε έγκριση για πρόσληψη ατόμων που εμπίπτουν στην περίπτωση αυτή, ούτε όμως είναι δυνατή πλέον η πρόσληψή τους εξαιτίας του υφιστάμενου νομικού πλαισίου (Νόμος 2190/94).

Ο ΟΤΕ βλέποντας με συμπάθεια το ανωτέρω θέμα, με την υπ' αριθμ. 412/583047/12-2-1997 επιστολή του προς το Υπουργείο μας, ζήτησε να περιληφθεί η εξής διάταξη στο Ν. 2190/1994: "Κατ' εξαίρεση, επιτρέπεται η πρόσληψη συζύγου ή τέκνου θανόντος εν υπηρεσία υπαλλήλου ΟΤΕ, για εκτέλεση έργου οποιουδήποτε κλάδου ή ειδικότητας διαθέτει τα αναγκαία τυπικά και ουσιαστικά προσόντα και οι υπηρεσιακές ανάγκες επιτρέπουν, εφόσον ο θάνατος έχει δημιουργήσει οικογενειακά οικονομικά προβλήματα. Η πρόσληψη του προσωπικού αυτύ ενεργείται με απόφαση του Διευθύνοντος Συμβούλου του ΟΤΕ στα πλαίσια των σχετικών πιστώσεων του προϋπολογισμού. Το προσωπικό αυτό υποχρεούται να παραμείνει στον τόπο στον οποίο θα τοποθετηθεί τουλάχιστον επί πέντε (5) έτη".

Το όλο θέμα όμως άπτεται της γενικώτερης κυβερνητικής πολιτικής και σαν τέτοιου θα εξετασθεί η αντιμετώπισή του.

Ο Υπουργός

ΧΑΡ. ΚΑΣΤΑΝΙΔΗΣ"

28. Στην με αριθμό 3375/17-4-97 ερώτηση δόθηκε με το υπ' αριθμ. 5015/9-5-97 έγγραφο από τον Υφυπουργό Μεταφορών η ακόλουθη απάντηση:

"Απαντώντας στην ερώτηση 3375/17.4.97 των Βουλευτών Δ. Κωστόπουλου και Π. Τατούλη και απευθύνεται στον Υπουργό Μεταφορών και Επικοινωνιών, σας πληροφορούμε τα παρακάτω:

Ο ΟΣΕ χαράσσει τα δρομολόγια των αμαξοστοιχιών και τις σταθμεύσεις αυτών με βάση τόσο τα τεχνικοοικονομικά κριτήρια όσο και τα αιτήματα των τοπικών φορέων καθώς επίσης και με γνώμονα την αποφυγή της επιμήκυνσης του χρόνου διαδρομής των, χωρίς ουσιαστικό λόγο, προς όφελος των επιβατών.

Εκατέρωθεν της προτεινόμενης στάσης βρίσκονται ο σταθμός Λεύκτρου (3,8 χιλ) και η στάση Παραδείσια (4,6 χιλ) όπου σταθμεύουν όλες οι αρτηριακές αμαξοστοιχίες και εξυπηρετούν το επιβατικό κοινό της ευρύτερης αστικής περιοχής.

Η έλλειψη εξ' άλλου της τεχνικής υποδομής στη στάση Τριποτάμου (κρηπιδώματος από επιβίβασης) καθώς και η σχεδόν ανύπαρκτη επιβατική κίνηση καθιστούν αδύνατη την πραγματοποίηση αυτής της στάθμευσης.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

29. Στην με αριθμό 3377/17-4-97 ερώτηση δόθηκε με το υπ' αριθμ. 19301/9-5-97 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της 3377/17-4-97 ερώτησης, που κατατέθηκε στη Βουλή των Ελλήνων από τους Βουλευτές κ.κ. Ν. Γκατζή και Σ. Παναγιώτου και αναφέρεται στο πιο πάνω θέμα, σας πληροφορούμε τα εξής:

1. Τα έργα "Βελτίωση επαρχιακού οδικού δικτύου Ν. Μαγνησίας" πρ/σμού 241 εκ. δρχ., "Δρόμος Πινακάτες - Καλά Νερά" πρ/σμού 20 εκ. δρχ. και "Παράκαμψη Καναλάκι - Πορταριά", πρ/σμού 25 εκ. δρχ. δεν εντάσσονται στο ΠΕΠ Θεσσαλίας σύμφωνα με την απόφαση της 4ης Επιτροπής Παρακολούθησης διότι δεν πληρούσαν τα κριτήρια επιλεξιμότητας της Ευρωπαϊκής 'Ενωσης. 'Ομως η κατασκευή αυτών των έργων έχει ολοκληρωθεί και ως εκ τούτου δεν υπάρχει κανένα ουσιαστικό πρόβλημα για τους κατοίκους της περιοχής.

2. Το έργο "Μελέτη αποχέτευσης στην Κοινότητα Κεραμιδίου" πρ/σμού 40 εκ. δρχ. δεν πληρούσε τα κριτήρια επιλεξιμότητας επειδή αφορούσε την σύνταξη μελέτης και όχι και την κατασκευή έργου. Σε συνεννόηση της Γραμματείας της Ε.Π. του ΠΕΠ με την Κοινότητα θα συνταχθεί νέο Τεχνικό Δελτίο για την κατασκευή έργου, το οποίο θα ενταχθεί στο ΕΑΠΤΑ/2.

3. Το έργο "Λύκειο Ελληνίδων" πρ/σμού 39 εκ. δρχ. δεν ολοκληρώνεται σε λειτουργική φάση και ως εκ τούτου θα επανεξετασθεί μετά την ολοκλήρωση των μελετών και την σύνταξη του Τεχνικού Δελτίου και υπό την προϋπόθεση μη εξάντλησης των πόρων του μέτρου.

Ο Υφυπουργός

Λ. ΠΑΠΑΔΗΜΑΣ"

30. Στην με αριθμό 3380/17-4-97 ερώτηση δόθηκε με το υπ' αριθμ. 1522/9-5-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 3380/17-4-97 που κατέθεσε ο Βουλευτής κ. Α. Σταύρου, σας πληροφορούμε τα εξής:

Οι εισαγωγές πρόβειο και κατσικίσιου κρέατος, καθώς και ζωντανών αιγοπροβάτων είναι ελεύθερες από τα άλλα Κράτη-Μέλη της Ευρωπαϊκής 'Ενωσης.

Από τις Τρίτες Χώρες οι εισαγωγές γίνονται στο πλαίσιο της N.GATT/ΠΟΕ (Παγκόσμιος Οργανισμός Εμπορίου), καθώς και στο πλαίσιο των Ευρωπαϊκών Συμφωνιών Σύνδεσης της Ευρωπαϊκής 'Ενωσης με τις χώρες Κεντρικής Ανατολικής Ευρώπης (ΚΑΕ).

Οι παραπάνω συμφωνίες προβλέπουν τον καθορισμό ετήσιας ποσόστωσης αιγοπρόβειου κρέατος, για κάθε Τρίτη Χώρα που εξάγει παραδοσιακά στην Κοινότητα, με μηδενικές δασμολογικές και λοιπές επιβαρύνσεις. Η εν λόγω ποσόστωση κάθε Τρίτης Χώρας, είναι ενιαία για όλη την Ευρ. 'Ενωση δηλ. δεν κατανέμεται σε κάθε Κράτος - Μέλος ξεχωριστά.

Πέραν των ποσοτήτων που αναφέρονται παραπάνω, οι εισαγωγές επιβαρύνονται με υψηλούς δασμούς και λοιπές επιβαρύνσεις (Κοινό Δασμολόγιο) που καθιστούν τις εισαγωγές αυτές απαγορευτικές προς το παρόν, αν και δεν υπάρχει ποσοτικός περιορισμός.

Για κάθε εισαγωγή στην Κοινότητα απαιτείται πιστοποιητικό εισαγωγής.

Σελίδα 6406 

Με βάση τα παραπάνω, δεν μπορεί να ληφθούν μέτρα περιορισμού των εισαγωγών, πέραν των άλλων και από το γεγονός ότι τα πιστοποιητικά εισαγωγής εκδίδονται από τα Κράτη-Μέλη για κάθε ενδιαφερόμενο που υποβάλλει σχετική αίτηση, ανεξάρτητα από τον τόπο εγκατάστασής του στην Κοινότητα, και ισχύουν σε ολόκληρη την Κοινότητα.

Για την ελληνική παραγωγή σημασία έχουν οι εισαγωγές από γειτονικές Τρίτες Χώρες που αφορούν κρέας νωπό και ζωντανά αμνοερίφια.

Το άθροισμα των ποσοστώσεων (που μπορούν να εισαχθούν με μηδέν δασμούς από όλα τα Κράτη Μέλη της Ευρ. 'Ενωσης) Βουλγαρία, Ουγγαρία, Ρουμανία, Τσεχία, Σολβακία, Πολωνία, Βοσνία-Ερζεγοβίνη, Κροατία, Σλοβενία ανέρχεται σε 35.000 τον. ισοδύναμου σφάγιου προβάτων - αιγοειδών.

Ιδιαίτερα για τη Βουλγαρία η ετήσια ποσόστωση ανέρχεται σε 5013 τον. ισοδύναμου σφάγιου εκ των οποίων οι 3123 τον. πρέπει να προέρχονται από ζωντανά αιγοπρόβατα, που, όμως, το 1997 απαγορεύεται η εισαγωγή τους για κτηνιατρικούς λόγους.

Σχετικά δε με τα πιστοποιητικά εισαγωγής, που εκδόθηκαν από το Υπουργείο Γεωργίας από 1/1/1997 μέχρι 16/4/1997, αυτά αφορούν μια ποσότητα 950 τον. (95.000 σφάγια) κρέατος αρνιών από Βουλγαρία και 255 τον. ζωντανά αρνιά (15.000 κεφάλια περίπου) από Ρουμανία.

Σημειωτέον ότι οι ανάγκες της Ελληνικής αγοράς το Πάσχα ανέρχονται σε 2.500.000-3.000.000 κεφάλια αμνοεριφίων που καλύπτονται από την εγχώρια παραγωγή.

Μέτρα στήριξης

Το Υπουργείο Γεωργίας, στα πλαίσια αυτά, προωθεί προγράμματα βελτίωσης-ανάπτυξης του κλάδου, με σκοπό την μείωση του κόστους παραγωγής την βελτίωση της ποιότητας, ώστε τα προϊόντα του κλάδου να γίνουν ανταγωνιστικά σε ενδοκοινοτικό και διεθνές επίπεδο.

Επί πλέον για αντιστάθμιση της απώλειας εισοδήματος των παραγωγών αιγοπρόβειου κρέατος χορηγείται το πρίμ επιλέξιμων προβατινών - αιγών, προσαυξημένο με την ειδική ενίσχυση στους παραγωγούς των ορεινών και μειονεκτικών περιοχών.

Τέλος, στους αιγοπροβατοτρόφους των ορεινών και μειονεκτικών περιοχών χορηγείται η εξισωτική αποζημίωση.

Από μέρους της Κτηνιατρικής Υπηρεσίας, του ΥΠ.ΓΕ., έχουν θεσπιστεί αυστηροί κανόνες, έχει δημιουργηθεί άρτια κτιριακή υποδομή και έχουν δοθεί σχετικές εντολές ώστε να ελέγχονται σχολαστικά σε κάθε έναν από τους 11 συνολικά Συνοριακούς Σταθμούς Κτηνιατρικού Ελέγχου από όπου αποκλειστικά δύνανται να εισάγονται στη χώρα, όλα τα εισαγόμενα ζώα ή προϊόντα, και να απωθούνται όλα τα φορτία που δεν πληρούν τις υγειονομικές απαιτήσεις ως προς την κείμενη νομοθεσία.

Σε ό,τι αφορά την απεργία των κτηνιάτρων αυτή ανεστάλη.

Ο Υπουργός

ΣΤΕΦ. ΤΖΟΥΜΑΚΑΣ"

31. Στην με αριθμό 3383 ερώτηση δόθηκε με το υπ' αριθμ. 5004/9-5-1997 έγγραφο από τον Υπουργό Μεταφορών η ακόλουθη απάντηση:

"Απαντώντας στην ερώτηση 3383/17.4.1997 του Βουλευτή κ. Πάνου Καμένο και απεθύνεται στον Υπουργό Μεταφορών και Επικοινωνιών, σας πληροφορούμε, τα παρακάτω:

1. Οι εγκρίσεις της αρμόδιας υπηρεσίας μας που αφορούν εγκατάστάσεις κεραιών GSM σε όλες τις περιοχές της χώρας, εκδόθηκαν κατ'εφαρμογή των διατάξεων της παρ. 1 του άρθρου 24α του Ν. 2075/92 όπως αυτό προστέθηκε με το άρθρο 41 του Ν.2145/93 (ΦΕΚ 88 Α) σε συνδυασμό με τις διατάξεις των παρ. 5α και 5 ε5 του ιδίου άρθρου.

Στην υπόψη διάταξη του νόμου δεν τίθενται όροι και προϋποθέσεις για την έκδοση των σχετικών εγκρίσεων. 'Ομως η υπηρεσία μας στα πλαίσια των αρμοδιοτήτων της ύστερα από την εξέταση των αιτημάτων των ενδιαφερομένων εταιρειών κινητής τηλεφωνίας εξέδωσε, τις εγκρίσεις, που κατ'ουσίαν αφορούν στην από τηλεπικοινωνιακής πλευράς συμφωνία για την σκοπιμότητα εγκατάστασης των κεραιών. Η σύμφωνη γνώμη του ΥΠΜΕ είναι απαραίτητη προκειμένου να εκτιμηθεί κατά πόσο είναι αναγκαία η κατασκευή οίκίσκου για τη στέγαση των μηχανημάτων των σταθμών ραδιοεπικοινωνίας καθώς και η κατασκευή πυλώνων κλπ για την τοποθέτηση κεραιών εγκατάστασης.

2. 'Ηδη με την 17719/7.8.1996 απόφαση του Υπουργού ΠΕ.ΧΩ.ΔΕ. συγκροτήθηκε επιτροπή για τον καθορισμό μέτρων προφύλαξης του κοινού από την λειτουργία εγκαταστάσεων κινητής τηλεφωνίας η οποία αποτελείται από εκπροσώπους των Υπουργείων ΠΕ.ΧΩ.ΔΕ. Μεταφορών και Επικοινωνιών, Υγείας και Πρόνοιας και έχει ως έργο τη συμπλήρωση του υπάρχοντος Νομικού πλαισίου σε ότι αφορά τα μέτρα προφύλαξης του κοινού από τη λειτουργία των εγκαταστάσεων της κινητής τηλεφωνίας κατά το άρθρο 24α του ν. 2075 (ΦΕΚ 129Α) παρ. 5 εδ. ζ όπως αυτό προστέθηκε με το άρθρο 41 του ν. 2145/1993 (ΦΕΚ 88Α).

3. Με την αριθ. 4390/5.3.1996 απόφαση του, το Συμβούλιο της Επικρατείας ακύρωσε την υπ'αριθ. 54141/22.3.1994 απόφαση του Γενικού Γραμματέα Επικοινωνιών που αφορά στην άδεια εγκατάστασης συστήματος ραδιοεπικοινωνίας GSM στη θέση Αγαλιανή του Νομού Μεσσηνίας. 'Οπως αναφέρεται στο σκεπτικό της ανωτέρω απόφαση το ΣτΕ, ακύρωσε την σχετική άδεια του Γεν. Γραμ. Επικοινωνιών για την προαναφερόμενη θέση εξαιτίας ή υφυπουργού για χορήγηση τέτοιου είδους αδειών που προβλέπονται στο άρθρο 24α παρ. 1 του ν. 2075/1992. Η ακύρωση λοιπόν της υπόψη έγκρισης δεν έγινε για λόγους βλαπτικότητας των κεραιών.

Ο Υπουργός

ΧΑΡΑΛΑΜΠΟΣ ΚΑΣΤΑΝΙΔΗΣ"

32. Στην με αριθμό 3383/17-4-1997 ερώτηση δόθηκε με το υπ' αριθμ. 1480/6-5-1997 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση με αριθμό 3383 που κατατέθηκε στις 17-4-1997 από το Βουλευτή κ. Πάνο Καμμένο σας γνωρίζουμε τα εξής:

Η εγκατάσταση σταθμών ραδιοεπικοινωνίας, στους οποίους υπάγεται και η κινητή τηλεφωνία, διέπεται από τις διατάξεις του ν. 2145/1993 άρθρο 41 σύμφωνα με τις οπoίες η άδεια χορηγείται από το Υπουργείο Μεταφορών και Επικοινωνιών. 

Σύμφωνα με το ανωτέρω άρθρο (παρ. 5) για τις σχετικές δομικές κατασκευές απαιτείται η έγκριση της πολεοδομικής υπηρεσίας (η οποί ανήκει πλέον οργανικά στην οικεία Νομαρχιακή Αυτοδιοίκηση), μετά από σύμφωνη γνώμη άλλων κατά περίπτωση αρμόδιων υπηρεσιών ή και της Επιτροπής Πολεοδομικού Αρχιτεκτονικού Ελέγχου (Ε.Π.Α.Ε.) για περιοχές, οικισμούς, κτίρια μνημεία ή τοπία για τα οποία έχουν εκδοθεί ειδικές διατάξεις δόμησης ή προστασίας (παρ. 5δ).

Επί πλέον σας ενημερώνουμε ότι με την υπ'αριθ. 17719/7-8-1996 απόφαση Υπουργού ΠΕ.ΧΩ.Δ.Ε. συστήθηκε, σύμφωνα με το ν. 2145/1993, διυπουργική ομάδα εργασίας (ΥΠΕΧΩΔΕ, ΥΜΕ, Υπ. Υγείας) για να επεξεργασθεί σχετικά θέματα με σκοπό την προώθηση Κοινής Υπουργικής Απόφασης (ΚΥΑ).

Ο Υπουργός

Κ. ΛΑΛΙΩΤΗΣ"

33. Στην με αριθμό 3384/17-4-1997 ερώτηση δόθηκε με το υπ' αριθμ. 1523/9-5-1997 έγγραφο από τον Υπουργό Γεωργίας η ακόλουθη απάντηση:

"Απαντώντας στην παραπάνω ερώτηση που κατέθεσαν οι Βουλευτές κ.κ. Ν. Τσαρτσιώνης, Ε. Πολύζος, Γ. Καρασμάνης, σας πληροφορούμε τα εξής:

Οι παγετοί που έπληξαν από τις 23-3-1997 μέχρι τις 17-4-1997 την γεωργική παραγωγή, προκάλεσαν εκτεταμένες ζημιές σε πολλές περιοχές της χώρας μεταξύ των οποίων και η περιοχή Βεκλενδού και Σερβίων του Νομού Κοζάνης όπου υπέστησαν σοβαρές ζημιές κυρίως οι ροδακινοκαλλιέργειες.

Σελίδα 6407 

Για την αντιμετώπιση των ζημιών αυτών η κινητοποίηση του ΕΛΓΑ ήταν άμεση. Συγκεκριμένα απο τις 24-3-1997 αρμόδιοι γεωπόνοι επόπτες του ΕΛΓΑ στην Κοζάνη επισκέφθηκαν πολλές φορές την εν λόγω περιοχή, προκειμένου να προσδιορίσουν έγκαιρα την έκταση των ζημιών, τα είδη των καλλιεργειών που ζημιώθηκαν, καθώς και το βλαστικό στάδιο των καλλιεργειών κατ'είδος και ποικιλία, έτσι ώστε ο ΕΛΓΑ να έχει πλήρη εικόνα των ζημιών που προξενήθηκαν στην περιοχή. 

Σύμφωνα με τις επισημάνσεις που διενεργήθηκαν από τα αρμόδια όργανα του ΕΛΓΑ διαπιστώθηκε ότι οι ροδακινοκαλλιέργειες των εν λόγω περιοχών, ζημιώθηκαν στο στάδιο ανθοφορίας και του δεσίματος των καρπών. 

Επίσης γνωρίζουμε ότι οι εκτιμήσεις των παραπάνω ζημιών θα διενεργηθούν σε χρόνο που θα κριθεί από τον ΕΛΓΑ ως ο καταλληλότερος, όταν οι ζημιές θα έχουν πια οριστικοποιηθεί, έτσι ώστε τα πορίσματα εκτίμησης να εκφράζουν με όσο το δυνατόν μεγαλύτερη ακρίβεια την απώλεια του εισοδήματος των ζημιωθέντων παραγωγών.

Θέμα χορήγησης ατόκων δανείων, δεν είναι δυνατόν να αντιμετωπιστεί από την ΑΤΕ, γιατί οι πόροι της Τράπεζας προέρχονται από καταθέσεις και κατά συνέπεια μόνο με την επανεισροή των κεφαλαίων που τοποθετεί και των τόκων του εξασφαλίζεται η δυνατότητα να ανταποκριθεί στην αυτονόητη υποχρέωση επιστροφής των αντίστοιχων κεφαλαίων και τόκων στους καταθέτες της.

Η ΑΤΕ, σύμφωνα με πάγια τακτική της, παρέχει πιστωτικές διευκολύνσεις και δανειακές ενισχύσεις στους παραγωγούς που διαπιστωμένα αδυνατούν ν'ανταποκριθούν στις υποχρεώσεις του στην Τράπεζα λόγω έκτακτων γεγονότων (όπως δυσμενείς καιρικές συνθήκες αζητησία προϊόντων, ασυνήθιστες μεταβολές τιμών, κ.λπ.) τα οποία επηρέασαν αρνητικά τις εκμεταλλεύσεις τους. Οι διευκολύνσεις αυτές παρέχονται μέσα στα πλαίσια της 1620/1989 Πράξης του Διοικητή της Τράπεζα της Ελλάδας και προβλέπουν ρύθμιση των ληξ/σμων χρεών, χωρίς τόκους ποινής, σένα νέο δάνειο. Η ένταξη των πληγέντων παραγωγών στο μέτρο αυτό γίνεται ύστερα από εξατομίκευση των ζημιών της κάθε εκμετάλλευσης και αφορούν το μέρος των οφειλών που διαπιστωμένα δεν είναι σε θέση να εξυπηρετηθεί. 

Στα πλαίσια αυτά μπορούν να αντιμετωπισθούν και τα χρέη των ροδακινοπραγωγών του Νομού Κοζάνης που πλήγηκαν από παγετό.

Ο Υπουργός

ΣΤΕΦ. ΤΖΟΥΜΑΚΑΣ"

34. Στην με αριθμό 3386/17-4-1997 ερώτηση δόθηκε με το υπ' αριθμ. 241/6-5-1997 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθ. 3386/17.04.1997 ερώτηση του Βουλευτού κ. Ανδριανής Λουλέ, σας γνωρίζουμε τα εξής:

Η αξιολόγηση του αιτήματος επιχορήγησης της Μουσικής Σχολής της Κοινότητας Συκουρίου θα γίνει στο πλαίσιο νομοθετικών ρυθμίσεων για τη λειτουργία των μουσικών εκπαιδευτηρίων που επεξεργάζονται το ΥΠ.ΠΟ.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

35. Στην με αριθμό 3387/17-4-1997 ερώτηση δόθηκε με το υπ' αριθμ. 242/6-5-1997 έγγραφο από τον Υπουργό Πολιτισμού η ακόλουθη απάντηση:

"Απαντώντας την αριθ. 3387/17.04/1997 ερώτηση του Βουλευτή κ. Ευάγγελου Αποστόλου, σας γνωρίζουμε τα εξής:

'Yστερα από καταγγελία του Εκπολιτιστικού Συλλόγου Κηρίνθου ότι γίνονται εργασίες στον Νερόμυλο, στον οποίο αναφέρεται η Ερώτηση των κ.κ. Βουλευτών, η αρμόδια Εφορεία Νεοτέρων Μνημείων έστειλε άμεσα σήμα διακοπής των εργασιών μέχρι να υποβληθεί μελέτη από την Κοινότητα Κηρίνθου της οποίας είναι ιδιοκτησία, και να διεξαχθεί αυτοψία.

Διενεργήθηκε η αυτοψία από μηχανικούς της Εφορείας και διαπιστώθηκε ότι πρόκειται για ένα πολύ ενδιαφέρον συγκρότημα, ένα πέτρινο νερόμυλο του προηγούμενου αιώνα. Το κοινοτικό κτίριο έχει εκμισθωθεί σε ιδιώτη για να το επισκευάσει και να το εκμεταλλευθεί. Για το λόγο αυτό διαβιβάστηκε άρση σήματος διακοπής εργασιών προκειμένου να γίνουν ορισμένες απολύτως αναγκαίες στερεωτικές εργασίες, ζητήθηκαν από τον επιβλέποντα μηχανικό της ΤΥΔΚ συμπληρωματικά σχέδια και έγιναν προφορικές συνενοήσεις για το καλύτερο δυνατό αποτέλεσμα. Συντάχθηκε εισήγηση και ο φάκελλος του θέματος διαβιβάστηκε στην Διεύθυνση Λαϊκoύ Πολιτισμού για παραπομπή του στο Κεντρικό Συμβούλιο Νεωτέρων Μνημείων προκειμένου αυτό να γνωμοδοτήσει σχετικά με τον χαρακτηρισμό ή όχι του Νερόμυλου ως ιστορικού διατηρητέου μνημείου σύμφωνα με τον ν. 1469/1950.

Με την ΥΑ ΥΠΠΟ/ΔΙΛΑΠ/1294/15459/1.4.1997 ο Νερόμυλος κηρύχθηκε ιστορικό διατηρητέρο μνημείο. Μετά την δημοσίευση της Απόφασης στην Εφημερίδα της Κυβερνήσεως, το Τοπικό Συμβούλιο Μνημείων Στερεάς Ελλάδος θα γνωμοδοτήσει σχετικά με την έγκριση της αποκατάστασής του.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

36. Στην με αριθμό 3391/17-4-1997 ερώτηση δόθηκε με το υπ' αριθμ. 19304/9-5-1997 έγγραφο από τον Υπουργό Εσωτερικών η ακόλουθη απάντηση:

"Σε απάντηση της ερώτησης 3391/17-4-1997 που κατατέθηκε στη Βουλή των Ελλήνων από το Βουλευτή κ. ΑΘ. Βαρίνο και που αναφέρεται στο πιο πάνω θέμα, σας πληροφορούμε τα εξής:

Σχετικά με το έργο της αποχέτευσης έχει συνταχθεί από την ΤΥΔΚ Ν. Χίου προμελέτη και έχει κατατεθεί στη Νομ/κή Αυτοδ/ση για ένταξη.

Η Νομ/κή Αυτοδ/ση στα πλαίσια του δημοκρατικού προγραμματισμού ιεραρχεί τα αιτήματα για ένταξη έργων ανάλογα με την αναγκαιότητα και τις δυνατότητες χρηματοδότησης του Νομ/κού Προγράμματος.

Επίσης το Υπουργείο μας δεν δύναται, στην παρούσα φάση, να ικανοποιήσει το αίτημα έκτακτης οικονομικής ενίσχυσης, λόγω περιορισμένων πόρων.

Ο Υφυπουργός

Λ. ΠΑΠΑΔΗΜΑΣ"

37. Στην με αριθμό 3393/1997 ερώτηση δόθηκε με το υπ' αριθμ. 156/9-5-1997 έγγραφο από τον Υπουργό Τύπου η ακόλουθη απάντηση:

"Απαντώντας στην ερώτηση αρ. 3393/1997 των Βουλευτών κ.κ. Ορ. Κολοζώφ και Λ. Αυδή, σας πληροφορούμε:

Για το θέμα αυτό της έκδοσης εγκληματιών πολέμου, που αναφέρεται στην ερώτηση, απάντησα στις 31.1.1997 - σε σχετική ερώτηση της δημοσιογράφου κ. Σουμερλή- ότι "η αντιμετώπιση του θέματος γίνεται με βάση το ισχύον νομικό καθεστώς". Στη συνέχεια στις 3.2.1997 σε ερώτηση στης ίδιας δημοσιογράφου για το "εάν η Ελληνική Κυβέρνηση έχει λάβει το γράμμα που εστάλη στον Υπουργό Δικαιοσύνης κ. Γιαννόπουλο από το Κεντρικό Ισραηλητικό Συμβούλιο για την έκδοση του Μπρούνερ", η απάντησή μου ήταν ότι η σχετική επιστολή έφθασε πραγματικά στο Υπουργείο Δικαιοσύνη από το οποίο και θα εξετασθεί "προκειμένου να υπάρξει η τελική θέση, αν πραγματικά υπάρχει η δυνατότητα μιας νέα επιλογής γι'αυτό το θέμα". 'Αλλη τοποθέτησή μου για το προαναφερόμενο ζήτημα δεν υπήρξε.

Κατόπιν των ανωτέρω, η παρούσα- με φωτοαντίγραφο της ερώτησης- κοινοποιείται στον Υπουργό Δικαιοσύνης, ο οποίος είναι, γενικώς καθ' ύλην αρμόδιος για ζητήματα δικαστικής συνδρομής.

Ο Υπουργός

ΔΗΜΗΤΡΙΟΣ ΡΕΠΠΑΣ"

38. Στην με αριθμό 3395/17-4-1997 ερώτηση εκδόθηκε με

Σελίδα 6408 

το υπ' αριθμ. 1526/9-5-1997 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 9395/17.4.1997 που κατέθεσαν οι Βουλευτές κ.κ. Β. Μπούτας, Α. Τασούλας, Α. Κανταρτζής, σας πληροφορούμε τα εξής:

Τον Δεκέμβριο 1996, με την ψήφιση του Προϋπ/σμού έτους 1997, οι πιστώσεις των Διαρθρωτικών Προγραμμάτων (συμμετοχή στις δαπάνες του Κοινοτικού Ταμείου FEOGA) μεταφέρθηκαν από τον Τακτικό Προϋπολογισμό που είχαν προταθεί στο Πρόγραμμα Δημοσίων Επενδύσεων (Π.Δ.Ε.) όπου και εντάχθηκαν.

Για την πραγματοποίηση μέσω ΠΔΕ πληρωμών των οικονομικών ενισχύσεων που προβλέπουν τ'ανωτέρω προγράμματα, θα πρέπει να τροποποιηθεί το ισχύον νομοθετικό πλαίσιο (ν. 131/1974, ν. 1409/1983.

'Εχουν γίνει έγκαιρα οι απαραίτητες ενέργειες υποβολής της σχετικής τροποποιητικής διάταξης, η οποία προκειμένου να ψηφισθεί θα πρέπει να συμπεριληφθεί σε κάποιο σχετικό προτεινόμενο σχέδιο νόμου που κατατίθεται στη Βουλή.

Μετά τη ψήφιση της επίμαχης τροποποίησης θα αρχίσουν οι πληρωμές των οφειλομένων οικονομικών ενισχύσεων.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

39. Στην με αριθμό 3397/17-4-1997 ερώτηση δόθηκε με το υπ' αριθμ. 5024/9-5-1997 έγγραφο από τον Υφυπουργό Μεταφορών η ακόλουθη απάντηση:

"Απαντώτας στην ερώτηση 3397/17-4-1997 του Βουλευτή κ. Ιωάννη Δ. Λαμπρόπουλου και απευθύνεται στον Υπουργό Μεταφορών και Επικοινωνιών, σχετικά με απόσταση πρατηρίου υγρών καυσίμων από εκπαιδευτήριο, σας πληροφορούμε τα παρακάτω:

H αρμόδια Υπηρεσία του Υπουργείου με το αρ. πρωτ. 3381/2742/5-11-1996 έγγραφό της εγνώρισε στο Τμήμα Μεταφορών και Επικοινωνιών της Νομαρχιακής Αυτοδιοίκησης Μεσσηνίας, ότι σύμφωνα με τις διατάξεις της παραγράφου 2 του άρθρου 15 του Π.Δ. 143/1989 η απόσταση των 40 μέτρων του κέντρου της νησίδας των αντλιών κ.λ.π. πρατηρίου υγρών καυσίμων από εκπαιδευτήριο, μετριέται από το κτίριο του εκπαιδευτηρίου.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

40. Στην με αριθμό 3399/17-4-1997 ερώτηση δόθηκε με το υπ' αριθμ. 5027/9-5-1997 έγγραφο από τον Υπουργό Μεταφορών η ακόλουθη απάντηση:

"Απαντώντας στην ερώτηση 3399/17.4.1997 των Βουλευτών κ.κ. Α. Χειμάρα και Ν. Γκελεστάθη και απευθύνεται στον Υπουργό Μεταφορών και Επικοινωνιών, σας πληροφορούμε τα παρακάτω:

Η Ολυμπιακή Αεροπορία γαι την κάλυψη των υπηρεσιακών αναγκών της σε ιπταμένους χειριστές ζήτησε την έγκριση για την πρόσληψη 35 ατόμων, όπως επιβάλλει η ΠΥΣ 236/1994, η οποία έγκριση δόθηκε με τη ΠΥΣ 21/16.2.1996.

Ο διαγωνισμός αυτός διεξήχθη από την Εταιρεία (άρθρο 14 παρ. 2 εδάφιο Ι του ν. 2190/1994) με κριτήρια αξιολόγησης που η ίδια έκρινε ότι εξασφαλίζουν επιλογή χειριστών υψηλού επιπέδου, αφού ελήφθησαν υπόψη και αξιολογήθηκαν και τα διεθνή αεροπορικά δεδομένα, που τηρούνται από όλες τις εταιρείες σε περιπτώσεις διαγωνισμού προσλήψεων χειριστών.

Ο διαγωνισμός διεξήχθη αρχικά από ορισθείσα από την Διοίκηση 5μελή Επιτροπή.

Στον πίνακα κατάταξης των υποψηφίων που η Επιτροπή αυτή παρέδωσε στη Διοίκηση διαπιστώθηκαν από την αρμόδια ΔΠΕ σοβαρές παραλείψεις ως προς τη διαδικασία του διαγωνισμό, όπως ήταν ο μη συνυπολογισμός στην τελική βαθμολογία των υποψηφίων της βαθμολογίας τους στις γραπτές εξετάσεις, η μη βαθμολόγηση των αποτυχόντων. Μετά τα παραπάνω η Διοίκηση δεν ανακοίνωσε αποτελέσματα επιτυχόντων και για το έγκυρο και αδιάβλητο του διαγωνισμό αποφάσισε την επανάληψη του, εκτός των γραπτών εξετάσεων.

2. Ο διαγωνισμός επανελήφθη από νέα 3μελή Επιτροπή, όπως ορίζει το Εγχειρίδιο Εκπαιδεύεως της ΔΠΕ, με συμμετοχή και εκπροσώπου της ΕΧΠΑ.

Η αρμόδια Επιτροπή, μετά την ολοκλήρωση του διαγωνισμό υπέβαλε τα Πρακτικά διενέργειας του διαγωνισμού τους πίνακες με τις βαθμολογίες, που έλαβαν όλοι οι συμμετέχοντες υποψήφιοι σε όλες τις φάσεις του διαγωνισμού και τα τελικά αποτελέσματα του διαγωνισμού τα οποία περιλαμβάνουν 78 επιτυχόντες και τα οποία ενεκρίθησαν από την Διοίκηση της Εταιρείας.

Με βάση την ισχύουσα πρακτική της Εταιρείας και τις διαδικασίες που η Ολυμπιακή Αεροπορία έχει και κατά το παρελθόν εφαρμόσει σε προηγούμενους όμοιους διαγωνισμούς προσλήψεως χειριστών της, αποφασίστηκε η αποστολή σε σχολή των ΗΠΑ των 35 πρώτων επιτυχόντων, αλλά και των υπολοίπων επιτυχόντων του διαγωνισμού, ήτοι συνολικά 78 άτομα. Στόχος της ενέργειας αυτής, όπως και κατά το παρελθόν, ήταν να διασφαλισθεί υψηλό επίπεδο αξιολόγησης όλων, να γίνει έναρξη της εκπαιδευτικής διαδικασίας των 35 πρώτων επιτυχόντων και να καλυφθούν άμεσα και με απολύτως ασφαλή κριτήρια τυχόν κενά που θα δημιουργούν από την αξιολόγηση αυτή.

Τα αποτελέσματα αυτής της αξιολόγησης αυτής από τις σχολές, τα οποία κατέταξαν τους 78 εξετασθέντε σε τρεις βαθμίδες ABOVE AVERAGE, AVERAGE, BELLOW, AVERAGE, επιβεβαίωσαν το ορθό της 3μελούς Επιτροπής αξιολόγησης για τους 35 πρώτους επιτυχόντες, οι οποίοι εκτός από 3 άτομα, και πάλι κατετάγησαν στην πρώτη βαθμίδα αξιολόγησης, (ABOVE AVΕRAGE), και οι οποίοι είναι και οι επιτυχόντες του διαγωνισμού και προσληφθέντες ως δόκιμοι Ι/Χ.

3. Είναι γεγονός ότι 24 υποψήφιοι, οι οποίοι απέτυχαν στον διαγωνισμό όπως αυτός νομίμως διεξήχθη, επικαλούμενο τα μη ορθά και ουσιαστικά ανύπαρκτα αποτελέσματα της 5μελούς πρώτης Επιτροπή, προσέφυγαν στα δικαστήρια ασφαλιστικών μέτρων και ζητούσαν να κριθούν και αυτοί ως επιτυχόντες του διαγωνισμού και να υποχρεωθεί η εταιρεία να τους συμπεριλάβει στα διάφορα εκπαιδευτικά της προγράμματα. Από τους 24 που προσέφυγαν έγιναν δεκτά τα ασφαλιστικά μέτρα για 15 από αυτού, (υπ'αριθ. 29122/1996, 29124/1996, και 4537/1997 αποφάσεις), και απορρίφθηκαν για 9 άτομα, (υπ' 29123/1996 απόφαση). Για το λόγο αυτό η Εταιρεία συμμορφωθείσα με το διατακτικό των ως άνω αποφάσεων, εξέδωσε την υπ'αριθ. ΓΔ/3601/29-11-1996 εντολή, με τη οποία αποδέχθηκε να τους συμπεριλάβει στα εκπαιδευτικά προγράμματα της μέχρις εκδόσεως τελεσίδικου αποφάσεως επί της αγωγής τους.

4. Είναι όμως γεγονός και πρέπει να επισημανθεί ότι στα δικαστήρια προσέφυγε και ένας αριθμός μη επιτυχόντων του τελικού διαγωνισμού που διεξήγαγε η 3μελής δεύτερη Επιτροπή, ισχυριζόμενοι ότι είναι και αυτοί επιτυχόντες ως περιλαμβανόμενοι στους 78 που επέτυχαν στην βαθμολογία, είτε επικαλούμενοι την διάταξη του Κανονισμού εργασίας περί προτιμήσεως στην πρόσληψη του 20% εκ των τέκνων εν ενεργεία και συνταξιούχων Ι/Χ και Ι/Μ.

Ηδη το Δικαστήριο απέρριψε τη σχετική αίτηση ασφαλιστικών μέτρων και με την υπ'αριθμ. 8828/1997 απόφαση του έκρινε ως ορθή και νόμιμη την διαδικασία επανάληψης του διαγωνισμού από την 3μελή Επιτροπή και την αποστολή των 78 επιτυχόντων στις ΗΠΑ, όπως έκρινε επίσης ότι είναι ορθά και τα τελικά αποτελέσματα που εξέδωσε και ανακοίνωσε η Εταιρεία με βάσει τα οποία η Ολυμπιακή Αεροπορία σύμφωνα με την ΠΥΣ 21/1996, προσέλαβε τους 35 πρώτους κατά σειρά επιτυχίας συν το 36ο ως ισοψηφίσματα. 

Ο Υπουργός

ΧΑΡ. ΚΑΣΤΑΝΙΔΗΣ"

41. Στην με αριθμό 3400/17-4-1997 ερώτηση δόθηκε με το υπ' αριθμ. 5049/9-5-1997 έγγραφο από τον Υφυπουργό 

Σελίδα 6409 

Μεταφορών η ακόλουθη απάντηση:

"Απαντώτας στην ερώτηση 3400/17.4.1997 του Βουλευτή κ. Γ. Σούρλα και απευθύνεται στον Υπουργό Μεταφορών και Επικοινωνιών, σχετικά με υπογραφή συμφωνίας για την λειτουργία του Σιδηροδρομικο πορθμείου Βόλου - Λαττάκιας, σας πληροφορούμε τα παρακάτω:

Στις 24.3.1997 η Διοίκηση του ΟΣΕ, επισκευάσθηκε τους Συριακούς Σιδηρόδρομους και μεταξύ των δύο Διοικήσεων (ΟΣΕ ΑΕ και CFS) υπεγράφει συμφωνία στην οποία μεταξύ των άλλων, περιλαμβάνεται και η κυκλοφορία του σιδηροδρομικού πορθμείου Βόλου Λαττάκιας μόλις το επιτρέψουν οι κατάλληλες συνθήκες.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

42. Στην με αριθμό 3427/17-4-1997 ερώτηση δόθηκε με το υπ' αριθμ. 244/6-5-1997 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 3427/18.04.1997 ερώτηση των Βουλευτών κ.κ. Πέτρου Κουναλάκη και Ανδριανή Λουλέ, σας γνωρίζουμε τα εξής:

Το κτίσμα, στο οποίο εγκαταστάθηκε η οικογένεια του Παλαιών Πατρών Γερμανού το 1720, είναι κηρυγμένο ιστορικό διατηρητέο μνημείο (ΦΕΚ 396/12.3.1963) και έχει απαλλοτριωθεί από το Υπουργείο Πολιτισμού (1978) για αρχαιολογικούς σκοπούς. Σύμφωνα με πληροφορίες, μέχρι το 1897 σωζόταν στην αρχική του μορφή, ενώ η σημερινή μορφή έχει από τις αλλεπάλληλες επαμβάσεις των καιρούς χρηστών αφού κατοικείτο συνεχώς μέχρι το 1964.

Η αρμόδια υπηρεσία του ΥΠ.ΠΟ. με την ΥΠΠΟ/ΔΑΒΜΜ/63382/2420/ 18.12.1995 απόφαση επιχορήγησε τη Νομαρχιακή Αυτοδιοίκηση Αρκαδίας με το ποσό των 20.000.000 δραχμών προκειμένου να εκτελεστούν εργασίες στερέωσης. Η τελευταία φάση της μελέτης (οριστική μελέτη και μελέτη εφαρμογής) για την αποκατάσταση του κτιρίου - που εκπονείται από το Τμήμα Αρχιτεκτόνων του ΕΜΠ - αναμένεται να ολοκληρωθεί περίπου στα τέλη Μαίου. Θα ακολουθήσει γνωμοδότηση της αρμόδιας Εφορείας Βυζαντινών Αρχαιοτήτων, γνωμοδότηση του ΚΑΣ και έκδοση της σχετικής εγκριτικής απόφασης. Σημειώνεται ότι η Διεύθυνση Αναστήλωσης Βυζαντινών και Μεταβυζαντινών Μνημείων έχει εισηγηθεί την εγγραφή ειδικού κωδικού στο πρόγραμμα δημοσίων επενδύσεων του ΥΠ.ΠΟ. με προϋπολογισμπο 180.000.000 δραχμές.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

43. Στην με αριθμό 3429/18-4-1997 ερώτηση δόθηκε με το υπ' αριθμ. 245/6-5-1997 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 3429/18.04.1997 ερώτηση της Βουλευτού κ. Στέλλας Αλφιέρη, σας γνωρίζουμε τα εξής:

Σχετικά με τη διενέργεια λαθρανασκαφής σε τάφους που βρίσκονται στο δάπεδο του Ι.Ν. Σεργίου και Βάκχου της Ι. Μονής Οσίου Θεοδώρου στα Κύθηρα, η αρμόδια Εφορεία Βυζαντινών Αρχαιοτήτων έχει καταθέσει μήνυση στην Εισαγγελία Πρωτοδικών Πειραιά.

Οι εικόνες του Ι.Ν. Αγίου Ιωάννου Θεολόγο Κυθήρων που είχαν μεταφερθεί στη Μονή του Οσίου Θεοδώρου χωρίς έγκριση της Αρχαιολογικής Υπηρεσίας, συσκευάστηκαν και μεταφέρθηκαν με φροντίδα της Εφορείας στα εργαστήριά της όπου γίνεται η συντήρησή τους.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"


ΠΡΟΕΔΡΟΣ (Απόστολος Κακλαμάνης): Κυρία και κύριοι συνάδελφοι, έχω την τιμή να ανακοινώσω στο Σώμα ότι τη Δευτέρα 19 Μαϊου 1997 θα διεξαχθεί στη Βουλή συζήτηση προ ημερησίας διατάξεως με πρωτοβουλία του Προέδρου της Κοινοβουλευτικής Ομάδας της Νέας Δημοκρατίας σε επίπεδο Αρχηγών Κομμάτων, σύμφωνα με το άρθρο 143 του Κανονισμού της Βουλής, με θέμα "Η κατάσταση της οικονομίας και η οικονομική πολιτική της Κυβέρνησης".

Κατά τη συνεδρίαση της Δευτέρας δε θα συζητηθούν, σύμφωνα με το άρθρο 143, επίκαιρες ερωτήσεις και θα εισέλθουμε απευθείας στην προ ημερησίας διατάξεως συζήτηση, που θα αρχίσει στις 19.00' ακριβώς.

Σελίδα 6410 

ΠΡΟΕΔΡΟΣ (Απόστολος Κακλαμάνης): Κύριοι Βουλευτές, εισερχόμεθα στη συζήτηση των

ΕΠΙΚΑΙΡΩΝ ΕΡΩΤΗΣΕΩΝ

Επίκαιρη ερώτηση πρώτου κύκλου είναι η υπ' αριθμ. 1165/13.5.97 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Φλώρου προς τον Υπουργό Υγείας και Πρόνοιας, σχετικά με τη χρήση εξελιγμένης ιατρικής τεχνολογίας στη χώρα μας, τους κανονισμούς λειτουργίας κ.λπ., διαγράφεται λόγω κωλύματος του ερωτώντος βουλευτού.

Θα συζητηθεί αντ' αυτής η αντίστοιχη ερώτηση του ιδίου κόμματος από το δεύτερο κύκλο επικαίρων ερωτήσεων.

Πρώτη είναι η με αριθμό 1170/13.5.97 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ.Μανόλη Στρατάκη προς τον Υπουργό Εθνικής Οικονομίας και Οικονομικών, Γεωργίας, σχετικά με τις καθυστερήσεις καταβολής των επιδοτήσεων για επενδύσεις στον αγροτικό τομέα κ.λπ..

Η επίκαιρη ερώτηση έχει ως εξής:

"Είναι γνωστό ότ με τις αλλαγές που υπήρξαν στα κονδύλια που προορίζονται για πληρωμή των επιδοτήσεων και ιδίως του Κανονισμού 2328/91 της Ευρωπαϊκής 'Ενωσης υπάρχει μεγάλη καθυστέρηση στις πληρωμές των επενδυτών.

Για επενδύσεις που έχουν γίνει με δάνεια εξ αιτίας της μεγάλης καθυστέρησης της πληρωμής των επιδοτήσεων κινδυνεύει να μην φθάνουν οι επιδοτήσεις ούτε για τους τόκους.

Οι αγρότες επενδυτές του Νομού Ηρακλείου που πασχίζουν με πολλούς κόπους και θυσίες να αναπτύξουν τον Αγροτικό Τομέα είναι ανάστατοι από αυτήν την εξέλιξη και κυρίως την καθυστέρησης εκταμίευσης των ενισχύσεων που δικαιούνται και που αυτήν τη στιγμή υπερβαίνουν τα 700 εκατομμύρια δραχμές.

Προς την κατεύθυνση αυτή κινείται και πρόσφατη επιστολή της ΟΑΣΝΗ με την οποία διαμαρτύρεται εντονότατα στον Υπουργό Γεωργίας.

Ερωτώνται οι κύριοι Υπουργοί Οικονομικών και Γεωργίας

Αν προτίθεται και πότε να καταθέσουν την απαιτούμενη τροποποίηση στη Βουλή προκειμένου οι αγρότες μας να μπορέσουν να εισπράξουν τις επιδοτήσεις που δικαιούνται."

Ο Υφυπουργός Γεωργίας κ. Σωτηρλής έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Κύριε Πρόεδρε, με την ψήφιση του προϋπολογισμού του έτους 1997, μεταφέρθηκαν πιστώσεις διαφορετικών προγραμμάτων από τον τακτικό προϋπολογισμό στο πρόγραμμα δημοσίων επενδύσεων ΠΔΕ, όπου και εντάχθηκαν.

Για την πραγματοποίηση μέσω του ΠΔΕ πληρωμών των οικονομικών ενισχύσεων, που προβλέπονται για αυτά τα προγράμματα, μεταξύ των οποίων και του Κανονισμού 2328/91 της Ευρωπαϊκής 'Ενωσης, πρέπει να τροποποιηθεί το ισχύον νομοθετικό πλαίσιο, το ν.δ. 131/74 και ο ν.1409/83 για να μπορέσουν έτσι οι υπηρεσίες να προχωρήσουν στην αποπληρωμή αυτών των επιδοτήσεων και ενισχύσεων.

Την Τρίτη 13 και την Τετάρτη 14 Μαϊου, υποβάλαμε σχετική τροπολογία η οποία συζητήθηκε στην Κοινοβουλευτική Επιτροπή και μάλιστα στο σχέδιο νόμου του Υπουργείου Εθνικής Οικονομίας "'Ασκηση επαγγέλματος λογιστού φοροτεχνικού, λειτουργία Σώματος Ορκωτών Λογιστών, Εκτιμητών ΣΟΕ και άλλες διατάξεις". Πιστεύω ότι σύντομα θα έρθει στην Ολομέλεια της Βουλής το νομοσχέδιο για να ολοκληρωθεί και η ψήφιση της προτεινόμενης ρύθμισης.

ΠΡΟΕΔΡΟΣ (Απόστολος Κακλαμάνης): Ο κ. Στρατάκης έχει το λόγο.

ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, κύριοι συνάδελφοι, οφείλω να ευχαριστήσω τον αρμόδιο Υφυπουργό για την πληροφόρηση που δίνει στη Βουλή, έστω και αν η ημερομηνία έναρξης στη Διαρκή Επιτροπή συμπίπτει με την κατάθεση της επίκαιρης ερώτησης και έστω αν η καθυστέρηση που έχει μεσολαβήσει είναι πάρα πολύ μεγάλη. Καλό θα ήταν να μην παρατηρούνται αυτές οι τόσο μεγάλες καθυστερήσεις γιατί δημιουργούν προβλήματα που όλοι τα γνωρίζουμε και σε τελευταία ανάλυση αναγκάζονται οι συνδικαλιστικοί φορείς -έχω συνημμένη στην ερώτησή μου την επιστολή της Ομοσπονδίας Αγροτικών Συλλόγων Νομού Ηρακλείου- να διαμαρτύρονται εντονότατα και να δημιουργούν άσχημο κλίμα που δίνει τη δυνατότητα να υποχωρεί το επενδυτικό κλίμα που υπάρχει σ' αυτό τον τομέα.

Σας παρακαλώ, κύριε Υπουργέ, να δώσετε τη δημοσιότητα που χρειάζεται σ' αυτήν την περίπτωση, ώστε οι γεωργοί μας να εφησυχάσουν και να προχωρήσουν απρόσκοπτοι στα έργα τους, γιατί πραγματικά το κλίμα που διαμορφώνεται με αυτές τις καθυστερήσεις, είναι όντως αρνητικό. Οφείλω να ομολογήσω, ότι αφού το νομοσχέδιο έχει συζητηθεί στη Διαρκή Επιτροπή σύντομα θα γίνει νόμος του κράτους και έτσι θα μπορούν πράγματι οι αγρότες μας να καλύψουν τις ανάγκες τους που είναι επιτακτικές.

ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Κύριε συνάδελφε, είχαμε υποβάλει αυτήν την τροπολογία πολύ έγκαιρα. Κατανοούμε την ανησυχία και τους προβληματισμούς που υπάρχουν στο Νομό Ηρακλείου, διότι γνωρίζουμε ότι τα ποσά που πρέπει να παίρνουν είναι πάνω από επτακόσια εκατομμύρια δρχ.. Γι' αυτό με ιδιαίτερη ικανοποίηση σήμερα σας ανήγγειλα ότι η διαδικασία είναι σε εξέλιξη και ότι πολύ σύντομα η τροπολογία θα έρθει στην Ολομέλεια, μια και ολοκληρώθηκε η διαδικασία όλης της συζήτησης στη Διαρκή Επιτροπή στις 13 και στις 14 Μαϊου.

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, από τα Δυτικά Θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην 'Εκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", πενήντα οκτώ (58) μαθητές και τρεις (3) συνοδοί δάσκαλοί τους από το 1ο Δημοτικό Σχολείο Παλλήνης.

(Χειροκροτήματα από όλες τις Πτέρυγες)

Δεύτερη επίκαιρη ερώτηση είναι η με αριθμό 1171/13.5.97 του Βουλευτή της Νέας Δημοκρατίας κ. Γεωργίου Καλαντζή προς τον Υπουργό Γεωργίας, σχετικά με τις ζημιές που υπέστησαν αγρότες της επαρχίας Νέστου Νομού Καβάλας από τη χρησιμοποίηση ελαττωματικών υβριδίων καλαμποκιού, την αποζημιώσή τους κ.λπ.

Η επίκαιρη ερώτηση του κ. Καλαντζή, σε περίληψη έχει ως εξής:

"Κύριε Υπουργέ, 

'Οπως καλά γνωρίζετε από τις επανειλημμένες συναντήσεις μας από το 1994 έχουν ξεκινήσει αγώνες από 1000 περίπου αγροτικές οικογένειες της επαρχίας Νέστου Νομού Καβάλας για ζημιές ύψους 1. δισ. εκατ. περίπου, που υπέστησαν λόγω της χρησιμοποίησης ελαττωματικών υβριδίων καλαμποκιού που παράνομα, δίχως έλεγχο, εισήχθησαν από κάποιες πολυεθνικές εταιρείες.

Αλλεπάλληλες δικαστικές αποφάσεις έχουν δικαιώσει τους αγρότες. Τελευταία το Νομικό Συμβούλιο του Κράτους με την υπ' αριθμ. 697 γνωμοδότησή του απεφάνθηκε τελεσίδικα. Τίποτε, όμως, δεν συνέβη. Σε καμία ενέργεια δεν προχώρησε σε αποζημίωση των αγροτών. Ούτε καν στην αφαίρεση της άδειας εμπορίας της εταιρείας σύμφωνα με το άρθρο 15 παρ. 5 του ν. 1564/1985. Ποιον εξυπηρετεί αλήθεια ο Υπουργός Γεωργίας;

Ερωτάσθε, κύριε Υπουργέ:

Σε τι ενέργειες προτίθεσθε άμεσα να προχωρήσετε καθώς πλησιάζει η σπορά και οι αγρότες της Επαρχίας Νέστου είναι ανάστατοι διότι:

1. Δε γνωρίζουν ποιο υβρίδιο να χρησιμοποιήσουν με ασφάλεια ώστε να μην καταστραφούν ξανά.

2. Επειδή αφαιρέθηκε η "πίστη" από πολλούς συνεταιρισμούς της Επαρχίας Νέστου, λόγω του χρέους που δημιουργήθηκε από το υβρίδιο PRISMA που χρησιμοποίησαν κατά τα έτη 1994-1995, πότε θα αποζημιωθούν επιτέλους, διότι τώρα δεν έχουν την οικονομική δυνατότητα να καλλιεργήσουν τα

Σελίδα 6411 

χωράφια τους."

Ο Υφυπουργός Γεωργίας κ. Σωτηρλής έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Κύριε Πρόεδρε και κύριοι συνάδελφοι, και για τα υβρίδια, όπως και για μια σειρά άλλα προϊόντα, υπάρχουν κανονισμοί οι οποίοι πρέπει να τηρούνται από όλες τις μεριές.

Για το συγκεκριμένο θέμα, υπάρχουν εθνικοί και κοινοτικοί κατάλογοι των εμπορεύσιμων ποικιλιών αραβοσίτου, των οποίων η εμπορία επιτρέπεται στη Χώρα μας και υπό αυτήν την έννοια οι καλλιεργητές αραβοσίτου, όχι μόνο της επαρχίας Νέστου αλλά και ολόκληρης της χώρας, μπορούν έγκαιρα και σωστά να ενημερωθούν από τις αρμόδιες νομαρχιακές υπηρεσίες για να μπορέσουν να αντιμετωπίσουν τα προβλήματα τους, όσον αφορά την επιλογή των υβριδίων.

Σχετικά, όμως, με τη χρήση του υβριδίου PRISMA από καλλιεργητές της επαρχίας Νέστου το 1994, αφορά σε μια ιδιωτική συναλλαγή αγροτών και επιχειρήσεων για προϊόν που ήταν ενταγμένο στους ειδικούς καταλόγους υβριδίων. Το γεγονός ότι τα υβρίδια αποδείχθηκαν ελαττωματικά, οδήγησαν -και δικαίως βεβαίως- τους καλλιεργητές στην κατάθεση αγωγής κατά της εταιρείας. Και ενώ πρωτόδικα οι αγρότες δικαιώθηκαν, με την απόφαση 25/96, στη συνέχεια έγινε έφεση από την εταιρεία και εξεδόθη ανασταλτική απόφαση, της πρώτης απόφασης. Και βεβαίως, η δικαστική αυτή η διαδικασία, μας εξαναγκάζει αυτήν τη στιγμή να αναμένουμε μέχρι τις 6.6.1997, όπου θα παρθεί η οριστική απόφαση, από το Πρωτοδικείο Καβάλας.

Προς αυτή την κατεύθυνση, το Υπουργείο Γεωργίας, όχι μόνο δε σίγησε, αλλά υπάρχει στα χέρια μας ένας όγκος αλληλογραφίας, και παρεμβάσεων. 'Ομως, δεν μπορούμε να παρακάμψουμε τις νομικές και τις δικαστικές αποφάσεις και πρέπει να περιμένουμε τις τελεσίδικες δικαστικές αποφάσεις για να πάρουμε τα μέτρα μας.

Θα μπορούσα να σας διαβάσω τι μας υποδεικνύει το Νομικό Συμβούλιο του Κράτους, αλλά νομίζω ότι ο κύριος συνάδελφος που έκανε την ερώτηση το ξέρει. Σε κάθε, όμως, περίπτωση, εμείς περιμένουμε την τελεσίδικη απόφαση στις 6.6.1997, όπως είπα πάρα πάνω. Και από εκεί και πέρα βεβαίως, δικαιούμαστε να παρέμβουμε και να ζητήσουμε να αποδοθούν οι αποζημιώσεις από τη συγκεκριμένη εταιρεία, εφόσον τα υβρίδια αποδείχθηκαν ελαττωματικά και βεβαίως, να προχωρήσουμε και στα υπόλοιπα μέτρα είτε το κλείσιμο της εταιρείας, ένα μέτρο, όμως, που δε θα το πάρουμε ευχαρίστως, γιατί κάθε κλείσιμο εταιρείας δημιουργεί μια σειρά άλλα προβλήματα οικονομικά και κοινωνικά για το χώρο που δρα και δραστηριοποιείται η κάθε επιχείρηση.

Σε κάθε, όμως, περίπτωση, θέλω να βεβαιώσω τον κύριο συνάδελφο, ότι θα κάνουμε τη δουλειά μας, αυτή που νομικά μας επιτρέπετε για να λύσουμε το πρόβλημα.

ΠΡΟΕΔΡΟΣ (Απόστολος Κακλαμάνης): Ο κ. Καλαντζής έχει το λόγο.

ΓΕΩΡΓΙΟΣ ΚΑΛΑΝΤΖΗΣ: Χαίρομαι κατ'αρχήν που σήμερα στη συζήτηση είναι ο κ. Σωτηρλής, ένας άνθρωπος που υπηρέτησε το αγροτικό συνεταιριστικό κίνημα και ένας άνθρωπος που γνωρίζει την αγωνία των αγροτών και όλων αυτών που μοχθούν. Γιατί θα πρέπει να του θυμίσω, ότι στις αλλεπάλληλες συναντήσεις που είχαμε με τον Υπουργό Γεωργίας, τον κ. Τζουμάκα, η θέση του Υπουργείου ήταν σαφώς αυτή που σήμερα είπατε.

Και χαίρομαι και στέκομαι στη θέση την οποία λέτε εσείς ότι αποδείχθηκε δεόντως οτι το πρίσμα δημιούργησε το πρόβλημα στους αγρότες. Και αυτή η απόφαση δεν είναι μόνο που εξεδόθη από το Ειρηνοδικείο Χρυσουπόλεως με την υπ'αριθμ.25/96 την οποία εφεσίβαλαν. 'Εχουμε την απόφαση την επόμενη από το Πρωτοδικείο Καβάλας την υπ' αριθμ.64/97 η οποία απέρριψε την έφεση της εταιρείας.

(Στο σημείο αυτό, την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ).

Η συζήτηση στο Πρωτοδικείο Καβάλας έγινε με την παρουσία των πραγματογνωμόνων επιστημόνων, καθηγητών του Πανεπιστημίου Θεσσαλονίκης οι οποίοι έθεσαν το πρόβλημα και βεβαίωσαν ότι όντως υπάρχει πρόβλημα και όντως πρέπει να προχωρήσουν σε αποζημιώσεις.

Επίσης, έχουμε την απόφαση του Νομικού Συμβουλίου το οποίο σας δίνει την κατεύθυνση, σας λέει όχι να κλείσετε την εταιρεία, αλλά να αφαιρέσετε την άδεια εισαγωγής του συγκεκριμένου τύπου υβριδίου, ώστε να μπορέσει να έχει στα χέρια του το Υπουργείο αλλά και η Κυβέρνηση ένα όπλο με το οποίο θα αντιμετωπίσει όλα αυτά τα περιστατικά.

Βέβαια, δε χρειαζόταν, κύριε Υπουργέ, και το ξέρετε καλύτερα από εμένα, η απόφαση ούτε του Νομικού Συμβουλίου του Κράτους ούτε οι άλλες αποφάσεις. Εάν εσείς είχατε πειστεί από τους πραγματογνώμονες ότι όντως υπάρχει πρόβλημα -που υπάρχει πρόβλημα- έπρεπε να συγκαλέσετε το ΤΕΠΥ. Γιατί δεν το συγκαλέσατε το ΤΕΠΥ, ώστε να πάρει την απόφαση τη συγκεκριμένη να οδηγήσει και να μας πει τι πρέπει να γίνει; Να πάρει την απόφαση η οποία θα δικαιώνει τους αγρότες. Οι αγρότες αυτοί εδώ και τέσσερα χρόνια δεν ξέρουν τι να κάνουν, δεν ξέρουν ποιον να πιστέψουν και τι υβρίδιο να χρησιμοποιήσουν.

Γι' αυτό, τελειώνοντας, και για να μην προχωρήσουμε όπως ξέρετε και όπως είδατε όλο αυτόν τον καιρό σε κινητοποιήσεις, οι οποίες δεν οδηγούν πουθενά, πρέπει να πάρουμε μέτρα. Είναι αγανακτισμένοι οι αγρότες μας, δεν μπορούμε πιά να τους συγκρατήσουμε. Το Υπουργείο που δεν έχει καμία ευθύνη -ούτε επιβάρυνση έχει το Ελληνικό Δημόσιο- να πει ότι, κύριοι, ναι πρέπει να προχωρήσουμε άμεσα σε αυτά τα μέτρα, ώστε να δικαιωθούν οι αγρότες μας.

Κύριε Υπουργέ, πλησιάζει η σπορά. Προς Θεού δώστε λύση όσο πιό σύντομα μπορείτε.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Κάπου με τον κύριο συνάδελφο κινούμαστε στην ίδια λογική, όσον αφορά την ουσία του θέματος. Απλώς, επειδή εμείς πρέπει στο τέλος τέλος να παίρνουμε δίκαιες αποφάσεις, αλλά που πρέπει να κινούνται στα πλαίσια των νόμων του Κράτους και να μην δέχονται νομικές ακυρώσεις, δεν μπορούμε να κινούμαστε στην επιθυμητή ταχύτητα. Σας γνωρίζω όμως ότι, πέρα από τις εκθέσεις των γεωπόνων του Ινστιτούτου Θεσσαλονίκης, αναμένουμε και την έκθεση αντίστοιχων υπηρεσιών της Ιταλίας γιατί το θέμα είναι ευρύτερο και πολύ μεγαλύτερο, γιατί είχαν προβλήματα και στην γειτονική χώρα όσον αφορά το υβρίδιο PRISMA.

Επί πλέον ζήτησα από τη Νομική Υπηρεσία να με κατοχυρώσει, έτσι ώστε να πάρουμε και τις ανάλογες αποφάσεις. Η αρμόδια υπηρεσία, μας υπέδειξε να αναμένουμε την έκδοση της εκκρεμούσας δικαστικής απόφασης, και εφόσον αυτή βγει, τότε πρέπει και δικαιούμαστε να πάρουμε αποφάσεις. Μας υποδεικνύει και τον τρόπο, διότι ζήτησα πράγματι να μας διευκολύνει, γιατί μην νομίζετε ότι για όλα είμαστε γνώστες και μάλιστα για θέματα έχουν και τέτοιες δικαστικές και νομικές προεκτάσεις.

Εφόσον η απόφαση δικαιώσει τους αγρότες μπορούμε να προχωρήσουμε στο μέτρο της αφαίρεσης της αδείας της εμπορίας για το συγκεκριμένο προϊόν. Και σας βεβαιώ, κύριε συνάδελφε, ότι περιμένω αυτές τις αποφάσεις και θα το κάνω για να προστατεύσουμε και τους αγρότες και να δώσουμε διέξοδο γιατί αυτό είναι αλυσίδα. Φέτος έπαθαν οι αγρότες του Νέστου αυτήν τη ζημιά, του χρόνου θα πάθουν κάποιοι άλλοι. Είναι αλυσίδα και πρέπει να δώσουμε ένα τέλος σε αυτήν την ιστορία, με την επιβολή κυρώσεων εφ' όσον αυτό απαιτηθεί.

ΠΡΟΕΔΡΕΥΩΝ (Παναγιώτης Ν. Κρητικός): Τρίτη επίκαιρη ερώτηση είναι η με αριθμό 1180/14.5.97 του Βουλευτή του Κομμουνιστικού Κόμματος Ελλάδος κυρίου Δημητρίου Κωστόπουλου προς τον Υπουργό Περιβάλλοντος-Χωροταξίας και Δημοσίων 'Εργων, σχετικά με τις προθέσεις της Κυβέρνησης για ιδιωτικοποίηση του Κέντρου Βιολογικού Καθαρισμού λυμάτων Μεταμόρφωσης και Ψυττάλειας κ.λπ.

Η επίκαιρη ερώτηση σε περίληψη έχει ως εξής:

Σελίδα 6412 

"Η ΕΥΔΑΠ εμμένοντας στην πολιτική της ιδιωτικοποίησης του Κέντρου Βιολογικού Καθαρισμού των λυμάτων Μεταμόρφωσης και της Ψυττάλειας, προχωρά και πάλι στην ανάθεση σε ιδιώτες της λειτουργίας και συντήρησής τους, πληρώνοντας δισεκατομμύρια, ενώ τις εργασίες αυτές θα μπορούσε να αναλάβει η ίδια χρησιμοποιώντας δικό της προσωπικό. Να σημειωθεί ότι μέχρι σήμερα, κύρια το Κέντρο της Ψυττάλειας λειτούργησε με αναθέσεις σε ιδιώτες χωρίς την αναγκαία διαφάνεια.

'Ηδη η ΕΥΔΑΠ εξαιτίας της ιδιωτικοποίησης αυτής και επικαλούμενη την αύξηση των λειτουργικών εξόδων έχει ζητήσει την αύξηση των τελών αποχέτευσης κατά 20% τουλάχιστον πράγμα που θα έχει σαν συνέπεια την επιβάρυνση όλων των καταναλωτών της πρωτεύουσας.

Επιπλέον είναι γνωστό ότι η λειτουργία τέτοιων εγκαταστάσεων δεν προϋποθέτει τόσο εξειδικευμένη ειδίκευση γεγονός που αποδεικνύεται από το ότι αυτήν τη στιγμή λειτουργούν εκατονταδες τέτοιες εγκαταστάσεις με ευθύνη των δήμων.

Ερωτάται ο κύριος Υπουργός εάν προτίθεται να παρέμβει προκειμένου να σταματήσει η ιδιωτικοποίηση αυτών των λειτουργιών, παίρνοντας ταυτόχρονα μέτρα για να λειτουργήσουν στα πλαίσια της ΕΥΔΑΠ."

Ο Υφυπουργός Περιβάλλοντος-Χωροταξίας και Δημοσίων 'Εργων ο κ. Βερελής έχει το λόγο.

ΧΡΗΣΤΟΣ ΒΕΡΕΛΗΣ (Υφυπ. ΠΕ. ΧΩ. Δ.Ε.): Κύριε Πρόεδρε, κύριοι συνάδελφοι, ήταν σαφές ήδη από τη δεκαετία του '70 ότι, αν δεν υπήρχε μία παρέμβαση για την κατεργασία των λυμάτων του λεκανοπεδίου, ο Σαρωνικός θα γινόταν ταχύτατα μία νεκρή θάλασσα, με ανυπολόγιστες συνέπειες περιβαλλοντικές, αλλά και οικονομικές.

'Ετσι, προγραμματίστηκαν τα έργα του Κέντρου Επεξεργασίας Λυμάτων Ψυττάλειας. Τα έργα αυτά ολοκληρώθηκαν στην πρώτη φάση τους το 1993 με ένα κόστος είκοσι επτά δισεκατομμυρίων δραχμών και επιτυγχάνεται με τα έργα αυτά ένας καθαρισμός των λυμάτων της τάξεως του 35%. 'Ηδη τα αποτελέσματα στο Σαρωνικό από αυτήν την επεξεργασία, είναι ορατά και εντυπωσιακά.

Προχωρούμε ήδη στη δεύτερη φάση. 'Εχουν δημοπρατηθεί για τη δεύτερη φάση, η οποία θα κατεργάζεται πλέον βιολογικά τα λύματα αυτά, με δυνατότητα κατεργασίας έως και ενός εκατομμυρίου κυβικών μέτρων την ημέρα και ήδη στις 14 Μαϊου κατατέθηκαν οι τεχνικές και οικονομικές προσφορές. Αναμένω ότι η περαίωση αυτών των εργασιών θα γίνει στο έτος 2000 οπότε και θα αλλάξει η εικόνα του Σαρωνικού και θα έχουμε πλέον μία θάλασσα η οποία, σε ό,τι αφορά την επιβάρυνσή της από τα λύματα, θα έχει την καλύτερη δυνατή εικόνα.

Κύριε συνάδελφε, η λειτουργία ενός βιολογικού καθαρισμού τόσο πολύπλοκου όσο είναι ο βιολογικός καθαρισμός της Ψυττάλειας με τα εκατομμύρια κυβικά μέτρα λυμάτων κατά μήνα, απαιτεί μία πολύ υψηλή τεχνολογία και αυτό επιδιώχθηκε από την ΕΥΔΑΠ να γίνει και έγινε με δοκιμαστική λειτουργία ενός έτους -πράγμα που ήταν και μέσα στις υποχρεώσεις του αναδόχου- και με κανονική λειτουργία ενός ακόμη έτους. Και μόλις από την 1.1.96 η λειτουργία περιήλθε στην αποκλειστική ευθύνη της ΕΥΔΑΠ, που τη συνέχισε με τον ίδιο εργολάβο και με την ίδια σύμβαση του 1993. Η σύμβαση αυτή λήγει τον Ιούνιο του 1997.

Από την ΕΥΔΑΠ είναι σε εξέλιξη ένας νέος διαγωνισμός για τη λειτουργία της Ψυττάλειας, προϋπολογισμού τεσσάρων δισεκατομμυρίων. Ο διαγωνισμός αυτός είναι διεθνής, έγινε με βάση το ν. 1418/84 για τα δημόσια έργα και εντός του Μαϊου θα υπάρξει νέος ανάδοχος.

Υπάρχει, λοιπόν, λόγος για τον οποίο για άλλη μία διετία -αυτή θα είναι η τελευταία και θα εξηγήσω γιατί- προχωρούμε την ανάθεση των εργασιών στην ΕΥΔΑΠ. Και δε μιλάμε για ιδιωτικοποίηση. Νομίζω ότι μάλλον είναι κακή η έκφραση. Μιλάμε για ανάθεση της λειτουργίας σε εργολάβο. Δεν πρόκειται να ιδιωτικοποιήσουμε ούτε την Ψυττάλεια ούτε εν μέρει την ΕΥΔΑΠ, ούτε καθ' ολοκληρία την ΕΥΔΑΠ. Η ΕΥΔΑΠ έχει ένα ρόλο που ξεκινά από τον Εύηνο και φθάνει μέχρι το Σούνιο και με τις νέες απαιτήσεις που υπάρχουν από την αποστολή που έχει για τη δημόσια υγεία το Κράτος, θα παραμείνει πάντοτε στο χώρο ευθύνης του δημοσίου.

Ο λόγος, λοιπόν, για τον οποίο, επαναλαμβάνω, είμαστε αναγκασμένοι να προχωρήσουμε, είναι ότι ήδη από το Μάρτιο του 1996, έχει ζητηθεί συγκεκριμένος αριθμός επιστημόνων και εξειδικευμένου προσωπικού, που θα πρέπει να εκπαιδευτεί για ένα διάστημα, προκειμένου να αναλάβει με τη διαδικασία του ν. 2190 και δεν έχει ολοκληρωθεί αυτή η διαδικασία ακόμα.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κωστόπουλος έχει το λόγο.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Πρόεδρε, όλοι πιστεύω συμφωνούμε, ότι τέτοια έργα είναι χρήσιμα, αναγκαία για την επιβίωσή μας, ούτε πρόκειται να συζητήσουμε σήμερα ή να ασκήσουμε κάποια κριτική για καθυστερήσεις κ.λπ., γιατί συμφωνούμε στη βασική φιλοσοφία, πρέπει να επιβιώσουμε και για να επιβιώσουμε πρέπει να γίνουν κάποια έργα βιολογικού καθαρισμού, καθαρισμού των λυμάτων, προστασίας της υγείας, των πολιτών αυτής της Χώρας, αυτής της πόλης.

Επίσης, υποθέτω και ελπίζω πως όλοι θα συμφωνούμε ότι όταν μιλάμε για την ΕΥΔΑΠ αναφερόμαστε σε μια επιχείρηση κρίσιμου στρατηγικού χαρακτήρα και νομίζω πως όλοι είμαστε σε θέση να αντιληφθούμε τις ιδιαιτερότητές της. 'Οταν ήρθαν οι Γερμανοί στην Ακρόπολη, έβαλαν τη σβάστικα και μετά στην ΕΥΔΑΠ, δηλαδή, ήθελαν να κρατήσουν την επιχείρηση. Δε βάζω τέτοια ζητήματα με την επίκαιρη ερώτηση.

Αυτό που βάζω με την επίκαιρη -και, νομίζω, είναι σαφές, όπως προκύπτει από μια απλή ανάγνωση- είναι ότι σιγά-σιγά εκχωρούνται τομείς, τμήματα, φιλέτα αυτής της επιχείρησης σε ιδιώτες. Ο κύριος Υφυπουργός μας βεβαιώνει ότι δεν πρόκειται για κάτι τέτοιο. Εμείς έχουμε την αμφιβολία μας και την καταθέτουμε, ότι εκχωρούνται, δηλαδή, σε ιδιώτες κρίσιμοι τομείς αυτής της κρίσιμης στρατηγικής επιχείρησης. Δε συμφωνούμε. Κατηγορηματικά δε συμφωνούμε για τον πρόσθετο λόγο ότι, ενώ υπάρχει μια φιλοσοφία που λέει, ότι ο ιδιώτης είναι πιο φθηνός όταν του αναθέσουμε ένα έργο, βάσιμα υποστηρίζουμε ότι λόγω των εγγυήσεων που έχει η ΕΥΔΑΠ, λόγω των εγγυήσεων του έμπειρου προσωπικού της, λόγω, λόγω ..., είναι πιο φθηνή η ΕΥΔΑΠ από τον εργολάβο. Είμαστε σε θέση να καταθέσουμε στοιχεία ότι θα είναι πιο φθηνή η ΕΥΔΑΠ από τον εργολάβο. Αν θέλετε να σας αναφέρω και το μετρό με τις υπερβάσεις, τα παράθυρα κ.λπ. 'Ετσι λειτουργούν. Ο ιδιώτης θα έχει το κέρδος, θα έχει τα "δωράκια", θα έχει τις προμήθειες, θα έχει, θα έχει..., για να βγάλει περισσότερα κέρδη. Από την άποψη αυτή υποστηρίζουμε ότι πρέπει να την κρατήσει στα χέρια της η ΕΥΔΑΠ και αυτό τον κρίσιμο τομέα, του βιολογικού καθαρισμού.

Και τέλος, όταν καταθέτω μερικά ερωτήματα εγώ, όταν καταθέτετε μερικά ερωτήματα εσείς, λόγου χάρι πόσο είναι το κόστος, μήπως υπάρχει η υπέρβαση, μήπως είναι παραπάνω, πρέπει να με πάτε στον εισαγγελέα επειδή βάζω τα ερωτήματα; Συμβαίνει κάτι τέτοιο τραγελαφικό. Κάποιοι συνδικαλιστές έβαλαν κάποια ερωτήματα στην ΕΥΔΑΠ και οι υπεύθυνοι τώρα, καλούν σε απολογία εκείνους που ρωτούσαν "γιατί ρε παιδιά να μην το κρατήσει η ΕΥΔΑΠ και το δίνουμε σε εργολάβους;"

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Βερελής έχει το λόγο.

ΧΡΗΣΤΟΣ ΒΕΡΕΛΗΣ (Υφυπ. ΠΕ.ΧΩ.Δ.Ε.): Νομίζω ότι ήταν σαφής η απάντησή μου. Δεν πρόκειται για εκχώρηση φιλέτου -δεν ξέρω γιατί είναι έτσι τόσο ελκυστική για σας αυτή η έκφραση-πρόκειται για μια σύμβαση, μετά από διαγωνισμό, που θα γίνει για τη λειτουργία του κέντρου επεξεργασίας λυμάτων Ψυττάλειας από εργολάβο. Διότι η αίτηση που έχει γίνει για πρόσληψη προσωπικού με τις διατάξεις του ν. 2190 δεν έχει ακόμη τελεσφορήσει. Και αυτή έγινε το Μάρτιο του 1996.

Το δεύτερο, για το οποίο ήθελα να σας διαβεβαιώσω, είναι ότι στο τέλος αυτής της περιόδου και μόλις βεβαίως το προσωπικό αυτό έχει εξασφαλιστεί από την ΕΥΔΑΠ θα αρχίσει

Σελίδα 6413 

η εκπαίδευσή του, η οποία πρέπει να γίνει για ένα συγκεκριμένο χρονικό διάστημα. Εγώ δε συμφωνώ καθόλου με αυτό που γράφετε στην ερώτησή σας, ότι οι δήμοι με την ειδίκευση που έχει το προσωπικό τους λειτουργούν εκατοντάδες τέτοιες εγκαταστάσεις με ευθύνη. Νομίζω ότι αν αφήσουμε το κέντρο της Ψυττάλειας να λειτουργήσει στο μέσο επίπεδο που λειτουργούν οι βιολογικοί καθαρισμοί των δήμων, θα έχουμε προσφέρει μια κακή υπηρεσία απέναντι στον Σαρωνικό, απέναντι στο περιβάλλον και γενικότερα. Πιστεύω, ότι θα πρέπει να έχουμε μια εξαιρετική λειτουργία η οποία ήδη έχει εξασφαλιστεί. Και θα ήθελα στο τέλος να πω ότι πραγματικά θα ερευνήσω αυτό το οποίο μου λέτε περί των εργαζομένων, οι οποίοι είχαν καταθέσει κάποια ερώτηση στη διοίκηση και καλούνται γι' αυτό σε απολογία.

ΠΡΟΕΔΡΕΥΩΝ (Παναγιώτης Ν. Κρητικός): Τέταρτη με αριθμό 1176/14.5.97 επίκαιρη ερώτηση είναι της Βουλευτού του Συνασπισμού της Αριστεράς και της Προόδου κας Ανδριανής Λουλέ προς τους Υπουργούς Εσωτερικών, Δημόσιας Διοίκησης και Αποκέντρωσης, Περιβάλλοντος-Χωροταξίας και Δημοσίων 'Εργων, σχετικά με την εγκατάσταση τσιγγάνων κοντά στο Δήμο Τυρνάβου του Νομού Λάρισας, την έλλειψη στοιχειώδους υποδομής και υγιεινής διαβίωσης κ.λπ., έχει ως εξής:

"Εδώ και πέντε χρόνια, από το 1992 κι έπειτα, δεκάδες πολυμελείς οικογένειες Αθιγγάνων, αγόρασαν από ιδιώτες, τίτλους γής στα βόρεια σύνορα της πόλης του Τυρνάβου στο Ν. Λάρισας. Εγκαταλείποντας τις σκηνές στις οποίες επί χρόνια ζούσαν, στις όχθες του Τιταρήσιου ποταμού, εγκαταστάθηκαν πλέον μόνιμα σε πρόχειρες κατασκευές στην περιοχή που οριοθετείται από τα νομίμως κατεχόμενα αγροκτήματά τους. Δυστυχώς και παρά το πέρασμα του χρόνου, παραμένουν εγκαταλελειμμένοι και απομονωμένοι σε απαράδεκτες συνθήκες διαβίωσης. Η έλλειψη στοιχειώδους υποδομής ανθρώπινης διαμονής και βασικών προϋποθέσεων υγιεινής διαβίωσης (ανύπαρκτο αρδευτικό δίκτυο, έλλειψη δικτύου παροχής ηλεκτρικού ρεύματος, οικιστικού σχεδίου, χώρων υγιεινής και απορριμμάτων), προσβάλλουν την εικόνα της Χώρας μας και δημιουργούν σοβαρό πρόβλημα στη δημοσία υγεία τόσο για την κοινότητά τους, όσο και για την περιοχή γενικότερα. Επίσης, ουσιαστικά αυτή η γκετοποίηση του καταυλισμού, εμποδίζει την ομαλή συνύπαρξη των τσιγγάνων με την υπόλοιπη τοπική κοινωνία, δημιουργώντας ανησυχητικά φαινόμενα ρατσισμού απέναντί τους. Ας ληφθεί τέλος υπ' όψη ότι στο σύνολό τους σχεδόν ασχολούνται με το εμπόριο ως πλανόδιοι με νόμιμες προϋποθέσεις άσκησης επαγγέλματος καλύπτοντας τις φορολογικές τους υποχρεώσεις.

Ερωτώνται οι κύριοι Υπουργοί

1. Θα προχωρήσει στην πολιτογράφηση του εκεί καταυλισμού και στην ένταξή του στο σχέδιο πόλεως ώστε να γίνει δυνατή η νόμιμη οικοδόμηση και ανάπτυξή του.

2. Τι μέτρα θα λάβει προκειμένου να γίνουν τα απαραίτητα εκείνα έργα για την παροχή ηλεκτρικού ρεύματος, ύδρευσης και τη δημιουργία χώρων υγιεινής."

Ο Υφυπουργός Περιβάλλοντος, Χωροταξίας και Δημοσίων 'Εργων κ. Θεόδωρος Κολιοπάνος έχει το λόγο.

ΘΕΟΔΩΡΟΣ ΚΟΛΙΟΠΑΝΟΣ (Υφυπ. ΠΕ.ΧΩ.Δ.Ε.): Κύριε Πρόεδρε, κυρία και κύριοι συνάδελφοι, γενικά με την επίκαιρη ερώτησή σας θίγετε ένα θέμα που αφορά μία ιδιαίτερα ευαίσθητη κοινωνική ομάδα, όπως είναι οι τσιγγάνοι, μία ομάδα που αντιμετωπίζει πράγματι πολλά προβλήματα.

Με την ευκαιρία, λοιπόν, κυρία συνάδελφε, θέλω να σας πω τα εξής: Το 1995, όπως ενδεχομένως ξέρετε, συστήθηκε το λεγόμενο δίκτυο ΡΟΜ, ένα πανελλαδικό, διαδημοτικό δίκτυο, με στόχο την υποστήριξη των Ελλήνων τσιγγάνων. Οι ενδιαφερόμενοι δήμοι έγιναν αμέσως μέλη του. Ποιοι δήμοι; Αυτοί που έδειξαν ενδιαφέρον εντάχθηκαν σ' αυτό το δίκτυο.

Στη συνέχεια, το 1996, συστήθηκε η λεγόμενη επιτροπή εργασίας που επεξεργάστηκε ένα πλαίσιο πολιτικής και μέτρων για την αντιμετώπιση ακριβώς των προβλημάτων που αφορούν τους 'Ελληνες τσιγγάνους. 

Σε υλοποίηση, τώρα, αυτού του παραπάνω πλαισίου το Υ.ΠΕ.ΧΩ.Δ.Ε. έκανε ορισμένες ενέργειες. Ποιες; Πρώτον ξεκινήσαμε με μία επιστολή του Υπουργού που ενημέρωνε Νομαρχιακές Αυτοδιοικήσεις και Τοπικές Αυτοδιοικήσεις για τις δυνατότητες που υπάρχουν σε συνεργασία με το Υ.ΠΕ.ΧΩ.Δ.Ε..

Δεύτερον, χρηματοδότησε αρκετούς δήμους. Αναφέρω ενδεικτικά τους Δήμους Μενεμένης, Θηβών και Μεσσήνης με ποσό, στη συγκεκριμένη περίπτωση, είκοσι εκατομμυρίων. 'Εκανε αυτοψίες για καταγραφή προβλημάτων. Δημιούργησε δύο οικισμούς λυομένων, με χρηματοδότησή του. Κάναμε αναπλάσεις στις εντός σχεδίου περιοχές τσιγγάνων και τέλος αναθέσαμε μελέτη των οικιστικών προβλημάτων των τσιγγάνων στην ΔΕΠΟΣ.

Πρέπει εδώ να τονίσω, κυρία συνάδελφε, ότι ο βασικός μοχλός που κινεί όλη αυτή τη συνεργασία είναι, όπως αντιλαμβάνεσθε, η Νομαρχιακή Αυτοδιοίκηση και η Τοπική Αυτοδιοίκηση.

Αυτή είναι μία βασική αρχή γιατί πιστεύουμε ότι ιδιαίτερα τέτοια ζητήματα που έχουν να κάνουν με προβλήματα ανθρώπων και με ιδιαιτερότητες από περιοχή σε περιοχή, αρμόδια είναι η Νομαρχιακή Αυτοδιοίκηση και η Τοπική Αυτοδιοίκηση, τουλάχιστον ως προς την καταγραφή των προβλημάτων και την υποβολή σχετικών αιτημάτων.

Ειδικότερα τώρα ως προς τη συγκεκριμένη περιοχή που αναφέρεσθε, στο Δήμο Τυρνάβου, πρέπει να πω τα εξής:

Πρώτον, ο Δήμος Τυρνάβου δε συμμετέχει στο πανελλαδικό διαδημοτικό αυτό δίκτυο που ανέφερα, το δίκτυο ΡΟΜ.

Δεύτερον, δεν περιέχεται στην καταγραφή που έγινε, επίσης από τη Γενική Γραμματεία Λαϊκής Επιμόρφωσης.

Τρίτον, δεν έχει υποβάλει καμία σχετική πρόταση ή καμία μελέτη. Εδώ να πω ότι, αν υποβληθεί, σαφώς και θα αξιολογηθεί από την πλευρά του Υ.ΠΕ.ΧΩ.Δ.Ε..

Τέλος, ούτε η Νομαρχιακή Αυτοδιοίκηση Λάρισας έχει υποβάλει κάτι σχετικό με την υπόψη περιοχή. 

Ως προς τον πλεοδομικό σχεδιασμό που αναφέρεσθε, στην περιοχή, να σας ενημερώσω ότι υπάρχει εγκεκριμένο γενικό πολεοδομικό σχέδιο από το 1990 ή το 1991 -δε θυμάμαι ακριβώς- και κατ' αρχήν δεν υπάρχει ανάγκη άμεσης τροποποίησης.

Δεύτερον, υπάρχει μία μελέτη ζώνης οικιστικού ελέγχου στο τελικό της στάδιο και θα προωθηθεί για έγκριση. Μ' αυτά, αν μη τι άλλο, ανεξάρτητα αν είναι λίγα ή πολλά, πιστεύω ότι σας πείθω ότι για οποιοδήποτε φαινόμενο γκετοποίησης ή ρατσισμού, που αναφέρεται στην ερώτησή σας, κάθε άλλο παρά υπάρχει ευθύνη στο Υ.ΠΕ.ΧΩ.Δ.Ε..

Πιστεύω -και νομίζω ότι το πιστεύετε και σεις, κύριοι συνάδελφοι- ότι κάναμε τουλάχιστον αρκετά και θα συνεχίσουμε να κάνουμε και άλλα στην κατεύθυνση υποστήριξης αυτής της ευαίσθητης κοινωνικής ομάδας.

Ευχαριστώ πολύ, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός):Η κα Ανδριανή Λουλέ έχει το λόγο.

ΑΝΔΡΙΑΝΗ ΛΟΥΛΕ: Κύριε Υπουργέ, δέχομαι τη δέσμευσή σας, ότι, αν σας υποβληθούν τα σχετικά έγγραφα από το Δήμο και τη Νομαρχία της Λάρισας, θα μεριμνήσετε και θα γίνει ό,τι έγινε σε άλλες περιοχές, που υπάρχουν τσιγγάνοι.

Θα ήθελα, όμως, να σας πω εδώ ότι ο Νομάρχης κ. Φλώρος επανειλημμένα έχει πει ότι δίνει χρήματα, για να μπει έστω και ύδρευση στον οικισμό των τσιγγάνων. Το θέμα κολλάει στο Δήμο Τυρνάβου, ο οποίος πιέζεται από κάποιους κατοίκους, να μην υλοποιήσει την απόφαση του νομάρχη.

Πολλοί απ' αυτούς τους κατοίκους έχουν πουλήσει οικόπεδά τους στους τσιγγάνους. Δηλαδή, από τη μία μεριά τους πουλάμε τη γη, από την άλλη δεν τους δίνουμε νερό ούτε για να πιουν ούτε για να πλυθούν. Είναι έξι χρόνια έτσι οι άνθρωποι. Ούτε φως βέβαια έχουν. Τώρα μπαίνουμε στο καλοκαίρι. Καταλαβαίνετε ότι αυτό είναι και θέμα υγιεινής. Δεν απασχολεί μόνο τους ίδιους, θα πρέπει να απασχολεί κανονικά και όλους τους κατοίκους της περιοχής.

Εν πάση περιπτώσει, νομίζω ότι, από τη στιγμή που ο δήμος δεν κάνει κάτι, δεν υλοποιεί την απόφαση του νομάρχη, θα 

Σελίδα 6414 

πρέπει το ίδιο το Υπουργείο να επέμβει. Να κάνουμε κάτι εμείς, οι Βουλευτές, γι'αυτό το θέμα. Δεν μπορεί από τη μια μεριά να ζητάμε την ψήφο τους, να τους στέλνουμε στο στρατό, να ψωνίζουμε τα προϊόντα τους, που νόμιμα πουλάνε, να μην τους επιτρέπουμε να έχουν νερό και να μην τους δεχόμαστε στο σχολείο, γιατί είναι βρώμικοι. Πώς να μην είναι βρώμικοι, αφού δεν έχουν νερό να πλυθούν;

Νομίζω ότι αυτές είναι ρατσιστικές μέθοδοι, οι οποίες πρέπει να σταματήσουν και βέβαια η Πολιτεία πρέπει να λάβει κάποια θέση. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.

ΘΕΟΔΩΡΟΣ ΚΟΛΙΟΠΑΝΟΣ (Υφυπ. ΠΕ.ΧΩ.Δ.Ε.): Κυρία συνάδελφε, στη δευτερολογία μου το μόνο που έχω να πω, είναι να επαναλάβω αυτό που ήδη, νομίζω, με σαφήνεια και ειλικρίνεια είπα, ότι το ΥΠΕΧΩΔΕ έχει τη δυνατότητα και έχει διαμορφώσει πολιτική στο συγκεκριμένο θέμα, ώστε σε συνεργασία με τη Νομαρχιακή Αυτοδιοίκηση και την Τοπική Αυτοδιοίκηση να αντιμετωπίζει ζητήματα σαν αυτά, τα οποία πολύ σωστά θέσατε.

Συνεπώς, κλείνω με αυτό, ότι ναι, σε συνεργασία και μέσα στα πλαίσια του ήδη υφιστάμενου σχεδιασμού στην περιοχή μπορούμε να βοηθήσουμε.

Ευχαριστώ, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Πέμπτη είναι η με αριθμό 1163/13.5.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Καρακώστα προς τους Υπουργούς Δημόσιας Τάξης, Εθνικής Οικονομίας και Οικονομικών, σχετικά με τη λήψη των αναγκαίων μέτρων αντιμετώπισης των προβλημάτων των Σωμάτων Ασφαλείας κλπ.

Η επίκαιρη ερώτηση διαγράφεται λόγω απουσίας στο εξωτερικό του ερωτωμένου Υπουργού.

Επίκαιρες ερωτήσεις Δεύτερου Κύκλου.

Η πρώτη επίκαιρη ερώτηση Δεύτερου Κύκλου συζητήθηκε.

Δεύτερη είναι η με αριθμό 1164/13.5.97 επίκαιρη ερώτηση του Βουλευτή της Νέας Δημοκρατίας κ. 'Αγγελου Μπρατάκου προς τον Υπουργό Γεωργίας, σχετικά με τη λήψη των αναγκαίων μέτρων για τις πυρκαϊές κλπ.

Η επίκαιρη ερώτηση του κυρίου συναδέλφου σε περίληψη έχει ως εξής:

"Με τη βελτίωση του καιρού και την άνοδο της θερμοκρασίας παρουσιάστηκαν ήδη τα πρώτα κρούσματα πυρκαϊών σε δασικές και γεωργικές εκτάσεις.

Θα ανέμενε κάποιος ότι τα παθήματα των τελευταίων ετών θα είχαν γίνει πλέον μαθήματα και η Χώρα θα ήταν ήδη έτοιμη να αντιμετωπίσει την πύρινη λαίλαπα που καταστρέφει κάθε καλοκαίρι το δασικό και γεωργικό πλούτο της Χώρας. Ενδεικτικά αναφέρεται ότι μόνο τα τελευταία τρία χρόνια κατεστράφησαν πλέον του ενός εκατομμυρίου στρεμμάτων.

Δυστυχώς όμως στην πρόσφατη (12.5.97) σύσκεψη του Διυπουργικού Οργάνου για τις πυρκαϊές στο Υπουργείο Γεωργίας διαπιστώθηκε σωρεία παραλείψεων και πλήρης απουσία οργανωμένου και ευέλικτου σχεδίου για την πρόληψη και αντιμετώπιση των πυρκαϊών.

'Οπως ενδεικτικά αναφέρεται και σε δημοσιεύματα του Τύπου, μεταξύ άλλων, απουσιάζουν παντελώς τα μέτρα πυροπροστασίας στους σκουπιδότοπους, από τους οποίους πολλές φορές η φωτιά επεκτείνεται στις παρακείμενες εκτάσεις, ενώ για πολλούς από αυτούς δεν υπάρχουν καν μελέτες πυροπροστασίας. Επίσης, από τα δεκαεννέα συνολικά Καναντέρ, τα τρία θα είναι επιχειρησιακά έτοιμα μετά την 15η Ιουλίου και ένα ακόμη τον ... Οκτώβριο!, επειδή παρουσιάζονται ελλείψεις στη στελέχωση των κλιμακίων συντήρησης σύμφωνα με στοιχεία του ΓΕΑ, ενώ από τους πέντε κάδους των ελικοπτέρων Σινούκ είναι διαθέσιμοι μόνο οι τρεις, λόγω ελλιπούς υποδομής για την επισκευή και συντήρησή τους.

Κατόπιν των ανωτέρω, ερωτάται ο κύριος Υπουργός Γεωργίας:

Ποια μέτρα προτίθεται να λάβει άμεσα, ώστε να θεραπευθούν, έστω και την ύστατη στιγμή, οι παραλείψεις στον τομέα της δασοπυρόσβεσης, οι οποίες τα προηγούμενα χρόνια ήσαν υπεύθυνες για την ανεξέλεγκτη εξάπλωση των πυρκαϊών, που καταστρέφουν το γεωργικό και δασικό πλούτο της Χώρας".

Ο Υφυπουργός Γεωργίας, κ. Δημήτριος Σωτηρλής, έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Κύριε Πρόεδρε, κύριοι συνάδελφοι, κατ'αρχήν, η κριτική τοποθέτηση της ερώτησης του κυρίου συναδέλφου είναι ειλικρινά καλοδεχούμενη, μια και προσπαθεί, στο μέτρο μιας σύντομης επίκαιρης ερώτησης, να προσεγγίσει ένα τεράστιο θέμα της Χώρας, το οποίο πρέπει να μας κρατάει σε εγρήγορση, αφού πιθανές ολιγωρίες ή παραλείψεις έχουν τεράστιες συνέπειες για το δασικό, το γεωργικό, αλλά και τον περιβαλλοντικό πλούτο της Χώρας, όπως και ο ίδιος ο συνάδελφος αναφέρει στην ερώτησή του.

Προχθές, όταν τελειώσαμε τη σύσκεψη, κύριε συνάδελφε, την επόμενη ημέρα είχα την περιέργεια να δω πως αντιμετωπίζει ο Τύπος το πρόβλημα της προετοιμασίας της δασοπυρόσβεσης. Διάβασα λοιπόν δύο διαφορετικές αντιφαντικές απόψεις: Η μία έλεγε, ότι πάμε περίφημα και η άλλη ήταν καταστροφική. Ούτε το ένα είναι σωστό ούτε το άλλο.

Υπάρχει τεράστιο πρόβλημα και κανείς δε δικαιούται -ούτε από εμάς ούτε από κανέναν- να πεί, ότι υπάρχει μία τέλεια οργάνωση και ότι θα δαμάσει πραγματικά πιθανά φαινόμενα πυρκαϊών και μάλιστα με καιρικές συνθήκες τέτοιες, που όποια μέσα και να έχει κανείς, δε θα μπορεί να τα αντιμετωπίσει.

Και όμως εμείς, σαν Υπουργείο Γεωργίας, προσπαθήσαμε έγκαιρα ξεκινώντας από το Γενάρη μήνα. Το Δεκέμβριο ήταν οι πρώτες συζητήσεις και επαναλάβαμε τις συζητήσεις με όλους τους εμπλεκόμενους φορείς, γιατί είμαστ μοναδικοί σ'αυτό να είναι εμπλεκόμενοι για το ίδιο αντικείμενο πολλοί φορείς και πολλές φορές την ώρα της ανάγκης να μην υπάρχει ο αναγκαίος συντονισμός. Συντονίσαμε, λοιπόν, όλες τις υπηρεσίες και όλα τα Υπουργεία και ζητήσαμε από τον καθένα απ' αυτούς να ανταποκριθεί στις συγκεκριμένες αρμοδιότητες, τις οποίες πρέπει να αναλάβει.

Δεν είμαστε, αγαπητέ συνάδελφε, και εμείς ικανοποιημένοι, όσον αφορά τα μέτρα για τους σκουπιδότοπους μια και έχει αποδειχθεί ότι αποτελεί αιτία αρκετών πυρκαϊών. Δεν είμαΣτε ικανοποιημένοι και από μια σειρά άλλες παραμέτρους και ήμουνα ο ίδιος που στην τελευταία σύσκεψη όλων των εμπειρογνωμόνων τους εφιστήσαμε την προσοχή και τους είπαμε ότι τελείωσαν οι κουβέντες και οι συσκέψεις, γιατί τώρα πια είναι η ώρα της δουλειάς. 'Ετσι, λοιπόν, αποφασίσαμε μία σειρά από μέτρα. Θα σας πω ότι το συντονιστικό Κέντρο Δασοπροστασίας λειτουργεί επί εικοσιτετραώρου βάσεως. Από 16.5.97 δεσμεύτηκαν οι βασικές υπηρεσίες, οι ελεγκτές εναέριας κυκλοφορίας και από την 1.6.97 οι εκπρόσωποι του ΓΕΕΘΑ και του Υπουργείου Δημόσιας Τάξης να είναι στη διάθεσή μας με όλα τα μέσα. Αποφασίστηκε και τέθηκε σε επιφυλακή από 1ης Μαϊου όλο το δασικό υπαλληλικό προσωπικό για τις περιοχές πρώτης επικινδυνότητας. Δόθηκε η έγκριση στις περιφερειακές δασικές υπηρεσίες να προσλάβουν όλο το αναγκαίο προσωπικό...

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Υπουργού)

Τελειώνω, κύριε Πρόεδρε, και δε θα επαναλάβω τίποτε στην δευτερολογία μου.

Και θα γίνει η πρόσληψη όλου του προσωπικού για πρώτη φορά τόσο έγκαιρα. Δόθηκαν οι χρηματοδοτήσεις στα δασαρχεία από τις δημόσιες επενδύσεις και ήδη βρίσκονται στα χέρια τους για να κάνουν την προετοιμασία υποδομών. Και αυτό έγινε για πρώτη φορά τα τελευταία δέκα χρόνια. Εγκρίθηκαν μία σειρά από άλλες αγορές. Και θέλω να σας πω για τους κάδους, που είναι σημαντικό θέμα. Η παρατήρηση που έκανε το ΓΕΑ δεν ήταν ότι δεν έχει τους κάδους, αλλά είπε ότι δεν ξέρει την τεχνική για να είναι ανά πάσα στιγμή έτοιμοι. Ακριβώς γι' αυτό προβλέψαμε και θα συζητήσουμε από την προμηθεύτρια εταιρεία να έχουμε τεχνικούς, έτσι ώστε να αντιμετωπίζεται γρήγορα το πιθανό πρόβλημα συντήρησης και επισκευής και να είναι στη διάθεσή μας οι κάδοι. Και όχι 

Σελίδα 6415 

μόνο αυτό, αλλά θα προχωρήσουμε στην αγορά και άλλων.

Θα επανέλθω, κύριε συνάδελφε, στη δευτερολογία μου.

ΠΡΟΕΔΡΕΥΩΝ (Παναγιώτης Ν. Κρητικός): 'Ο,τι έχετε, να το πείτε στη δευτερολογία σας, κύριε Υπουργέ. 'Ηδη, είσαστε στο τέταρτο λεπτό. Δεν μπορείτε να συνεχίσετε.

Ο κ. Μπρατάκος, έχει το λόγο.

ΑΓΓΕΛΟΣ ΜΠΡΑΤΑΚΟΣ: Κύριε Πρόεδρε, ομολογώ ότι με ανησυχεί η μακαριότητα, την οποία βλέπω στο Υπουργείο Γεωργίας, διότι είναι γνωστή η κατάσταση που δημιουργείται με τις πυρκαϊές. Φοβάμαι ότι ο κύριος Υπουργός δε γνωρίζει τα πράγματα σχετικά με τις πυρκαϊές, όπως αυτά συμβαίνουν στο Υπουργείο του. Εγώ δε ζήτησα από τον κύριο Υπουργό να μου αναπτύξει το σχέδιο επί χάρτου, το οποίο έχει εκπονήσει το Υπουργείο Γεωργίας. Εγώ τον ρώτησα για ορισμένα συγκεκριμένα μέτρα που είδαν το φως της δημοσιότητας. Και συγκεκριμένα: Υπάρχει ή δεν υπάρχει παντελής έλλειψη μέτρων πυροπροστασίας για τους σκουπιδότοπους τους νόμιμους ή τους παράνομους; Τον ρώτησα, από τα δεκαεννιά συνολικά πυροσβεστικά αεροσκάφη τύπου Καναντέρ, είναι γεγονός ότι τα τρία θα λειτουργήσουν μετά τον Ιούλιο και το ένα μετά τον Οκτώβριο, όταν το καλοκαίρι είναι μπροστά μας; Είναι γεγονός ότι το ΓΕΑ μας είπε ότι δεν μπορεί να τα κάνει επιχειρησιακά αυτά τα αεροπλάνα γιατί δεν έχει συνεργεία; Από τους πέντε κάδους, είναι γεγονός ότι λειτουργούν οι τρεις και οι άλλοι δύο δεν μπορούν να λειτουργήσουν γιατί δεν έχουμε τεχνογνωσία; Είναι γεγονός ότι δεν υπάρχουν σχέδια πυροπροστασίας για τους αρχαιολογικούς χώρους; Είναι γεγονός ότι ρωτήθηκε ο αρμόδιος παράγοντας στη σύσκεψη για το εάν υπάρχουν ή όχι σχέδια πυροπροστασίας για το 'Αγιο 'Ορος και ελέχθη: Δεν γνωρίζω; Είναι γεγονός, κύριε Υπουργέ, ότι έχουν καθυστερήσει οι προσλήψεις των έξι χιλιάδων υπαλλήλων δασοπυροσβεστών, οδηγών κ.λπ.; Αυτές οι προσλήψεις έπρεπε ήδη να έχουν γίνει, έπρεπε ήδη να έχουν γίνει τα σχέδια εκπαίδευσης των υπαλλήλων αυτών και τώρα έχετε εξαγγείλει ότι θα προσλάβετε δασοπυροσβέστες, οδηγούς κ.λπ.

Κύριε Υπουργέ, ακούστε. Το θέμα αυτό δεν είναι θέμα για αυστηρή κριτική και για αντιπολίτευση. Θα έλεγα ότι είναι ένα εθνικό θέμα. Αυτά, τα οποία μας λέτε -τα έχουν γράψει οι εφημερίδες- περί συντονιστικού έργου, δασοπροστασίας κ.λπ., είναι στοιχεία ενός σχεδίου επί χάρτου. Θα σας πω το εξής: Μην ξεχνάτε...

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

ΠΡΟΕΔΡΕΥΩΝ (Παναγιώτης Ν. Κρητικός): Θα παρακαλέσω να συντομεύσετε. 

ΑΓΓΕΛΟΣ ΜΠΡΑΤΑΚΟΣ: Τελειώνω, κύριε Πρόεδρε, αμέσως.

Εν πάση περιπτώσει, εκείνο που θέλω να πω και ολοκληρώνω με αυτό είναι ότι αυτά τα σχέδια επί χάρτου δεν μπορούν να έχουν κανένα αποτέλεσμα. Πρέπει η κρατική μηχανή να καταστεί έτοιμη να αντιμετωπίσει την ενδεχόμενη πύρινη λαίλαπα. Προειδοποιώ την Κυβέρνηση ότι δεν είναι έτοιμη, ο κρατικός μηχανισμός δεν είναι έτοιμος. Πρέπει να τον καταστήσετε έτοιμο σήμερα, γιατί αύριο θα είναι αργά, κύριε Υπουργέ.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Κύριε συνάδελφε, λυπάμαι που δεν καταλάβατε το μήνυμα που σας έστειλα και δυστυχώς όπως συμβαίνει σε όλα τα θέματα, το πάθος της Αντιπολίτευσης για την αντιπολίτευση πρυτανεύει και σε τόσο σημαντικά θέματα.

Δε μας κατέχει, κύριε συνάδελφε, μακαριότητα και ξέρετε ότι προήδρευσα σε όλες αυτές τις συσκέψεις και δε με διακατέχει ούτε άγνοια ούτε έλλειψη πληροφόρησης και είναι άτοπο αυτό που είπατε όταν μάλιστα τις πληροφορίες αυτές που εσείς έχετε σας τις έδωσαν έτσι άκριτα και στην κατεύθυνση που κάποιοι θέλαμε παραποιώντας την αλήθεια. 'Ημουν αυτός που έβαλα το θέμα για το 'Αγιον 'Ορος.

Αλλά μια και βάζετε συγκεκριμένα θέματα. Τα αεροπλάνα, κύριε συνάδελφε, δεν γνωρίζετε πότε αγοράστηκαν. 'Η θα πρέπει να παίξουμε με μισά λόγια και μισή αλήθεια; Αυτή είναι η δυνατότητα της Πολιτείας. Τα αεροπλάνα τα αγόρασε πριν από λίγο καιρό και τα έδωσε για επισκευή. Αυτές είναι οι δυνάμεις του Τόπου μας.

ΑΓΓΕΛΟΣ ΜΠΡΑΤΑΚΟΣ: Από τα τέσσερα λειτουργούν τα τρία, κύριε Υπουργέ.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): 'Οταν εμείς ζητάμε τη στελέχωση όλων των υπηρεσιών με ειδικό προσωπικό και έρχεται το Υπουργείο Εθνικής 'Αμυνας και σου λέει: Το προσωπικό αυτό θα το έχω στη διάθεσή σου τότε, θα είναι υπερφίαλο από μέρους μου να σου πω, ναι, έχουμε το προσωπικό, έχουμε τα πάντα έτοιμα.

'Ομως, κύριε συνάδελφε, παρ' όλο ότι σέβομαι την αγωνία σου -ειλικρινά τη σέβομαι γιατί είναι ανθρώπινη και προς τη σωστή κατεύθυνση- θέλω να σας πω πως είμαστε έτοιμοι και έχουν γίνει αυτήν τη χρονιά οι καλύτερες δυνατές προετοιμασίες και είναι λάθος η πληροφόρηση που σας έδωσαν για τους κάδους.

Για τους κάδους, επειδή είμαι και τεχνικός, σας είπα ότι είναι θέμα συντήρησης και λειτουργούν. Και όχι μόνο αυτό, έχουμε την πρόθεση να προχωρήσουμε στην προμήθεια και άλλων δύο. Και δεν είναι το θέμα κάδων. Η διασπορά των εναέριων μέσων των ελικοπτέρων και των αεροπλάνων είναι τέτοια που θα μπορέσουμε να αντιμετωπίσουμε την κατάσταση, εκτός και αν τα στοιχεία της φύσεως θα είναι τέτοια, που δε θα επιτρέπουν παρέμβαση και ουσιαστικό έλεγχο της κατάστασης. Εύχομαι βέβαια να μην έχουμε πυρκαϊές. Αλλά όταν έχουμε και εφόσον η φύση μας το επιτρέψει, να είσθε βέβαιος ότι θα αντιμετωπίσουμε αποτελεσματικά αυτά τα φαινόμενα, βέβαια στα πλαίσια πάντοτε των δυνατοτήτων μας.

Από κει και πέρα, έχουμε ετοιμάσει μία σειρά από συναντήσεις και συσκέψεις και τις επόμενες ημέρες σε όλες τις περιοχές της Χώρας, θα γίνουν δοκιμές ετοιμότητας και σε μέσα και σε ανθρώπους. Και σας τόνισα ότι είναι η πρώτη χρονιά φέτος που έγινε τόσο έγκαιρα και η προετοιμασία των προσλήψεων και όλες οι διαδικασίες αντιμετώπισης πυρκαϊών. Αυτό, όμως, δε μου δίνει το δικαίωμα να πω ότι όλα θα λειτουργήσουν τέλεια. Θα το ευχόμουν, το ήθελα για όλους μας, όπως το εύχεσθε και εσείς.

ΠΡΟΕΔΡΕΥΩΝ (Παναγιώτης Ν. Κρητικός): Τρίτη επίκαιρη ερώτηση, είναι η με αριθμό 1181/14.5.97, του Βουλευτή του ΚΚΕ, κ. Δημητρίου Κωστόπουλου προς τους Υπουργούς Τύπου και Μέσων Μαζικής Ενημέρωσης και Εργασίας και Κοινωνικών Ασφαλίσεων, σχετικά με την ένταξη στο Ταμείο Συντάξεων Προσωπικού Εφημερίδων Αθηνών-Θεσσαλονίκης, όσων επαγγελματιών δημοσιογράφων ασχολούνται σε μη κρατικούς ραδιοφωνικούς και τηλεοπτικούς σταθμούς κ.λπ.

Η ερώτηση του κ. Κωστόπουλου έχει ως εξής: "Δύο ολόκληρα χρόνια καθυστερεί η ένταξη στο Ταμείο Συντάξεων Προσωπικού Εφημερίδων Αθηνών-Θεσσαλονίκης (ΤΣΠΕΑΘ) όσων επαγγελματιών δημοσιογράφων ασχολούνται σε μη κρατικούς ραδιοφωνικους και τηλεοπτικούς σταθμούς, ασκώντας κανονική δημοσιογραφική δουλειά και αμείβοντα με τις αποδοχές που προβλέπονται από τις συλλογικές συμβάσεις εργασίας, δημοσιογράφων και ΕΡΤ.

Η μεγάλη και απαράδεκτη αυτή καθυστέρηση, έχει δημιουργήσει οξύτατα ασφαλιστικά προβλήματα, καθώς και προβλήματα περίθαλψης στους επαγγελματίες δημοσιογράφους των ιδιωτικών ραδιοφωνικών και ραδιοτηλεοπτικών σταθμών.

Εξάλλου, η Κυβέρνηση, είχε δεσμευθεί ότι στο σχέδιο του μετέπειτα νόμου 2328/1995 θα συμπεριλαμβάνονταν διάταξη, η οποία θα αντικαταστούσε την παράγραφο 1 του άρθρου 15, του νόμου 1866/1989. Ωστόσο, παρά τις δεσμεύσεις, οι οποίες είχαν δοθεί στις δημοσιογραφικές επαγγελματικές ενώσεις, το θέμα παραμένει ακόμα ανοικτό με όλες τις αρνητικές συνέπειες που έχει για τους δημοσιογράφους.

Ερωτώνται οι κύριοι Υπουργοί, ποια είναι τα μέτρα που πρόκειται να πάρει η Κυβέρνηση και πότε, ώστε να αντιμετωπισθεί επιτέλους το πρόβλημα αυτό".

Ο Υφυπουργός Εργασίας και Κοινωνικών Ασφαλίσεων, κ. 

Σελίδα 6416 

Νικόλαος Φαρμάκης, έχει το λόγο.

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων): Κύριε Πρόεδρε, το θέμα της υπαγωγής στην ασφάλιση του ΤΣΠΕΑΘ των δημοσιογράφων των ιδιωτικών ραδιοτηλεοπτικών σταθμών όλης της Χώρας, που θέτει ο αγαπητός συνάδελφος με την επίκαιρη ερώτησή του, είναι ένα πολύ δύσκολο θέμα, είναι πολύ δύσκολη η ικανοποίηση αυτού του αιτήματος.

Γνωρίζω ότι είχαν δεσμευθεί παλαιότερα οι αρμόδιοι Υπουργοί να μελετήσουν το θέμα, στην κατεύθυνση της επίλυσής του.

'Ομως, θέλω να ενημερώσω τον κύριο συνάδελφο, ότι τα προβλήματα -και να τον κάνω κοινωνό αυτών των προβλημάτων- είναι πολλά. Κατ' αρχήν, δεν μπορεί να είναι γνωστός και δεν είναι γνωστός ο αριθμός των φορέων αυτών των Μέσων Μαζικής Ενημέρωσης, που λειτουργούν σε όλη τη Χώρα, μικρών, μεγαλυτέρων, αυτών που ανοίγουν, που έχουν κάποια διάρκεια ζωής, που ξανακλείνουν κ.λπ.

Δεύτερον, δεν είναι γνωστό σε μας τουλάχιστον, αλλά νομίζω και γενικότερα, αν είναι νόμιμη η ίδρυση και η λειτουργία τους.

Τρίτον, δεν είναι γνωστός ο αριθμός αυτών των προσώπων, στα οποία αναφερόμαστε, που πρόκειται δηλαδη να ασφαλισθούν στο ΤΣΠΕΑΘ. Θα έλεγα ότι δεν είναι ξεκαθαρισμένο, πώς προσδιορίζεται η ιδιότητα του δημοσιογράφου, ενός εργαζομένου προσκαίρως σε έναν τέτοιο φορέα, διότι οι περισσότεροι τουλάχιστον στην επαρχία στους μικρούς ραδιοτηλεοπτικούς σταθμούς προσκαίρως απασχολούνται εκεί και πάλι αποχωρούν. Δεν είναι γνωστό, διότι δεν υπάρχει αναλογιστική μελέτη, τι θα συμβεί από πλευράς οικονομικών επιπτώσεων στο ΤΣΠΕΑΘ από την ασφάλιση τόσων νέων προσώπων. Δεν είχε κέρδος το ταμείο από την ασφάλιση πριν από λίγα χρόνια, για παράδειγμα των συντακτών των ημερησίων εφημερίδων της επαρχίας που μπορούσαν έστω και ασφαλισμένοι μιας ημέρας, να πάρουν σύνταξη από το ΤΣΠΕΑΘ, αφού δε λειτουργούσαν γι' αυτούς οι διαδικασίες της διαδοχικής ασφάλισης.

Και επίσης ένα μεγαλύτερο πρόβλημα, θα έλεγα, είναι -και πρέπει να το λάβουμε σοβαρά υπόψη και θεωρώ ότι και ο κ. Κωστόπουλος το λαμβάνει αυτό υπόψη- τι θα συμβεί στο 'Ιδρυμα ΚοινωΑσφαλίσεων από την αποχώρηση όλων αυτών των ατόμων και την ασφάλισή τους στο ΤΣΠΕΑΘ. 'Ολα αυτά, λοιπόν, τα προβλήματα δυσκολεύουν την επίλυση του θέματος αυτού και αυτός είναι ο λόγος για τον οποίο δεν έχει ληφθεί ακόμη η σχετική απόφαση.

Θεωρώ ότι πρέπει να προβληματιστούμε περισσότερο και εμείς ως Κυβέρνηση και θεωρώ ότι άκριτα ο κύριος συνάδελφος δεν πρέπει να υιοθετεί απολύτως αυτό το αίτημα αν δε λάβει υπόψη σε όσα θα μας πει και όλα αυτά τα προβλήματα για τα οποία σας μίλησα.

ΠΡΟΕΔΡΕΥΩΝ (Παναγιώτης Ν. Κρητικός): 'Εχω την τιμή να ανακοινώσω στο Σώμα ότι από τα δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", εικοσιτέσσερις μαθητές και τρεις συνοδοί δάσκαλοι από το Β' Δημοτικό Σχολείο Παλαιού Ψυχικού.

(Χειροκροτήματα)

Τους καλωσορίζουμε στο Κοινοβούλιο και τους εξηγούμε ότι είναι σήμερα ημέρα Κοινοβουλευτικού Ελέγχου και κατ'ανάγκη παρίστανται εκείνοι οι οποίοι ασκούν τον Κοινοβουλευτικό 'Ελεγχο από τον Κανονισμό, δηλαδή συγκεκριμένος και περιορισμένος αριθμός συναδέλφων.

Ο κ. Κωστόπουλος έχει το λόγο.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Δε χωρά καμιά αμφιβολία και θα ήταν εξάλλου υπερβολή και μάλλον ανοησία να διαφωνήσουμε για ορισμένα πράγματα που όντως έτσι είναι. Βεβαίως υπάρχουν δυσκολίες, προβλήματα, συχνά πολύ σαβαρά που δεν αντιμετωπίζονται με διατάγματα και με κουμπιά. To καταλαβαίνουμε. Αυτό όμως δεν μπορεί να μας μετατρέψει σε ουραγούς καταστάσεων που είναι άρρωστες, πράγμα που σημαίνει ότι πρέπει να συμφωνήσουμε σε δύο-τρία πράγματα.

Υπάρχει ένας αριθμός εργαζομένων στα Μέσα Μαζικής Ενημέρωσης, αυτοί που κάνουν τη λάντζα. Δεν μιλάω για τους ιλουστρασιόν δημοσιογράφους, τα μεγάλα ονόματα των εκατομμυρίων, ούτε για τα διαπλεκόμενα, εκείνη η ομάδα, δηλαδή, που είναι το στρατηγείο, που διαμορφώνει ειδήσεις και δεν κυνηγάει την αντικειμενική είδηση. Μιλάω γι' αυτούς που κάνουν λάντζα, για έναν κόσμο που δουλεύει σαν το μυρμηγκάκι, που δεν πληρώνεται και που είναι και ανασφάλιστος και που επιμένει να ασκεί το δημοσιογραφικό επάγγελμα. Τώρα γιατί επιμένει να θέλει να είναι δημοσιογράφος; Τι να κάνουμε, επιμένει. Αυτός ο κόσμος πρέπει να ασφαλιστεί. Δε θέλει ο εργοδότης να τον ασφαλίσει γιατί είναι δαπανηρό. Ο ίδιος φοβάται να διεκδικήσει το δικαίωμά του, -κακώς- αλλά εσείς είστε Κυβέρνηση. Και η Κυβέρνηση κοιτάζει αν τηρούνται οι νόμοι, αν ένας άνθρωπος είναι ασφαλισμένος για να έλθει μετά από τριάντα, σαράντα χρόνια και πει τότε στον τάδε κ. Φαρμάκη, δώσε μου μια σύνταξη να ζήσω και εγώ. Και θα του πει εκείνος ο Υπουργός ανάλογα αν είναι θατσερικός ή όχι, δεν ξέρω, αλλά εύλογα θα του πει "έδωσες τίποτα, ήσουν ασφαλισμένος"; Πριν φθάσουμε δηλαδή εκεί -των φρονίμων τα παιδιά πριν πεινάσουν μαγειρεύουν- πρέπει να ελεγχθεί η κατάσταση.

Υπάρχει μία πρόταση από την 'Ενωση Συντακτών η οποία βάζει ορισμένα ζητήματα. Την έχετε υπόψη σας, υποθέτω. Να τη δείτε και να βάλουμε μπροστά το μηχανισμό ελέγχου της κατάστασης. Προκύπτουν και άλλα ζητήματα. Ποια είναι τα Μέσα Ενημέρωσης, πότε ανοίγουν, πότε βάζουν λουκέτο. Αυτά εντάξει. Αλλά υπάρχουν και ορισμένοι τομείς, οι οποίοι ελέγχονται αμέσως, αν θέλετε. Δε θέλω να σας πάρω από το χεράκι ή εσείς να πάρετε εμένα να πάμε να τα δούμε. Στα μεγάλα Μέσα Μαζικής Ενημέρωσης υπάρχουν εργαζόμενοι, αυτοί που κάνουν το χαμάλη στην ουσία, οι οποίοι είναι ανασφάλιστοι και πρέπει να ασφαλιστούν στο ταμείο τους. Αυτό που λέει η ΕΣΗΕΑ.

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων): Αυτό είναι άλλο θέμα.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Και επομένως οι ελεγκτικές επιτροπές -δε μιλάω για τις επιτροπές του ΙΚΑ- πρέπει να παρέμβουν, να λειτουργήσουν.

Δεν μπορούμε να αφήνουμε τον κόσμο αυτόν κάτω από το φόβο, τον εκβιασμό, την απειλή, απροστάτευτο. 'Εχουμε ένα καθήκον. Να, αυτό βάζει η επίκαιρη ερώτηση, κύριε Υφυπουργέ, και νομίζω ότι πρέπει να την κατανοείτε αυτήν την ανησυχία, που δεν είναι δική μας, αλλά πρέπει να είναι και δικιά σας και πολύ περισσότερο αυτών των ανθρώπων που μένουν εντελώς ξεκρέμαστοι.

ΠΡΟΕΔΡΕΥΩΝ (Παναγιώτης Ν. Κρητικός): O κύριος Υφυπουργός, έχει το λόγο.

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων): Κύριε Πρόεδρε, άλλο θέμα έθεσε στην ομιλία του ο κύριος συνάδελφος από αυτό που τίθεται με την επίκαιρη ερώτησή του. Τώρα έθεσε θέμα "μαύρης εργασίας" κάποιων, στα Μέσα Μαζικής Ενημέρωσης. Δεν είναι αυτό το αίτημα, όπως τουλάχιστον έγινε κατανοητό από εμάς, που τίθεται με την επίκαιρη ερώτηση. Με την επίκαιρη ερώτηση τίθεται θέμα ασφάλισης, όχι στο ΙΚΑ, αλλά στο ΤΣΠΕΑΘ, των δημοσιογράφων που εργάζονται σ' όλα τα ραδιοτηλεοπτικά Μέσα στη Χώρας. Και εγώ απάντησα σ' αυτό. Κανείς από αυτούς δεν είναι ανασφάλιστος. Πρέπει να είναι ασφαλισμένοι, ανάλογα με τη σχέση της εργασίας που έχουν με το Μέσο, στον οικείο ασφαλιστικό φορέα.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Ακριβώς αυτό βάζουμε.

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων): Το θέμα που βάζετε, λοιπόν, αφορά μια άλλη κατηγορία. Συμβαίνει παντού και συμβαίνει και σ' αυτόν το χώρο. Συμφωνούμε απολύτως. Είναι θέμα ελέγχου λοιπόν, και πάταξη της εισφοροδιαφυγής. 'Ομως -επαναλαμβάνω- νομίζω ότι αναγνωρίζεται πως, πέραν από την ένταση των ελέγχων 

Σελίδα 6417 

για να μην υπάρχουν ανασφάλιστοι εργαζόμενοι, το θέμα της ασφάλισης όσων εργάζονται ως δημοσιογράφοι σ' όλα τα Μέσα Μαζικής Ενημέρωσης της Χώρας στο ΤΣΠΕΑΘ και όχι στους οικείους οργανισμούς που είναι σήμερα, ανάλογα με τη σχέση εργασίας που έχουν, είναι το μεγάλο θέμα, που πρέπει να λάβει κανείς υπόψη τις παρενέργειες που θα έχει στο ΙΚΑ μια τέτοια απόφαση, τις παρενέργειες που θα έχει στο ίδιο το ΤΣΠΕΑΘ -γιατί δε θα έχει μόνο καλά, θα έχει και εκεί αρνητικές παρενέργειες- και βέβαια όλα όσα σας είπα, πώς προσδιορίζεται ποιος είναι δημοσιογράφος και πώς αυτός ο δημοσιογράφος εργάζεται σ' ένα Μέσο που λειτουργεί ή δε λειτουργεί νόμιμα. 'Ολα αυτά τα θέματα είναι που δυσκολεύουν ένα, θα σας έλεγα, κατά τα άλλα λογικό αίτημα αυτών που πράγματι είναι δημοσιογράφοι. Μόνο που δεν μπορούμε αυτό το "πράγματι" να το προσδιορίσουμε με τα ισχύοντα, απολύτως.

ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στη συζήτηση της τέταρτης επίκαιρης ερώτησης, με αριθμό 1177/14.5.97 της Βουλευτού του Συνασπισμού της Αριστεράς και της Προόδρου κας Στέλλας Αλφιέρη, προς τον Υπουργό Υγείας και Πρόνοιας, σχετικά με τη στελέχωση και την προμήθεια εξοπλισμού για το Κέντρο Υγείας Καντάνου, Νομού Χανίων, η οποία έχει ως εξής:

"Σε περιοδεία μου με την Νομαρχιακή Επιτροπή Χανίων επισκεφθήκαμε την Επαρχία Σελίνου...

'Οχι μόνο μπήκε στο γήπεδό σας, αλλά και στη "μικρή περιοχή", κύριε Υπουργέ. 'Εχετε το νου σας!

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Εγώ είμαι Κισσάμου και Σελήνου!

ΠΡΟΕΔΡΕΥΩΝ (Παναγιώτης Ν. Κρητικός): Καλά, εντάξει.

"...Διαπιστώσαμε ότι πραγματικά η Κυβέρνηση την έχει εγκαταλείψει και της επιβάλλει να ζει στο περιθώριο της ζωής του Τόπου, παρ' όλο που υπάρχουν συγκεκριμένες προτάσεις από τους φορείς και τους κατοίκους της περιοχής. Οι υποδομές υγείας είναι σε απαράδεκτα επίπεδα και δεν καλύπτουν στοιχειώδεις ανάγκες των κατοίκων. Συγκεκριμένα, το Κέντρο Υγείας Καντάνου υπολειτουργεί, με κίνδυνο να κλείσει. Προσωπικό δεν υπάρχει, παρά μόνο δύο γιατροί οι οποίοι προσπαθούν να στηρίξουν τη λειτουργία του Κέντρου με καθημερινές εφημερίες. Η μοναδική αγροτική γιατρός που έπρεπε να υπηρετεί στο Κέντρο Υγείας Καντάνου από 6.11.96, εργάζεται στον "ΕΥΑΓΓΕΛΙΣΜΟ" χωρίς την έγκριση των υπευθύνων. Δεν υπάρχουν ειδικότητες παιδιάτρων, γυναικολόγου, φυσικοθεραπευτή και νοσηλευτικού προσωπικού. Δεν υπάρχουν ακόμα φύλακες, με αποτέλεσμα ο εφημερεύων γιατρός να κάνει χρέη φύλακα, τηλεφωνητή, τραυματιοφορέα και γιατρού. Ο εξοπλισμός είναι ανεπαρκέστατος. Δεν υπάρχει αιματολογικός και βιοχημικός αναλυτής, δεν υπάρχουν καρδιογράφοι, καθώς και αυτόματο εμφανιστήριο, το οποίο είχαν ζητήσει από σας πριν από δύο χρόνια.

Ερωτάται ο κύριος Υπουργός: Αν προτίθεται να επαναπροκηρύξει τη θέση του κ. Βροχάρη τη στιγμή που υπάρχει ο προϋπολογισμός και η έγκριση είναι δική σας ευθύνη. Δεύτερον, πότε προτίθεται να προβεί στην προμήθεια εξοπλισμού (αιματολογικού και βιοχημικού αναλυτικού, αυτόματου εμφανιστηρίου και δύο καρδιογράφων) που ανάγεται και αυτό στην προσωπική σας ευθύνη".

Ο Υφυπουργός Υγείας και Πρόνοιας, κ. Εμμανουήλ Σκουλάκης, έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Κύριε Πρόεδρε, με την επίκαιρη ερώτησή της η αγαπητή συνάδελφος κα Αλφιέρη, φέρνει το θέμα των ελλείψεων του Κέντου Υγείας Καντάνου στη Βουλή προς συζήτηση, ενός εκ των τριών κέντρων υγείας του νομού μου.

'Οπως ξέρετε, έχω την τιμή να είμαι Βουλευτής του νομού επί δεκαπέντε χρόνια και έχω την τιμή να είμαι εκείνος που το έστησε αυτό το Κέντρο Υγείας από το 1989. Δεν έχω κανένα δισταγμό να αναγνωρίσω ότι υπάρχουν ελλείψεις, όπως υπάρχουν ελλείψεις σε όλα τα κέντρα υγείας της Χώρας. 'Αλλο, όμως, ένας γιατρός το 1989 και άλλο να υπηρετούν σήμερα τέσσερις γιατροί, να έχουμε δεκαπέντε άτομα προσωπικό, νοσηλεύτριες, μαία και άτομα με άλλες ειδικότητες.

Το θέμα νομίζω προέκυψε από τη στιγμή που τους τελευταίους δύο - τρεις μήνες υπάρχει μειωμένη προσέλευση αγροτικών γιατρών στις προκηρύξεις που κάνουμε. Δηλαδή, εάν οι τρεις κενές θέσεις αγροτικών γιατρών στο Κέντρο Υγείας και οι άλλες τρεις κενές θέσεις των περιφερειακών ιατρείων είχαν πληρωθεί -και δεν πληρώθηκαν δυστυχώς παρά τις αλλεπάλληλες προκηρύξεις μας- τότε τα προβλήματα δεν θα ήταν έτσι όπως είναι σήμερα. 'Ομως δεν είναι και έτσι όπως τα παρουσιάζετε. Καλύπτονται οι ανάγκες της περιοχής από αγροτικούς γιατρούς τους οποίους το Νοσοκομείο στέλνει από άλλες περιοχές και καλύπτονται και οι εφημερίες. Πιστεύω να τελειώσει αυτή η ιστορία σύντομα.

Θέλω να σας πω ότι προκηρύξαμε ήδη τις δύο θέσεις, μία θέση γιατρού γενικής ιατρικής ή παθολόγου και μία θέση παιδιάτρου. Ελπίζω να υπάρξει ενδιαφέρον, διότι πέραν του ότι εμείς προκηρύσσουμε, εάν δεν υπάρξει προσέλευση γιατρών, αντιλαμβάνεστε πως αυτές οι προκηρύξεις γίνονται χωρίς αποτέλεσμα.

Επίσης, για να καλύψουμε τις ανάγκες των αγροτικών ιατρείων, τα κενά των αγροτικών περιφερειακών ιατρείων, δώσαμε τα ιατρεία αυτά στο Γενικό Επιτελείο Στρατού, στο Υπουργείο Εθνικής 'Αμυνας και ζητούμε να καλυφθούν οι θέσεις αυτές από οπλίτες γιατρούς.

Λέτε όμως, στην ερώτησή σας ότι χρειάζεται γυναικολόγος. Επιτρέψτε μου να σας πω ότι δε χρειάζεται. Επισκέπτης γυναικολόγος από το Νοσοκομείο, ναι, αλλά μόνιμος γυναικολόγος στο Κέντρο Υγείας Καντάνου, αντιλαμβάνεστε ότι δεν υπάρχει λόγος να υπηρετεί.

Ακόμη λέτε ότι δεν υπάρχουν καρδιογράφοι. Σήμερα με διαβεβαιώνει το νοσοκομείο ότι υπάρχουν δύο καρδιογράφοι. 'Ετσι τουλάχιστον με διαβεβαιώνει με σημερινό του έγγραφο το νοσοκομείο.

Επίσης λέτε ότι δεν υπάρχει εμφανιστήριο. Υπάρχει, αλλά δεν είναι αυτόματο.

Αυτά να τα δούμε και μέσα από το πρόγραμμα των εξοπλισμών. Πιστεύω ότι θα μπορέσουμε να ικανοποιήσουμε τα αιτήματα αυτά και έτσι να μην υπάρχουν αυτές οι ανάγκες οι οποίες, αν θέλετε, ενοχλούν και εμένα, δεδομένου ότι και Βουλευτής του Νομού Χανίων είμαι και αρμόδιος Υφυπουργός σε αυτά τα θέματα και θέλω και εγώ, όπως και εσείς, να βρούμε τρόπο να τα λύσουμε.

ΠΡΟΕΔΡΕΥΩΝ (Παναγιώτης Ν. Κρητικός): Η κα Αλφιέρη έχει το λόγο.

ΣΤΥΛΙΑΝΗ ΑΛΦΙΕΡΗ: Κύριε Υφυπουργέ, πραγματικά εσείς στήσατε το Κέντρο Υγείας και πρέπει να το αναγνωρίσουμε. Θα πρέπει όμως, να αναγνωρίσουμε ότι το εγκαταλείψατε. Η εγκατάλειψη αυτή, κύριε Υφυπουργέ και οι ελλείψεις που υπάρχουν -και το ξέρετε πολύ καλά γιατί είσαστε ο πρώτος Βουλευτής στην επαρχία Σελίνου και έχω συναισθηματική σχέση απέναντι στην επαρχία Σελίνου, από όπου εγώ κατάγομαι, περισσότερο γιατί οι γονείς μου και τα αδέλφια μου ζουν εκεί και με ενοχλεί αφάνταστα να είναι ξεχασμένοι και περιθωριοποιημένοι από την Πολιτεία αυτοί οι άνθρωποι που έχω ζήσει μαζί τους αρκετό καιρό- στοιχίζουν ακόμα και τη ζωή των συμπολιτών μας.

Θέλω να σας πω δύο πράγματα: Λέτε για τους αγροτικούς γιατρούς ότι δεν προσφεύγουν. 'Ομως είναι πολύ άσχημο να φαίνεται ότι υπάρχει αγροτικός γιατρός στο Κέντρο Υγείας Καντάνου και να υπηρετεί στον Ευαγγελισμό. Ας είμαστε πιο ξεκάθαροι. Ας μην υπηρετεί στον Ευαγγελισμό και ας μη χρεώνεται ο αγροτικός γιατρός ότι υπηρετεί στην Κάντανο. 'Ενα το κρατούμενο.

Δεύτερον, με είκοσι εκατομμύρια νομίζω ότι θα ωφεληθεί όχι μόνο το Κέντρο Υγείας Καντάνου -με τα οποία μπορούν να αγοραστούν βιοχημικοί αναλυτές και ό,τι σας γράφω μέσα- αλλά θα έχουμε τρία οφέλη:

Πρώτον, θα αποσυμφορηθεί το Νοσοκομείο Χανίων.

Δεύτερον, και οι πολίτες να εξυπηρετούνται στο χώρο κατοικίας τους.

Τρίτον, θα μπορεί το κόστος αυτών των εργασιών να είναι 

Σελίδα 6418 

προς όφελος για την επένδυση του Κέντρου Υγείας Καντάνου.

'Οσον αφορά το γυναικολόγο γιατρό, δε ζητάμε να υπάρχει μονίμως. Συμφωνώ μαζί σας. Υπήρχε ο επισκέπτης γυναικολόγος και πραγματικά είναι χρεωμένος στο Κέντρο Υγείας Καντάνου, αλλά δεν τον ξέρει κανείς. 'Ηδη υπάρχει μία προσπάθεια να αναζωογονηθούν αυτές οι περιοχές. Υπάρχουν νέα ζευγάρια που επιστρέφουν. Θα πρέπει, κύριε Υπουργέ, μια και εκλέγεσθε σε αυτήν την περιφέρεια, να ενισχύσετε αυτό το πράγμα. Δηλαδή, να μπορεί ο επισκέπτης γυναικολόγος να συνεργαστεί με το Κέντρο Υγείας Καντάνου με ημέρες εργασίας, όπως γινόταν παλαιότερα.

Υπάρχει ανάγκη προληπτικής ιατρικής. Οι γυναίκες που ζουν στα συγκεκριμένα χωριά έχουν να κάνουν ΠΑΠ-τεστ κάποια χρόνια. Κύριε Υφυπουργέ, έχετε αυτήν τη δυνατότητα. Τέλος, όσον αφορά το θέμα του κ. Βροχάρη υπάρχει ο προϋπολογισμός. Ξέρετε ότι, αν δε λειτουργήσει ο αυτόματος εκτυπωτής, τότε το Κέντρο Υγείας είναι νεκρό. 'Ολα αυτά, δηλαδή, όσον αφορά στον εξοπλισμό, μπορούν να γίνουν με είκοσι εκατομμύρια. Και οι προσλήψεις μπορούν να γίνουν τη στιγμή που είναι προσωπικές για το Κέντρο Υγείας Καντάνου. 'Ηδη υπάρχει ενδιαφέρον.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Συμφωνούμε και εμείς ότι υπάρχουν ελλείψεις. Το σύστημα της Χώρας έχει είκοσι χιλιάδες κενές οργανικές θέσεις. Το 1996 και το 1997 καταφέραμε, παρά την απαγόρευση των προσλήψεων, και προσλάβαμε δέκα χιλιάδες. Τα Χανιά πήραν το μερίδιό τους.

Πέραν αυτού υπάρχει και η περίπτωση να προκηρύξουμε μία θέση γιατρού σε ένα Κέντρο Υγείας και να μην προσέλθουν υποψήφιοι. Ευτυχώς με το νομοσχέδιο που κατετέθη στη Βουλή, λύνεται αυτό το πρόβλημα και δίνεται η δυνατότητα στον Υπουργό μετά από μία άκαρπη προκήρυξη, να διορίσει για ένα ορισμένο χρονικό διάστημα ειδικευμένους γιατρούς απο τη λίστα του Ο.Α.Ε.Δ.. Αυτό θα το αντιμετωπίσουμε.

Επίσης, οι κενές θέσεις των αγροτικών γιατρών θα μπορούν να καταλαμβάνονται βάσει του νόμου, χωρίς προκήρυξη από γιατρούς γενικής ιατρικής εάν το επιθυμούν, μετατρεπομένης της θέσεως του αγροτικού γιατρού σε θέση γιατρού του Ε.Σ.Υ.. Αυτά τα προβλέπει το νέο νομοσχέδιο. Δεν υπάρχει πρόβλημα από πλευράς Υπουργείου, εγκρίσεως θέσεων. Το μεγάλο μας θέμα είναι να προσέλθουν γιατροί σε αυτές τις περιοχές, που, όπως καταλαβαίνετε, δεν είναι μόνο το Κέντρο Υγείας Καντάνου, αλλά είναι τα νησιά και οι ορεινές και απομακρυσμένες περιοχές.

'Οσον αφορά στα θέματα του εξοπλισμού, υπάρχει πρόβλημα. 'Ομως, με την ευκαιρία, σας διαβεβαιώνω ότι επίκειται επίσκεψή μου στην περιοχή. Πιστεύω ότι θα έχουμε τη δυνατότητα να επιλύσουμε αυτά τα προβλήματα, έτσι ώστε να έχετε και εσείς την ικανοποίηση, ότι με την επίκαιρη ερώτησή σας συμβάλατε στην αντιμετώπιση αυτών των θεμάτων.

ΣΤΥΛΙΑΝΗ ΑΛΦΙΕΡΗ: Θα επανέλθω, εάν δε λυθούν.

ΠΡΟΕΔΡΕΥΩΝ (Παναγιώτης Ν. Κρητικός): Η πέμπτη υπ' αριθμ. 1173/14-5-97 επίκαιρη ερώτηση της Βουλευτού του Δημοκρατικού Κοινωνικού Κινήματος κας Βασιλικής Καραγιάννη-Αράπη προς τον Υπουργό Εθνικής Παιδείας και Θρησκευμάτων, σχετικά με τις προθέσεις της Κυβέρνησης να τιμήσει που μαθητές που διακρίθηκαν στην Ολυμπιάδα Μαθηματικών στη Βομβάη, διαγράφεται με τη σύμφωνη γνώμη της ερωτώσης κυρίας Βουλευτού και του ερωτωμένου κυρίου Υπουργού.

Ολοκληρώθηκε η συζήτηση των επικαίρων ερωτήσεων.

Σελίδα 6419 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμεθα στην ημερήσια διάταξη

ΤΩΝ ΕΠΕΡΩΤΗΣΕΩΝ

Θα συζητηθεί η υπ'αριθμ. 43/6-5-97 επερώτηση του Προέδρου του ΔΗ.Κ.ΚΙ., κ. Δημητρίου Τσοβόλα και των Βουλευτών του Κόμματός του, κυρίων Γεωργίου Ρόκου, Αναστασίου Ιντζέ, Ιωάννη Δημαρά και Ιωάννη Καρακώστα κατά του Υπουργού Εξωτερικών, για την πολιτική της Κυβέρνησης στα εθνικά θέματα.

Ο Πρόεδρος του ΔΗ.Κ.ΚΙ., που υπογράφει πρώτος την επερώτηση, θα ασκήσει τα δικαιώματα που του παρέχει ο Κανονισμός ως Πρόεδρος του Κόμματος.

Ο πρώτος επερωτών κ. Γεώργιος Ρόκος έχει το λόγο.

ΓΕΩΡΓΙΟΣ ΡΟΚΟΣ: Κύριε Πρόεδρε, κυρίες και κύριοι συνάδελφοι, στο εσωτερικό μας μέτωπο, σε ό,τι αφορά τους εργαζόμενους, η Κυβέρνηση ανακάλυψε και συνεχίζει τον κοινωνικό μονόλογο, μιας και δεν τη δέχεται κανένας άλλος σαν φερέγγυο συνομιλητή.

Στο εξωτερικό και στα εθνικά μας ζητήματα ανεκάλυψε και συνεχίζει έναν ιδιόμορφο διάλογο για τις μονομερείς διεκδικήσεις που προέρχονται από την Τουρκία, δημιουργώντας έτσι με αυτόν τον τροπο μία σύγχυση ακόμα και σε Βουλευτές της παράταξής της.

Είχαμε, δυστυχώς, προβλέψει σαν ΔΗ.Κ.ΚΙ. από καιρό, πως μετά από τις εθνικές εκλογές θα επιδιώκονταν από τις γνωστές μεγάλες δυνάμεις και της Ευρωπαϊκής 'Ενωσης και των Ηνωμένων Πολιτειών της Αμερικής, κρίσιμο πακέτο των μεγάλων εθνικών μας ζητημάτων. Αυτός κατά την εκτίμησή μας τότε, ήταν ένας από τους δύο βασικότερους λόγους που έγιναν πρόωρα οι εκλογές στην Ελλάδα, το Σεπτέμβριο του προηγούμενου χρόνου, με ταυτόχρονες σχεδόν τις εκλογές στις Η.Π.Α., ώστε μετά τον Ιανουάριο του 1998 να υπάρχουν οι προϋποθέσεις για ταχύτερο ρυθμό υλοποίησης αυτής της απόφασης.

Δεύτερος, βέβαια, λόγος φαίνεται να ήταν η ταυτόχρονη υλοποίηση μίας σκληρής οικονομικής πολιτικής, που ζει έντονα ο ελληνικός λαός, κατ' επιταγή των οικονομικών διευθυντηρίων του μεγάλου χρηματιστηριακού κεφαλαίου.

Η επιβεβαίωση αυτών των προβλέψεών μας, βρίσκει φανερά πια έκπληκτους ακόμα και τους ίδιους τους Βουλευτές της Κυβέρνησης, που σιγά-σιγά συγκροτούν μέτωπο αντίστασης, διαφοροποίησης, αλλά και Υπουργούς, που καθημερινά με δηλώσεις διαχωρίζουν τη θέση τους δημόσια.

Οι προχθεσινές δηλώσεις του κ. Τσοχατζόπουλου στη Θεσσαλονίκη, αλλά και χθες που επαναλήφθηκαν στη συνέντευξη με τον κ. Χατζηνικολάου, αποδεικνύουν τη σύγχυση που πραγματικά υπάρχει, αλλά και την ανησυχία στον ελληνικό λαό.

Η εγκατάλειψη κάθε μέρα και περισσότερο των πάγιων ελληνικών θέσεων, δημιουργεί ακόμα περισσότερους κινδύνους, με την υιοθέτηση της τουρκικής τακτικής για συζήτηση επί των δικών της διεκδικήσεων και μας διολισθαίνουν σιγά-σιγά σε ένα επικίνδυνο παιχνίδι που έχουν στήσει αυτοί που τάχα κόπτονται για τη διεθνή νομιμότητα, κάνοντας πως δε βλέπουν τις συνεχείς τουρκικές προκλήσεις και παραβιάσεις της διεθνούς νομιμότητας, χθες στην Κύπρο, σήμερα στο Ιράν και στους Κούρδους με την εισβολή δέκα χιλιάδων στρατιωτών της Τουρκίας στο Ιράν, αύριο, δυστυχώς, στο Αιγαίο, αναδεικνύοντας έτσι την Τουρκία σαν τον πλέον αποσταθεροποιητικό παράγοντα της ειρήνης σήμερα στην περιοχή.

Η τακτική σας, κύριοι της Κυβέρνησης, του ανομολόγητου, του κεκαλυμμένου ελληνοτουρκικού διαλόγου και η καταγραφή της νομιμοποίησης των μονομερών τουρκικών διεκδικήσεων στο Αιγαίο, προσφέρουν υπηρεσίες σε αυτούς που σχεδιάζουν τον έλεγχο, την ουσιαστική κυριαρχία αυτής της περιοχής, προς όφελος των δικών τους γεωπολιτικών συμφερόντων.

Παίζετε με τη φωτιά, κύριοι. Καλλιεργείτε στο λαό και στους πολίτες τον εφησυχασμό, την επανάπαυση, την ουδετεροποίηση, με την προσπάθεια να πείσετε πως οι διεθνείς οργανισμοί, οι τάχα φίλοι και σύμμαχοι και οι ηγεσίες τους κυρίως, κόπτονται για την ειρήνη και το δίκιο στον Τόπο.

Εμείς, οι λαοί όλου του κόσμου, θέλουν την ειρήνη. Εάν, όμως, ο μη γένοιτο, κινηθούν όπως σχεδιάζουν οι Τούρκοι, εάν πιστέψουμε -και δυστυχώς πιστεύουμε- στο τουρκικό στρατιωτικό δόγμα που απεκάλυψε και ο κ. Τσοχατζόπουλος σε συνέντευξη του στα "ΝΕΑ" προ διμήνου, αναρωτιέμαι: Το μέτωπο της λογικής ποιον θα στείλει να αποκρούσει την τέταρτη τουρκική στρατιά στο Αιγαίο; Τον Βαν Μίρλοου, των καλών υπηρεσιών που βλέπει στο Αιγαίο έχοντας γυρισμένη την πλάτη σε αυτούς που χθες έκαναν την εισβολή στο Ιράν, λες και ήταν το δικό τους τσιφλίκι;

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής, κ. ΛΟΥΚΑΣ ΑΠΟΣΤΟΛΙΔΗΣ).

Χάριν του εθνικού συμφέροντος, κύριοι της Κυβέρνησης, δείξαμε αυτούς τους μήνες στη Βουλή, ότι εννοούμε να στηρίξουμε τις σωστές επιλογές και επικροτήσαμε το ενιαίο αμυντικό δόγμα Ελλάδος-Κύπρου, υπερψηφίσαμε τους εξοπλισμούς, αν και βλέπουμε τη δραματική δυσκολία των πολιτών του ελληνικού λαού να αντιμετωπίσει αυτήν την οικονομική κρίση, που εσείς δημιουργήσατε με τις οικονομικές σας επιλογές.'Ομως, η κατανόηση προϋποθέτει και συνεννόηση. Και συνεννόηση δεν μπορεί να γίνει με μυστική διπλωματία, που αντί να επιλύει, επιπλέκει τις θέσεις της χώρας μας μέσα στη σύμφωνη και διεθνή πραγματικότητα.

Μήνες τώρα, σε κάθε ευκαιρία προσπαθήσαμε, όχι πως δεν καταλαβαίνετε, αλλά για να σας θυμήσουμε το κάναμε, το διεθνή περίγυρο, τις εξελίξεις στον κόσμο σήμερα, τη γένεση της νέας τάξης πραγμάτων, που εκπορεύεται μέσα από μία παγκοσμιοποιημένη εξέλιξη της οικονομίας, μέσα από μία διευρωποίηση της αγοράς. Σας είπαμε πως η μεταπολεμική τάξη πραγμάτων ανήκει στο παρελθόν. Σας είπαμε πως τίποτα δεν είναι ίδιο και όλοι καλούνται να ξαναφτιάξουν τον κόσμο, δοκιμάζοντας έτσι τις δυνάμεις τους στις νέες ευκαιρίες, ή υποκύπτοντας στην αδυναμία μπροστά στα νέα αδιέξοδα που δημιουργούν οι εξελίξεις.

Η Σοβιετική 'Ενωση κάτω από τα γνωστά προβλήματά της, κατέρρευσε και οι χαλασμοί που προκάλεσε στην πτώση της, θα ακούγονται για πάρα πολλά χρόνια ακόμη. Στην πτώση της αυτή συμπαρέσυρε ό,τι για πολλά χρόνια αποτελούσε για άλλους εφησυχασμό, για άλλους εγγύηση ή για άλλους καταστροφή. Μέσα σ' αυτήν την αταξία πραγμάτων, όπου οι μεγάλες δυνάμεις επιδιώκουν την ηγεμονία τους, στρατεύονται δυστυχώς ακόμη και ελεγχόμενοι διεθνείς οργανισμοί της ειρήνης -ΝΑΤΟ, Ο.Η.Ε., Δ.Α.Σ.Ε.- για να επιβάλουν χωρίς σεβασμό την κατάργηση της ιστορίας και του πολιτισμού. Σ' αυτήν την προσπάθεια κατασυκοφαντείται η έννοια του έθνους, οι εθνικές κυβερνήσεις διασύρονται, επιβάλλονται ηγετικές ομάδες στην υπηρεσία των δικών τους συμφερόντων και των πολυεθνικών τους επιχειρήσεων.

Η χώρα μας σ' αυτό το νεφελώδη κόσμο ξαναζεί την ιστορία της. Η στρατηγική της θέση στο τρίγωνο των τριων ηπείρων, τη φέρνουν και πάλι δραματικά στην επικαιρότητα. Η Τουρκία από ανατολικά διεκδικεί ρόλο περιφερειακής μεγάλης δύναμης και ως φαίνεται, δυστυχώς, η Αμερική προβληματίζεται σοβαρά να της τον δώσει.

Οι μεγάλες δυνάμεις της Ευρώπης σε μία εναλλαγή ρόλων, οικονομικής κυρίως ηγεμονίας σε ευρωπαϊκό επίπεδο, συμπορεύονται. 'Ετσι η Τουρκία αποθρασύνεται και θυμάται τις μόνιμες επεκτατικές της διαθέσεις και μετά τον Αττίλα στην Κύπρο, βλέπει δυστυχώς σήμερα και προς το Αιγαίο.

Κύριε Υπουργέ, είκοσι τρία χρόνια Αττίλα και οι Κυβερνήσεις Ελλάδας-Κύπρου δεν μπόρεσαν δυστυχώς να πείσουν ακόμη τη διεθνή κοινότητα, πως το ζήτημα της Κύπρου δεν είναι ζήτημα διαφοράς Ελληνοκυπρίων και Τουρκοκυπρίων, αλλά στρατιωτική κατάληψη ενός τμήματος της νήσου, μιας ανεξάρτητης χώρας μέλους του Ο.Η.Ε., από μία χώρα του ΝΑΤΟ. Αυτήν τη μεγάλη αλήθεια πρέπει να τη θυμίζουμε τακτικά στους διεθνείς παράγοντες, κάθε φορά που δήθεν κόπτονται για τη διεθνή νομιμότητα και το σεβασμό των ανθρωπίνων δικαιωμάτων.

Σελίδα 6420 

Πρέπει να μάθουν οι πολίτες όλου του κόσμου, πως στην Κύπρο ξεριζώθηκαν οικογένειες από τα σπίτια τους, αρχικά οι Ελληνοκύπριοι, σήμερα ακόμη και οι ίδιοι οι Τουρκοκύπριοι, όπου από εκατόν είκοσι χιλιάδες, παραμένουν σήμερα μόνο πενήντα χιλιάδες, δίνοντας τη θέση τους στους κατακτητές και στους εποίκους.

Πρέπει να καταγγελθούν αυτές οι δυνάμεις, που θέλοντας να υπηρετήσουν τα γεωπολιτικά σχέδιά τους, συμμαχούν με τους κατακτητές. Οι δυνάμεις συμπαράστασης, κύριε Υπουργέ, πρέπει να αναζητηθούν στην κοινή γνώμη των απλών πολιτών όλων των χωρών του κόσμου, αλλά και σ' αυτές τις δυνάμεις, που μέσα από τη σύμπτωση συμφερόντων είναι διατεθειμένες να βοηθήσουν.

Οι πολίτες της Γαλλίας της Γερμανίας, της Ιταλίας, της Ισπανίας, οι πολίτες της Ευρώπης κατανοούν τι σημαίνει παραβίαση ανθρωπίνων δικαιωμάτων. Πρέπει εμείς να δείξουμε τα γεγονότα απτά, να δείξουμε την πραγματικότητα και σ' αυτούς να κατευθυνθούμε. Μην περιμένετε λύσεις από δοτές ηγεσίες σ' αυτές τις χώρες που υπηρετούν συγκεκριμένα συμφέροντα των μονοπωλιακών τους καταστάσεων.

Μην ξεχνάτε πως στη διεθνή σκηνή, δυστυχώς, δεν υπάρχουν φίλοι και σύμμαχοι. Υπάρχουν συμφέροντα και μόνο συμφέροντα. Στις μέρες μας -και δυστυχώς αυτό κάθε μέρα αποδεικνύεται, σε εμάς δραματικά αποδεικνύεται- η αλληλεγγύη της Ευρωπαϊκής 'Ενωσης δεν υπόκειται σε κανέναν αυτοματισμό και προϋποθέτει ταύτιση συμφερόντων και σε κάθε περίπτωση δεν περιλαμβάνει εγγύηση των συνόρων.

Βλέπετε καθημερινά πώς οι προσπάθειές σας οδηγούνται σε αδιέξοδα.Το ίδιο το ΝΑΤΟ -μετά την κατάργηση της Σοβιετικής 'Ενωσης και του σοβιετικού κόσμου- τα συμφέροντα των Η.Π.Α. καθορίζουν τις εκλογές. Από την αρχή έχουμε προειδοποιήσει όλες τις πολιτικές δυνάμεις και κυρίως την Κυβέρνηση, πως κάθε λύση συνομοσπονδίας στη Κύπρο, οποιασδήποτε μορφής και αν είναι, χαλαρής ή μη όπως ακούγεται, ανοίγει την όρεξη για Κυπροποίηση στη Θράκη και δημιουργεί έτσι τετελεσμένα.

Στη σκληρή πραγματικότητα που οδηγούν οι τάχα φίλοι και σύμμαχοι, πρέπει να απαντήσουμε με πανεθνική συσπείρωση και αποφασιστικότητα.Οι υποχρεωτικές δηλώσεις και το ενδιαφέρον των Η.Π.Α. και των ' Αγγλων για γρήγορη λύση στο Κυπριακό, αποκαλύπτει τις πραγματικές διαθέσεις τους μόλις κάνουμε σοβαρές και υπεύθυνες εκλογές.

Η επιλογή σας, η οποία επικροτήθηκε από εμάς για το ενιαίο αμυντικό δόγμα, η απόφαση της Κύπρου η οποία στηρίχθηκε από εμάς, της εξαγοράς των S300 από τη Ρωσία, που ανοίγει νέες προϋποθέσεις και δρόμους, σιγά-σιγά ξεχνιόνται και μπαίνουν στο περιθώριο. Οι συμβιβασμοί σας, το μορατόριουμ, η συγκεκαλυμμένη μυστική διπλωματία, οι αλληλοαμφισβητήσεις σας δημιουργούν καθημερινά σύγχυση. Δύο μήνες μετά που ανέλαβε ο κύριος Πρωθυπουργός τη διακυβέρνηση της χώρας, λίγο καιρό αργότερα από την επίσκεψή του στην Ουάσιγκτον, έδειξε ίσως και τις πραγματικές του δεσμεύσεις. Δύο μήνες αργότερα συναντήθηκε, ενώ δε θα συναντιώταν, με τον Ντεμιρέλ, με τον Γκλιγκόρωφ. 'Εστειλε εσάς και πήγατε γρήγορα ως ηγεσία του Υπουργείου Εξωτερικών στα Σκόπια, συναντηθήκατε με τον Γκλιγκόρωφ υιοθετώντας έτσι τις επιδιώξεις του.

Είπα, κύριοι της Κυβέρνησης πως η κατανόησή μας προϋποθέτει και συνεννόηση. Συνεννόηση σημαίνει ανταπόκριση στη μόνιμη πρόσκλησή μας για συνάντηση των Αρχηγών των Κομμάτων υπό τον Πρωθυπουργό για χάραξη μιας νέας, ριζικά αντίθετης από τη σημερινή, εθνικής στρατηγικής, που θα δίνει ουσιαστική απάντηση στα πραγματικά προβλήματα της χώρας μας.

'Ομως, θεωρείτε αυτονόητα ίσως σύμμαχο στις επιλογές σας, αυτές τις δυνάμεις, οι οποίες υπηρετούν διάφορα από τα δικά μας συμφέροντα. Η πολιτική αυτής της μυστικής διπλωματίας, που ακολουθείτε τα τελευταία χρόνια και που χαρακτηρίζεται ταυτόχρονα από υποχρεωτικότητα και υποχωρητικότητα, έδωσε τη δυνατότητα στην Τουρκία και κάτω από την ανοχή του διεθνή παράγοντα, να εγείρει διεκδικήσεις στο Αιγαίο. 'Αρχισε πολύ νωρίς. Το 1975 με την ευκαιρία των πετρελαίων στη Χώρα και στο Αιγαίο, το 1987 το ίδιο και για τους λόγους των γεωτρήσεων.

'Ηλθε η σθεναρή στάση και το τότε "μολών λαβέ" του αείμνηστου Ανδρέα Παπανδρέου, που έδειξαν πραγματικά την αποφασιστικότητα και την υπεράσπιση των δικαίων μας, μιας χώρας που σέβεται τον εαυτό της.

Σήμερα για το Αιγαίο, οι μασημένες κουβέντες της Ελληνικής πλευράς αποθρασύνουν τους απέναντι και κατευθύνουν τις Η.Π.Α. σε ρυθμίσεις, σε κυρίαρχο ρυθμιστή του παιχνιδιού. Φαίνεται δε έτσι, πως μετά το ευχαριστώ από του στόματος του Πρωθυπουργού στους Αμερικάνους, η εθνική μας κυριαρχία είναι υπόθεση άλλων. Τέτοιες πολιτικές, όμως, και συμπεριφορές, επιτρέπουν στις Η.Π.Α. να έχουν αναδείξει, ως φαίνεται, την Τουρκία για τη διαπραγμάτευση νέων ειδικών ρυθμίσεων στο Αιγαίο, που να παρακάμπτουν τους κανόνες του Διεθνούς Δικαίου. Δίνουν το δικαίωμα στους απέναντι, εν όψει ενός υποτιθέμενου διαλόγου, εν όψει κάποιων επιτροπών που δημιουργούν νέα δεδομένα, να διεγείρουν ήδη, ως διαβάζαμε χθες από ανταπόκριση από την 'Αγκυρα, επτά σημεία διαπραγμάτευσης, ενώ γνωρίζετε πολύ καλά, ότι η μόνη μας διαφορά για συζήτηση είναι αυτή της υφαλοκρηπίδας.

Προς το παρόν, αρνείσθε ή συμβιβάζεσθε ή κρυφά καλύπτετε έναν εν διαρκεία διάλογο. Στην πράξη, όμως, εγκλωβίζεσθε έτσι με κόστος, με τις παλινωδίες σας εσείς, αλλά και η Ελληνική διπλωματία ταυτόχρονα. Αν υιοθετούσαμε, όπως είχαμε το δικαίωμα εξάλλου, τα δώδεκα μίλια, θα ακυρώνοντο στην πράξη όλες σχεδόν οι τουρκικές επεκτατικές διεκδικήσεις και θα μπορούσατε έτσι να εμφανιστείτε εσείς, εμείς, σαν υπέρμαχοι του διαλόγου με την 'Αγκυρα και να επιδείξουμε εμείς ελαστικότητα σε ορισμένα ίσως τουρκικά εμπορικά αιτήματα.

Η τουρκική απειλή η casus belli, έχει απευθυνθεί ακριβώς για να εμποδίσει μια τέτοια ανατροπή του σκηνικού. Εν τοιαύτη περιπτώσει, σήμερα, όπως έχουν τα πράγματα, δεν υπάρχει θέμα προσφυγής στο Διεθνές Δικαστήριο της Χάγης, πλην του τεχνικού ζητήματος της οριοθέτησης της υφαλοκρηπίδας. Δεν υπάρχει θέμα μορατόριουμ, ούτε θέμα μέτρων οικοδόμησης της εμπιστοσύνης. Καλύτερο μέτρο είναι η αποχώρηση του στρατού κατοχής και των εποίκων από τη Βόρεια Κύπρο. 'Ετσι υπάρχει δυστυχώς η ανάγκη προστασίας του ενιαίου αμυντικού χώρου Ελλάδας Κύπρου, αφού η Κύπρος έχει δεχθεί επίθεση και έχει το 40% του εδάφους της που είναι υπό κατοχή.

Για τα βόρεια σύνορά μας, παρηγοριέσθε με την αίσθηση ότι ο λαός, καθ' υπόδειξη του κ. Μητσοτάκη, θα ξεχάσει νωρίς. Εσείς θέλετε να ξεχάσετε τις λανθασμένες σας επιλογές. Ο λαός την ιστορία του δεν την ξεχνάει ποτέ.

Στην Αλβανία, όπου με την πρακτική σας των τελευταίων χρόνων, ουσιαστικά είχατε στηρίξει τον Μπερίσα, ο οποίος ήταν ο αντικαταστάτης του Χόντζα, μιας άλλης μαρτυρικής κατάστασης, συνεχίζετε σήμερα να τον στηρίζετε εμμέσων πλην σαφώς. Η παραμονή των δικών μας στρατευμάτων εκεί εγκυμονεί κινδύνους. Ας ευχηθούμε ότι δε θα υπάρξουν προβλήματα στα στρατευμένα μας νιάτα. Ας ελπίσουμε ότι τους ελιγμούς που ακόμα ζούμε σήμερα από τάχα φίλους και σύμμαχους, τους Ιταλούς, που χειρίζονται κατά βούληση την πολιτική τους, θα τα αντιμετωπίσουν κατάλληλα, διαφορετικά, θα επιτείνετε ακόμα τους κινδύνους που η χώρα μας έχει τα τελευταία χρόνια.

Για να γίνει κάτι τέτοιο, θέλει μια συναίνεση. Κατ' αρχήν, κύριοι της Κυβέρνησης, επιδιώξτε τη συναίνεση στον εσωτερικό σας χώρο. Βρείτε και δώστε απαντήσεις στην αγωνία των δικών σας συναδέλφων για να μη γίνουν οι τριάντα δύο, εξήντα τέσσερις και οι εξήντα τέσσερις, εκατόν τέσσερις για να μην αποσταθεροποιείται το σύστημα, όπως ίσως κάποιοι θέλουν, να μην οδηγήσουμε σε πολιτικά αδιέξοδα τον Τόπο.

Για να μπορέσει αυτός ο Τόπος, τώρα που στον κόσμο έχει έρθει το πάνω-κάτω, να βρει λύση στα εθνικά μας δίκαια, στα εθνικά μας ζητήματα, το δυνατόν γρηγορότερα, τώρα που ο κόσμος αλλάζει. Ευχαριστώ πολύ.

Σελίδα 6421 

ΠΡΟΕΔΡΕΥΩΝ (Λουκάς Αποστολίδης): Και εγώ ευχαριστώ, κύριε συνάδελφε.

Ο συνάδελφος κ. Αναστάσιος Ιντζές έχει το λόγο.

ΑΝΑΣΤΑΣΙΟΣ ΙΝΤΖΕΣ: Κυρίες και κύριοι συνάδελφοι, όπως γνωρίζετε, το μακεδονικό ζήτημα είναι μέρος του ανατολικού ζητήματος. Και για να θυμηθούμε λίγο τι θα πει ανατολικό ζήτημα. Ανατολικό ζήτημα είναι η προσπάθεια κάλυψης, από τις μεγάλες δυνάμεις και τις εθνότητες της τέως οθωμανικής αυτοκρατορίας, του κενού που δημιουργούσε η κατάρρευσή της. Το μακεδονικό ζήτημα είναι η προσπάθεια κάλυψης, του κενού με την υποχώρηση της Οθωμανικής Αυτοκρατορίας αυτού του γεωγραφικού χώρου, από τις τοπικές εθνότητες και ιδίως από τα κράτη που ανέκυψαν στα τέλη του περασμένου αιώνα, μετά τις εθνικές τους επαναστάσεις.

Το μακεδονικό ζήτημα λύθηκε οριστικά, μετά τους πολέμους 1912-1913 και ιδίως με τη Συνθήκη του Βουκουρεστίου, του 1913, και τη Συνθήκη του Νεϊγύ με την εθελουσία ανταλλαγή των πληθυσμών. Συνεπώς όσοι αισθάνονταν Βούλγαροι στη συνείδηση και ήταν Βουλγαρόφωνοι στο γλωσσικό ιδίωμα, έφυγαν από την Ελλάδα στη Βουλγαρία. 'Οσοι ελληνόφωνοι ή Βουλγαρόφωνοι στη Βουλγαρία αισθάνονταν 'Ελληνες, ήρθαν στην Ελλάδα. Ουδείς εδήλωσε τότε Σλαβομακεδόνας και ουδείς προσέφυγε στη δήθεν Μακεδονία των Σκοπίων. Ουδέν έγγραφο ή άλλο ντοκουμέντο υπάρχει μέχρι το 1945, που να μιλάει για Σλαβομακεδόνες, ούτε διπλωματικό έγγραφο ούτε ιστορικό.

Η δήθεν εθνική επανάσταση των σκοπιανών του προφήτη Ηλία, του 'Ιλιντεν, του 1903 είναι ψευδεπίγραφη. 'Ηταν μια επανάσταση εναντίον των Τούρκων όλων των κατοικούντων στη Μακεδονία, πρωτοστατούντων, όμως, Βουλγαροφώνων. Ουδέποτε Σλαβοφώνων ή ψευδομακεδόνων, άγνωστη ως έννοια η ονομασία.

Με τους Βαλκανικούς Πολέμους, με τη Συνθήκη του Βουκουρεστίου, η τέως ιστορική Μακεδονία διανεμήθηκε στα σύμμαχα τότε Βαλκανικά Κράτη, Ελλάδα, Βουλγαρία και Σερβία. Το 55% περίπου περιήλθε στην Ελλάδα, το 15% στη Βουλγαρία και το 30% στη Σερβία. Η ιστορική Μακεδονία αποτελεί το 1/3 του εδάφους των σημερινών Σκοπίων. Το ερώτημα είναι, γιατί από το 1/3 του εδάφους της ζητάει το όνομα όλου του κράτους και της Δημοκρατίας τους; Θα απαντήσω παρακάτω.

Η διαφορά μεταξύ Ελλάδας και Σκοπίων, μετά τη διάλυση της Γιουγκοσλαβίας το 1991 αναφερόταν στα σύμβολα, στη σημαία και στο όνομα. Εμείς λέμε και λέγαμε, ότι τα σύμβολα και τα σύνορα είναι ψευδοδιλήμματα. Είναι ζητήματα που τίθενται στο τραπέζι για διαπραγμάτευση. Το πρόβλημα είναι το όνομα, διότι αποτελεί το όχημα του αλυτρωτισμού. Δημιουργεί και ονομάζει εθνότητα. Η ενδιάμεση συμφωνία αποτελεί λάθος τραγικό, διότι η Ελλάδα έχασε όλα τα διαπραγματευτικά της ατού, για να μπορέσει να επιβάλει στο νέο αυτό κράτος τη θέλησή της. Δηλαδή στο να μη χρησιμοποιεί και οικειοποιείται το όνομα Μακεδονία.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Κύριε Πρόεδρε, θα κάνω χρήση και του χρόνου της δευτερολογίας μου, για να τελειώσω.

ΠΡΟΕΔΡΕΥΩΝ (Λουκάς Αποστολίδης): Συνεχίστε, κύριε συνάδελφε.

ΑΝΑΣΤΑΣΙΟΣ ΙΝΤΖΕΣ: Ευχαριστώ, κύριε Πρόεδρε.

Το θέμα είναι, μετά από όλα αυτά και μετά τη Συμφωνία των Πολιτικών Αρχηγών του 1992 -αν δε με απατά η μνήμη μου- υπό την προεδρία του Προέδρου της Δημοκρατίας, που είχαν συμφωνήσει όλα τα Κόμματα, με κάποια επιφύλαξη του Κ.Κ.Ε., ότι δεν αναγνωρίζουν το κράτος των Σκοπίων με το όνομα "Μακεδονία" ή παράγωγό του, ρωτάμε την Κυβέρνηση, αλλά και τα άλλα Κόμματα, γιατί άλλαξε στρατηγική χωρίς καμμία υποχώρηση από την άλλη πλευρά. Και υπάρχουν μερικά Κόμματα, όπως ο Συνασπισμός, που έχει καταντήσει συνήγορος των θέσεων των Σκοπίων, η δε Κυβέρνηση άβουλη σύρεται υπό τις πιέσεις των συμμάχων του ΝΑΤΟ, των εταίρων της Ευρωπαϊκής 'Ενωσης και του ελληνικού οικονομικού και πολιτικού κατεστημένου και χωρίς καμία αιτιολογία και χωρίς κανένα αντάλλαγμα, αλλάζει και εκλιπαρεί -καταγγέλλουμε- τον κ. Κίρο Γκλιγκόρωφ για σύνθετη ονομασία. Αλλά είναι πολύ γνωστό και απλό: 'Οταν διαπραγματεύεσαι, δεν εκλιπαρείς, υποστηρίζεις θέσεις. 'Ενα βήμα θα κάνει πίσω ο αντίπαλος, μισό ή και καθόλου εσύ. Εμείς χωρίς λόγο πετάμε στο τραπέζι το μεικτό όνομα και ο Γκλιγκόρωφ προχθές θρασύτατα -και καλά έκανε από μέρους του- είπε στους 'Ελληνες δημοσιογράφους ότι δε συζητάω για όνομα, έχει λυθεί άπαξ δια παντός, θέλουμε ανάπτυξή των οικονομικών σχέσων. Λες και τα οικονομικά συμφέροντα είναι υπεράνω των Εθνικών. Αλλά υπάρχουν και κάποιοι άλλοι ενδοτικοί, μειοδοτικοί, εύκολοι στην παραχώρηση εθνικών συμφερόντων και εθνικών δικαίων στο όνομα του ψευδοειρηνισμού και ψευδοδιεθνισμού ή από τη δεξιά του κοσμοπολιτισμού, να πιέζουν και να διαμορφώνουν με όλα τα μέσα επιρροής, εφημερίδες, περιοδικά, ραδιόφωνα, τηλεοράσεις, ότι δεν υπάρχει θέμα Μακεδονικό, το όνομα είναι τριτεύον, πρέπει να βρούμε μια λύση γιατί είναι η ενδοχώρα μας τα Σκόπια.

Αλλά όταν ο Γκλιγκόρωφ μαζί με τη γραφειοκρατία του τέως καθεστώτος που ηγείται ενός κράτους χωρίς Μακεδόνες, απλώς το "Μακεδόνες" το χρησιμοποιεί για να καταπιέζει Βουλγαρόφωνους, Σερβόφωνους, Ελληνόφωνους, Αλβανούς, Τσιγγάνους, Τουρκόφωνους με ανύπαρκτη εθνότητα ή εθνικότητα Μακεδόνων ή Σλαβομακεδόνων, διότι είναι το εργαλείο καταπίεσης και άσκησης εκβιασμού στο όνομα του πατριωτισμού, η λέξη "Μακεδόνες", και καταπιέζει αυτό το συνοθύλευμα, αυτό το ψηφιδωτό εθνοτήτων, εμείς ένα κράτος οργανωμένο και συγκροτημένο, υποχωρούμε. Και πότε κάνουμε υποχωρήσεις; 'Οταν το απέναντι κράτος, τα Σκόπια δηλαδή, κινδυνεύει να διαλυθεί. Διότι, πότε πήγε ο κ.Θεοδωράκης με όλους που τον συνόδευαν συναδέλφους Βουλευτές και οικονομικούς παράγοντες να κάνει μια εκδήλωση φιλίας στον Γκλιγκόρωφ; 'Οταν η Αλβανία ήταν ξεσηκωμένη και εφ' όσον επέκειτο ή λίαν πιθανόν να έχει ίδια αναταραχή και ο Γκλιγκόρωφ, άρα αυτός έχει την ανάγκη να προστρέξει σε στηρίγματα, διότι τελεί υπό διάλυση ή υπό το φόβο της διάλυσης, σπεύδουμε εμείς αυτοβούλως σ'αυτόν που διαπραγματευόμαστε να του παράσχουμε στήριξη. Και ενώ πρέπει να υποχωρήσει, είναι ανένδοτος. Αυτή είναι η ενδοτική πολιτική της Κυβέρνησης, την οποία καταγγέλλουμε ως πολιτική που αλλοτριώνει εθνικά συμφέροντα και εθνικά δίκαια, αλλά ξέρουμε ότι εξυπηρετεί ξένα συμφέροντα, οικονομικά και πολιτικά, και βάζει τα εθνικά συμφέροντα, τα πατριωτικά σε δεύτερη μοίρα. Και τολμούν οι φιλειρηνιστές, που είναι η μεγαλύτερη εκδοχή του λαϊκισμού, διότι χτυπάνε στην καρδιά της μάνας, ότι το παιδί θα πάει στον πόλεμο και μιλάνε για συνδιαλλαγή με τα Σκόπια. Ποιοι; Αυτοί που ασκούν ειρηνοκαπηλεία για να καταγγείλουν δήθεν τον πατριωτισμό, που τον χαρακτηρίζουν εθνοκαπηλεία.

Αυτή είναι η πολιτική της Κυβέρνησης και άλλων Κομμάτων εδώ μέσα, που συνηγορούν και υποστηρίζουν και στηρίζουν αυτήν την άνευ λόγου αλλαγή πολιτικής στο Μακεδονικό ζήτημα και ταυτόχρονα, όλα τα Μέσα Ενημέρωσης, ραδιόφωνο, τηλεόραση και έντυπος Τύπος, σε συγχορδία, σαν να έχουν κάποιο μαέστρο να διευθύνει ορχήστρα και σε αρμονία όλοι μαζί να έχουν κάνει πλύση εγκεφάλου στον ελληνικό λαό ενάντια σε μια αντίληψη αγνού πατριωτισμού, ότι η Μακεδονία είναι ελληνική και ότι η άλλη, ουδεμία σχέση εθνική, γλωσσική, 'εχει με τη Μακεδονία και να αναγνωρίζουν και Μακεδονική εθνότητα και Μακεδονική γλώσσα, όταν η Βουλγαρία αρνείται να βγάλει κοινό ανακοινωθέν με τον Γκλιγκόρωφ, διότι δεν αναγνωρίζει, καθώς δεν υπάρχει, γλώσσα Σλαβομακεδονική, υπάρχει μια παραφθορά βουλγαρικής γλώσσας. Αυτή είναι η αλήθεια.

Για όλες αυτές τις ενέργειες καταγγέλλουμε την Κυβέρνηση και την καλούμε να αναθεωρήσει ή τουλάχιστον να έχει την ευαισθησία να καλέσει υπό την Προεδρία του Προέδρου της Δημοκρατίας σύσκεψη των πολιτικών αρχηγών για να καθοριστεί η νέα μας εθνική θέση ή να επιβεβαιωθεί η παλαιά, που για μας είναι μια, ότι δεν αναγνωρίζουμε κράτος των Σκοπίων 

Σελίδα 6422 

με το όνομα Μακεδονία ή παράγωγό του. Ευχαριστώ.

ΠΡΟΕΔΡΕΥΩΝ (Λουκάς Αποστολίδης): 'Εχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά γενικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", δεκαεπτά μαθητές και ένας συνοδός-δάσκαλος από το 19ο Δημοτικό Σχολείο Κορυδαλλού και είκοσι οκτώ μαθητές και πέντε συνοδοί-δάσκαλοι από το Δημοτικό Σχολείο Μαλίων Ηρακλείου Κρήτης.

(Χειροκροτήματα απ' όλες τις πτέρυγες)

Ο κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, κύριε Υπουργέ, κύριοι συναδελφοι, θεωρώ πως έχουμε χρέος από το Βήμα αυτό να λέμε την αλήθεια στον ελληνικό λαό. Και αυτό το χρέος από την πλευρά μας εμείς, θα το εκπληρώσουμε στο ακέραιο.

Σήμερα με την επερώτησή μας εγκαλούμε την Κυβέρνηση, ενώπιον της Εθνικής μας Αντιπροσωπείας, για την πολιτική που εφαρμόζει στα εθνικά μας θέματα. Κύριε Υπουργέ, ένα σας λέω, με την ευθύνη που πρέπει να μας διακρίνει όλους μας, πως η εξωτερική πολιτική που εφαρμόζετε είναι πολιτικά λαθεμένη και αδιέξοδη και ταυτόχρονα εθνικά επικίνδυνη. Απορώ με σας, ποια πολιτική ακολουθείτε. Την πολιτική που θέλει η Ενωμένη Ευρώπη, την πολιτική που θέλει η Αμερική ή την πολιτική που θέλει ο ελληνικός λαός και χρειάζεται σήμερα ο Τόπος μας;

Με την Ενωμένη Ευρώπη είμαστε ισότιμοι εταίροι στα χαρτιά, αλλά δεν έχουμε ισότιμη μεταχείριση, ούτε μας εγγυάται την προστασία των συνόρων μας, που είναι και δικά της σύνορα.

Με την Αμερική είμαστε σύμμαχοι μέσα στο ΝΑΤΟ, αλλά απειλούμαστε με πόλεμο από την Αμερικανοτουρκία. Και έρχομαι τώρα να σας ρωτήσω, τι δουλειά έχει η Τουρκία στην Ευρώπη. Η Τουρκία είναι Ευρωπαϊκή χώρα; Μπορεί ο ασιατικός βαρβαρισμός και ο ισλαμισμός να συνυπάρξουν με τον ευρωπαϊκό πολιτισμό και τη χριστιανική Ευρώπη; Αδύνατον. Τότε τι πολιτική είναι αυτή που ακολουθεί η Ενωμένη Ευρώπη, έναντι της πολιτισμένης χριστιανικής Ελλάδας; Σεις που ασκείτε την εξωτερική πολιτική, τι κάνετε; Αυτά τα λέτε εκεί που πηγαίνετε στα διάφορα διαβούλια και τις συσκέψεις κορυφής;

Είναι δυνατόν μια πολιτισμένη Ευρώπη να ανέχεται έναν αγροίκο νάνο, όπως είναι η Τουρκία του σήμερα, που είναι μια χώρα οικονομικά εξαθλιωμένη, μια χώρα που βρίσκεται σε κοινωνική αποσύνθεση, μια χώρα που έχει φοβερά εσωτερικά προβλήματα, όπως το κουρδικό, τους Αλεβίτες, την έχθρα των γειτονικών χωρών; Ο πληθυσμός της Τουρκίας δεν έχει ομοιογένεια, κύριε Υπουργέ. Ξέρετε πόσοι είναι οι πραγματικοί Τούρκοι; Είναι μόνο οκτώμισι εκατομμύρια, δηλαδή εννοούμε τους Τουρανούς, ενώ ο άλλος πληθυσμός είναι πανσπερμία φυλών και εθνοτήτων.

Τι λόγο, λοιπόν, έχει η Ελλάδα να φοβάται την Τουρκία; Αντίθετα αυτήν την ώρα η Τουρκία φοβάται την Ελλάδα, μήπως επεκτείνει τα χωρικά της ύδατα στα δώδεκα μίλια. Και σεις τι κάνετε; Απολαμβάνετε τον ύπνο του δικαίου.

Αδράξτε, λοιπόν, την ευκαιρία, γιατί όταν ένα δικαίωμα, κύριε Υπουργέ, δεν ασκείται στον κατάλληλο χρόνο, αυτό εξανεμίζεται και περιέρχεται σε εκείνον που καραδοκεί να το αποκτήσει.

Κύριε Υπουργέ, το κλειδί στα ελληνοτουρκικά είναι η επέκταση των δώδεκα ναυτικών μιλίων στο Αιγαίο.

Φέρτε, λοιπόν, αμέσως το θέμα στη Βουλή, για να αποφασίσει η Εθνική Αντιπροσωπεία. Εσείς δεν έχετε το δικαίωμα να διαπραγματεύεσθε τα εθνικά μας θέματα ερήμην της Βουλής και του ελληνικού λαού, γιατί υπερβαίνετε τα όρια της εντολής που σας έχει δώσει ο ελληνικός λαός.

Η Ενωμένη Ευρώπη τι κάνει απέναντι στις Η.Π.Α., οι οποίες αντιμετωπίζουν όχι μόνο ανταγωνιστικά την Ενωμένη Ευρώπη, αλλά και προσπαθούν να την υπονομεύουν παντιοτρόπως; Εξάλλου θα πρέπει να υπογραμμιστεί ο ρόλος του ΝΑΤΟ, σαν μοχλού της αμερικάνικης πολιτικής, σε αντιπαράθεση προς την Ενωμένη Ευρώπη. Επομένως πίσω από την Τουρκία, που απειλεί την Ελλάδα, είναι οι Η.Π.Α., που θέλουν να έχουν στον έλεγχό τους το Αιγαίο, τη Μέση Ανατολή, τη Μεσόγειο, τα Βαλκάνια.

Το μυστικό είναι η δυναμική πολιτική προς την Ενωμένη Ευρώπη, η οποία αν αλλάξει πολιτική απέναντι στην Αμερικανοτουρκία -έτσι τη λέω- τότε όλα αλλάζουν και για την Ελλάδα. Αν η Ελλάδα δεν απαλλαχθεί από το βάρος του οπλοστασίου που είναι υποχρεωμένη να διατηρεί για την άμυνά της, δεν πρόκειται να αναπτυχθεί οικονομικά. Δεν είναι πολιτική να βάζεις φόρους στο λαό και να τον ρίχνεις στην ανεργία, τη φτώχεια και τη δυστυχία. Πολιτική είναι να εξασφαλίζεις τα διεθνή ερείσματα με πολιτικά και διπλωματικά μέσα, ώστε να κάνεις επενδύσεις στη χώρα και να κάνεις ανάπτυξη.

Η Ευρωπαϊκή 'Ενωση, αν πραγματικά θέλει την είσοδό μας το 1999 στην Οικονομική Νομισματική 'Ενωση, θα πρέπει να μας εγγυηθεί τα σύνορά μας, που είναι και δικά της σύνορα, ώστε να μειώσουμε τις αμυντικές μας δαπάνες και να επισπεύσουμε τους ρυθμούς οικονομικής και κοινωνικής ανάπτυξης της χώρας.

Πάντως, κύριε Υπουργέ, ένας λαός ιστορικός και περήφανος, όπως είναι ο ελληνικός, δεν πρέπει να ταπεινώνεται μπροστά στους τάχα ισχυρούς.'Οπως γνωρίζετε ως διπλωμάτης, η καλύτερη διπλωματία για μία χώρα είναι η αποφασιστικότητα του λαού της, που εκφράζεται μέσα από τους αντιπροσώπους του έθνους. Γι' αυτό σας καλούμε να φέρετε το θέμα της επέκτασης των δώδεκα μιλίων στη Βουλή.

Και τώρα θα σταθώ μόνο σε πέντε βασικά ζητήματα, στα οποία πρέπει να επικεντρωθεί η εξωτερική μας πολιτική.

Πρώτον, απαιτούμε εγγύηση των συνόρων μας στη γη, στη θάλασσα και στον αέρα. Η Ενωμένη Ευρώπη οφείλει να προστατεύει τα σύνορα των εταίρων της, που είναι και δικά της σύνορα.

Δεύτερον, επιδιώκουμε να διατηρούμε το δικαίωμα του veto, που είναι ο μοναδικός τρόπος να προστατεύουμε τα εθνικά μας συμφέροντα. Η αρχή της πλειοψηφίας είναι ακόμα πολύ πρόωρη.

Τρίτον, χρειάζεται να έχουμε ουσιαστική και ισότιμη συμμετοχή σε όλα τα βασικά όργανα της 'Ενωσης, όχι μόνο στο Κοινοβούλιο, στο Ευρωπαϊκό Συμβούλιο και στο Συμβούλιο των Υπουργών, αλλά ακόμη και στην Επιτροπή, τα δικαστήρια, το Ελεγκτικό Συνέδριο κ.α.

Τέταρτον, να διατηρηθεί οπωσδήποτε η εκ περιτροπής προεδρία στην 'Ενωση.

Και πέμπτον, χρειάζεται κοινό μέτωπο των μικρών χωρών-μελών, για να αποτραπεί η Ευρώπη των πολλών ταχυτήτων.

Αυτά, κύριε Υπουργέ, ας τα προσέξετε στη Διακυβερνητική που έχετε.

Επίσης, θέλω τώρα να σας ρωτήσω και να μου απαντήσετε. Εσείς με ποιά Ευρώπη είστε; Με την Ευρώπη του Μάαστριχτ, που οδηγεί την 'Ενωση σε κρίση αξιοπιστίας; Είστε με την Ευρώπη της Ο.Ν.Ε., που δεν οδηγεί στη σύγκλιση; Είστε με την Ευρώπη της φτώχειας και της ανεργίας, που σε ορισμένες χώρες της Ευρώπης το ποσοστό ανεργίας είναι πάνω από 10%, στη Φιλανδία 15%, στην Ισπανία προσεγγίζει το 25%; Είστε με την Ευρώπη της Δύσης, που έχει υποταχθεί στον αμερικάνικο ιμπεριαλισμό και το ΝΑΤΟικό δόγμα; Με αυτήν, την Ευρώπη είστε;

Εμείς, κύριε Υπουργέ, είμαστε με μία άλλη Ευρώπη, διαφορετική από τη δική σας. Ακούστε την. Εμείς είμαστε με μία Ευρώπη αντι-Μάαστριχτ.

Είμαστε με μία Ευρώπη που να έχει ισχυρή κοινωνική και περιβαλλοντική πολιτική. Είμαστε με μία Ευρώπη που να δημιουργεί θέσεις εργασίας με ίσες ευκαιρίες στους άνδρες και στις γυναίκες. Είμαστε με μία Ευρώπη που να εξασφαλίζει την ειρήνη και να προωθεί τη βιώσιμη ανάπτυξη μέσα κι έξω από τα σύνορά της. Είμαστε με μία Ευρώπη, που να απομακρύνει από την ήπειρό μας τον αμερικάνικο ιμπεριαλισμό.

Αυτή είναι η δική μας πολιτική, που ασφαλώς είναι πολύ διαφορετική από τη δική σας πολιτική. Εκεί διαφωνούμε. Αν

Σελίδα 6423 

είχαμε πολιτική για μία τέτοια Ευρώπη, όπως εμείς την εννοούμε, τότε δεν θα είχαμε ούτε οικονομική κρίση, φτώχεια και ανεργία, ούτε κοινωνικές ταραχές, ούτε απειλές και κινδύνους για την εθνική μας ακεραιότητα, όπως είναι δηλαδή το Κυπριακό, το Αιγαίο και το Μακεδονικό.

Σας ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Δημαράς έχει το λόγο.

ΙΩΑΝΝΗΣ ΔΗΜΑΡΑΣ: Κύριοι συνάδελφοι, νιώθω χρέος, ξεκινώντας την ολιγόλεπτη παρέμβασή μου στην επερώτηση του Δημοκρατικού Κοινωνικού Κινήματος για τα εθνικά, εξωτερικά θέματα, να ευχαριστήσω τους Αμερικάνους. 

Ταραχθήκατε κάποιοι από την ομολογία; Γελάτε γι' αυτήν; Οργιστείτε οι υπόλοιποι, γιατί σε αντιδιαστολή με τις προ μηνών ευχαριστίες του κυρίου Πρωθυπουργού, η δική μου ευχαριστία έχει την εξής ειδοποιό διαφορά: Ευχαριστώ τους Αμερικάνους που ξεδιάντροπα και ασύστολα με επίσημες και ανεπίσημες δηλώσεις τους ή διαρροές πληροφοριών, παραδέχονται, ότι στο σύνολό της η πολιτική ηγεσία και ο λαός μας γνωρίζουν πως πιέζεται η Πατρίδα μας, ώστε να υπάρξουν υποχωρήσεις κυριαρχικών μας δικαιωμάτων και στο Αιγαίο και στην Κύπρο.

Και το ιστορικό ερώτημα που εκ των πραγμάτων τίθεται, είναι το αδυσώπητο ερώτημα στο οποίο καλούμεθα να απαντήσουμε πριν μας βρουν νέα δεινά, πριν μας βρουν νέες εθνικές τραγωδίες. Πώς θα απαντήσουμε στις απροκάλυπτες σε βάρος μας αμερικανικές κυρίως και ευρωπαϊκές, κατά δεύτερο λόγο, πιέσεις; Πώς θα αποκόψουμε και θα αντιδιαστείλουμε το πρόβλημα της Κύπρου από την επιδίωξη του τουρκικού επεκτατισμού, που στόχο τώρα έχει το Αιγαίο;

Και για σκεφθείτε, δηλαδή, τι θα συμβεί και τι θα σημάνει για το μέλλον της πατρίδας μας, αν περάσουμε στο μοίρασμα του Αιγαίου, στην συγκυριαρχία, ή συνεκμετάλλευσή του. Με μαθηματική ακρίβεια θα ακολουθήσει η κυπροποίηση της Θράκης, όπως εδώ και τρία χρόνια έχει επισημάνει και δημοσίως έχει δηλώσει ο Πρόεδρος του Δημοκρατικού Κοινωνικού Κινήματος, ο κ. Τσοβόλας. Μία πολιτική εκτίμηση την οποία άκουσα και πριν από μερικές ημέρες, όταν βρισκόταν στην Ελλάδα ο Αρχηγός της ΕΔΕΚ κ. Βάσος Λυσαρίδης, σε δημόσια δήλωσή του: Προσοχή στο Αιγαίο, θα ακολουθήσει μετά από αυτό η υποχώρηση στην Κύπρο και η κυπροποίηση της Θράκης.

Κύριοι συνάδελφοι, ακούστηκαν πολλά από το Δημοκρατικό Κοινωνικό Κίνημα και θα ακουστούν ακόμα περισσότερα και αναλυτικότερα, για τα μεγάλα εθνικά εξωτερικά θέματα που αντιμετωπίζουμε. Εκεί που θα μου επιτρέψετε να εστιάσω την προσοχή μου είναι στον ενιαίο αμυντικό χώρο, ένα θέμα το οποίο έχει τεθεί τον τελευταίο καιρό και από μέρους της Κυβέρνησης και Βουλευτών, οι οποίοι αντιτίθενται σε κάποιες επιλογές της και θα έλεγα και στο σύνολο από την Αντιπολίτευση.

Ο ενιαίος αμυντικός χώρος αποτελεί τον άλλο πυλώνα, θα μπορούσε να πει κανείς, στον οποίο μπορεί να βασισθεί μία επανατοποθέτηση του Κυπριακού. Η ανατροπή κάθε έννοιας ισορροπίας και ισχύος, μετά την τουρκική εισβολή και κατοχή, μετέτρεψε την Κύπρο σε όμηρο. Η διατήρηση της ομηρίας αυτής έγινε στρατηγικός στόχος της τουρκικής πολιτικής, όχι μόνο σε σχέση με την Κύπρο, αλλά παράλληλα σε σχέση, επίσης, με τις ευρύτερες ελληνοτουρκικές διαφορές και την ελληνοτουρκική ισορροπία δυνάμεων.

Η αμυντική θωράκιση της Κύπρου είναι όρος εκ των ουκ άνευ για την ενίσχυση της διαπραγματευτικής θέσης της ελληνικής πλευράς, που είναι με τη σειρά της απαραίτητη προϋπόθεση για την επίτευξη μίας ανεκτής λύσης. Ο στόχος είναι καθαρά αποτρεπτικός και αμυντικός. Το σπάσιμο της ομηρίας της Κύπρου και η σχετική εξασφάλιση της άμυνάς της, με επιτόπιες κυρίως δυνάμεις, ελευθερώνει ταυτόχρονα την Ελλάδα από ένα τεράστιο άγχος και ένα στρατηγικό μειονέκτημα, που βάραινε βαρειά στην πλάστιγγα της γενικότερης ελληνοτουρκικής ισορροπίας δυνάμεων.

Για το ενιαίο αμυντικό δόγμα και τον ενιαίο αμυντικό χώρο, θα μπορούσε κανείς να πει πολλά και να μιλήσει για πολλή ώρα. Και τα επιχειρήματα είναι ατέλειωτα.

Θα εστιάσω την προσοχή μου, κλείνοντας, σ' ένα θέμα το οποίο πρόκειται να συμβεί τη Δευτέρα στην Κύπρο, μία συναυλία, η οποία υποστηρίζεται -όπως φαίνεται- και από την ελληνική πλευρά και από εκεί και πέρα, εν τη αφελεία του καλλιτέχνη, δεν ξέρω από ποιους υποστηρίζεται.

Πρόκειται να γίνει μία συναυλία στα κατεχόμενα. 'Ανοιξαν και τα συρματοπλέγματα οι δυνάμεις του Οργανισμού Ηνωμένων Εθνών και πρόκειται ένας νεαρός καλλιτέχνης, συμπαθής κατά τα άλλα, αφελής όμως, είναι ένα θέμα, μαζί μ' έναν Τούρκο τραγουδιστή να δώσουν μία συναυλία. Ο Τούρκος τραγουδιστής λέγεται Μπουράκ. Λοιπόν, άξονας και κέντρο αναφοράς της συναυλίας αυτής είναι ότι "εμάς μας νοιάζει η μουσική, εμείς ενδιαφερόμαστε για τους νέους και για τα προβλήματά τους, που σήμερα είναι το AIDS και τα ναρκωτικά".

Το έμαθαν αυτό οι μοτοσυκλετιστές της Κύπρου -που πριν από λίγο καιρό ήταν εκείνοι, οι οποίοι ξεκίνησαν αυτή την πορεία από την Ευρώπη, που κατέληξε στην Κύπρο και κατέληξε και σε πιο δυσάρεστα γεγονότα, με τις δολοφονίες των δύο ηρώων, του Τάσου Ισαάκ και του Σολωμού Σολωμού και εξέδωσαν ανακοίνωση, στην οποία, επί λέξει, λένε τα εξής: 

"Πόσο αφελής είναι ο νεαρός κύριος τραγουδιστής και πόσο αφελείς είναι αυτοί, οι οποίοι τον υποστηρίζουν, που δεν ξέρουν ότι το σημερινό πρόβλημα των νέων της Κύπρου είναι ένα, είναι η τουρκική εισβολή και κατοχή και από εκεί και πέρα, ξεκινούν όλα τα άλλα ζητήματα, τα οποία η νεολαία μπορεί να αντιμετωπίσει".

Τελειώνοντας, θα ήθελα να σας διαβεβαιώσω, ότι όλοι όσοι βρισκόμαστε στο ΔΗ.Κ.ΚΙ., πιστεύουμε ότι τα μάτια, η ψυχή και η καρδιά μας πρέπει να είναι συνεχώς στραμμένα στην Κύπρο.

ΠΡΟΕΔΡΕΥΩΝ (Λουκάς Αποστολίδης): Θα ήθελα να ανακοινώσω στο Σώμα, ότι ο Συνασπισμός της Αριστεράς και της Προόδου ορίζει Κοινοβουλευτικό Εκπρόσωπο το συνάδελφο κ. Σπύρο Δανέλλη.

Η συνάδελφος κα Μαριέττα Γιαννάκου-Κουτσίκου ζητεί ολιγοήμερη άδεια απουσίας στο εξωτερικό.

Ερωτάται το Σώμα: Εγκρίνει;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Λουκάς Αποστολίδης): Συνεπώς, το Σώμα ενέκρινε τη ζητηθείσα άδεια.

Ο Υφυπουργός κ. Κρανιδιώτης έχει το λόγο.

ΓΙΑΝΝΟΣ ΚΡΑΝΙΔΙΩΤΗΣ (Υφυπουργός Εξωτερικών): Κύριε Πρόεδρε, κύριοι Βουλευτές, είμαι δυστυχώς υποχρεωμένος να διαφωνήσω κατηγορηματικά με τα όσα υποστηρίζει με την επερώτησή του το Δημοκρατικό Κοινωνικό Κίνημα για δήθεν στροφή της εξωτερικής μας πολιτικής στα εθνικά θέματα, για άσκηση μυστικής διπλωματίας και πολιτικής υποχωρήσεων.

Ακριβώς το αντίθετο συμβαίνει. Οι στόχοι μας και η πολιτική μας είναι σαφείς και ξεκάθαροι. Επιδιώκουμε την ειρήνη, την ασφάλεια, τη συνεργασία και τη σταθερότητα στην περιοχή μας. Πιστοί στις αρχές της καλής γειτονίας, δεν τρέφουμε επιθετικές βλέψεις απέναντι σε κανέναν και δεν διεκδικούμε τίποτε, παρά την αναγνώριση του δικαιώματός μας να ασκούμε ανεμπόδιστα τα κυριαρχικά μας δικαιώματα, σύμφωνα με το Διεθνές Δίκαιο και τις Συνθήκες.

Τα πολλά ανοικτά μέτωπα που κληρονομήσαμε, η αμφισβήτηση και οι τριβές, εύλογα μας υποχρεώνουν σε υψηλές αμυντικές δαπάνες, δεσμεύοντας πόρους, που θα μπορούσαν να διοχετευθούν στην ανάπτυξη μίας πιο απλόχερης εισοδηματικής και κοινωνικής πολιτικής. 

Είμαστε, όμως, υποχρεωμένοι να έχουμε αυτές τις αμυντικές δαπάνες, για να έχουμε τον απαραίτητο στρατό για την αποτρεπτική δυνατότητα της χώρας. Η ένταση, λοιπόν, δεν συμφέρει κανέναν. Δεν την επιθυμεί η κοινωνία και ο λαός μας. 

Κάνουμε ό,τι μπορούμε για τη μείωση της έντασης αυτής. Ταυτόχρονα όμως επιδιώκουμε με αποφασιστικότητα την προώθηση των εθνικών μας συμφερόντων και των στόχων της

Σελίδα 6424 

εξωτερικής μας πολιτικής. Τα εθνικά συμφέροντα δεν προασπίζονται όμως με ρητορίες και αφορισμούς. Δεν αρκούν τα πατριωτικά λόγια, η αυτάρεσκη περιχαράκωση και η εσωστρέφεια. Η ακινησία και η άρνηση παγιώνουν τις μη επιθυμητές για εμάς καταστάσεις και τα τετελεσμένα. Η θεωρία της διεθνούς συνωμοσίας κατά της χώρας, η πτωχοπροδρομική αντίληψη του απομονωτισμού, η επιδίωξη της "μικράς και εντίμου Ελλάδος" μας έβλαψε ιστορικά.

Στόχος της δικής μας Κυβέρνησης είναι η ισχυρή Ελλάδα, μία Ελλάδα ικανή να ανταγωνιστεί με επιτυχία σ' ένα κόσμο αλληλεξάρτησης που μεγιστοποιεί τις εσωτερικές δυνάμεις της.

Ο κόσμος έχει αλλάξει. Νέες δυναμικές αναπτύσσονται όπου όλοι αξιοποιούν συγκριτικά πλεονεκτήματα, επανασταθμίζουν συμφέροντα και ισορροπίες, μεγιστοποιούν τα οφέλη για τα εθνικά τους συμφέροντα. Σ'αυτόν τον κόσμο πρέπει να συμμετάσχουμε δυναμικά και εμείς, να αναπτύξουμε μία πολιτική δράσης, δημιουργικότητας, πρωτοβουλιών σε χώρους προκλήσεων και ευκαιριών, να διευρύνουμε τα ερείσματά μας, να δημιουργήσουμε νέα.

Προχωρούμε, λοιπόν, στις απαραίτητες αναπροσαρμογές, στον τρόπο διαμόρφωσης και άσκησης της εξωτερικής πολιτικής με τους στρατηγικούς μας στόχους όμως, αμετακίνητους.

Η πολιτική αυτή έχει ήδη αποδώσει τους καρπούς της. Χαρακτηριστικό παράδειγμα η ισχυροποίηση του διεθνούς και διαμεσολαβητικού ρόλου της χώρας μας, με αφορμή το αλβανικό, ο ρόλος μας στα Βαλκάνια και οι πρωτοβουλίες μας, ο δραστήριος ρόλος μας στις διαπραγματεύσεις για το μέλλον της Ευρωπαϊκής 'Ενωσης, η βελτίωση των διεθνών σχέσεων της χώρας μας.

Και επειδή αναφέρθηκε η διαπραγμάτευση για τη Διακυβερνητική, θέλω να διαβεβαιώσω, όπως είναι εξάλλου γνωστό και από τις συζητήσεις που έχουν γίνει εδώ στο Κοινοβούλιο, ότι η χώρα μας προωθεί σαν πρώτη προτεραιότητα στη διαπραγμάτευση αυτή τα δικαιώματα του ευρωπαίου πολίτη, γιατί πιστεύουμε ότι η διαπραγμάτευση, αφορά κυρίως τον ευρωπαίο πολίτη. 'Εχουμε πάρει πρωτοβουλίες για τη διεύρυνση των ατομικών του δικαιωμάτων, για τη διεύρυνση των κοινωνικών του δικαιωμάτων, για την ύπαρξη ειδικού κεφαλαίου, το οποίο θα αντιμετωπίζει την απασχόληση. Αλλά επίσης και στα θεσμικά ζητήματα στόχος μας είναι η διατήρηση της θεσμικής ισορροπίας και της ισότητας των κρατών και όσον αφορά στα θέματα της κοινής εξωτερικής πολιτικής η διεύρυνση της αρμοδιότητας της 'Ενωσης στον τομέα αυτό.

Η διαπραγμάτευση, όπως γνωρίζετε, συνεχίζεται, αλλά πολλές από τις δικές μας πρωτοβουλίες, πολλές από τις θέσεις μας έχουν ήδη γίνει δεκτές. Παραμένουν κάποιοι μήνες μέχρι την ολοκλήρωση της διαπραγμάτευσης και θέλω να εκφράσω την αισιοδοξία ότι το αποτέλεσμα για τη χώρα μας θα είναι θετικό. 

Η θέσεις μας, λοιπόν, έχουν αρχίσει να βρίσκουν ανταπόκριση και υποστήριξη. Είναι χαρακτηριστική, εξάλλου, η δήλωση της 15ης Ιουλίου 1996 όσον αφορά τα ελληνοτουρκικά όπου ουσιαστικά υιοθετούνται από τις ευρωπαϊκές χώρες οι ελληνικές απόψεις, και η πρόσφατη δήλωση των δεκαπέντε ενόψει του Συμβουλίου σύνδεσης με την Τουρκία, όπου και εκεί υιοθετούνται ουσιαστικά οι ελληνικές απόψεις και υπάρχει και ένα πολύ δυναμικό, ισχυρό κείμενο για το Κυπριακό.

Σχετικά με το Αλβανικό, επειδή κάποιος το έθεσε, στόχος μας εκεί -και εκεί συνέτειναν και οι πρωτοβουλίες που έχουμε πάρει- είναι να προωθηθεί μία πολιτική, μία ειρηνική λύση στο πρόβλημα της Αλβανίας, ώστε να οδηγηθεί η χώρα το συντομότερο δυνατό στις εκλογές με ένα νέο εκλογικό σύστημα, το οποίο να είναι πιο δημοκρατικό, να μπορέσει να αναδειχθεί μία όσο το δυνατόν πιο αντιπροσωπευτική κυβέρνηση και με αυτή την έννοια έχουμε ενισχύσει όλες τις πρωτοβουλίες και του ΟΑΣΕ και του Βρανίτσκι και των άλλων Διεθνών Οργανισμών για την προώθηση αυτού του σχεδίου. Η παρουσία της ελληνικής ειρηνευτικής δύναμης εκεί έχει ακριβώς αυτό το στόχο, να προωθηθεί η ανθρωπιστική βοήθεια, ώστε να ενισχυθεί η γενικότερη προσπάθεια για την επιστροφή στην ομαλότητα.

Πρωταρχική μας, όμως, προσπάθεια, μέσα από τις πρωτοβουλίες που έχουμε πάρει είναι να ενισχύσουμε και να προστατεύσουμε την ελληνική μειονότητα. Νομίζω, ότι με τις κινήσεις μας πετύχαμε και η χώρα μας να παίζει έναν διεθνή ρόλο στην υπόθεση της Αλβανίας και η ελληνική μειονότητα στο μέτρο του δυνατού να προστατευθεί και να κατοχυρωθούν τα δικαιώματά της.

Προσπαθούμε, λοιπόν, να εκσυγχρονίσουμε τον πολιτικό μας λόγο, να γίνουμε πιο ευέλικτοι στους χειρισμούς μας. Η εθνική στρατηγική δεν υλοποιείται με ασκήσεις επί χάρτου, αλλά με προσεκτικά βήματα και μεθοδικότητα. Η διπλωματία ασκείται με ένα πλέγμα χειρισμών που κρίνεται από το συνολικό αποτέλεσμα. Δεν μπορείς να απομονώσεις το μέρος από το όλο. Δεν είναι δυνατόν, κάθε φορά, οιαδήποτε κίνηση τακτική ή μη, οιαδήποτε ενέργεια να διαχωρίζεται από το πλαίσιο που είναι ενταγμένη και να ελέγχεται ως υποχωρητική ή να εκτιμάται με συναισθηματικά κριτήρια.

Αυτή η καχυποψία ενέχει μια δαιμονολογική προσέγγιση, είναι πλεγματικά ηττοπαθής, δεν βοηθάει την εθνική υπόθεση, εκτός εάν γίνεται κακοπροαίρετα ή από αντιπολιτευτική και μόνο σκοπιμότητα, οπότε παρέλκει κάθε γνήσια προσπάθεια ανταλλαγής επιχειρημάτων και θέσεων. 

Γνωρίζουμε, πολύ καλά, τα εθνικά μας δίκαια και τα προβάλλουμε σθεναρά. Δεν έχουμε να φοβηθούμε τίποτα συνομιλώντας με οιονδήποτε φίλο ή αντίπαλο. 'Εχουμε εμπιστοσύνη στις δυνάμεις μας, στις ικανότητές μας και στη διαύγεια των επιχειρημάτων μας. Πρέπει να διακρίνουμε, όμως, ανάμεσα στις έννοιες. 'Αλλο είναι η απλή συζήτηση κοινωνικού χαρακτήρα στο πλαίσιο μιας διεθνούς συνάντησης, άλλο η διερεύνηση προθέσεων, άλλο η συνομιλία ή ανταλλαγή απόψεων, άλλο ο διάλογος και άλλο η διαπραγμάτευση.

'Εχουμε φθάσει στο σημείο και την απλή διπλωματική χειραψία να την εκλαμβάνουμε ως διολίσθηση από πάγιες αρχές και θέσεις, ως έναρξη ουσιαστικού διαλόγου, ακόμη και ως εκχώρηση κυριαρχικών δικαιωμάτων! Δεν είναι σοβαρά πράγματα αυτά.

Επιτρέψτε μου, λοιπόν, να επαναλάβω από την πλευρά της Κυβέρνησης ποια είναι η πολιτική που ακολουθούμε στα θέματα που έχουν τεθεί με την επερώτηση. Οι σχέσεις της χώρας μας με την Τουρκία χαρακτηρίζονται από το 1974 από ένταση, οξύτητα, κρίσεις, εξαιτίας των μονομερών διεκδικήσεων που έχει εγείρει η 'Αγκυρα, παράλληλα με την εισβολή στην Κύπρο, σε βάρος του καθεστώτος που ισχύει στο Αιγαίο. Από τον Ιανουάριο του 1996, οι σχέσεις μας πέρασαν σε ένα νέο επίπεδο αντιπαράθεσης με τη διατύπωση και εδαφικών απαιτήσεων. Στο ζήτημα αυτό εμείς είμαστε απόλυτα σαφείς. Δεν νοείται οποιαδήποτε διαπραγμάτευση σε θέματα κυριαρχίας και κυριαρχικών δικαιωμάτων. Η ομαλοποίηση των σχέσεων μεταξύ Ελλάδας και Τουρκίας εξαρτάται από τρεις προϋποθέσεις. Συγκεκριμένα:

Πρώτον, την επίλυση του Κυπριακού με την εξασφάλιση δίκαιης, βιώσιμης και λειτουργικής λύσης.

Δεύτερον, τον τερματισμό της τουρκικής επιθετικότητας στο χώρο του Αιγαίου και

Τρίτον, την πρόοδο σε ό,τι αφορά τα ατομικά δικαιώματα και τις δημοκρατικές ελευθερίες στη γειτονική χώρα. Η χώρα μας επιθυμεί να έχει σχέσεις καλής γειτονίας με την Τουρκία. Επιδιώκει κατά συνέπεια την εξομάλυνση και βελτίωση των ελληνοτουρκικών σχέσεων πάνω σε βάσεις ισοτιμίας και αμοιβαίου σεβασμού.

Με το σκεπτικό αυτό η Ελλάδα προχώρησε με καλή θέληση τον Μάρτιο του 1995 στην υπογραφή της Συνθήκης της Τελωνειακής 'Ενωσης Ευρωπαϊκής 'Ενωσης- Τουρκίας εξασφαλίζοντας, όμως, συγχρόνως, την πολιτική δέσμευση για έναρξη των ενταξιακών διαπραγματεύσεων με την Κύπρο, έξι μήνες μετά το τέλος της Διακυβερνητικής Διάσκεψης, δέσμευση την οποία ουδείς αμφισβητεί, δέσμευση η οποία πρόκειται σύντομα να υλοποιηθεί.

Η Τουρκία, όμως, δεν επέδειξε την αντίστοιχη καλή πίστη

Σελίδα 6425 

και δεν έχει δείξει διάθεση ανταπόκρισης στις τρεις προϋποθέσεις που έχουν αναφερθεί.

Η Ελλάδα απορρίπτει χωρίς περιστροφές την τακτική της Τουρκίας για συνολική πολιτική διαπραγμάτευση των θεμάτων που εγείρει η 'Αγκυρα και όχι πάνω στη βάση των αρχών του Διεθνούς Δικαίου και των Συνθηκών, αλλά πάνω στη βάση μιας κατά την αντίληψή της δύναμης υπεροχής, που εκδηλώνεται μέσω της απειλής πολέμου και στρατιωτικών πιέσεων στο Αιγαίο.

Διάλογος με αυτούς τους όρους δεν μπορεί να γίνει αποδεκτός από την Ελλάδα. Δεν έχουμε καμία αναστολή να διατυπώσουμε αυτές τις σαφείς απόψεις μας και σε κάθε ευκαιρία το κάνουμε προς εταίρους και συμμάχους.

Οπως αναφέρεται και στο κυβερνητικό πρόγραμμα του ΠΑ.ΣΟ.Κ. που αποδέχθηκε ο ελληνικός λαός και έχει αναλύσει επανειλημμένα ο Πρωθυπουργός, σε ό,τι αφορά τη βελτίωση των ελληνοτουρκικών θέσεων, η χώρα μας έχει διατυπώσει μία πρόταση ολοκληρωμένης προσέγγισης, είναι η ρεαλιστική πρόταση, της βήμα προς βήμα προόδου που αποβλέπει στη σταδιακή αντιμετώπιση των θεμάτων και την καλλιέργεια κλίματος εμπιστοσύνης στις σχέσεις των δύο χωρών.

Πρώτο βήμα προς την κατεύθυνση αυτή θα είναι η εκ μέρους της Τουρκίας αποδοχή τριών προϋποθέσεων που αντικατοπτρίζουν βασικές και γενικά αποδεκτές αρχές Διεθνούς Δικαίου. Δηλαδή, τη δήλωση χωρίς όρους ή προϋποθέσεις ότι αποκλείει την απειλή πολέμου ή τη χρήση βίας στις σχέσεις των δύο χωρών. 

Δεύτερον, την αποδοχή του θεσμικού πλαισίου που διέπει τις σχέσεις των δύο χωρών και διαμορφώνει την ισχύουσα νομική κατάσταση στο Αιγαίο, δηλαδή τις υπάρχουσες διεθνείς συνθήκες και τις αρχές του Διεθνούς Δικαίου. Την αποδοχή, στη συνέχεια, ότι οποιοδήποτε θέμα μπορούσε να εγερθεί σε ό,τι αφορά την εφαρμογή ή ερμηνεία των διεθνών συνθηκών, θα επιδιώξει να το επιλύσει μέσα από τις νομικές διαδικασίες που προβλέπει το διεθνές δίκαιο και συγκεκριμένα το Διεθνές Δικαστήριο της Χάγης.

Πέραν των άλλων, το πρώτο αυτό βήμα, όπως άλλωστε και η αποδοχή της προσφυγής στη Χάγη σε ό,τι αφορά τις αξιώσεις για τα 'Ιμια, θα επέτρεπε στην Ελλάδα να εγκρίνει το χρηματοδοτικό Κανονισμό στο πλαίσιο της συμφωνίας τελωνειακής ένωσης Τουρκίας- Ευρωπαϊκής 'Ενωσης.

Το επόμενο βήμα θα ήταν η σύνταξη συνυποσχετικού μεταξύ των δύο χωρών για την παραπομπή του ζητήματος της οριοθέτησης της υφαλοκρηπίδος στο διεθνές δικαστήριο της Χάγης. Παράλληλα, οι δύο χώρες μπορούν να εγκαινιάσουν επαφές σε υπηρεσιακό επίπεδο, αλλά και σε κυβερνητικό επίπεδο, για τη συστηματική ανταλλαγή απόψεων, για την ανάπτυξη συνεργασίας σε τομείς αμοιβαίου συμφέροντος, όπως τουρισμού, εμπορίου, καταπολέμησης εγκληματικότητας, λαθρομετανάστευσης, περιβάλλοντος κ.λπ. Η προοπτική που θα δημιουργηθεί θα καθορίσει την διαγραφή των επόμενων βημάτων.

Ως προς την ευρωπαϊκή προσέγγιση της Τουρκίας, η Ελλάδα δεν αντιμετωπίζει το θέμα με δογματικό τρόπο, αλλά το συνδέει με πολιτικούς όρους που σχετίζονται με τη στάση της Τουρκίας στην Κύπρο και στο Αιγαίο, αλλά και στην προστασία των ανθρωπίνων δικαιωμάτων και όχι με άλλους όρους, όπως φυλετικούς, θρησκευτικούς ή πολιτισμικούς. Η χώρα μας, χωρίς να παραχωρεί τίποτα, χωρίς να διαπραγματεύεται κυριαρχικά της δικαιώματα, αντίθετα έτοιμη να τα προασπίσει, επιδιώκει ταυτόχρονα την αποκλιμάκωση της έντασης και τη βελτίωση του κλίματος μεταξύ Ελλάδας και Τουρκίας. Ετσι, έχουμε συζητήσει και στο πλαίσιο του ΝΑΤΟ την προοπτική κάποιων μέτρων αποκλιμάκωσης της έντασης, στη βάση του μνημονίου Παπούλια - Γιλμάζ του 1988 για την αποφυγή ασκήσεων για ένα μικρό χρονικό διάστημα τους θερινούς μήνες. Αλλά και στο πλαίσιο της Ευρωπαϊκής 'Ενωσης με την αποδοχή της πρωτοβουλίας για τη σύσταση επιτροπής εμπειρογνωμόνων, η χώρα μας επιδιώκει να προωθήσει τη βελτίωση του κλίματος μεταξύ των δύο χωρών, χωρίς η λειτουργία της επιτροπής να αποτελεί έναρξη πολιτικού διαλόγου ή οποιαδήποτε μορφή διαιτησίας. Πρόκειται για μια επιστημονική ανταλλαγή απόψεων πάνω σε διαδικαστικά ζητήματα, που αφορούν τις ελληνοτουρκικές θέσεις, γραπτή στην πρώτη φάση της και, αν η γραπτή αυτή διαδικασία ευδοκιμήσει, θα υπάρξει και συνάντηση. Το πόρισμα αυτής της διαδικασίας, εν πάση περιπτώσει, δεν θα έχει δεσμευτικό χαρακτήρα. Ενδέχεται η προσπάθεια να αποδώσει χρήσιμα αποτελέσματα. Εάν όχι, θα δώσει την ευκαιρία, πιστεύουμε, να καταδειχθεί η πραγματική φυσιογνωμία της πολιτικής της άλλης πλευράς και να αντικρουσθεί η προβαλλόμενη εικόνα, ότι είναι η χώρα μας που αποφεύγει να καταθέσει τα επιχειρήματά της με διαφάνεια.

Πρέπει επίσης να διευκρινίσω, ότι οι συναντήσεις της πολιτικής και της υπηρεσιακής ηγεσίας του Υπουργείου Εξωτερικών με Τούρκους αξιωματούχους, έχουν πραγματοποιηθεί στα πλαίσια όμως πολυμερούς συνεργασίας, στα πλαίσια π.χ. του Συμβουλίου Ευρώπης και όχι στο πλαίσιο επίσημων διμερών επαφών.

Οι συναντήσεις αυτές διεξάγονται μέσα σ' ένα καλό κλίμα, αλλά δεν πρέπει να θεωρούνται ότι συνιστούν πολιτικό διάλογο και ασφαλώς, σε καμιά περίπτωση, αναγνώριση από την πλευρά μας των θεμάτων που εγείρει η Τουρκία, ή θα επιθυμούσε η γειτονική χώρα να περιληφθούν σε έναν μελλοντικό διάλογο μεταξύ των δύο χωρών. Δεν πρέπει, επ'αυτού, να υπάρξει καμιά παρεξήγηση, καμιά παρερμηνεία.

'Οσον αφορά το Κυπριακό τώρα. Εδώ οφείλουμε να είμαστε ευνοϊκοί στην ανάπτυξη μιας κινητικότητας για την επίλυση του προβλήματος. Εμείς είμαστε αυτοί οι οποίοι επιθυμούμε να ανατραπεί το παράνομο και δυσμενές status quo από τα τετελεσμένα της τουρκικής εισβολής. Εμείς επιδιώκουμε λύσεις στο Κυπριακό και όχι οι Τούρκοι. Αντίθετα, όσον αφορά τις διεκδικήσεις στο Αιγαίο, είναι οι Τούρκοι που αμφισβητούν το status quo, ενώ εμείς επιθυμούμε τη διατήρησή του σύμφωνα με το Διεθνές Δίκαιο και τις Διεθνείς Συνθήκες. 'Αρα, η θέση μας στο Αιγαίο πρέπει να είναι αμυντική.

Για μας, το Κυπριακό είναι το πρώτο εθνικό θέμα που καθορίζει το σύνολο των επιλογών και ενεργειών μας. Η φυσική και εθνική επιβίωση του Ελληνισμού της Κύπρου, αποτελεί θέμα ύψιστης προτεραιότητας. Η λύση του Κυπριακού θα πρέπει να αναζητηθεί με ειρηνικά και διπλωματικά μέσα, πάνω στη βάση των ψηφισμάτων και αποφάσεων του ΟΗΕ. 

Το πρόβλημα της Κύπρου είναι διεθνές θέμα εισβολής και κατοχής τουρκικών στρατευμάτων. Τα τραγικά γεγονότα του περασμένου καλοκαιριού αποδεικνύουν ότι η τουρκική κατοχή αποτελεί παράγοντα ανωμαλίας και αποσταθεροποίησης. Δεν μπορεί να υπάρξει δίκαιη και βιώσιμη λύση στο Κυπριακό αν δεν αποχωρήσουν τα στρατεύματα κατοχής.

Η διαδικασία των καλών υπηρεσιών του Γενικού Γραμματέα του ΟΗΕ πρέπει να ενισχυθεί. Ο διάλογος μεταξύ των δύο πλευρών θα μπορούσε να επαναληφθεί, εφόσον εξευρεθεί το απαραίτητο κοινό έδαφος και η τουρκική πλευρά εγκαταλείψει τις διχοτομικές και ακραίες θέσεις. Φαίνεται ότι σύντομα ο Γενικός Γραμματέας του ΟΗΕ προσανατολίζεται να αναλάβει πρωτοβουλία να συγκαλέσει τις δύο πλευρές σε απ'ευθείας συνομιλίες. Ελπίζουμε, ότι εάν και εφόσον ξεκινήσει αυτός ο διάλογος, να αποδώσει θετικά αποτελέσματα.

Οι επερωτώντες υποστηρίζουν, ότι εγκαταλείπεται η διεθνής πτυχή του Κυπριακού και αποδυναμώνεται το δόγμα του ενιαίου αμυντικού χώρου. Δεν αντιλαμβάνομαι όμως από πού συνάγουν το συμπέρασμα αυτό.

Η Ελληνική Κυβέρνηση παντού υποστηρίζει, ότι το Κυπριακό πρόβλημα, είναι πρόβλημα εισβολής, κατοχής. Στον ΟΗΕ, στην Ευρωπαϊκή 'Ενωση, στις διμερείς μας σχέσεις προβάλλουμε αυτή την άποψη, άποψη που έχει γίνει αποδεκτή.

Στις 3 Μαρτίου 1997, απαντώντας σε επιστολή του Γενικού Γραμματέα του ΟΗΕ, ο Πρωθυπουργός προς αποφυγήν κάθε παρεξήγησης, τόνισε εμφαντικά: "Δεν μπορούμε να έχουμε λύση που θα είναι βιώσιμη, λειτουργική και δίκαιη, εκτός αν δούμε το πρόβλημα στις σωστές του διαστάσεις. Το να προσεγγίσουμε το Κυπριακό πρόβλημα απλά ως μια διακοινοτική διένεξη, υποτιμώντας τη διεθνή του πτυχή, δεν θα μας 

Σελίδα 6426 

οδηγήσει πουθενά".

Για την Ελληνική Κυβέρνηση, λοιπόν, δεν υφίσταται θέμα εγκατάλειψης της διεθνούς πτυχής. Και αυτό πρέπει να γίνει αντιληπτό απ'όλους ανεξαιρέτως. 'Οσο η τουρκική πλευρά συνεχίζει να αψηφά κάθε έννοια διεθνούς νομιμότητας και τάξης, η κυπριακή κυβέρνηση έχει υποχρέωση και καθήκον έναντι των πολιτών της να προβαίνει στην απαραίτητη αμυντική προπαρασκευή. Στην προσπάθειά της αυτή έχει τη συμπαράταξη και την πλήρη υποστήριξη της Ελλάδος.

Το κυπριακό πρόβλημα αποτελεί θέμα ολόκληρου του Ελληνισμού. Το ενιαίο αμυντικό δόγμα είναι η αμυντική συνεργασία Ελλάδος και Κύπρου. Αποτελεί την έμπρακτη εφαρμογή της συμπαράστασης του Ελληνισμού στον αγώνα της Κύπρου. Ενισχύεται έτσι η αποτρεπτική μας δύναμη, καθώς και η διαπραγματική θέση της Κύπρου, ώστε και λόγω της ενταξιακής προοπτικής να καταστούν οι στόχοι της Τουρκίας ανέφικτοι.

'Οπως έχουμε επανειλημμένα τονίσει, το Δόγμα του Ενιαίου Αμυντικού Χώρου είναι καθαρά αμυντικό και δεν στρέφεται εναντίον ουδενός. Θα συνεχίσει δε να υφίσταται, όσο χρόνο το επιβάλλουν οι συνθήκες και θα περιλαμβάνει και την Κύπρο, εκτός εάν επιτευχθεί λύση που θα διασφαλίσει και την ασφάλεια, την εδαφική ακεραιότητα, την κυριαρχία και την ανεξαρτησία της Κυπριακής Δημοκρατίας. 'Οσοι εκφράζουν αντιρρήσεις για το Δόγμα και την αμυντική προπαρασκευή της Κύπρου, δεν έχουν παρά να εργαστούν για την πλήρη αποστρατικοποίηση του νησιού, όπως την έχει προτείνει η Κυπριακή Κυβέρνηση, ή να πείσουν αποτελεσματικά την 'Αγκυρα για την εξεύρεση δίκαιης και βιώσιμης λύσης.

Η αποφυγή υπερπτήσεων στη διάρκεια της άσκησης "Τοξότης, όπως ζήτησε η Κυπριακή Κυβέρνηση, δεν αντίκειται στο Αμυντικό Δόγμα. Πρόκειται για μια μονομερή κίνηση της κυπριακής πλευράς, της Κυπριακής Κυβέρνησης, για να βελτιώσει το κλίμα, τη στιγμή που διεξάγονται συνομιλίες και συναντήσεις για την επανάληψη του απ'ευθείας διαλόγου. Εξάλλου, όπως γνωρίζετε, εξαιτίας αυτής της κίνησης η Τουρκία αποφάσισε να τερματίσει και η ίδια τις παράνομες βεβαίως, αλλά, οπωσδήποτε, υπερπτήσεις στον εναέριο χώρο της Κύπρου.

Στη διάρκεια των τελευταίων τριών ετών δόθηκε ιδιαίτερη έμφαση στην ευρωπαϊκή προοπτική της Κύπρου. Οι Κυβερνήσεις του ΠΑΣΟΚ είχαν προωθήσει την ευρωπαϊκή επιλογή για την Κύπρο ήδη από τη δεκαετία του 1980, πιστεύοντας, ότι η ένταξη της Κύπρου στην Ευρωπαϊκή 'Ενωση θα συμβάλει στην επιβίωση του κυπριακού Ελληνισμού, θα ενισχύσει την ανεξαρτησία και την υπόσταση της Κυπριακής Δημοκρατίας και θα βοηθήσει στην προσπάθεια για την εξεύρεση μιας δίκαιης και βιώσιμης λύσης στο Κυπριακό.

Η δέσμευση της ένταξης της Κύπρου στην Ευρωπαϊκή 'Ενωση και η έναρξη ενταξιακών διαπραγματεύσεων, όπως έχει αποφασιστεί, έξι μήνες μετά τη Διακυβερνητική, που πέτυχε η Κυβέρνηση το 1994 και 1995, αποτελούν την πιο θετική, την πιο σημαντική εξέλιξη για το Κυπριακό από το 1974, γιατί διανοίγει νέες προοπτικές και δυνατότητες για τη δίκαιη επίλυση του Κυπριακού προβλήματος, στο πλαίσιο μιας ανεξάρτητης Κύπρου, σε όφελος όλου του πληθυσμού της.

Η προοπτική αυτή έχει γίνει αποδεκτή από όλους και πιστεύουμε ότι θα λειτουργήσει ως καταλύτης για την εξεύρεση δίκαιης και βιώσιμης λύσης στο πολιτικό πρόβλημα. 'Εχουμε, εξάλλου, καταστήσει σαφές προς τους εταίρους μας στην Ευρωπαϊκή 'Ενωση και αλλού, ότι, η διεύρυνση της 'Ενωσης προς Ανατολάς προϋποθέτει την ένταξη της Κύπρου. Η Ελλάδα δεν πρόκειται να δώσει τη συναίνεσή της σε οποιαδήποτε διεύρυνση της Ευρωπαϊκής 'Ενωσης εάν συστατικό στοιχείο αυτής της διεργασίας δεν είναι η ένταξη της Κύπρου.

'Ως προς το Σκοπιανό, αντιπαρέρχομαι τα σοβαρά και τραγικά λάθη της Νέας Δημοκρατίας της περιόδου 1990-1993 και τη διγλωσσία που επεκράτησε τότε, με τα γνωστά αποτελέσματα και τα αδιέξοδα που επισώρευσε. Μετά την υπογραφή της Ενδιάμεσης Συμφωνίας της Νέας Υόρκης, η χώρα μας προχώρησε άμεσα στη σύναψη συμφωνιών και μνημονίων, προκειμένου να ομαλοποιηθούν οι καθημερινές σχέσεις των δύο χωρών. Επίσης, ρυθμίστηκαν περαιτέρω οι προξενικές σχέσεις -ειδικότερα το καθεστώς θεωρήσεων εισόδου των πολιτών των δύο χωρών- έχει αρχίσει η προετοιμασία για τη σύναψη συμφωνιών σε τομείς μεταφορών, οικονομικής και νομικής συνεργασίας κ.λπ.. Υπενθυμίζεται η αμοιβαία ίδρυση γραφείων συνδέσμων στην Αθήνα και στα Σκόπια, η οποία συνέβαλε αποφασιστικά στη διεξαγωγή των απαραίτητων επαφών μεταξύ των δύο χωρών.

Οι εξελίξεις αυτές συνδέονται και με την επενδυτική παρουσία της χώρας μας στην πρώην Γιουγκοσλαβική Δημοκρατία της Μακεδονίας, η οποία είναι από τις πλέον σημαντικές, τόσο σε επίπεδο Ευρωπαϊκής 'Ενωσης, όσο και γενικότερα. Δυστυχώς δεν παρατηρείται η ίδια πρόοδος στη διαδικασία, η οποία βρίσκεται σε εξέλιξη στη Νέα Υόρκη, υπό την αιγίδα του Σάϋρους Βάνς. Πράγματι, η σκοπιανή πλευρά δεν αποδείχθηκε συνεπής ως προς τη συμβατική της υποχρέωση από το άρθρο 5 της Ενδιάμεσης Συμφωνίας, που αναφέρει ρητά ότι τα μέρη συμφωνούν να συνεχισθούν οι διαπραγματεύσεις υπό την αιγίδα του Γενικού Γραμματέα του ΟΗΕ. Δηλαδή εδώ, για πρώτη φορά, τα Σκόπια αναγνωρίζουν συμβατικά ότι υπάρχει διαφορά και επιπλέον συμφωνούν να καταλήξουν σε συμφωνία επί της διαφωνίας αυτής. 'Αρα, οι ισχυρισμοί των Σκοπίων περί "συνταγματικού" ονόματος και περί αδιαπραγμάτευτου του ονόματος αυτού είναι σαφής και καταφανής παραβίαση των όσων, τα ίδια τα Σκόπια συμφώνησαν, στις 13 Σεπτεμβρίου του 1995 στη Νέα Υόρκη.

Οι Σκοπιανοί έχουν ακολουθήσει παρελκυστική τακτική στις συνομιλίες με προφανή στόχο, να μην υπάρξει πρόοδος. Βέβαια με την Ενδιάμεση Συμφωνία, τα Σκόπια υποχρεώθηκαν να εγκαταλείψουν τα σύμβολα στη σημαία τους, καθώς και τις άλλες επεκτατικές βλέψεις εναντίον της Ελλάδος. Εκκρεμεί το θέμα του ονόματος, για το οποίο θα πρέπει να βρεθεί, σύμφωνα με την Ενδιάμεση Συμφωνία, μία αμοιβαία αποδεκτή λύση.

Η Ελλάδα παραμένει πιστή στο γράμμα και στο νόημα της Ενδιάμεσης Συμφωνίας, προσέρχεται στη διαπραγμάτευση με σκοπό τη διαφύλαξη του ύψιστου εθνικού συμφέροντος και ελπίζει ότι τα Σκόπια θα τιμήσουν την υπογραφή τους και θα μπορέσουμε να οδηγηθούμε σε μία λύση του προβλήματος.

Οι θέσεις μας παραμένουν όπως έχουν διακηρυχθεί απο τον Πρωθυπουργό και η Ελλάδα, στις διαπραγματεύσεις αυτές, προσέρχεται με αυτές τις πάγιες θέσεις.

Κυρίες και κύριοι Βουλευτές, μπορούμε να χειριστούμε τα μεγάλα εθνικά θέματα και την εξωτερική πολιτική με ρεαλισμό, αλλά και φαντασία, υπευθυνότητα και αποφασιστικότητα. Μπορούμε να διασφαλίσουμε και για το μέλλον μία ισχυρή παρουσία της Ελλάδας στη διεθνή σκηνή. 

Κυρίες και κύριοι συνάδελφοι, επιθυμώ να επαναλάβω, ότι η Ελλάδα έχει ρόλο να παίξει στη νέα διεθνή τάξη στο μεταψυχροπολεμικό κόσμο. Ο ρόλος της είναι σημαντικός σ' αυτήν την περιοχή του πλανήτη μας. Τα Βαλκάνια και η Μέση Ανατολή, η Ανατολική Μεσόγειος, είναι δύο χώροι, όπου η Ελλάδα μπορεί να αναλάβει πρωτοβουλίες στον πολιτικό, στον οικονομικό και στον πολιτιστικό τομέα. Και αυτό κάνουμε, αυτό πράττουμε. 'Ηδη τη Δευτέρα θα βρισκόμαστε με τον Υπουργό Εξωτερικών στο Ισραήλ και στη συνέχεια, προγραμματίζουμε επίσκεψη στις Αραβικές χώρες και σε λίγες ημέρες θα πραγματοποιηθεί η Διαβαλκανική Διάσκεψη στη Θεσσαλονίκη.

Με έρισμα, λοιπόν, την Ευρωπαϊκή μας φυσιογνωμία, αναλαμβάνουμε πρωτοβουλίες στους άμεσα γειτονικούς μας χώρους. Το γεγονός ότι βρίσκεται στην Ευρώπη και ανήκει, εκ των πραγμάτων, στις είκοσι έως εικοσιπέντε ισχυρότερες χώρες στον κόσμο η Πατρίδα μας, μπορεί να παίξει σημαντικό ρόλο στην περιοχή ως παράγοντας ειρήνης, σταθερότητας, ανάπτυξης και συνεργασίας. Χρειάζεται, όμως, σοβαρότητα, κατάλληλη προετοιμασία, ψυχραιμία και μακροπρόθεσμος σχεδιασμός.

Προς αυτήν την κατεύθυνση κινούμεθα και πιστεύω ότι τα σημάδια μιας θετικής πορείας έχουν αρχίσει να διαφαίνονται.

Σελίδα 6427 

Τελειώνοντας, επιθυμώ να τονίσω ότι τα θέματα εξωτερικής πολιτικής, χρειάζονται να μένουν εκτός και να αντιμετωπίζονται έξω από κομματικές και άλλες σκοπιμότητες. Τα εθνικά θέματα, χρειάζονται τη μεγαλύτερη δυνατή συναίνεση και αποδοχή. Η Κυβέρνηση μέσα απο το διάλογο στη Βουλή και αλλού, επιδιώκει να ενημερώσει τόσο τα Κόμματα όσο και την κοινή γνώμη. Στο Υπουργείο Εξωτερικών, καθώς και εγώ προσωπικά, είμαστε έτοιμοι να σας ενημερώσουμε για τα θέματα της ελληνικής εξωτερικής πολιτικής, θέματα που μας ενδιαφέρουν και μας αφορούν όλους. Η Κυβέρνησή μας με την πολιτική της και με τους χειρισμούς της, διασφαλίζει τη διεθνή πορεία της Χώρας, την ασφάλεια και την ανάπτυξή της με τον καλύτερο δυνατό τρόπο.

Σας ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Λουκάς Αποστολίδης): Ο Πρόεδρος του Δημοκρατικού Κοινωνικού Κινήματος κ. Τσοβόλας, έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κυρίες και κύριοι συνάδελφοι, η Κυβέρνηση, όπως διαπιστώνετε όλοι και σήμερα, σκόπιμα με την παρουσία μόνο του Υφυπουργού Εξωτερικών, θέλει να υποβαθμίσει τη συζήτηση, συνεχίζοντας έτσι μία συνειδητή αντιδημοκρατική και επικίνδυνη επιλογή της, να αφήνει τα Κόμματα, τη Βουλή και τον ελληνικό λαό, να ενημερώνονται για τα συγκεκριμένα τεκταινόμενα στο παρασκήνιο, από δηλώσεις αξιωματούχων ξένων χωρών, μηδέ εξαιρουμένης και της Τουρκίας.

Ο Υπουργός Εξωτερικών ο κ. Πάγκαλος φυγομάχησε σήμερα για πολλοστή φορά. Νομίζω ότι μ' αυτόν τον τρόπο και ο κύριος Πρωθυπουργός και ο κ. Πάγκαλος θα ελαχιστοποιήσουν τις μεγάλες ενοχές τους με τους χειρισμούς που κάνουν κρυφά, ερήμην του ελληνικού λαού και των Κομμάτων σ' όλα τα εθνικά θέματα, Αιγαίο, δηλαδή Ελληνοτουρκικές σχέσεις, Κύπρο και Σκόπια.

'Εστειλαν μόνο τον Υφυπουργό Εξωτερικών -δεν αποτελεί κανένα υπαινιγμό προς το πρόσωπο- ο οποίος προσπάθησε να θολώσει ακόμα περισσότερο τα πράγματα, κάνοντας μία διάλεξη, χωρίς να αναφέρεται κατά τρόπο συγκεκριμένο σ' αυτά που γίνονται και σε σχέση με το Αιγαίο, αλλά και σε σχέση με τα Σκόπια και την Κύπρο, με αποτέλεσμα, Κόμματα, Βουλή, Βουλευτές να προσπαθούν να αποκρυπτογραφήσουν ό,τι, παραδείγματος χάρη, είπε ο Ολλανδός Προεδρεύων του Υπουργείου Εξωτερικών της Ευρώπης Βαν Μίρλο.

Και θα σας διαβάσω τι είπε για να βγάλετε τα συμπεράσματά σας, κατά πόσο αυτά που διαβίβασαν μέσω του κυρίου Υφυπουργού στη Βουλή πριν από λίγο, έχουν καμιά σχέση με την οδυνηρή πραγματικότητα, σε σχέση με τις Ελληνοτουρκικές σχέσεις και το διάλογο.

Ο κ. Βαν Μίρλο βγήκε στην τηλεόραση, έχοντας από τη μια μεριά τον Αναπληρωτή Υπουργό Εξωτερικών Γεώργιο Παπανδρέου και από την άλλη μεριά τον Υφυπουργό Εξωτερικών της Τουρκίας και είπε ότι υπήρξε μία άρση του αδιεξόδου στη διένεξη Ελλάδας-Τουρκίας, σχετικά με μία ομάδα βραχονησίδων στο Αιγαίο. Και προσπαθεί ο Υφυπουργός Εξωτερικών -γι' αυτό δεν τόλμησε ο κ. Πάγκαλος να έρθει εδώ, γι'αυτό δεν τόλμησε, και ο Αναπληρωτής Υπουργός Εξωτερικών ο κ. Παπανδρέου να έρθει εδώ- να μας πει ότι για διαδικαστικά θέματα γίνεται η συζήτηση και όχι επί της ουσίας. Ενώ από τις δηλώσεις του Ολλανδού Προεδρεύοντος προκύπτει ότι εδώ και καιρό και πριν από την επιτροπή εμπειρογνωμόνων ή "σοφών", η Κυβέρνηση συζητάει με τους Τούρκους για κυριαρχικά δικαιώματα, για ιδιοκτησιακά δικαιώματα σε βραχονησίδες.

Θέλω να ρωτήσω τον Υπουργό Εξωτερικών τον κύριο Πάγκαλο, πριν από ένα χρόνο περίπου, όταν πήγε στη Ρουμανία με την ιδιότητα του Υπουργού Εξωτερικών, συναντήθηκε, ναι ή όχι, με τον ομόλογό του Τούρκο Υπουργό Εξωτερικών; Του παρέδωσε ναι ή όχι, ο ομόλογός του Τούρκος Υπουργός Εξωτερικών ολόκληρο κατάλογο με την τριπλή διάκριση, βραχονησίδες, νησίδες και νησιά, που περιείχε όλες αυτές τις βραχονησίδες, νησίδες και νησιά, με τη δέσμευση να συναντηθούν, όπως θυμόμαστε όλοι και πάλι στις 3 Ιουνίου του 1996 πέρυσι, χωρίς να μας πουν τίποτα για το τι θα έλεγαν σ' εκείνη τη σύσκεψη;

Περιμένω απάντηση. Είχαν συμφωνήσει στη δεύτερη αυτή σύσκεψη να πει ο κ. Πάγκαλος εκ μέρους της Ελλάδας ποια αποδέχεται από τις βραχονησίδες, νησίδες ή νησιά ότι ανήκουν στην Τουρκία; Μία συνάντηση που δεν πραγματοποιήθηκε, όπως ενθυμείσθε όλοι, γιατί λίγες μέρες πριν, η Τουρκία προέβη σε προκλητικές, εναντίον της Ελλάδος, πράξεις στο Αιγαίο και στην Κύπρο και ματαιώθηκε.

Ο κύριος Υφυπουργός, δίκην διάλεξης, λες και μιλάει σε μαθητές, υποστηρίζει ότι δήθεν, αυτές οι κουβέντες που είπε ο Ολλανδός είναι κουβέντες διαδικαστικές.

Ερωτώ, κύριε Υφυπουργέ, και διαβιβάστε στον κύριο Πρωθυπουργό σας και στον Υπουργό Εξωτερικών, αν αυτά δεν ήταν σωστά, αν δεν ανταποκρίνονταν στην πραγματικότητα, γιατί συνεχίζετε την κουβέντα με τον κ. Βαν Μίρλο, που ήταν προεδρεύων; Γιατί δεν τον υποχρεώσατε να τα διαψεύσει; Και γιατί αντιθέτως, παρότι δεν τον διαψεύσατε καθόλου, δέχεστε μετά και κάνετε κουβέντα και με τη διαμεσολάβηση τη δική του ως προεδρεύοντος;

'Εχετε συγκροτήσει ήδη επιτροπή εμπειρογνωμώνων και θέλετε να πιστέψουμε εμείς, να πιστέψει ο ελληνικός λαός, να πιστέψει η Βουλή, αυτά που μας λέτε εσείς και ο Υπουργός Εξωτερικών, διαψεύδοντας μια πραγματικότητα, ότι ξεκινήσατε προ καιρού -και όχι μόνο μέσω των πραγματογνωμώνων- ουσιαστικό πολιτικό διάλογο, μέσα από τον οποίο, κατά τρόπο απαράδεκτο, που αγγίζει τα όρια του κακουργηματικού ποινικού αδικήματος, μετατρέπετε τις απαράδεκτες τουρκικές διεκδικήσεις που είναι αντίθετες προς το διεθνές δίκαιο και τις διεθνείς συμβάσεις, σε ελληνοτουρκικές διαφορές;

'Ερχεστε κατόπιν -όπως είπατε και σεις σήμερα και όπως τόνισε ο κ. Πρωθυπουργός στην Κοινοβουλευτική Ομάδα- και λέτε ότι θα προχωρήσετε στη συνέχεια στη διαδικασία της προσφυγής στο Δικαστήριο της Χάγης, για να φτιάξετε συνυποσχετικό, όχι μόνο για την οριοθέτηση της υφαλοκρυπίδας με βάση το διεθνές δίκαιο της θάλασσας, αλλά και για το ιδιοκτησιακό καθεστώς στα 'Ιμια και για άλλες τουρκικές διεκδικήσεις.

Μια μέρα, απαντώντας σε επίκαιρη ερώτηση του πρώην Προέδρου της Νέας Δημοκρατίας, ο κύριος Πρωθυπουργός, ξεκινώντας από τα έξι μίλια -παραιτούμενος ουσιαστικά από το αναφαίρετο κυριαρχικό δικαίωμα της Ελλάδας με βάση το διεθνές δίκαιο της θάλασσας- μίλησε για επέκταση στα δώδεκα μίλια.

Σας προειδοποιούμε από τώρα ότι αναλαμβάνετε μεγάλες ευθύνες και εσείς και η ηγεσία της Νέας Δημοκρατίας και όχι μόνο. Η ηγεσία της Νέας Δημοκρατίας είναι απούσα. Συμβαίνουν τόσα πράγματα, σε σχέση με τα εθνικά θέματα και έχει πιεί το νερό της σιωπής.

Σας προειδοποιούμε ότι έχουμε καταλάβει τι έχετε σκοπό να κάνετε, κάτω από την καθοδήγηση των Ηνωμένων Πολιτειών της Αμερικής και της Γερμανίας. Πάτε μέσα από το συνυποσχετικό, την προδικασία δηλαδή του Διεθνούς Δικαστηρίου της Χάγης, να κάνετε συμφωνία και πάλι ερήμην του ελληνικού λαού, ερήμην της Βουλής και των Κομμάτων, την οποία απλά θα έρθει να επικυρώσει -όχι να δικάσει, να επικυρώσει- το Διεθνές Δικαστήριο της Χάγης, γιατί θέλετε να αποφύγετε να φέρετε αυτή τη συμφωνία στην Ελληνική Βουλή. Αυτό συμβαίνει, γιατί ξέρετε ότι θα σας διώξει ο ελληνικός λαός με τίτλους που, κάθε άλλο, παρά θα περιποιούν τιμή στην Κυβέρνησή σας και σε εκείνους που είναι άμεσοι ή έμμεσοι συνεργοί σας.

Με αυτόν τον τρόπο, μέσα από τη διαδικασία της διολίσθησης, όπως έγινε και με το Σκοπιανό, πάτε σε μια μεθόδευση, που κάθε άλλο παρά υπηρετεί τα εθνικά κυριαρχικά δικαιώματα της Ελλάδας.

Υπηρετεί τα γεωπολιτικά σχέδια των Ηνωμένων Πολιτειών της Αμερικής καθώς και της Γερμανίας στην περιοχή του Αιγαίου για να φανεί ότι βγήκε απόφαση του Δικαστηρίου της Χάγης, που είναι υποχρεωτική για τις δύο χώρες και να πείτε

Σελίδα 6428 

"άρα, δε φταίμε εμείς". Μέθοδο άλλωστε που ακολουθείτε -και ας το κρύβετε από τον ελληνικό λαό- και σε σχέση με την ονομασία του κράτους των Σκοπίων.

Τα έχετε συμφωνήσει στο παρασκήνιο όλα. Γι'αυτόν ακριβώς το λόγο είπε ο κ. Πάγκαλος εδώ στη Βουλή πριν από δύο μήνες -υπάρχουν τα Πρακτικά της Βουλής- ότι θα υπάρξει αδιέξοδο και τότε θα έρθει το θέμα στο Συμβούλιο Ασφαλείας του Οργανισμού Ηνωμένων Εθνών. Αυτή τη μεθόδευση κάνετε και σας καταγγέλλουμε στον ελληνικό λαό. Γιατί αντί να εξαντλήσετε τις όποιες δυνατότητές σας να πείσετε τους διεθνείς οργανισμούς και τους δήθεν συμμάχους για το δίκαιο της Ελλάδας, εσείς κάνετε το αντίθετο. Χρησιμοποιείτε τις δυνατότητές σας μέσα από μεθοδεύσεις απαράδεκτες, που πολλές φορές υποτιμούν και τη νοημοσύνη του ελληνικού λαού, να πείσετε τον Ελληνισμό και τον ελληνικό λαό ότι αυτά αποτελούν ρεαλισμό και ότι δεν μπορείτε να κάνετε τίποτε άλλο. Γι'αυτό είπα -και διαψεύστε με αν δεν είναι έτσι- ότι αγγίζουν πλέον οι πράξεις σας τα όρια ποινικής συμπεριφοράς μέσα από τη μυστική σας διπλωματία.

Είναι ή δεν είναι έτσι, ότι προσκλήθηκαν οι δημοσιογράφοι -γράφτηκε άλλωστε και στον Τύπο και το έχω διασταυρώσει πολλαπλώς- πριν από λίγες μέρες και πήγαν την προηγούμενη εβδομάδα για να τους δώσει ο κ.Γκλιγκόρωφ συνέντευξη -όπως και τους έδωσε- για να τους πει ότι δε γίνεται καμία αλλαγή στη νομοθεσία -και σεις το θέλατε να το περάσετε στον ελληνικό λαό- με πρόσκληση μάλιστα που έγραφε "Δημοκρατία της Μακεδονίας"; Και σας ερωτώ εδώ και έχετε υποχρέωση να απαντήσετε, γιατί δεν είναι τσιφλίκι σας η Ελλάδα ούτε το ελληνικό έθνος: Ποιος διευκόλυνε τους δημοσιογράφους; Από ποιούς έπαιρναν τις πληροφορίες και καθοδηγούνταν οι δημοσιογράφοι για να πάνε να πάρουν τη συνέντευξη στα Σκόπια από τον κ. Γκλιγκόρωφ; Είναι αλήθεια ναι ή όχι, ότι το Υπουργείο Τύπου της Ελλάδας, η Κυβέρνηση ήταν εκείνη η οποία ήθελε, παρότρυνε και διευκόλυνε τους δημοσιογράφους να πάνε στα Σκόπια για να πει αυτά που ήθελε, για να περάσει στο λαό τη μυστική της διπλωτία; Γιατί το έχετε κλείσει το θέμα και απλά δεν τολμάτε, γιατί είσθε ένοχοι -και όχι μόνο εσείς- να το πείτε ευθέως στον ελληνικό λαό.

Αυτή είναι ρεαλιστική πολιτική ή αυτή είναι πολιτική υποτέλειας, εξάρτησης επικίνδυνης για την Ελλάδα; Είσθε επικίνδυνοι, κύριοι, και σεις και η ηγεσία της Νέας Δημοκρατίας και όχι μόνο.

Διαψεύστε μου αυτά που είπα πριν. Εσείς είπατε, κύριε Υφυπουργέ, πριν από λίγο ότι οι Σκοπιανοί παραβίασαν και την ενδιάμεση συμφωνία, που εμείς και εγώ προσωπικά, την είχαμε καταγγείλει τότε και ήμουν στο ΠΑ.ΣΟ.Κ. τότε. Εσείς ο ίδιος είπατε από το Βήμα της Βουλής πριν από είκοσι λεπτά, ότι οι Σκοπιανοί παραβίασαν τον πέμπτο όρο. Δεν παραβίασαν, όμως, μόνο, ας πούμε, τον πέμπτο όρο. Εδώ πήγε ο Υπουργός Εξωτερικών και τους έδωσε συγχωροχάρτι και εκμεταλλευόμενος αυτό ο Υπουργός Οικονομικών -εάν δεν είναι αυτή μυστική, ύποπτη διπλωματία για την Ελλάδα! -αξιοποίησε τα γεγονότα στην Αλβανία και εμφανίστηκε προς τον ελληνικό λαό ότι δήθεν πήγε για να προλάβει επεκτάσεις των επεισοδίων στις άλλες χώρες, ενώ πήγε στην πραγματικότητα για να προχωρήσουν τα πράγματα, παρότι είχαν παραβιάσει και παραβιάζουν τον πέμπτο όρο. Στη συνέχεια ακολούθησε, αμέσως την ίδια περίοδο, η επίσκεψη του Προέδρου του Συνασπισμού και βέβαια, η διπλωματία μέσω των καλλιτεχνών. 'Αλλη φάμπρικα αυτή.

Στόχος, η εξαπάτηση του Ελληνισμού και του ελληνικού λαού, λες και θύμα είναι η Ελλάδα, λες και η Ελλάδα διεκδίκησε ποτέ κάτι σε βάρος της Τουρκίας, σε βάρος των Σκοπιανών, σε βάρος των Τουρκοκυπρίων. Και προσπαθούν μέσα από συναυλίες με παράλληλη ομοβροντία επίσκεψης κ. Πάγκαλου, κ. Κωνσταντόπουλου και όχι μόνο, Βουλευτών του ΠΑ.ΣΟ.Κ. και άλλων Κομμάτων, να πείσουν τον ελληνικό λαό και τον ελληνισμό ότι πρέπει να αποδεχθούμε αυτά, λες και προκάλεσε ο Ελληνισμός ή η Ελλάδα στην Κύπρο, στα Σκόπια και στην Τουρκία, στο Αιγαίο ή διεκδίκησε ποτέ κάτι αντίθετο προς τις διεθνείς συμβάσεις και το διεθνές δίκαιο.

Τα ίδια, κύριε Υφυπουργέ, ακούσαμε το '55-'57 περί ρεαλισμού δήθεν. 'Εγινε η συμφωνία της Ζυρίχης και του Λονδίνου,που ήταν ο προθάλαμος, το βήμα για να γίνει στη συνέχεια ο Αττίλας. Τα ίδια μας έλεγαν και τότε. Δε λύθηκε, όμως, το Κυπριακό. Αντίθετα, δόθηκαν όπλα, δυνατότητες, προσχήματα επέμβασης των Τούρκων αξιοποιώντας βέβαια και τις ανεγκέφαλες ενέργειες των χουντικών στην Κύπρο.

Κατά συνέπεια, η απάντησή μας είναι ξεκάθαρη. Παίζει το παιχνίδι η Κυβέρνηση με τη συνενοχή της ηγεσίας της Αξιωματικής Αντιπολίτευσης και άλλων Κομμάτων, μυστικής διπλωματίας με πρόσχημα το ρεαλισμό και τη μη απομόνωση. Και είναι παιχνίδι επικίνδυνο για την ίδια την Ελλάδα. Με άλλα λόγια, άλλαξε εθνική στρατηγική η Κυβέρνηση, παρά την αντίθετη εντολή που της έδωσε ο ελληνικός λαός και παρά την αντίθετη εντολή που της έδωσε η Βουλή όταν ήλθε και είπε άλλο στις προγραμματικές του δηλώσεις ο κύριος Πρωθυπουργός προκειμένου να πάρει τη ψήφο, την εμπιστοσύνη στη Βουλή.

Και έχω εδώ τις προγραμματικές δηλώσεις που τα λέει τελείως διαφορετικά. Και αν δεν είναι έτσι, πέστε μου γιατί δεν είναι έτσι. Σας διαβάζω τα Πρακτικά της Βουλής. Είπε ο κύριος Πρωθυπουργός προς τη Βουλή: Η σημερινή τουρκική πολιτική δεν είναι επικίνδυνη μόνο για την Ελλάδα αλλά για όλη την ασφάλεια και την ισορροπία της Ανατολικής Μεσογείου. Και αυτό αρχίζει να γίνεται κατανοητό στις περισσότερες χώρες.

Και παρακάτω τονίζει ο κύριος Πρωθυπουργός προς τη Βουλή: Διάλογος Ελληνοτουρκικός για θέματα κυριαρχίας και των κυριαρχικών μας δικαιωμάτων δεν είναι νοητός!

Σας ερωτώ, κύριε Υφυπουργέ των Εξωτερικών: Η Τουρκία σε αυτούς τους επτά μήνες έπαψε να είναι επικίνδυνη για την Ελλάδα; Υποχώρησε σε ένα σημείο; Και πέστε μας ποιο είναι αυτό το σημείο σε σχέση με την Ελλάδα παρ' ότι η Ελλάδα συνεχώς παραιτείται από τα veto στην Ενωμένη Ευρώπη για να διευκολύνει την Τελωνειακή 'Ενωση. Παραιτήθηκε πάλι με το σκεπτικό της μη απομόνωσης, από το veto για τη χρηματοδότηση. Η απάντηση της Τουρκίας ήταν περισσότερο προκλητική γιατί είναι ανιστόρητοι εκείνοι που λένε αυτά που είπε ο σημερινός Υφυπουργός και η Κυβέρνησή του, ότι η Τουρκία δήθεν τώρα άλλαξε στάση, όταν πριν λίγες μέρες και μετά την απόφαση για τη λειτουργία των εμπειρογνωμόνων έκανε προκλητικές δηλώσεις η Τουρκία.

Κατά συνέπεια, σε τι άλλαξε η Τουρκία; Απλά, με αυτήν την πολιτική σας στάση αυξάνετε την τουρκική βουλιμία και δίνετε την εντύπωση και στους προστάτες της ότι η Ελλάδα με αυτήν την Κυβέρνηση και με αυτήν την πολιτική ηγεσία είναι διατεθειμένη στο όνομα δήθεν ρεαλισμού και μη απομόνωσης τα πάντα να δώσει. Και ασφαλώς αυτή είναι η πολιτική που υπάρχει κίνδυνος αν συνεχιστεί, να δημιουργήσει τεράστια προβλήματα στην Ελλάδα σε βάρος των εθνικών, κυριαρχικών δικαιωμάτων.

Και κλείνοντας για το Κυπριακό δύο λόγια μόνο. Αναφέρθηκαν οι προηγούμενοι ομιλητές λέγοντας "απαράδεκτο να οργανώνεται από την Αμερική και να το ανέχεται -δεν ξέρω να μου απαντήσετε, αν όχι ενδεχομένως να επιχορηγείται και από την Ελληνική Κυβέρνηση- να γίνονται εκδηλώσεις εκεί που προγραμματίστηκαν για τη Δευτέρα".

Και ασκείτε όπως και στα Σκόπια έτσι και εκεί πολιτική μέσα από κάποιους που προφανώς άλλες σκοπιμότητες προσωπικής στρατηγικής θέλουν να ικανοποιήσουν, όταν εσείς από την άλλη μεριά σταματήσατε στην ουσία την άσκηση "TΟΞΟΤΗΣ". Λέτε ότι αποφάσισε μονόπλευρα η κυπριακή κυβέρνηση.

Και σας ρωτώ, γιατί δε λέτε την αλήθεια στη Βουλή και στον ελληνικό λαό; Μόνη της το αποφάσισε η κυπριακή κυβέρνηση ή μήπως αφού πρώτα ήρθε ο Υπουργός Εξωτερικών εδώ, έγιναν οι συνεννοήσεις με την Ελληνική Κυβέρνηση και μετά πήγε και είπε ότι μονομερώς το κάνουν; Αυτή είναι η θέση σας; Δηλαδή η Κύπρος είναι μόνη της; Η Ελλάδα δεν έχει καμία σχέση; Αρνείται ακόμα και τα δικαιώματα που παρέχονται στην Ελλάδα με βάση τις συνθήκες της Λωζάνης

Σελίδα 6429 

και του Λονδίνου.

Σας προειδοποιούμε γι' αυτό που πάτε να κάνετε. Είναι μία θέση που την είχα διατυπώσει σε άρθρο μου από τις 15 Ιουνίου 1991 στην Εφημερίδα "ΕΘΝΟΣ". Το άρθρο είχε τίτλο "ΑΞΟΝΑΣ, ΚΥΠΡΟΣ-ΘΡΑΚΗ". Σας πάνε και μας πάτε ερήμην της Βουλής και του ελληνικού λαού σε κλείσιμο και όχι σε δίκαιη και βιώσιμη λύση του κυπριακού. Είναι κλείσιμο με συνομοσπονδία στην οποία θα περιλαμβάνονται -πέστε μας είναι αυτό το σχέδιο στο οποίο σας πιέζουν να προχωρήσετε - δύο ξεχωριστές εδαφικές ενότητες που στην κάθε μία να υπάρχει ξεχωριστή εθνότητα ελληνοκύπριοι-τουρκοκύπριοι και όχι μία χαλαρή κεντρική κυβέρνηση -γίνεται ναί ή όχι κουβέντα κύριε Υφυπουργέ - αλλά μία επιτροπή συνομοσπονδίας ή ομοσπονδίας.

Αν στηρίξετε μία τέτοια λύση εσείς και η κυπριακή κυβέρνηση -είναι δικό της θέμα- τότε να περιμένετε αμέσως μετά, γιατί θα είναι το πρώτο παγκόσμιο προηγούμενο- εκεί είναι η δολιότητα σε αυτή τη λύση που σας πιέζουν να δώσετε- ότι θα διεκδικήσουν την ίδια φόρμουλα για διχοτόμηση στο Αιγαίο και μεσομακροπρόθεσμα για κυπροποίηση της Θράκης σε σχέση με την υπόλοιπη Ελλάδα. Σας έχω προειδοποιήσει εδώ και πέντε χρόνια και κατ' επανάληψη μέσα στο διάστημα των πέντε ετών και εσάς και τα άλλα Κόμματα. Σας καθιστούμε υπεύθυνους για τους χειρισμούς στα εθνικά θέματα διότι αυτές οι λύσεις που μεθοδεύονται στο παρασκήνιο εμάς θα μας βρούν κάθετα αντίθετους. Το ίδιο αντίθετους πιστεύω ότι θα βρούν τον ελληνισμό και τον ελληνικό λαό.

'Οποιος αποτολμήσει να προωθήσει ή να ολοκληρώσει τέτοιες λύσεις θα φύγει κακήν κακώς από την Ελλάδα και από περιοχές που υπάρχει ελληνισμός, γιατί δεν μπορούμε να ανεχθούμε στο όνομα δήθεν του εκσυγχρονισμού και της δήθεν μη απομόνωσης -λες και έγινε τίποτα διαφορετικό μέχρι τώρα με τις υποχωρήσεις που γίνονται- το ξεπούλημα των εθνικών κυριαρχικών δικαιωμάτων.

Η μυστική διπλωματία θα αποκαλυφθεί. Είναι τόσο ραγδαίες οι εξελίξεις στα εθνικά θέματα, που θέλετε, δε θέλετε, θα αποκαλύπτονται κάθε μέρα. Και δεν είναι τυχαίο ότι αυτά τα περί αρχείων τώρα ήρθαν στο φως της δημοσιότητος την ώρα που στο παρασκήνιο προωθούνται σε βάρος των εθνικών κυριαρχικών δικαιωμάτων τα εθνικά θέματα και την ώρα που συνεχώς επιβάλλονται βάρη στο λαό. Βρίσκονται μέσα σε ένα πολιτικό σχεδιασμό ο οποίος έχει έναν και μοναδικό στόχο. Τον αποπροσανατολισμό του ελληνικού λαού και του ελληνισμού, ώστε να περάσουν αυτές οι μεθοδεύσεις. Εμείς μαζί με το λαό θα παλέψουμε και θα κρατήσουμε ψηλά την σημαία του αγώνα, γιατί θέλουμε την ειρήνη, θέλουμε τη συνεργασία στα Βαλκάνια και με το λαό της Τουρκίας.

Εκείνοι, μέσα από τις πιέσεις και τις καθοδηγήσεις των μεγάλων δυνάμεων, ή εξυπηρετώντας προσωπικές στρατηγικές, δεν αντιλαμβάνονται ότι υποσκάπτουν με αυτήν την πολιτική, την ειρήνη, την πρόοδο, τη συνεργασία, τη φιλία, στα Βαλκάνια, αλλά και με τον τουρκικό λαό.

Ευχαριστώ.

(Χειροκροτήματα από την Πτέρυγα του Δημοκρατικού Κοινωνικού Κινήματος)

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να ανακοινώσω στο Σώμα, ότι τη σημερινή συνεδρίαση παρακολουθούν από τα δυτικά γενικά θεωρεία τριάντα πέντε μαθητές και δύο συνοδοί δάσκαλοι από το 1ο Δημοτικό Σχολείο Μαρκόπουλου Αττικής, αφού πρώτα ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ".

Τους καλωσορίζουμε στο Κοινοβούλιο.

(Χειροκροτήματα από όλες τις Πτέρυγες της Βουλής)

Επίσης, ο συνάδελφος κ. Κωνσταντίνος Στεφανής, ζητεί ολιγοήμερη άδεια για μετάβασή του στο εξωτερικό.

Εγκρίνει η Βουλή;

ΟΛΟΙ ΟΙ ΒΟΥΛΕΥΤΕΣ : Μάλιστα, μάλιστα.

ΠΡΟΕΔΡΕΥΩΝ (Λουκάς Αποστολίδης):Η Βουλή ενέκρινε.

Ο Κοινοβουλευτικός Εκπρόσωπος της Νέας Δημοκρατίας κ. Δημήτριος Σιούφας, έχει το λόγο.

ΔΗΜΗΤΡΙΟΣ ΣΙΟΥΦΑΣ: Κύριοι συνάδελφοι, η συζήτηση για θέματα εθνικά, για θέματα εξωτερικής και αμυντικής πολιτικής, επιβάλλουν στους Βουλευτές και στα Κόμματα σοβαρότητα και υπευθυνότητα. Με αυτούς τους δύο βασικούς άξονες, επιστέγασμα των οποίων είναι η αίσθηση της εθνικής υπευθυνότητας, τοποθετείται και σήμερα η Νέα Δημοκρατία στη συζήτηση η οποία γίνεται.

Θέλω να σας διαβεβαιώσω, ότι ανέρχομαι στο Βήμα με μεγαλύτερη αβεβαιότητα σε ό,τι αφορά το χειρισμό του θέματος, όπως τον ενεφάνισε πριν από λίγο στην ομιλία του ο αξιότιμος Υφυπουργός των Εξωτερικών και θα έλεγα με μεγαλύτερη ανησυχία. Γιατί, κυρίες και κύριοι συνάδελφοι, από την εικοσιπεντάλεπτη ομιλία του κυρίου Υφυπουργού, όταν ανέγνωσε τον κατάλογο των προϋποθέσεων του διαλόγου της Χώρας μας με την Τουρκία, δεν ανέφερε ως πρώτη και βασική προϋπόθεση, την εκ μέρους της Τουρκίας αναγνώριση της εδαφικής ακεραιότητας της Πατρίδας μας και των κυριαρχικών μας δικαιωμάτων, ότι αυτό αποτελεί βασικό όρο οποιουδήποτε διαλόγου με την Τουρκία. Και πέρα από την ανησυχία, την έκπληξη, οφείλω στην αρχή της τοποθέτησής μου να το επισημάνω, γιατί δεν το έπραξε ο κύριος Υφυπουργός.

Σε ό,τι αφορά τη θέση της Νέας Δημοκρατίας, οφείλω από την αρχή, κυρίες και κύριοι συνάδελφοι, να ξεκαθαρίσω και για την εθνική αντιπροσωπεία αλλά και για ολόκληρο τον ελληνικό λαό, ότι η Νέα Δημοκρατία, ως απαρέγκλιτο όρο για οποιοδήποτε ελληνοτουρκικό διάλογο, θέτει τις τρεις βασικές και ξεκάθαρες προϋποθέσεις, που με κάθε ευκαιρία τις καθιστά σαφείς και με την ευκαιρία αυτή και σήμερα, δηλαδή το σεβασμό της εδαφικής ακεραιότητας και των κυριαρχικών μας δικαιωμάτων, το σεβασμό του Διεθνούς Δικαίου και των διεθνών συνθηκών και την άρση της απειλής βίας από την πλευρά της Τουρκίας. Γιατί για μας, για τη Νέα Δημοκρατία, οι τρείς αυτές, όπως σας τις ανέφερα, προϋποθέσεις, αποτελούν sine qua non για οποιασδήποτε μορφής διάλογο, αλλιώς η οποιαδήποτε διαδικασία διαλόγου κινδυνεύει να καταλήξει σε νέες υποχωρήσεις, είτε σε επικίνδυνη κρίση στις σχέσεις μας με την Τουρκία.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής, κ. ΠΑΝΑΓΙΩΤΗΣ ΣΓΟΥΡΙΔΗΣ)

Από τη συζήτηση η οποία έγινε μέχρι στιγμής, οφείλω να ξεκαθαρίσω τρία πράγματα, τα οποία και αυτά δεν έγιναν σαφή, από την τοποθέτηση της Κυβέρνησης και του κυρίου Υφυπουργού. 

Η Νέα Δημοκρατία θεωρεί, ότι η προσέγγιση με τη γείτονα χώρα πρέπει να γίνεται κάτω από τρεις επίσης βασικές αρχές, την αρχή της ισοτιμίας, την αρχή της αμοιβαιότητας και την αρχή της σαφήνειας.

Σε ό,τι αφορά το θέμα της ισοτιμίας, γνωρίζουμε από την πλευρά της Τουρκίας ποια είναι η επιδίωξή της. Η επιδίωξη της Τουρκίας είναι με κάθε τρόπο να ανατρέψει το status quo στο Αιγαίο. Και ερωτούμε διότι δεν έγινε σαφές από την τοποθέτηση του κυρίου Υφυπουργού: Ποια είναι η θέση της χώρας μας απέναντι στη γείτονα χώρα, ξεκαθαρισμένα, με σαφήνεια και με πληρότητα; Αυτήν την απάντηση οφείλετε να τη δώσετε. Ποια είναι η δική μας στρατηγική; Είναι μόνο η αντιμετώπιση των διεκδικήσεων που μόνιμα η Τουρκία επιθυμεί να τις μετατρέπει σε διαφορές; Ξέρουμε πού το πηγαίνει. 'Εχει μια σταθερή γραμμή αταλάντευτη.

ΠΡΟΕΔΡΕΥΩΝ (Παναγιώτης Σγουρίδης): Κύριε Σιούφα, σας παρακαλώ μη κτυπάτε το έδρανο.

ΔΗΜΗΤΡΙΟΣ ΣΙΟΥΦΑΣ: Είναι θέμα συνήθειας. Ευχαριστώ πολύ, κύριε Πρόεδρε.

Δεύτερον, σε ό,τι αφορά τα ζητήματα της αμοιβαιότητας, η Τουρκία έχει εδώ και πολλά χρόνια μια σταθερή κατεύθυνση. Εμείς έχουμε σταθερή θέση στην αντιμετώπιση της Τουρκίας; Η διαπίστωση είναι ότι τα τρία τελευταία χρόνια αλλάζουμε συνεχώς θέσεις και βασική αρχή της διπλωματίας είναι ότι μια χώρα πρέπει να βρίσκεται διαρκώς εν σταθερότητι και πολύ περισσότερο όταν αυτή η χώρα έχει όλα τα δίκαια μαζί της.

Και τι έχουμε παρατηρήσει, κυρίες και κύριοι συνάδελφοι, σ' αυτήν τη διαδρομή; 'Ηρε η χώρα το βέτο για την τελωνειακή 

Σελίδα 6430 

ένταξη της Τουρκίας, περιμένοντας αναμφίβολα απ' αυτήν την κίνηση ότι θα είχε κάποιες από την πλευρά της Τουρκίας διαφορετικές συμπεριφορές. Και η κατάληξη μετά την άρση του βέτο ήταν να δημιουργηθεί το μεγάλο ζήτημα των Ιμίων και η εθνική ταπείνωση.

Τρίτον, όπως σας ανέφερα, βασικός άξονας στην εξωτερική μας πολιτική πρέπει να είναι η σαφήνεια που σημαίνει ότι οι πάντες πρέπει να γνωρίζουν τις θέσεις τις ελληνικές και κυρίως ότι μια απ' αυτές τις θέσεις που οφείλει να είναι προβλεπτή -γιατί δεν μπορεί να διαφωνήσει κανείς σ' αυτό που είπε κάποια στιγμή ο κ. Πάγκαλος ότι δεν πρέπει να είμαστε προβλέψιμοι- είναι ότι πρέπει να είμαστε προβλέψιμοι σε ένα θέμα, ότι δε μετακινούμαστε από την αρχή του σεβασμού της εδαφικής ακεραιότητας και των κυριαρχικών μας δικαιωμάτων. Και αυτό πρέπει να το γνωρίζει όχι μόνο η γείτων χώρα, αλλά και όλη η διεθνής κοινότητα. Και σε ό,τι αφορά αυτό το θέμα, δεν επιδέχεται απολύτως καμιά άλλη τοποθέτηση.

Και έρχομαι, κυρίες και κύριοι συνάδελφοι, επί τροχάδην σε άλλα δυο από τα μεγάλα ζητήματα που ετέθησαν κατά τη σημερινή συζήτηση. Αλλά αναφέρθηκε ο κύριος Υφυπουργός και στην υπόθεση των Σκοπίων και μάλιστα θέλησε να επιχειρήσει κάποιες αναφορές για τον τρόπο που χειρίστηκε το θέμα η Νέα Δημοκρατία. Η θέση της Νέας Δημοκρατίας σ' αυτό το θέμα είναι σταθερή και ξεκαθαρισμένη και είναι εκείνη που προσδιορίστηκε στη σύσκεψη των Αρχηγών των Κομμάτων υπό τον Πρόεδρο της Δημοκρατίας. Εσείς, κύριοι της Κυβέρνησης και κύριε Υφυπουργέ, με την ενδιάμεση συμφωνία βάλατε ταφόπλακα σ' αυτό το θέμα και έχετε την περιπέτεια και την όλη διαδρομή των συνεχών υποχωρήσεων με όλους τους ορατούς πλέον κινδύνους σχετικά με το όνομα της Μακεδονίας.

Αναφερθήκατε και για το Κυπριακό. Δε θα αναφερθώ λεπτομερώς στην όλη τοποθέτηση την οποία έχετε κάνει. Θα σας επισημάνω μόνο ένα θέμα ότι και σ' αυτήν την υπόθεση του χειρισμού του Κυπριακού σας λείπει το ουσιαστικότερο. Σας λείπει ο συντονισμός με την Κυπριακή κυβέρνηση. Και είναι σε όλους μας γνωστό το φιάσκο της Λισσαβώνας σε ό,τι αφορά τις πτήσεις και η προχθεσινή κατάληξη να συμφωνήσετε με την πρόταση της Κυπριακής κυβέρνησης να μην υπάρξουν κατά τη διάρκεια των κοινών στρατιωτικών ασκήσεων, πτήσεις ελληνικών αεροσκαφών. Γι' αυτό σεμνύνεσθε στην εξωτερική σας πολιτική και στους χειρισμούς γύρω από το Κυπριακό;

Και θέλω, κυρίες και κύριοι συνάδελφοι, κλείνοντας αυτήν την παρέμβαση να κάνω και μια αναφορά στη τοποθέτηση την οποία έκανε ο Αρχηγός του ΔΗ.Κ.ΚΙ. με τις καταγγελίες για τη Νέα Δημοκρατία και όλα όσα ανέφερε.

Σημειώνω τούτο, κυρίες και κύριοι συνάδελφοι. Η εξωτερική πολιτική δε γίνεται ούτε με κραυγές ούτε με απειλές ούτε με μονοπώληση της εθνικής ευθύνης. Η Νέα Δημοκρατία δε θεωρεί ότι σε κανένα κόμμα δεν υπάρχουν πατριώτες και δεν υπάρχει εθνική ευθύνη. Διαφωνούμε ενδεχομένως σε ζητήματα χειρισμών. Αλλά μονοπώληση και πατριδοκαπηλεία στα εθνικά και στα εξωτερικά θέματα δεν επιτρέπεται. Και αυτή η οιονεί εμφάνιση ως ταύρου εν υαλοπωλείω, όπως ήταν η ομιλία του μόλις λίγο κατελθόντος από το Βήμα Αρχηγού του ΔΗ.Κ.ΚΙ., δεν εξυπηρετεί την επιβαλλόμενη εθνική συνοχή και εθνική ευθύνη για την αντιμετώπιση μεγάλων και κρισίμων εθνικών προβλημάτων.

Θέλω επίσης να σας πω ότι η Νέα Δημοκρατία και ως κυβέρνηση, αλλά και τώρα ως αξιωματική αντιπολίτευση -και εκτιμούμε πολύ σύντομα ως κυβέρνηση-κάτω από το γνώμονα της εθνικής υπευθυνότητας θα αντιμετωπίζει όλα τα ζητήματα. Δεν μπορεί, όμως, στα πλαίσια του Κοινοβουλευτικού Ελέγχου να μην επισημαίνει τις παραλείψεις και τα δραματικά λάθη που γίνονται στους χειρισμούς των εθνικών μας θεμάτων και ταυτόχρονα να είναι εκείνη, που μόνιμα, σταθερά και αταλάντευτα να επιμένει σ' αυτήν την εθνική συνεννόηση και στη χάραξη κοινής εξωτερικής πολιτικής, στην οποία, δυστυχώς, από την Κυβέρνηση δε βρίσκει ανταπόκριση, όπως επίσης και στη μόνιμη επιδίωξή μας για τη σύσταση ουσιαστικού συμβουλίου εθνικής και αμυντικής πολιτικής, ώστε μέσα από κει να χαράζονται οι γενικές γραμμές και οι μακροπρόθεσμοι στρατηγικοί στόχοι στην άσκηση της εξωτερικής και αμυντικής πολιτικής.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Ορέστης Κολοζώφ έχει το λόγο.

ΟΡΕΣΤΗΣ ΚΟΛΟΖΩΦ: Κυρίες και κύριοι συνάδελφοι, πριν αρχίσω την ομιλία μου θα ήθελα να εκφράσω όχι μόνο τη διαφωνία μου, αλλά και τον αποτροπιασμό μου για ορισμένα ζητήματα που ακούστηκαν απ' αυτό το Βήμα και έχουν σχέση με τους λαούς της Ασίας, με τους άλλους λαούς του κόσμου. Πρέπει να πω ότι απ' αυτό το Βήμα δεν πρέπει να ακούγονται τέτοια πράγματα "βάρβαροι ασιάτες, ισλαμιστές", εκθειασμός της υπεροχής των Ευρωπαίων. 

Επίσης, θα ήθελα να εκφράσω τη διαφωνία μου με το μειωτικό και προσβλητικό, θα έλεγα, τρόπο που αναφέρθηκε ομιλητής στο κίνημα της ειρήνης, στους ειρηνιστές, οι οποίοι μάλιστα αυτή τη στιγμή, αυτές τις μέρες, βρίσκονται σε μια σημαντική δραστηριότητα, με αποκορύφωμα την εκδήλωσή τους την Κυριακή, την παραδοσιακή πια μαραθώνια πορεία. 

Σχετικά με τα ζητήματα που συζητάμε σήμερα, θα πρέπει να πούμε για μια ακόμη φορά ότι δεν μπορούμε να συζητήσουμε τα ζητήματα της εξωτερικής μας πολιτικής, αν δεν δούμε το πλαίσιο μέσα στο οποίο κινείται αυτή η εξωτερική πολιτική. Και εμείς είμαστε πεισμένοι από καιρό -το έχουμε πει άλλωστε και πολλές φορές μέσα στην Αίθουσα- ότι αυτήν τη στιγμή στην περιοχή μας οικοδομείται από τις Η.Π.Α. αυτό που ονομάζουμε "νέα τάξη πραγμάτων", το δικό τους σύστημα, στο οποίο φυσικά έχουν σημαντική θέση και η Ελλάδα και η Τουρκία. Οι Η.Π.Α. έχουν ανάγκη, με την ολοκλήρωση του συστήματός τους, και την Ελλάδα και την Τουρκία. 'Εχουν την ατυχία αυτές οι δυο χώρες να βρίσκονται σε αντιπαλότητα, να υπάρχουν προβλήματα. Και ακριβώς αυτός είναι και ο λόγος που σήμερα παρεμβαίνουν έντονα, για να άρουν αυτήν την αντιπαλότητα, για να δημιουργήσουν ένα πλαίσιο μέσα στο οποίο θα μπορούσαν να ομαλοποιηθούν οι σχέσεις μεταξύ των δυο χωρών.

Είναι γνωστό το πλαίσιο μέσα στο οποίο κινούνται οι Ηνωμένες Πολιτείες της Αμερικής. Είναι γνωστό από τότε ακόμα που επισκέφθηκε την Ουάσιγκτον ο σημερινός Πρωθυπουργός κ. Σημίτης. 'Εχει ειπωθεί σε όλους τους τόνους ποιο είναι το πλαίσιο μέσα στο οποίο οι Ηνωμένες Πολιτείες της Αμερικής θα ήθελαν να δώσουν τη δική τους λύση και στις ελληνοτουρκικές σχέσεις, αλλά και στο Κυπριακό, αξιολογώντας φυσικά, ότι το Κυπριακό είναι η καρδιά του ζητήματος και από εκεί θα έπρεπε να αρχίσουν και από εκεί άρχισαν. Και δεν είναι τυχαίο ότι πηγαίνουν παράλληλα αυτήν τη στιγμή οι δύο διαδικασίες, προσέγγισης της Ελλάδος και της Τουρκίας από τη μια μεριά και προσπάθειας επίλυσης του Κυπριακού από την άλλη μεριά.

Και αν προσέξουμε, θα δούμε περίπου την ίδια μεθοδολογία, την ίδια μέθοδο -αυτό που διακήρυξε ο κ. Σημίτης και ειπώθηκε και σήμερα εδώ από τον κύριο Υφυπουργό- τη μέθοδο προσέγγισης βήμα προς βήμα, μόνο που άλλαξαν τα σημερινά πλαίσια που μας είπε ο κύριος Υφυπουργός σε σχέση με αυτά που είπε ο κ. Σημίτης στην Ουάσιγκτον.

Ο κ. Σημίτης στην Ουάσιγκτον θεωρούσε ότι θα μπορούσε να προχωρήσει με πιο γρήγορα βήματα αυτή η διαδικασία, βάζοντας σαν πρώτο ζήτημα το θέμα της υφαλοκρηπίδας και σαν δεύτερο, το θέμα των 'Ιμια, φυσικά με τη διαδικασία του Δικαστηρίου της Χάγης. Τα σημερινά, τα τελευταία γεγονότα επιβεβαιώνουν αυτήν την προσπάθεια.

Μην τον ονομάζετε διάλογο. Εμάς δε μας σοκάρει η έννοια του διαλόγου, γιατί είμαστε μέσα σ'αυτό το πλαίσιο σκέψης. Δεν μπορούν να λυθούν τα προβλήματα, αν δεν υπάρχουν συζητήσεις, αν δεν υπάρχει διάλογος. 'Εχει αρχίσει αυτή η προσπάθεια από μέρους της Κυβέρνησης. 'Εχουμε τους εμπειρογνώμονες από τις δύο πλευρές. Τι θα κάνουν οι εμπειρογνώμονες; Αυτό πρέπει να πω ειλικρινά, ότι από την

Σελίδα 6431 

επίσκεψή μου στο Υπουργείο Οικονομικών, δεν μπόρεσα να το καταλάβω. Το κατάλαβα από μία συνέντευξη που έδωσε ο κύριος Υφυπουργός και από όσα είπε σήμερα επιβεβαίωσε αυτή μου τη γνώση. Θα επεξεργαστούν έναν τρόπο, νομικές μεθόδους, πιθανόν να βάλουν αιτήματα και θέσεις μεταξύ τους για να διαπιστωθεί μέσω της Προεδρίας αν υπάρχουν δυνατότητες να προχωρήσει κάτι παραπέρα.

Περίπου έτσι το κατάλαβα και αναρωτιέμαι τώρα: Είναι δυνατόν ένα Υπουργείο Εξωτερικών να σχεδιάζει έτσι κολοβά τα πράγματα; Είναι δυνατόν να βάζει την προϋπόθεση -ρώτησα τον κύριο Υπουργό- να μην μπορεί να δοθεί συνέχεια, γιατί ξέρουμε από πριν ότι με αυτά που θα προταθούν, αν είναι αυτά οι πάγιες θέσεις της Ελλάδος και οι πάγιες θέσεις της Τουρκίας, δε θα υπάρξει συνέχεια; 'Εχουμε αδιέξοδο. Μπορεί να είναι αυτή η προοπτική ενός σχεδιασμού του Υπουργείου μας; Εγω πιστεύω όχι. Και ήρθαν οι διάφορες "διαρροές", να μας πείσουν ότι υπάρχει συνέχεια.

Ποιά είναι η συνέχεια; Η συνέχεια είναι ότι θα βρεθεί ένα όργανο διαμεσολάβησης, πείτε το δικαστήριο της Χάγης, πείτε το Ειδικό Δικαστήριο, πείτε το ένα όργανο διαιτησίας, πείτε το ειδικό νομικό όργανο -αυτό ακούστηκε, αυτό το όνομα εγώ ξέρω- που θα αναλάβει τη διαιτησία των ζητημάτων που θα προκύψουν από αυτές τις διαδικασίες που έχουν αρχίσει με αυτές τις δυο επιτροπές ή στην καλύτερη περίπτωση μπορεί κατευθείαν να αρχίσει η διαδικασία, όπως προτάθηκε στην Ουάσιγκτον, με την προσφυγή αμέσως στο Δικαστήριο της Χάγης. Γιατί και από αυτά που μας είπε σήμερα ο κύριος Υφυπουργός -τους τρεις όρους που βάζει- τελικά που καταλήγει, σε ποια πρακτικά μέσα που θα παρθούν, εφ'όσον οι όροι αυτοί υποτίθεται ότι θα γίνουν αποδεκτοί από μέρους της Τουρκίας; Ακριβώς σ' αυτό που ειπώθηκε στην Ουάσιγκτον. Υφαλοκρηπίδα και, φυσικά, μία σειρά από μέτρα που θα δημιουργούν ένα κλίμα, που θα μπορέσει να περάσει αυτός ο σχεδιασμός.

Υπάρχει λοιπόν σχεδιασμός, που έχει γίνει όχι εδώ, έχει γίνει έξω από τη χώρα μας, από άλλα κέντρα, τις Ηνωμένες Πολιτείες της Αμερικής, την Ευρωπαϊκή 'Ενωση, που η Κυβέρνηση προσπαθεί να κρύψει από τον ελληνικό λαό. Αφήνει να γίνουν διαρροές, για να συνηθίσει ο ελληνικός λαός στη σκέψη, ότι μπορούν να υπάρξουν και τέτοιου είδους διαδικασίες αποδοχής μίας λύσης, που σήμερα δεν φαίνεται να γίνεται αποδεκτή.

Με την ευκαιρία αυτή και επειδή βλέπω ότι ο χρόνος τρέχει, θα ήθελα επιγραμματικά να πω, ότι δεν είμαστε αντίθετοι με το διάλογο Ελλάδας και Τουρκίας. Το έχουμε πει και σε πιο δύσκολες εποχές από τη σημερινή. 'Ομως λέμε, ότι αυτός ο διάλογος, για να μπορεί να καταλήξει κάπου, για να έχει νόημα, χρειάζεται να υπάρχει μία αμοιβαία αναγνώριση των κυριαρχικών δικαιωμάτων των συνόρων των δύο πλευρών.

Φυσικά μία τέτοια διαδικασία δεν μπορεί να γίνεται σε ένα πλαίσιο σαν αυτό, που σήμερα υπάρχει -ονομάστε το συμμαχικό, ονομάστε το, όπως θέλετε- όπου κυριαρχούν ιμπεριαλιστές, που βάζουν τη σφραγίδα τους σ' αυτές τις διαπραγματεύσεις.

Τέλος θα ήθελα να αναφερθώ στο αλβανικό. Είπε ο κύριος Υπουργός εδώ, ότι ο κόσμος άλλαξε, ότι χρειάζεται να υπάρχει μία ισχυρή Ελλάδα, που να μπορεί να παίξει ένα ρόλο στις νέες συνθήκες, που ουσιαστικά -έτσι όπως μας τις περιέγραψε- μας πάνε πίσω, στην εποχή που οι διεθνείς σχέσεις καθορίζονταν από το ποιος είναι ο ισχυρότερος, από το ποιος είναι αυτός που μπορεί να επιβάλει τη δική του άποψη.

Σε τελευταία ανάλυση μας λέει, ότι εμείς θα πρέπει να είμαστε έτοιμοι, όχι μόνο να αμυνθούμε, όπως λέγαμε μέχρι σήμερα, αλλά θα πρέπει να είμαστε έτοιμοι να εκμεταλλευτούμε και ευκαιρίες. Ποιες ευκαιρίες, κύριε Υφυπουργέ; Ευκαιρίες σαν αυτές στην Αλβανία; Να στέλνουμε το στρατό μας έξω από τα σύνορά μας, να θέλουμε να επιβάλουμε σε έναν άλλο λαό τη θέληση των Ευρωπαίων, των Γερμανών ή άλλων; Αυτές είναι οι ευκαιρίες; Και μη μου πείτε ότι πάμε για ανθρωπιστική βοήθεια, όπως το είπατε εδώ.

Ομολογήσατε όμως και κάτι άλλο εδώ. 'Οτι κάνετε προσπάθειες για εκλογικό νόμο, ότι κάνετε προσπάθειες εκεί για την αστυνόμευση, για διαδικασίες καθαρά εσωτερικές ενός κράτους. Ξέρετε πολύ καλά, ότι ο χάρτης των Ηνωμένων Εθνών απαγορεύει τέτοιες παρεμβάσεις, ακόμη και των Ηνωμένων Εθνών. Ξέρετε πολύ καλά, ότι τα Ηνωμένα 'Εθνη μπορούν να επεμβαίνουν μόνο για διεθνή ζητήματα.

Μία τέτοια προοπτική για τη χώρα μας εμείς δεν την εγκρίνουμε, γιατί είναι επικίνδυνη, ιδιαίτερα με τους γειτονικούς λαούς. Μ' αυτούς θα ζήσουμε και πρέπει να χτίσουμε μ' αυτούς τους λαούς σχέσεις οικοδόμησης εμπιστοσύνης. Δεν προλαβαίνω να αναφερθώ στα άλλα ζητήματα. Σέβομαι το χρόνο που υπάρχει.

Θα ήθελα να κλείσω μόνο με το θέμα της πρώην Γιουγκοσλαβικής Δημοκρατίας της Μακεδονίας.

Κύριε Υφυπουργέ, όταν συζητιόταν εδώ η ενδιάμεση συμφωνία, είχαμε εκφράσει μία ανησυχία, την οποία ακόμα έχουμε, ότι μπορεί αυτή η συμφωνία να ανατραπεί για λόγους εσωτερικής κατανάλωσης ή συγκρούσεων στο εσωτερικό του ίδιου του Κόμματος, που στηρίζει αυτήν την Κυβέρνηση. Σήμερα η ανησυχία μας αυτή έχει μεγαλώσει ακόμη περισσότερο και ακριβώς αυτή η κατάσταση δίνει τη δυνατότητα στην άλλη πλευρά να μη δέχεται τα συμφωνημένα.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Δανέλλης έχει το λόγο.

ΣΠΥΡΙΔΩΝ ΔΑΝΕΛΛΗΣ: Αγαπητοί συνάδελφοι του Δημοκρατικού Κοινωνικού Κινήματος, ανεξάρτητα από την προσωπική εκτίμηση που τρέφω για σας -και το γνωρίζετε- οφείλω να σας πω, ότι η φωνή, την οποία ακούσαμε από σας σήμερα για τα θέματα της εξωτερικής πολιτικής μας, ήλθε από πολύ βαθιά από το παρελθόν.

Οφείλω να σας επισημάνω, ότι, δυστυχώς δείξατε, ότι δεν έχετε αντιληφθεί τίποτε από την πραγματική χρεοκοπία της ελληνικής εξωτερικής πολιτικής στο ζήτημα της πρώην Γιουγκοσλαβικής Δημοκρατίας της Μακεδονίας, δεν έχετε συναγάγει τα απαραίτητα συμπεράσματα, που οφείλατε να έχετε βγάλει και δυστυχώς, επίσης, δεν διακρίνετε κανένα από τα αδιέξοδα, που συναντάμε στα υπόλοιπα ανοιχτά ζητήματα της εξωτερικής πολιτικής μας με τις δεδομένες πολιτικές, τις οποίες ακολουθούμε τα τελευταία χρόνια. Οφείλω επίσης να σας επισημάνω, ότι η εξωτερική πολιτική είναι πάρα πολύ σοβαρό ζήτημα, για να ακολουθείται, να χαράσσεται, μόνο σύμφωνα με το θυμικό μας.

Διότι έχει ειπωθεί, ότι η εξωτερική πολιτική, η οποία χαράσσεται μόνο με την καρδιά, είναι μοιραίο να οδηγήσει σε θλίψη και σε δάκρυα και βεβαίως όχι σε αποτέλεσμα και σε λύση των προβλημάτων. 

Νομίζω ότι δεν είναι δυνατόν να μην αντιλαμβανόμαστε σήμερα σ' όλη αυτήν τη συγκυρία τα αδιέξοδα, στα οποία έχουμε περιέλθει, διότι ακριβώς οι μικροπολιτικοί καιροσκοπισμοί του παρελθόντος, όταν συνδυάζονταν βέβαια με πολιτικές ανεπάρκειας, οδήγησαν εκεί που οδήγησαν όλα τα ανοικτά μας μέτωπα.

Πριν μπω στα επί μέρους ζητήματα της εξωτερικής μας πολιτικής, θα ήθελα να κάνω μία παρατήρηση σε σχέση με αυτά που ακούστηκαν -που τα θεωρώ απαράδεκτα να ακούγονται μέσα σ' αυτήν την Αίθουσα- περί πατριωτισμού και περί μειοδοτικών τακτικών και απόψεων, πράγμα που θα ήταν απλά κακού γούστου και, θα έλεγα, γραφικά ακούσματα σήμερα πλέον. Ξαναλέω, όμως, ότι μέσα σ' αυτήν την Αίθουσα είναι απαράδεκτο να ακούγονται τέτοιοι χαρακτηρισμοί. Εξάλλου θα πρέπει όλοι μας πια να έχουμε καταλάβει, ότι όπως κάθε πολιτική κρίνεται σύμφωνα με τα αποτελέσματα, τα οποία μας φέρνει, έτσι και οι πολιτικές μας για τα εξωτερικά ζητήματα κρίνονται από τους πολίτες -και από την ιστορία θα κριθούν μεθαύριο- σύμφωνα με την αποτελεσματικότητα που θα έχουν και βεβαίως εκεί θα κριθεί ποια πρόταση, ποιες επιλογές, ποιες απόψεις ωφέλησαν την Πατρίδα και ποιες την έβλαψαν.

Ας ξεκινήσουμε με τους βόρειους γείτονές μας, με το πρόβλημα της σχέσης μας με την τέως Γιουγκοσλαβική Δημοκρατία της Μακεδονίας. Νομίζω ότι σήμερα πλέον, που

Σελίδα 6432 

έχουμε περιέλθει σε μία εξαιρετικά χρεοκοπημένη φάση των επιλογών που τα τελευταία χρόνια κάναμε, υπό το κράτος ακριβώς διλημμάτων και πιέσεων, που άγγιζαν τα όρια της ιδεολογικής τρομοκρατίας και με τις δεδομένες ευθύνες των ηγεσιών των κυβερνήσεων, που είχαμε -και της Νέας Δημοκρατίας, αλλά και του ΠΑ.ΣΟ.Κ., που χειρίστηκαν όπως χειρίστηκαν το θέμα αυτό -οδηγηθήκαμε σε μία διολισθαίνουσα εξαιρετικά αρνητική κατάσταση, που σήμερα πλέον φαίνεται, ότι εκλιπαρούμε να υπάρξει μία λύση και στο θέμα του ονόματος, η οποία θα είναι η λύση της σύνθετης ονομασίας.

Νομίζω ότι κανείς σήμερα δεν μπορεί να αμφισβητήσει, ότι όποια λύση και αν δοθεί, θα είναι σαφώς χειρότερη από το πακέτο Πινέϊρο του 1992. 'Οπως επίσης δεν μπορεί κανείς να διαφωνήσει, ότι η ενδιάμεση συμφωνία είναι και υποδεέστερη από τη συμφωνία Βανς και 'Οουεν του 1993. Τα αποτελέσματα που είχαμε από τη στάση μας στο μακεδονικό θέμα, πέραν του ότι απομονωθήκαμε πλήρως, όχι μονάχα από τις κυβερνήσεις της Ευρώπης και του λοιπού κόσμου αλλά και από την ευρωπαϊκή κοινή γνώμη και από τις προοδευτικές δυνάμεις -και ποτέ δεν το αντιληφθήκαμε αυτό- είναι ότι κατασπαταλήσαμε τη διαπραγματευτική μας δύναμη, στερώντας έτσι από τα υπόλοιπα ζητήματα, τα οποία είχαμε ανοικτά, τις δυνατότητες να διαπραγματευθούμε από πολύ καλύτερες θέσεις τα πραγματικά προβλήματα, που ήταν τα προβλήματα με τη σχέσημας με την Τουρκία. Δώσαμε μία εικόνα προς τα έξω, που κάθε άλλο έπειθε για τα δίκαιά μας και βεβαίως στο περίφημο εμπάργκο οι μόνοι που ζημιώθηκαν είμαστε εμείς και μάλιστα η περιοχή για την οποία υποτίθεται ότι ακολουθούσαμε αυτήν την πολιτική, δηλαδή η περιοχή της Μακεδονίας.

Επειδή, ουδέν κακόν αμιγές καλού, στο θέμα της εξέλιξης του μακεδονικού προβλήματος θα πρέπει τουλάχιστον την τελευταία στιγμή να βγάλουμε τα συμπεράσματά μας, για να τα έχουμε και διδάγματα για τις παρακάτω κινήσεις μας σε σχέση με τα λοιπά θέματα, που μας απασχολούν στο εξωτερικό μέτωπο.

Με το θέμα της αναγκαιότητας του διαλόγου νομίζω, ότι όλοι συναντάμε παντού το ότι κανείς δεν μπορεί να μας καταλάβει, γιατί δεν μπαίνουμε σε μία διαδικασία διαλόγου, γιατί να είμαστε εμείς αυτοί που χρεωνόμαστε την άρνηση του διαλόγου, όταν έχουμε την ηθική πλευρά με το μέρος μας και βεβαίως το Διεθνές Δίκαιο με το μέρος μας. 

Νομίζω ότι η ενοχοποίηση του διαλόγου ήταν κάτι που μας έβλαψε σημαντικότατα όλα αυτά τα χρόνια και έχω την εντύπωση, ότι κανείς δεν μπορεί να αρνηθεί, ότι με όρους και προϋποθέσεις που βεβαίως είναι μη συζητούμενοι -και οι προϋποθέσεις αυτές είναι ο σεβασμός στα πλαίσια του Διεθνούς Δικαίου, βεβαίως η αμοιβαία αναγνώριση της εδαφικής ακεραιότητας και οπωσδήποτε η απόσυρση της απειλής πολέμου- ο διάλογος είναι όρος απαραίτητος για την εκτόνωση της έντασης, για τη δημιουργία ενός κλίματος εμπιστοσύνης και βεβαίως για την εμπέδωση ενός κλίματος ειρήνης και σταθερότητας στην περιοχή του Αιγαίου, που είναι για μας αναγκαία και ικανή συνθήκη και για το κλίμα της σταθερότητας που θέλουμε να υπάρχει στην περιοχή και για την ανάπτυξη και την ευημερία, για την οποία υποτίθεται ότι όλοι μας αγωνιζόμαστε.

'Εχω την εντύπωση, όμως, κύριε Υπουργέ, ότι ακόμα και αν οι σκέψεις μας του να μπούμε σ'ένα διάλογο ή σε κάποια μορφή διαλόγου, ήταν σκέψεις σκοπιμότητας -ακριβώς δηλαδή για να αλλάξουμε την εικόνα που δίναμε έξω και για να απαντήσουμε στις κατηγορίες για ένα διάλογο- δεν την χειριστήκαμε ως οφείλαμε, δίνοντας ακριβώς αντίθετα αποτελέσματα με όλες τις παλινωδίες και όλες τις συνεχείς διαφοροποιήσεις και τις διολισθήσεις της ερμηνείας, του τι διάλογο επιθυμούμε να κάνουμε.

Βεβαίως, η εξωτερική πολιτική, την οποία ασκούμε, θα πρέπει να είναι συγκροτημένη, σχεδιασμένη, ολοκληρωμένη και βεβαίως, θα πρέπει να ξέρουμε, όταν πηγαίνουμε σε ένα διάλογο, πώς ξεκινάμε το διάλογο αυτόν, πώς θα είναι οι διαδικασίες του διαλόγου, πού θέλουμε να φθάσουμε και μέχρι πού φθάνουμε.

'Εχω την εντύπωση, όμως, ότι οι μέχρι σήμερα χειρισμοί δεν μας δίνουν το δικαίωμα να σκεφθούμε, ότι όντως ξέρουμε τι θέλουμε απ'αυτόν το διάλογο. Και θα συμφωνήσω με τους συναδέλφους του ΔΗ.Κ.ΚΙ. στο ότι τα θέματα αυτά είναι εξαιρετικά σοβαρά για να τα χειρίζεται η Κυβέρνηση εν κρυπτώ και μάλιστα με αυτοσχεδιασμούς, όπως αποδείχθηκε, και είναι θέματα για τα οποία η Βουλή θα πρέπει να έχει γνώση και λόγο. 'Επίσης έχω την εντύπωση, ότι ήταν σκόπιμο να υπάρξει μια συνεννόηση και μια συζήτηση των Αρχηγών των Κομμάτων.

Δεν μπορώ να ξεφύγω από τον πειρασμό να σας διαβάσω δύο κουβέντες, ένα σχόλιο από τη Χριστίνα Μπουλίδου στην "ΑΥΓΗ", ακριβώς για την εικόνα του διαλόγου. Αναφέρει λοιπόν, ότι "ένας διάλογος, που στην πραγματικότητα θα είναι διπλός μονόλογος -γιατί έτσι είναι- μιας επιτροπής που στην πραγματικότητα θα είναι δύο ομάδες τεσσάρων εμπειρογνωμόνων, που από "κοινού" θα εξετάσουν αλλά κατά μόνας θα εργαστούν για τη σύνταξη ενός "κοινού πορίσματος", που πάντως πιθανολογείται, ότι δεν θα συνταχθεί και με χρονικό ορίζοντα τα μέσα Ιουνίου, που, όμως, μπορεί να επιμηκυνθεί, έτσι ώστε ο Ιούνιος να διεισδύσει στο Σεπτέμβριο, θα ξεκινήσει εντός των επομένων ημερών ανάμεσα στην Αθήνα και την 'Αγκυρα". Και όντως αυτή είναι η εικόνα που βγήκε μετά από τις συνεχείς διολισθήσεις και παλινωδίες στο θέμα του διαλόγου.

Επειδή δυστυχώς ο χρόνος ολοκληρώνεται, για το Κυπριακό πρόβλημα, το οποίο είναι ένα μείζον ζήτημα, νομίζω, ότι όλοι θα πρέπει να συμφωνήσουμε στο ότι μέχρι σήμερα η αντιμετώπιση του Κυπριακού προβλήματος ήταν μια αντιμετώπιση μη σχεδιασμένη, προγραμματισμένη, οργανωμένη, δε νομίζω ότι οι αυτοσχεδιασμοί μας βοήθησαν όλα αυτά τα χρόνια και επίσης δεν νομίζω ότι μπορούμε να πείσουμε κανέναν, ότι με το ενιαίο αμυντικό δόγμα μπορούμε πραγματικά να προστατεύσουμε την Κύπρο και ότι πραγματικά μπορούμε να πείσουμε, ότι το Κυπριακό είναι ένα διεθνές πρόβλημα, εντάσσοντάς το στην ομπρέλα αυτού του ενιαίου δόγματος, που εξάλλου δυστυχώς στην περιπέτεια των Ιμίων αποδείχθηκε η αναποτελεσματικότητα κάθε τέτοιας προσπάθειας σκέψης.

Θα κλείσω, κύριε Πρόεδρε, αναφέροντας, ότι ο Συνασπισμός με τις πρωτοβουλίες που έχει πάρει μέχρι σήμερα και βεβαίως μ'αυτές που πρόκειται να πάρει, προσφέρει τις καλύτερες των υπηρεσιών που θα μπορούσε με τις δυνάμεις που διαθέτει, ακριβώς για την επίτευξη μιας άλλης αντίληψης της αντιμετώπισης των ζητημάτων της εξωτερικής πολιτικής, που νομίζω, ότι χρέος όλων μας είναι, αναλύοντας τους λόγους που μας οδήγησαν στη μέχρι τώρα αδιέξοδη κατάσταση, να μπορέσουμε να προσεγγίσουμε άλλες λογικές, άλλες τακτικές και άλλους σχεδιασμούς.

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα, ότι από τα Δυτικά Θεωρεία παρακολουθούν τη συνεδρίαση, αφού προηγουμένως ξεναγήθηκαν στην 'Εκθεσης της Αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" τριάντα έξι μαθητές και τέσσερις συνοδοί-δάσκαλοι από το Τρίτο Δημοτικό Σχολείο Πύργου.

Η Βουλή τους καλωσορίζει.

(Χειροκροτήματα )

Ο κ. Φοίβος Ιωαννίδης, Κοινοβουλευτικός Εκπρόσωπος του ΠΑ.ΣΟ.Κ., έχει το λόγο.

ΦΟΙΒΟΣ ΙΩΑΝΝΙΔΗΣ: Κύριοι συνάδελφοι, ευτυχώς μετά την ομιλία του κ. Τσοβόλα ακούστηκαν και νηφάλιες και σοβαρές τοποθετήσεις, που οσοδήποτε και αν μπορεί να διαφωνεί κανείς με αυτές, δεν μπορεί να αμφισβητηθεί ούτε η σοβαρότητα ούτε η υπευθυνότητά ούτε η νηφαλιότητά τους. Αλλά και ο Κοινοβουλευτικός Εκπρόσωπος της Νέας Δημοκρατίας, παρά το ότι βεβαίως παρέκαμψε τελείως τις ευθύνες της Παρατάξεώς του για την εξέλιξη των εθνικών μας θεμάτων, δεν θα μπορούσα να πω ότι υπερέβαλε και μάλιστα κατά τρόπο επικίνδυνο ή βλαπτικό για τα εθνικά συμφέροντα, όπως δυστυχώς -φοβάμαι και λυπούμαι- έκανε ο κ. Τσοβόλας και ορισμένοι από τους ομιλητές του επερωτώντος Κόμματος, 

Σελίδα 6433 

του ΔΗ.Κ.ΚΙ.

'Οταν συζητούμε θέματα εξωτερικής πολιτικής, υποθέτω, ότι οσοδήποτε καλόπιστα και αν δεχθώ την αγωνία των επερωτώντων για τα εθνικά θέματα, θα πρέπει να έχουν σκεφθεί και το τι επίπτωση μπορεί να έχει στην εξέλιξη των εθνικών θεμάτων και ο δικός τους λόγος εδώ μέσα. Δηλαδή, αν υποθέσουμε, ότι είναι αληθείς οι ισχυρισμοί του ΔΗ.Κ.ΚΙ., ότι η Κυβέρνηση είναι συμβιβασμένη και έτοιμη να τα παραδώσει όλα, στέλνουμε μήνυμα στην Τουρκία, ότι αυτό πράγματι συμβαίνει; Ασφαλώς βεβαίως δεν είναι έτσι.

Κατ' αρχήν πρέπει κάπου να δούμε και λίγο το πλαίσιο, μέσα στο οποίο κινούμαστε και τι εκπροσωπεί και τι εκφράζει ο καθένας. Διότι εν τέλει κριτής όλων μας είναι ο ελληνικός λαός και ο ελληνικός λαός εντελώς πρόσφατα, θα έλεγα, έδωσε την εμπιστοσύνη του στην Κυβέρνηση του ΠΑ.ΣΟ.Κ., στην Κυβέρνηση του Κώστα Σημίτη, για να χειρισθεί όλα τα θέματα της χώρας, περιλαμβανομένων βεβαίως πρωτίστως και των θεμάτων εξωτερικής πολιτικής. Και η Κυβέρνηση είναι απολύτως συνεπής στις προγραμματικές της διακηρύξεις και σ' όσα είπε στον ελληνικό λαό. Και δεν μπορώ να καταλάβω την αμφισβήτηση των καθημερινών κατηγορηματικών δηλώσεων της Κυβερνήσεως, του Πρωθυπουργού του ίδιου, των αρμοδίων Υπουργών, ότι σε καμιά περίπτωση η Κυβέρνησή μας δεν θέτει υπό διαπραγμάτευση και σε κανένα διάλογο τα κυριαρχικά μας δικαιώματα. Δηλαδή, επειδή το θέλετε εσείς, πρέπει να το επαναλαμβάνετε καθημερινά, παρά τις κατηγορηματικές περί αυτού, διαψεύσεις; Τι πέραν των διαψεύσεων μπορεί να κάνει η Κυβέρνηση, για να σας πείσει περί αυτού; Εάν είστε καλόπιστοι, οφείλετε να πεισθείτε από τις κατηγορηματικές διαβεβαιώσεις.

Κύριοι συνάδελφοι, καλό είναι να θυμούμαστε λίγο και την ιστορία σ' αυτόν τον Τόπο. Εκατό χρόνια πριν, κραυγές υπερπατριωτικές του 1897 οδήγησαν τη χώρα μας σε μία από τις μεγαλύτερες καταστροφές, που υπέστη, μεγαλύτερη ήταν μόνο η Μικρασιατική Καταστροφή, τα αίτια και εκείνης όμως μπορούμε -δεν έχουμε χρόνο- να τα δούμε και σήμερα. Και την άλλη βδομάδα είναι η ημέρα τιμής στη μνήμη του Ελευθερίου Βενιζέλου. Θα παρακαλούσα πολύ, κύριοι συνάδελφοι, να ανατρέξετε λίγο στην ιστορία, στα διδάγματα του μεγάλου εκείνου ανδρός του μεγαλύτερου διπλωμάτη του αιώνα μας.

Εκεί θα δείτε πώς χειρίστηκε τα εθνικά θέματα εκείνα, τα οποία βρήκαν τη λύση τους. Θα δείτε πως χειρίστηκε το Κρητικό ζήτημα, όταν εκατηγορείτο από πολλούς ως προδότης, ενώ εκείνος γνώριζε ότι πρόκειται για αναγκαίο τακτικό ελιγμό. Θα δείτε πώς αντιμετώπισε την απόβαση στο Καστελόριζο από αγνούς πατριώτες, στους οποίους όμως έστειλε επιτιμητικό τηλεγράφημα και τους ζήτησε -αναγνωρίζοντας τον πατριωτισμό τους- να φύγουν αμέσως. Αλλά και η Κρήτη είναι ελεύθερη και ελληνική και το Καστελόριζο είναι ελεύθερο και ελληνικό. Και όταν θα μιλάμε για το Κυπριακό, να θυμόμαστε και λίγο, ότι είναι, ίσως, η ιστορία των χαμένων ευκαιριών. Και μπορεί η αιτία να είναι υπερπατριωτικοί λόγοι αλλά και έλλειψη σθένους, πολιτικού θάρρους των πολιτικών ανδρών και εδώ και στην Κύπρο, που έχουμε φθάσει στο σημείο που φθάσαμε. Γιατί, αν ανατρέξετε λίγο στην ιστορία, να δείτε, ποια σχέδια απερρίφθησαν και τι προέβλεπαν τα σχέδια που απερρίφθησαν και πού έχουμε φθάσει σήμερα, θα δείτε νομίζω, πιο ήρεμα, θα αντιμετωπίζατε χωρίς υπερπατριωτικές κραυγές τα θέματα της εξωτερικής πολιτικής.

Εκείνο πάντως που θέλω να γίνει σαφές, κύριοι συνάδελφοι, είναι, ότι το ΠΑ.ΣΟ.Κ. και η Κυβέρνησή του δεν αμφισβητούν τον πατριωτισμό κανενός. Αλλά δεν είναι και διατεθειμένοι να δεχθούν μαθήματα πατριωτισμού από κανέναν. Κανείς δεν έχει τίτλους μεγαλύτερους από κανέναν άλλον εδώ μέσα. 'Η, αν τα βάλουμε κάτω επιτέλους, θα δούμε και με τους τίτλους τι γίνεται. Αλλά αυτό είναι το θέμα μας;

Κύριοι συνάδελφοι, όταν διάβασα και πρόσφατα εξ αφορμής μιας προσπάθειας να θυμηθώ τα όσα περί Χαριλάου Τρικούπη γνώριζα -διανύουμε τα εκατό χρόνια από το θάνατο του Χαριλάου Τρικούπη- είδα και εκεί πόσο πλήρωσε ο λαός μας, η Ελλάδα, την ανεύθυνη δημαγωγική πολιτική στα εξωτερικά θέματα και θυμήθηκα αυτό που έγραψε ο Μπέρναντ Ράσελ. Δεν το απευθύνω σε εσάς, διότι εγώ δεν θα καταδεχτώ να αμφισβητήσω τον πατριωτισμό σας.

IΩΑΝΝΗΣ ΔΗΜΑΡΑΣ: Το κάνετε.

ΦΟΙΒΟΣ ΙΩΑΝΝΙΔΗΣ: Δεν το κάνω. Κάνετε λάθος. Αμφισβητώ τη λογική σας και αμφισβητώ την ορθότητα της σκέψης σας. Δεν δέχομαι, όμως, να αμφισβητείτε εσείς το δικό μας πατριωτισμό. 

Λοιπόν ο Μπέρναντ Ράσελ γράφει, ότι "Η πατριδοκαπηλία" -δεν το απευθύνω σε εσάς, επαναλαμβάνω- "είναι το τελευταίο καταφύγιο των απατεώνων". Και το έχουμε δει σ'αυτόν τον Τόπο πολλές φορές.

Μπορείτε, αν θέλετε, να έχετε ανησυχίες, μπορείτε να αμφισβητείτε ενδεχομένως κάποιους χειρισμούς της Κυβέρνησης. Είναι δικαίωμά σας. Αμφισβήτηση, όμως, των προθέσεων και θεμελίωση σκέψεων και συλλογισμών στο γεγονός, ότι τάχα η Κυβέρνηση Σημίτη έχει αποφασίσει να εκχωρήσει εθνικά κυριαρχικά δικαιώματα, δεν μπορεί να γίνεται μέσα σ'αυτήν την Αίθουσα. Και επιτέλους σας απήντησε και ο αρμόδιος Υφυπουργός, του οποίου, ελπίζω, να μην αμφισβητείτε όχι μόνο τον πατριωτισμό του αλλά και την ιδιαίτερη ευαισθησία του εις ό,τι αφορά, θα έλεγα, ιδιαίτερα το Κυπριακό πρόβλημα, που είναι βεβαίως το μείζον πρόβλημα στα πλαίσια των εθνικών μας προβλημάτων και της εξωτερικής μας πολιτικής.

Δεν θα μπω σε λεπτομέρειες. Δεν χρειάζεται. 'Αλλωστε την απάντηση θα την δώσει η υπεύθυνη Κυβέρνηση, στη δευτερολογία του θα το κάνει ο κύριος Υφυπουργός, για τα άλλα θέματα που εθίγησαν, για τις αναφορές που έγιναν για την πρώην Γιουγκοσλαβική Δημοκρατία της Μακεδονίας. Θα πω, όμως, παρά το ό,τι απουσιάζει στο σύνολό της η Νέα Δημοκρατία, ότι είναι εκπληκτικό, η Παράταξη εκείνη που ο Πρωθυπουργός της τότε ομολόγησε, ότι άλλη πολιτική επίστευε και άλλη έκανε, διότι αλλιώς θα έπεφτε η κυβέρνησή του, διότι στηριζόμουνα, λέει, μόνο σε μια ψήφο, η παράταξη εκείνη, της οποίας ο Υπουργός των Εξωτερικών, ούτε λίγο ούτε πολύ, ασκούσε άλλη πολιτική απ'αυτήν που ασκούσε ο Πρωθυπουργός και που κατηγορεί περίπου για έλλειψη πατριωτισμού τον τότε Πρωθυπουργό και Αρχηγό του, ε, δεν νομιμοποιείται τουλάχιστον σ'αυτό το θέμα να μιλά και να ψέγει κανέναν.

Για να μη θυμηθώ ότι και ο Πρόεδρος της Δημοκρατίας τότε, δεν αποσαφήνιζε τη θέση του, όπως λέει ο κ. Σαμαράς ή άλλα του έλεγε εκείνου, άλλα στον Πρωθυπουργό και άλλα παραπέρα.

Επειδή είναι της μόδας τα αρχεία, κύριε Πρόεδρε, ήθελα να καταλήξω με αυτήν την αναφορά στα περίφημα αρχεία, που δεν είναι αρχεία αλλά απομνημονεύματα, χωρίς να δηλώνεται ότι είναι απομνημονεύματα, αφού είναι υπομνηματισμένα και γέμουν σημειωμάτων που είναι εντελώς υποκειμενικά, για να περιοριστώ στον επιεικέστερο χαρακτηρισμό, που θα μπορούσα να δώσω σε αυτά τα περίφημα δωδεκάτομα αρχεία.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Ρόκος έχει το λόγο για να δευτερολογήσει.

ΓΕΩΡΓΙΟΣ ΡΟΚΟΣ: Κύριε Πρόεδρε, δεν επισήμανα στην αρχή της τοποθέτησής μου -και το έκανα για να δω τις αντιδράσεις- ότι δυστυχώς επιβεβαιώνουμε, πως η συνωμοσία, που υπάρχει για τα εθνικά ζητήματα, έχει επικαλύψει όλο το πολιτικό πεδίο.

Η Νέα Δημοκρατία μήνες τώρα σιωπά για τα εθνικά ζητήματα και αφήνει εμάς να τρέχουμε και να εκφράζουμε την ανησυχία, που είναι και ανησυχία όλου του ελληνικού λαού. Σήμερα έρχεται να συναινέσει για μία φορά ακόμα και βάζει διαδικαστικές διαφορές, διότι επί της ουσίας πολύ φοβάμαι, ότι έχει προσυμφωνήσει. Είνα μία τακτική επικίνδυνη, είναι μία τακτική, η οποία πρέπει να καταγγελθεί από όλους μας στον ελληνικό λαό. Την ίδια στιγμή, δυστυχώς, και άλλες πολιτικές δυνάμεις κάνουν πως δεν καταλαβαίνουν.

Σελίδα 6434 

Τη στιγμή που προσποιούνται οι ευρωπαίοι σύμμαχοι, αλλά και οι άλλοι, πως δεν μας καταλαβαίνουν, εμείς πρέπει να καταλάβουμε, ότι μας καταλαβαίνουν. Κάνουν πως δεν μας καταλαβαίνουν, διότι έτσι εξυπηρετούνται τα βασικά τους σχέδια.

Είπε ο φίλος μου ο Δανέλλης προηγούμενα: "η τέως Δημοκρατία της Μακεδονίας". Πρέπει να του θυμήσω, ότι αυτή η τέως Δημοκρατία της Μακεδονίας, με σκοπό να υπηρετήσει το σήμερα, δημιουργήθηκε πρόσφατα, το 1947 και η σημερινή επιδίωξη είναι ο ιμάντας μεταφοράς του προβλήματος σε μία επόμενη τάξη πραγμάτων, κάθε φορά που θα τη χρειάζονται, θα την επικαλούνται και θα την βγάζουν από τα συρτάρια.

Αυτές είναι πικρές αλήθειες, οι οποίες είναι δεμένες με ένα πλέγμα σχέσεων, που σήμερα διαμορφώνει τη νέα τάξη πραγμάτων έξω από τους σχεδιασμούς, βεβαίως, της Χώρας μας.

Λειτούργησε λοιπόν και ο Συνασπισμός -αλλα νομίζω το είχε κάνει και στην επερώτηση για τα εθνικά ζητήματα- σαν Κοινοβουλευτικός Εκπρόσωπος, θα έλεγα, του ΠΑ.ΣΟ.Κ., όταν και στην προηγούμενη επερώτηση υπήρχε μία σύμπτωση, ουσιαστικά, πολιτικών θέσεων των δύο αυτών Κομμάτων και θα έλεγα, ότι μάλλον επικαλύπτει το ένα το άλλο ή μάλλον το ένα κάνει το δεκανίκι στο άλλο.

Είπατε, κύριε Ιωαννίδη, να μη μιλάμε, γιατί θα μας ακούσουν οι Τούρκοι. Εμείς θα μιλάμε, γιατί θέλουμε να μας ακούνε οι Τούρκοι, αλλά θέλουμε να μας ακούνε και οι λαοί των άλλων χωρών, γι'αυτό που γίνεται στην Τουρκία, γι'αυτό που κάνει συνεχώς η Τουρκία με το να παραβιάζει τα ανθρώπινα δικαιώματα και προς την ανατολή και προς της δύση και προς το βορρά. Δεν σας καταγγέλλουμε για πατριδοκαπηλία, αλλά για απόλυτους συμβιβασμούς. Και δεν καταγγέλλουμε εσάς, αλλά την πολιτική σας ηγεσία, γιατί γνωρίζετε πολύ καλά, ότι η πρώτη συναίνεση που πρέπει να επιδιώκετε δεν είναι στη δική μας κατεύθυνση, είναι στα εσωτερικά του Κόμματός σας. Από εκεί έχει αρχίσει πια να διαφαίνεται η αντίθεση της ηγεσίας, αλλά και της πολιτικής βάσης.

Μίλησα με στεναχώρια για μία αποσταθεροποίηση της πολιτικής και του πολιτικού βίου, που ξεκινάει μέσα από το ίδιο το ΠΑ.ΣΟ.Κ. Δεν είναι μόνο η λύπη και το συναίσθημα. Είναι η διαπίστωση, ότι μία κρίσιμη εποχή σαν τη σημερινή, αυτά τα προβλήματα πρέπει -και επιβάλλεται- να τα λύσετε κατ' αρχήν μέσα στον εσωτερικό σας χώρο. Και δεν μπορείτε να το κάνετε μέχρι να αλλάξετε αποφάσεις ή να εγκαταλείψετε δεσμεύσεις που έχετε πάρει σε εθνικό επίπεδο, μετά από την επίσκεψη του κ. Σημίτη στην Αμερική. Εξάλλου χρόνια τώρα αυτή η τακτική διαλόγου με τη γείτονα Τουρκία, όπως τον κάνετε, οδηγεί σε επιδείνωση, σε πολλαπλασιασμό των προβλημάτων.

Οι παραβιάσεις του εναέριου χώρου, αν το δει κανείς στατιστικά, θα δει, ότι έχουν υπερδεκαπλασιαστεί και συνεχίζουν χρόνο με το χρόνο.

Με την προσφιλή τακτική, που ακολουθείτε, της μυστικής διπλωματίας, αφήνετε να διαρρέουν, όπως χθες και προχθές, πράγματα που πανικοβάλουν τον ελληνικό λαό -που είναι υποχρέωση δική μας να τον εκφράσουμε εδώ μέσα- για αεροδιαδρόμους που θα επιτραπούν στην Τουρκία ή για προσφυγές, ακόμα και για τα 'Ιμια στη Χάγη.

Τα εθνικά ζητήματα χρειάζονται κατανόηση και εμείς τη δείξαμε. 'Ομως για να υπάρξει μετά την κατανόηση συναίνεση, πρέπει να υπάρχει ένας συνεχής, διαρκής διάλογος. Και αυτός ας αρχίσει από την ηγεσία, ας αρχίσει με επαφή, με σύγκλιση των Αρχηγών των Κομμάτων υπό τον Πρωθυπουργό. Και μη νομίζετε ότι εμείς έχουμε τη διάθεση εδώ μέσα να κάνουμε μικροπολιτική και να πουλάμε πατριωτισμό. Την αγωνία μας εκφράζουμε και εκτιμάμε την αγωνία όλου του ελληνικού λαού. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Δημαράς έχει το λόγο.

ΑΝΑΣΤΑΣΙΟΣ ΙΝΤΖΕΣ: Εγώ, κύριε Πρόεδρε;

ΠΡΟΕΔΡΕΥΩΝ (Παναγιώτης Σγουρίδης): Εσείς καλύψατε τη δευτερολογία σας και μάλιστα πήγατε στα έντεκα λεπτά.

Ξέρετε, κύριε Ιντζέ, το Προεδρείο έχει συνέχεια. Η πληροφορία μεταδίδεται ακαριαίως.

ΑΝΑΣΤΑΣΙΟΣ ΙΝΤΖΕΣ: Απλώς ρώτησα. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Δημαρά, έχετε το λόγο.

ΙΩΑΝΝΗΣ ΔΗΜΑΡΑΣ: Σκεφθείτε ότι είναι και Παρασκευή σήμερα, ένας λόγος παραπάνω. 

Κύριοι συνάδελφοι, η αγωνία μας για τα εθνικά θέματα, που είναι και αγωνία δική σας -έτσι εκτιμούμε εμείς- και όλων όσων βρίσκονται εδώ στη Βουλή με εντολή του ελληνικού λαού, με όποιον τόνο και αν διατυπώνεται, ακόμα και αν καμιά φορά αυτός το τόνος έχει τα στοιχεία της υπερβολής -στην περίπτωσή μας πιστεύω, ότι δεν τα έχει- δεν εμποδίζει με κανέναν τρόπο την Κυβέρνηση να επιδιώξει και να πετύχει τις καλύτερες λύσεις για τον ελληνικό λαό, για τα εθνικά μας θέματα. Αντίθετα, αυτό που πιστεύουμε είναι, ότι ενισχύει τη θέση της.

Αυτό το λέω ως απάντηση, στον τρόπο με τον οποίο διατύπωσε τις σκέψεις του ο συνάδελφος Βουλευτής και Κοινοβουλευτικός Εκπρόσωπος του ΠΑ.ΣΟ.Κ., ο κ. Ιωαννίδης, που οφείλω να πω, ότι είναι και φίλος μου και τον γνωρίζω από παλιά. Μόνο που δεν κατάλαβα, ούτε την ποιότητα -θα μου το επιτρέψει να το πω, όσο σκληρό και αν είναι, γιατί με τον ίδιο σκληρό τρόπο μας αντιμετώπισε- αλλά ούτε και το περιεχόμενο των λόγων.

Αλήθεια, κύριε Ιωαννίδη, ήταν υπερπατριωτικές οι κραυγές του 1987; 'Ηταν υπερπατριωτικές οι κραυγές του Ανδρέα Παπανδρέου τότε;

Να πω και κάτι άλλο που έχει πολύ μεγάλη σημασία. Γιατί αλήθεια, αγαπητέ κύριε συνάδελφε, η αγωνία η δική μας για τα εθνικά θέματα είναι αγωνία που δυσχεραίνει τις κινήσεις της Κυβέρνησης στην επίτευξη οποιασδήποτε λύσης, που θα είναι προς το συμφέρον του Ελληνικού Λαού; Αλλά και η ίδια η αγωνία των συναδέλφων σας του ΠΑ.ΣΟ.Κ. που διατυπώθηκε με επιστολή προς τον Πρωθυπουργό, τον κ. Σημίτη, δεν δυσχεραίνει την Κυβέρνηση; Δεν είναι αγωνία που συμμεριζόμαστε όλοι;

Τώρα για το πώς καταφύγατε στον Μπέρναρντ Ράσελ σ' αυτήν τη στιγμή, ειλικρινά, με άφησε κατάπληκτο.

Δεν μου αρέσει να απαντώ σε συναδέλφους μου, θα ήθελα όμως να πω και δύο λόγια σε έναν άλλο συνάδελφο, στον κ. Σπύρο Δανέλλη, που τον εκτιμώ βαθύτατα.

Είπατε, κύριε Δανέλλη, και συμφωνήσατε μαζί μας, ότι το μεγάλο πρόβλημα, που αντιμετωπίσατε και εσείς και στο σύνολό του ο πολιτικός κόσμος και ο Ελληνικός Λαός, είναι η μυστική διπλωματία. Αυτή δεν καταγγείλαμε σήμερα; Γι' αυτή δεν μοχθήσαμε και εμείς και προσφέραμε ό,τι έχει έλθει σε γνώση μας για να διαλευκανθούν τεράστια θέματα, που θα τα βρουν τα παιδιά μας στα χρόνια που έρχονται; Αυτό είναι το πρώτο θέμα.

Συμφωνούμε σ' αυτό, όπως συμφωνούμε επίσης και λέμε ναι στο διάλογο. Αλλά σε τι είδους διάλογο; Με ποιο περιεχόμενο;

Εγώ τουλάχιστον -δεν μπορώ να δεσμεύσω κανένα άλλον- συμφωνώ και συνυπογράφω τις παρατηρήσεις της κας Πουλίδου στην "ΑΥΓΗ", που διαβάσατε. Εγώ θέλω να σας ρωτήσω ευθέως το εξής: Πριν από μερικούς μήνες οι Τούρκοι αμφισβήτησαν τη Γαύδο. Είσαστε από την Κρήτη. Θα σας έφερναν σε διάλογο για τη Γαύδο και θα πηγαίνατε; 'Οχι, δεν το πιστεύω.

Αυτό εννοεί το ΔΗ.Κ.ΚΙ., όταν λέει: "όχι σε διάλογο, του οποίου το περιεχόμενο δεν γνωρίζουμε και ο οποίος διάλογος μπορεί να μας φέρει σε δυσχερή θέση όλους μας και όχι μόνο εμάς".

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Τελειώνω, κύριε Πρόεδρε, με μία παρατήρηση, που θέλω να θέσω υπόψη του κυρίου Υφυπουργού Εξωτερικών.

'Ακουσα τον κ. Λυσαρίδη πριν από μερικές μέρες, που ήταν στην Αθήνα, να λέει μία είδηση που με εντυπωσιάζει και ως επαγγελματία δημοσιογράφο, την οποία δεν είδα να δημοσιο-

Σελίδα 6435 

ποιείται, τουλάχιστον εδώ και να παίρνει τη θέση στη δημοσιότητα, που θα έπρεπε να πάρει. 'Οτι δηλαδή το Αμερικάνικο Κογκρέσο πριν από μερικές μέρες με ψήφισμά του ζητά να φύγει ο τουρκικός στρατός κατοχής από την Κύπρο. Το ξέρουμε αυτό; Το αξιοποιήσαμε έτσι, όπως θα μπορούσαμε και θα έπρεπε;

Εγώ την πληροφόρηση την θέτω υπόψη σας. Μπορεί και να την ξέρετε. Είναι, όμως, αυτό ένα ερώτημα και ειλικρινά, περιμένω την εξήγηση και την απάντησή σας, κύριε Υπουργέ.

Κύριε Πρόεδρε, ευχαριστώ για την ανοχή σας.

ΠΡΟΕΔΡΕΥΩΝ (Παναγιώτης Σγουρίδης): Κύριε Υφυπουργέ, έχετε το λόγο.

ΓΙΑΝΝΟΣ ΚΡΑΝΙΔΙΩΤΗΣ (Υφυπουργός Εξωτερικών): Κύριε Πρόεδρε, έχω την εντύπωση, ότι η ομιλία, που έκανα προηγουμένως για μισή ώρα, δεν ακούστηκε. Δεν την πρόσεξαν οι αξιότιμοι κύριοι Βουλευτές, διότι στα περισσότερα σημεία, για να μην πω σ' όλα ανεξαιρέτως που αναφέρθηκαν στη συνέχεια, έχω δώσει απάντηση με την ομιλία μου. Γι' αυτό και ενδεχομένως δεν πρόκειται να μακρυγορήσω τώρα. Θα προσπαθήσω να είμαι σύντομος, γιατί μια ανάγνωση της ομιλίας μου νομίζω ότι θα ικανοποιήσει τις απορίες και τον προβληματισμό που ακούστηκαν στην Αίθουσα αυτή.

Εκείνο που θα ήθελα, όμως, να επισημάνω, ξεκινώντας από τις ομιλίες και τις παρεμβάσεις των Βουλευτών του ΔΗ.Κ.ΚΙ., είναι κάτι που με μεγάλη μου λύπη, πραγματικά, είμαι υποχρεωμένος να αναφέρω. Ακούστηκαν πάρα πολύ βαριές κουβέντες μέσα σ' αυτήν την Αίθουσα για ποινικές ακόμα ευθύνες, για μυστική διπλωματία, για υποτέλεια, για μειοδοσία και άλλες πολύ βαριές εκφράσεις, που δε νομίζω ότι είναι σωστό να ακούγονται εδώ, όταν μιλάμε για θέματα εθνικά, όταν μιλάμε για θέματα εξωτερικής πολιτικής.

Το είπαν και άλλοι συνάδελφοι: Είναι ανεπίτρεπτο πραγματικά να αμφισβητείται ο πατριωτισμός οποιουδήποτε στην πολιτική ζωή αυτού του Τόπου και οπωσδήποτε μέσα σ' αυτήν την Αίθουσα.

Δεν μονοπωλεί κανένας τον πατριωτισμό. 'Ολοι είμαστε το ίδιο πατριώτες. 'Ολοι έχουμε τους ίδιους στόχους, τις ίδιες προθέσεις. Ο διάλογος, βεβαίως, γύρω από την τακτική, γύρω από τους χειρισμούς, επιβάλλεται, αλλά δεν επιτρέπεται σε κανένα να συζητά και να αμφισβητεί τον πατριωτισμό μας. Χρειάζεται, επιτέλους, σοβαρότητα, μετριοπάθεια στις εκφράσεις και ψυχραιμία, όταν ασχολούμεθα με θέματα εξωτερικής πολιτικής. Οι υπερβολές δεν οδηγούν πουθενά.

'Οποτε ακολουθήθηκαν ακραίες θέσεις στην πρόσφατη πολιτική ιστορία του Τόπου, γνωρίζετε πού καταλήξαμε. Αναφέρθηκε και το 1897 και το 1922 και θα πάω και στο 1974, στην Κύπρο. Τη μεγαλύτερη τραγωδία του σύγχρονου Ελληνισμού, διότι επρόκειτο για προδοσία, διότι επρόκειτο για ακραίες καταστάσεις. Αμφισβητούσαν τότε κάποιοι περιθωριακοί τον πατριωτισμό της συντριπτικής πλειοψηφίας του Κυπριακού Ελληνισμού. Ορίστε πού καταλήξαμε. Και σήμερα αγωνιζόμαστε, όχι μόνο για την Κύπρο αλλά για το σύνολο της εξωτερικής μας πολιτικής, να ανατρέψουμε τα τετελεσμένα, στα οποία μας οδήγησε το πραξικόπημα και βεβαίως η τουρκική εισβολή. Λοιπόν, χρειάζεται σοβαρότητα και ψυχραιμία.

Θα έρθω τώρα να επιχειρήσω, δηλαδή να απαντήσω σε κάποια από τα θέματα, τα οποία έχουν τεθεί και ενδεχομένως να μην μπόρεσα να τα απαντήσω στην πρώτη μου ομιλία. Δεν έχει αλλάξει, και θέλω να ξεκινήσω απ'αυτό, ούτε η πολιτική της Κυβέρνησης ούτε οι στρατηγικοί της στόχοι, όπως έχουν εκφραστεί από το πρόγραμμα του ΠΑ.ΣΟ.Κ., όπως έχουν εκφραστεί από τις προγραμματικές δηλώσεις της Κυβέρνησης, που υποστήριξε, αποδέχτηκε, υπερψήφισε ο ελληνικός λαός. Απλώς εκείνο το οποίο γίνεται, είναι, ότι ασκούμε ενεργά την εξωτερική πολιτική. Δεν μπορεί να είμαστε αδρανείς. Δεν βγαίνουμε με αφορισμούς και να επαναλάβουμε διακηρυκτικά τις θέσεις μας. Πρέπει να τις προωθήσουμε. Πρέπει να κάνουμε ελιγμούς, πρέπει να κάνουμε τακτικούς χειρισμούς, διπλωματικές επαφές, συναντήσεις. Πρέπει να προωθήσουμε τα θέματα μέσα στα πλαίσια κάποιου διπλωματικού στρατηγικού σχεδίου. Ε, αυτό δεν είναι υποχώρηση, αυτό δεν είναι μειοδοσία. Αυτό είναι προώθηση των θέσεών μας. Πώς θα προωθηθούν; Με την επιφοίτηση του Αγίου Πνεύματος; Δεν γίνεται με ξόρκια η εξωτερική πολιτική. Χρειάζεται μέθοδο, χρειάζεται προσπάθεια, χρειάζεται σχεδιασμός, χρειάζεται εγρήγορση.

Επαναλαμβάνω, ότι δεν υπάρχει κανένας διάλογος με την Τουρκία. Ούτε αυτή η επιτροπή εμπειρογνωμώνων συνιστά διάλογο, πόσο μάλλον διαιτησία. Είναι σαφές αυτό και από το κείμενο που έχει συμφωνηθεί μεταξύ Ελλάδας και Τουρκίας. Δεν έχετε παρά να διαβάσετε το κείμενο. Δεν ξέρω τι είπε ο άλφα ή ο βήτα. Διαβάστε το κείμενο που συμφώνησε η χώρα μας. Δεν μιλάει για διάλογο. Μιλάει για ανταλλαγή απόψεων πάνω σε διαδικαστικά θέματα μη δεσμευτικού χαρακτήρα. Αυτό δεν είναι διάλογος, προς απογοήτευση ενδεχομένως κάποιων. Αλλά η θέση μας είναι, ότι δεν μπαίνουμε σε πολιτικό διάλογο.

ΟΡΕΣΤΗΣ ΚΟΛΟΖΩΦ: Πέστε το όπως θέλετε. Πάντως συνομιλείτε.

ΓΙΑΝΝΟΣ ΚΡΑΝΙΔΙΩΤΗΣ (Υφυπουργός Εξωτερικών): Δεν πρόκειται για πολιτική διαπραγμάτευση οποιωνδήποτε διαφορών με την Τουρκία. 'Οχι απλώς συνομιλούμε, αλλά έχουμε κάνει και πρόταση, ότι σε θέματα τουρισμού, εμπορίου, οικονομίας, τελωνείων, περιβάλλοντος, βεβαίως να συναντηθούμε και να συζητήσουμε. Δεν διαπραγματευόμαστε, όμως, τα κυριαρχικά μας δικαιώματα. Δεν διαπραγματευόμαστε, όμως, τις εδαφικές διεκδικήσεις και τις άλλες διεκδικήσεις της Τουρκίας. Εκεί είμαστε αμετακίνητοι. Γι'αυτό είναι και αστείο το επιχείρημα που ακούστηκε από κάποιους της Νέας Δημοκρατίας, οι οποίοι απορώ γιατί δεν παρευρίσκονται εδώ να ακούσουν την απάντηση στο μονόλογο, τον οποίο θέλησαν να προβάλουν.

ΠΡΟΕΔΡΕΥΩΝ (Παναγιώτης Σγουρίδης): Κύριε Υφυπουργέ, πείτε για παράδειγμα ένα διαδικαστικό θέμα που θα συζητηθεί.

ΓΙΑΝΝΟΣ ΚΡΑΝΙΔΙΩΤΗΣ (Υφυπουργός Εξωτερικών): Θα σας πω. Εκείνο το οποίο θα επιχειρήσουμε να συζητήσουμε με τους Τούρκους -για να επανέλθω στο θέμα της επιτροπής εμπειρογνωμώνων- είναι οι όροι, οι οποίοι θα προσδιορίσουν τις Ελληνοτουρκικές σχέσεις.

Δεν μπορεί, παραδείγματος χάριν, να μη γίνει δεκτό από την Τουρκία, όπως και από την Ελλάδα, ότι δεν μπορεί στις σχέσεις αυτές να υπάρχει απειλή πολέμου ή χρήση βίας. Αυτά είναι ζητήματα, που για μας αποτελούν πρόκριμα για οποιαδήποτε διαδικασία.

'Οπως, επίσης, η συμφωνία γύρω από το νομικό καθεστώς του Αιγαίου. Να συμφωνήσουμε, ότι αυτό που διέπει το Αιγαίο, είναι η Συνθήκη της Λωζάννης, η Συνθήκη των Παρισίων ή άλλες συμφωνίες, οι οποίες προκύπτουν. Τα αμφισβητούν αυτά οι Τούρκοι και έχει σημασία να συμφωνήσουν και οι Τούρκοι σε αυτά, ότι δεν θα κάνουν χρήση βίας, ότι δέχονται τις συμφωνίες αυτές. Αυτά είναι ζητήματα διαδικαστικά.

Πιστεύω, ότι αν πετύχουμε μέσα απ'αυτή τη διαδικασία τη συγκατάθεση της Τουρκίας σε αυτές τις αρχές, είναι ένα πολύ σημαντικό, θετικό βήμα. Αυτό θα επιδιώξουμε.

Επιστρέφω. Δεν μπορώ να μπω σε τεχνικό διάλογο. Σας έδωσα ένα παράδειγμα και νομίζω, ότι είναι αρκετά σαφές.

ΠΡΟΕΔΡΕΥΩΝ (Παναγιώτης Σγουρίδης): Ναι, και ήταν κατανοητό.

ΓΙΑΝΝΟΣ ΚΡΑΝΙΔΙΩΤΗΣ (Υφυπουργός Εξωτερικών): Η χώρα μας, σας διαβεβαιώ, ότι υποστηρίζει με τον καλύτερο δυνατό τρόπο τα κυριαρχικά και τα άλλα δικαιώματα της πατρίδας μας. Και δε νομίζω ότι υπάρχει κανένας λόγος ανησυχίας.

'Οσον αφορά την υφαλοκρηπίδα, είπαμε ότι μόνο για την υφαλοκρηπίδα θα υπάρχει θέμα συνυποσχετικού. Για τα 'Ιμια αυτό που λέμε, είναι ότι αν η Τουρκία προσφύγει στο Διεθνές Δικαστήριο, εμείς με την πράξη που έχουμε κάνει να αποδεχθούμε τη δικαιοδοσία του Διεθνούς Δικαστηρίου, είμαστε υποχρεωμένοι ν'αποδεχθούμε και την απόφασή του. Λέμε, λοιπόν, ότι ασφαλώς δεν αναγνωρίζουμε τις διεκδικήσεις της Τουρκίας. Αν η Τουρκία θέλει να προσφύγει στη Χάγη, εμείς

Σελίδα 6436 

θα αποδεχθούμε την απόφαση, διότι είμαστε μία χώρα δικαίου, είμαστε μία χώρα, η οποία ζούμε μέσα στη διεθνή έννομη τάξη. Αλλά,μην ανησυχείτε. Είναι τόσο ισχυρά τα ελληνικά δίκαια και οι ελληνικές θέσεις που ακόμη και στη Χάγη αν προσφύγει η Τουρκία -που δεν πρόκειται να προσφύγει, διότι φοβάται ακριβώς ότι θα βγει σε βάρος της η απόφαση- εμείς δεν ανησυχούμε.

Για τα Σκόπια. Υπάρχει πράγματι η ενδιάμεση συμφωνία. Πιστεύουμε, ότι ήταν ένα θετικό βήμα. Απομόνωσε μία σειρά από προβλήματα. Παραμένει ασφαλώς το θέμα του ονόματος. Γνωρίζετε, ότι δεν είναι η Κυβέρνηση του ΠΑΣΟΚ που δημιούργησε το πρόβλημα. Το έχουμε κληρονομήσει. Προσπαθούμε να το αντιμετωπίσουμε με τον πιο καλό τρόπο για τα συμφέροντα της πατρίδας μας. Συνεχίζουμε τις διαπραγματεύσεις αυτήν τη στιγμή και δεν έχουμε ξεφύγει, δεν έχουμε υποχωρήσει καθόλου από τις θέσεις που έχει διακηρύξει η Κυβέρνηση σε αυτήν την Αίθουσα.

Σας διαβεβαιώ, ότι δεν υπάρχει ίχνος υποχώρησης. Από κει και πέρα υπάρχει μία βελτίωση των διμερών σχέσεων. Και πρέπει να υπάρχει αυτή η βελτίωση των διμερών σχέσεων. Εμείς θέλουμε σταθερότητα, θέλουμε ειρήνη, θέλουμε συνεργασία στην περιοχή, θέλουμε να ξεπεράσουμε τα προβλήματα, θέλουμε μία ευρύτερη διαβαλκανική συνεργασία, διότι πιστεύω ότι μέσα σε αυτόν το χώρο, η Ελλάδα έχει και ρόλο να παίξει και ιδιαίτερα να ωφεληθεί.

Για το Κυπριακό. Γνωρίζετε ασφαλώς την προσωπική μου ευαισθησία για το θέμα, προέρχομαι από την Κύπρο. Δεν πιστεύω, ότι διαφωνείτε, έστω και σε ένα σημείο, από αυτά τα οποία είπα εδώ σε αυτήν την Αίθουσα για το Κυπριακό. Ούτε υπάρχει πιστεύω κάτι για το Κυπριακό,για το οποίο μπορείτε να μας κατηγορήσετε. Αντίθετα, είναι η Κυβέρνηση του ΠΑΣΟΚ που ξεκίνησε και εξασφάλισε την απόφαση για ένταξη της Κύπρου στην Ευρωπαϊκή 'Ενωση. Είναι η Κυβέρνηση του ΠΑΣΟΚ που ξεκίνησε τον ενιαίο αμυντικό χώρο. Δεν υπήρχαν αυτά προηγουμένως. Είναι στοιχεία που έχουν διαφοροποιήσει αρκετά την εικόνα γύρω από το Κυπριακό.

Νομίζω, ότι πήραμε πρωτοβουλίες και ήδη έχουν αρχίσει να φαίνονται τα αποτελέσματα. Κανένας δεν αμφισβητεί ότι θα αρχίσουν οι διαπραγματεύσεις στις αρχές του 1998.

'Ημουν προχθές στη Βρεττανία και είχα τις πρώτες επαφές με τη νέα Εργατική Κυβέρνηση. Μου δόθηκε η διαβεβαίωση για μία ακόμα φορά -θα είναι επί βρεττανικής προεδρίας που θα αρχίσουν οι διαπραγματεύσεις για την ένταξη της Κύπρου- ότι οι διαπραγματεύσεις θα αρχίσουν χωρίς όρους, χωρίς προϋποθέσεις. Είναι αυτό που επιδιώκουμε.

Είμαστε, λοιπόν, συνεπείς με τις προγραμματικές μας δηλώσεις, με τις διακηρύξεις μας. Νομίζω, ότι οι προσπάθειες που καταβάλλουμε για να ενισχύσουμε τη διεθνή θέση της χώρας και τα διεθνή της ερείσματα αρχίζουν να έχουν αποτελέσματα.

Τελειώνοντας την αναφορά μου στις παρεμβάσεις του ΔΗ.Κ.ΚΙ. θέλω να ρωτήσω, τι πραγματικά προτείνει το ΔΗ.Κ.ΚΙ.; Πέραν της αδικαιολόγητης κριτικής που κάνει, ποιά είναι η πρόταση του; Εμείς έχουμε μία συνολική και συγκεκριμένη πρόταση σε όλα τα θέματα.

Ακόμη μου κάνει έκπληξη, γιατί η Νέα Δημοκρατία μας ασκεί κριτική για τους όρους που έχουμε βάλει για οποιονδήποτε διάλογο και επαφή με την Τουρκία και για τους όρους που έχουμε βάλει για την ομαλοποίηση των σχέσεων μας, όταν οι όροι που βάζει η Νέα Δημοκρατία είναι πολύ πιό περιορισμένοι από αυτούς που έχουμε θέσει εμείς. Και ανεκάλυψε ξαφνικά την εδαφική ακεραιότητα και τα κυριαρχικά δικαιώματα. Μα αυτός είναι πρωταρχικός όρος. 'Οταν λέμε ότι θα ισχύσει το διεθνές δίκαιο και οι διεθνείς συνθήκες αυτά είναι πολύ περισσότερα από αυτά που λέει η Νέα Δημοκρατία. Και μου κάνει εντύπωση, ότι η Νέα Δημοκρατία έρχεται αυτήν τη στιγμή να ασκήσει κριτική για ένα διάλογο που η ίδια έχει κάνει επανειλημμένα, ενώ εμείς δεν το κάνουμε. Επιπλέον έχει ακολουθήσει μία διπλή, αντιφατική πολιτική στο θέμα.

'Ακουσα τι είπε ο κ. Κολοζώφ. Πράγματι έχουμε μία διαφωνία. Δεν πρόκειται για διάλογο. Αυτό που θα έλεγα εγώ, ότι έχουμε ξεκινήσει, είναι μία κίνηση για να βελτιωθεί το κλίμα, ένα μέτρο οικοδόμησης εμπιστοσύνης για εκτόνωση της κατάστασης. Εάν προκύψουν θετικά αποτελέσματα τόσο το καλύτερο. Εάν όχι, τουλάχιστον θα αποδειχθεί η ακραία και αδιάλλακτη άποψη της άλλης πλευράς.

Για την Αλβανία σας διαβεβαιώ, ότι πρόκειται για μία ειρηνευτική προσπάθεια με στόχο την ανθρωπιστική βοήθεια. Αυτός είναι ο ρόλος του ελληνικού αποσπάσματος εκεί. Η δε ανθρωπιστική βοήθεια που έχουμε προωθήσει είναι τεράστια. Εδώ πρέπει να επαινέσω δημόσια και τους μη κυβερνητικούς οργανισμούς και τους ιδιώτες και την Κυβέρνηση με τις υπηρεσίες που προώθησαν αυτήν την προσπάθεια.

Στόχος μας παραμένουν ασφαλώς οι εκλογές. Αυτή είναι η πρώτη κάθαρση που θα προκύψει στην κρίση της Αλβανίας για να μπορέσουμε μακροπρόθεσμα να δούμε πως θα αντιμετωπίσουμε το πρόβλημα που έχει η Αλβανία. 

Τελειώνω λέγοντας, ότι η εξωτερική πολιτική, τα εθνικά θέματα απαιτούν εθνική συνοχή. Χρειάζεται ευθύνη για τα εθνικά θέματα και όχι πατριδοκαπηλεία και λαϊκισμός. Χρειάζεται σοβαρότητα και ψυχραιμία με πρόγραμμα και μεθοδικότητα. Αυτά είναι που επιχειρεί να προάγει η Κυβέρνησή μας.

ΠΡΟΕΔΡΕΥΩΝ (Παναγιώτης Σγουρίδης): Ο Πρόεδρος του ΔΗ.Κ.ΚΙ. κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, δεν απέφυγαν ο Υφυπουργός αλλά και ο Κοινοβουλευτικος Εκπρόσωπος του ΠΑΣΟΚ σε αυτήν τη σοβαρή και υπεύθυνη συζήτηση για τα εθνικά μας θέματα να προσφύγουν στην προσφιλή τους μέθοδο που την ζει ο ελληνικός λαός τα τελευταία χρόνια. Δηλαδή, να χαρακτηρίζουν με διάφορους χαρακτηρισμούς, όπως λαϊκισμός, πατριδοκαπηλεία, την ανάδειξη, μέσα στον ιερό ναό της Δημοκρατίας και όχι στα παρασκήνια, των μεγάλων θεμάτων που απασχολούν την Ελλάδα και τον ελληνικό λαό.

Θα ήθελα να πω και στον κύριο Υφυπουργό και στον εκπρόσωπο του ΠΑΣΟΚ, ότι η πατριδοκαπηλεία μπορεί να είναι γνώρισμα των απατεώνων, η φιλοπατρία όμως και ο πατριωτισμός, είναι πανάρχαια αναλλοίωτη και σύγχρονη ανθρώπινη αξία. Και δεν σας δίνουμε το δικαίωμα να παραχαράσσετε και τα λόγια μας, αλλά και αυτήν την αγωνία, που ίσως, με την αλλαζονεία της εξουσίας που διέπει την Κυβέρνηση και το κυβερνών Κόμμα, να μην καταλαβαίνει, ότι είναι ανησυχία και αγωνία ολόκληρου του ελληνικού λαού και του ελληνισμού.

Ο πατριωτισμός και όχι η πατριδοκαπηλεία, σήμερα μάλιστα, που είναι τόσα πολλά ανοιχτά θέματα για τη χώρα μας, είναι ταυτόχρονα για μας χρέος απέναντι στις παρούσες και επερχόμενες γενιές. Γιατί κάτω από τα ψευτοδιλήμματα του ρεαλισμού και του απομονωτισμού, κανένας δεν μπορεί να δικαιολογήσει και να δικαιολογηθεί, αν αυτές οι πολιτικές και αυτοί οι χειρισμοί οδηγήσουν -που απευχόμαστε- σε υλοποίηση των σχεδίων των ξένων μεγάλων δυνάμεων για συρρίκνωση της Ελλάδας και του ελληνικού έθνους.

Γι'αυτό, η σημερινή συζήτηση στη Βουλή, που καταγράφεται στα Πρακτικά, έχει πολύ μεγάλη σημασία και γι'αυτό την προκαλέσαμε με την επερώτησή μας, όταν κανένα άλλο από τα κόμματα και κυρίως το κόμμα της αξιωματικής αντιπολίτευσης, δεν θεώρησε ότι είναι κατεπείγον θέμα να γίνει αυτή η συζήτηση, όταν προωθούνται όλα τα εθνικά θέματα στο παρασκήνιο.

Είναι χρήσιμη, λοιπόν, γιατί θα καταγραφούν οι θέσεις και θα αποδοθούν ιστορικά ευθύνες στον καθένα μας και στον κάθε πολιτικό φορέα. Γιατί εμείς εκτιμάμε, αλλά και εγώ προσωπικά, ότι θα είναι τόσο ραγδαίες οι εξελίξεις στα εθνικά μας θέματα, που ο κάθε ένας μετά θα δει να καθρεφτίζεται ο εαυτός του, ή όχι, στα Πρακτικά που θα τηρηθούν, για τον ιστορικό του μέλλοντος και για τον ελληνικό λαό.

Γι'αυτόν ακριβώς το λόγο, μεταξύ των άλλων λόγων, κάναμε αυτήν τη συζήτηση, για να αναλάβει το κάθε κόμμα και η Κυβέρνηση τις ευθύνες απέναντι στην Ελλάδα, τον ελληνικό λαό και τον ελληνισμό.

Είπε ο κύριος Υφυπουργός επί λέξει: "Ο διάλογος γύρω

Σελίδα 6437 

από τους χειρισμούς στα εθνικά θέματα επιβάλλεται". Γρονθοκοπείτε όμως τον εαυτό σας ως Κυβέρνηση, κύριε Υφυπουργέ. Γιατί, αν αναγκασθήκαμε, μεταξύ των άλλων, να κάνουμε την επερώτηση, είναι γιατί η Κυβέρνησή σας, ο κύριος Πρωθυπουργός -αλλά και ο Υπουργός των Εξωτερικών γι'αυτό δεν ήλθε σήμερα εδώ- σε υπεύθυνη και σοβαρή επιστολή που έστειλα, χωρίς να δημοσιεύσω μέχρι σήμερα το περιεχόμενό της που τώρα όμως θα το δώσω στον ελληνικό λαό, γιατί είναι ιστορικές στιγμές, μου απάντησε κατά τρόπο αντιδημοκρατικό, προκλητικό, αντικοινοβουλευτικό, ότι αρνείται το διάλογο μαζί μας. Και ο Υπουργός Εξωτερικών, ενώ κάλεσε και ενημέρωσε -όποιο είδος ενημέρωσης, δεν ξέρω- τους αρχηγούς όλων των κομμάτων, τον μόνο που δεν κάλεσε για ενημέρωση, είναι ο υποφαινόμενος.

Επομένως, η Κυβέρνησή σας, αρνείται το διάλογο. Δεν αντιμετωπίζει με σοβαρότητα και υπευθυνότητα τα κόμματα, αλλά και τα εθνικά ζητήματα. Και μάλιστα, στην επιστολή μου εκείνη, που επαναλαμβάνω, λόγω της σοβαρότητας που μας διακατέχει και της υπευθυνότητας, δεν την έδωσα στη δημοσιότητα, γιατί δεν ήθελα να κάνω λαϊκισμό, ούτε ελεύθερη πολιτική, ζητούσα στο τέλος -επαναλαμβάνω- να συγκαλέσει ο ίδιος ο Πρωθυπουργός τους αρχηγούς των κομμάτων, να μας ενημερώσει, αλλά και να συζητήσουμε έξω από τα φώτα της δημοσιότητας.

'Ετσι ξέρει το ΔΗ.Κ.ΚΙ. και ο Πρόεδρος του ΔΗ.Κ.ΚΙ. να κάνει υπεύθυνη πολιτική για εθνικά θέματα. Τότε με τη λογική τη δική σας, κύριε κοινοβουλευτικέ εκπρόσωπε του ΠΑΣΟΚ, τα κόμματα δεν χρειάζονται. Να είναι μόνο το κυβερνών κόμμα και η Κυβέρνηση, να απαλλαγούμε και από τη Δημοκρατία στο τέλος της γραφής, αφού είναι ενοχλητική στους σχεδιασμούς που θέλετε να κάνετε πάνω στα εθνικά θέματα.

Ακούστε τι απάντησε και πείτε μου αν τιμά αυτό την Κυβέρνηση, αν αυτό σημαίνει δημοκρατική λειτουργία της Κυβέρνησης. Στο πάνω μέρος της σελίδας γράφει "Ο ΠΡΩΘΥΠΟΥΡΓΟΣ" προς τον "κύριο Δημήτρη Τσοβόλα Πρόεδρο ΔΗ.Κ.ΚΙ." Αθήνα, 2 Μαίου 1997. Εγώ είχα στείλει την επιστολή στις 18.4.97. Δηλαδή, μου απάντησε μετά από δεκαπέντε μέρες. Αυτός είναι ο σεβασμός στους κοινοβουλευτικούς θεσμούς, στα κόμματα που είναι δημοκρατικοί θεσμοί, κατοχυρωμένα από το Σύνταγμα.

Λέει: "'Ελαβα την επιστολή σας με ημερομηνία 18.4.97. Η καθυστερημένη απάντησή μου οφείλεται στην απουσία μου στο εξωτερικό από τις 20 Απριλίου. 

Η σύσκεψη ή το Συμβούλιο Πολιτικών Αρχηγών είναι ένας θεσμός, ο οποίος δεν προβλέπεται από το Σύνταγμα. Ο έλεγχος της κυβέρνησης κατά το Σύνταγμα πραγματοποιείται στη Βουλή". Αυτό μου απήντησε, κύριε κοινοβουλευτικέ εκπρόσωπε.

ΦΟΙΒΟΣ ΙΩΑΝΝΙΔΗΣ: Δεν αμφισβητείται αυτό. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Αρνήθηκε δηλαδή να με ενημερώσει ο Πρωθυπουργός και με παρέπεμψε σ' αυτό που γίνεται σήμερα και σεις μου λέτε κακώς το κάνετε αυτό στην ουσία για να μην ακούνε οι Τούρκοι. Οι Τούρκοι τα ξέρουν όλα και μαθαίνουμε εμείς από τους Τούρκους. Οι Πρόεδροι των κομμάτων και τα κόμματα μαθαίνουν από τους Τούρκους και από τον Ολλανδό. 

Και προχωράει παρακάτω και ακούστε σοβαρότητα από τον Πρωθυπουργό σας προς το Κοινοβούλιο και τα κόμματα: "Δεν προτίθεμαι κατόπιν τούτου να συγκαλέσω τη σύσκεψη την οποία προτείνετε.

Το υπόλοιπο περιεχόμενο του γράμματός σας εκφράζει την ερμηνεία των πολιτικών γεγονότων από το κόμμα σας. 'Οπως ξέρετε διαφωνούμε ριζικά. Δεν προτίθεμαι να προσθέσω στη δημόσια αντιπαράθεση που είναι αναγκαία και μια ιδιωτική μέσω επιστολών. Η τελευταία είναι περιττή". Δηλαδή, επιστολή αρχηγού κόμματος την αρνείται, την θεωρεί ιδιωτική επιστολή. Εγώ δεν την έδωσα στη δημοσιότητα, αλλά θα τη δώσω σήμερα στο ναό της Δημοκρατίας. 'Εχω υποχρέωση να τη δώσω για να αναλαμβάνει ο καθένας και τις ιστορικές ευθύνες.

Αυτό είναι λαϊκισμός, κύριε Υφυπουργέ; Γιατί έχετε εύκολες τις λέξεις, αλλά οι ευθύνες σας θα είναι πάρα πολύ μεγάλες.

Θα καταθέσω λοιπόν στα Πρακτικά και την επιστολή που έστειλα. Και πότε την έστειλα την επιστολή; 'Οταν διάβασα στον Τύπο -και είμαι αρχηγός κόμματος εκλεγμένου από το λαό- αυτά που είπε ο Βαν Μίρλο, ότι τα αδιέξοδα σε σχέση με ομάδα νησίδων ξεπεράστηκαν. Και το πληροφορούμαστε παρά τις αρνήσεις της Κυβέρνησης και τότε και τώρα περί ουσιαστικού διαλόγου.

Λέω λοιπόν: "Κύριε Πρόεδρε, τους τελευταίους μήνες παρατηρείται μια έντονη "κινητικότητα" γύρω από ζωτικά θέματα της ελληνικής εξωτερικής πολιτικής όπως είναι τα θέματα του Αιγαίου, της Κύπρου και των Σκοπίων, η οποία συνοδεύεται από άκρα μυστικότητα και αδιαφάνεια κριτηρίων.

Το γεγονός αυτό μας οδηγεί στο συμπέρασμα, ότι η Κυβέρνηση αναθεωρεί βασικές αρχές της ελληνικής εξωτερικής πολιτικής και συγκεκριμένα: Οι ελληνοτουρκικές σχέσεις διέπονταν έως τώρα από την πάγια αρχή, ότι το μόνο θέμα διαλόγου με την Τουρκία είναι η οριοθέτηση της υφαλοκρηπίδας". Αυτή δεν ήταν η θέση της Ελλάδος και της Κυβέρνησης;

Γράφω παρακάτω τις δηλώσεις αυτές του Ολλανδού προεδρεύοντα και ζητάω αυτά που σας ανέφερα. 

Καταθέτω λοιπόν στα Πρακτικά και τη δική μου επιστολή, αλλά και την επιστολή που μου έστειλε ο κύριος Πρωθυπουργός. 

(Στο σημείο αυτό, ο Πρόεδρος του ΔΗ.Κ.ΚΙ. κ. Δημήτριος Τσοβόλας καταθέτει στα Πρακτικά τις προαναφερθείσες επιστολές, οι οποίες έχουν ως εξής:"

Αθήνα 18 Απριλίου 1997

Προς

τον Πρόεδρο

της Ελληνικής Κυβέρνησης

κ. Κων/νο Σημίτη

Κύριε Πρόεδρε, 

Τους τελευταίους μήνες, παρατηρείται μια "κινητικότητα" γύρω από ζωτικά θέματα της ελληνικής εξωτερικής πολιτικής, όπως είναι τα θέματα του Αιγαίου, της Κύπρου και των Σκοπίων, η οποία συνοδεύεται από άκρα μυστικότητα και αδιαφάνεια κριτηρίων.

Το γεγονός αυτό μας οδηγεί στο συμπέρασμα, ότι η Κυβέρνηση αναθεωρεί βασικές αρχές της ελληνικής εξωτερικής πολιτικής και συγκεκριμένα:

Οι ελληνοτουρκικές σχέσεις διέπονταν έως τώρα από την πάγια αρχή, ότι το μόνο θέμα διαλόγου με την Τουρκία είναι η οριοθέτηση της υφαλοκρηπίδας, για το οποίο και μόνον ήταν αποδεκτή η προσφυγή στο Διεθνές Δικαστήριο της Χάγης, με βάση το Διεθνές Δίκαιο και κυρίως της Θάλασσας.

Σήμερα, φαίνεται ότι αυτή η πάγια και ορθή αρχή εγκαταλείπεται, δημιουργώντας έτσι εύλογα την υποψία πως ένας διάλογος με την Τουρκία θα γίνει επί συνόλου των προκλητικών της διεκδικήσεων.

Με μια τέτοια εξέλιξη όχι μόνον είμαστε ριζικά αντίθετοι αλλά και τη θεωρούμε εξυπαρχής ως παραχώρηση εθνικών κυριαρχικών μας δικαιωμάτων.

Σε ό,τι αφορά το Κυπριακό, επισημαίνουμε την εγκατάλειψη της διεθνούς πτυχής του, σε συνδυασμό με την αποδυνάμωση του δόγματος του Ενιαίου Αμυντικού Χώρου.

Για εμάς αποτελεί αρχή, ότι ο πυρήνας του Κυπριακού προβλήματος είναι θέμα εισβολής και κατοχής και ότι ο μόνος τρόπος αντιμετώπισης της τουρκικής αυθαιρεσίας είναι η αποκατάσταση της αμυντικής ισορροπίας και σητν Kύπρο.

Οσον αφορά τέλος στο Σκοπιανό, ο Υπουργός Εξωτερικών με τρόπο επίσημο δηλώνει διαφοροποίηση από τη διακηρυγμένη αρχή ότι η Ελλάδα δεν αποδέχεται ονομασία του Κράτους των Σκοπίων με τον όρο "Μακεδονία" ή παράγωγό του.

Η παραπάνω θέση βασίστηκε στο αμάχητο γεγονός, ότι τη μόνη αναγνώριση που επιδιώκουν τα Σκόπια είναι αυτή της Ελλάδας, ώστε να αποτελέσει το όχημα στο οποίο θα στήριζαν αργότερα τις διεκδικήσεις τους.

Κύριε Πρόεδρε,

Εκτιμούμε, ότι με τους παραπάνω χειρισμούς μεθοδεύεται αναθεώρηση της Συνθήκης της Λωζάνης και η δημιουργία 

Σελίδα 6438 

τετελεσμένων ερήμην της Βουλής, των πολιτικών κομμάτων και του Ελληνικού Λαού.

Είναι αδιανόητο, τόσο σημαντικά για την επιβίωση της Χώρας και του 'Εθνους θέματα να τα πληροφορούμαστε από αλλοδαπούς αξιωματούχους και να προσπαθούμε να αποκωδικοποιήσουμε τη μυστική κυβερνητική διπλωματία.

Λόγοι πολιτικής και ιστορικής ευθύνης μου επιβάλλουν να σας απευθύνω την επιστολή αυτή και να σας καταστήσω σαφείς τις θέσεις του ΔΗΜΟΚΡΑΤΙΚΟΥ ΚΟΙΝΩΝΙΚΟΥ ΚΙΝΗΜΑΤΟΣ, του οποίου έχω την τιμή να ηγούμαι.

Παράλληλα, σας καλώ να αναλάβετε πρωτοβουλία για σύσκεψη των πολιτικών αργηχών, τουλάχιστον υπό την Προεδρία σας, με θέμα τη χάραξη μιας εξωτερικής πολιτικής για το σύνολο των εθνικών μας θεμάτων. Σε κάθε άλλη περίπτωση, ο καθένας ας αναλάβει όχι μόνον πολιτικά αλλά και προσωπικά τις ευθύνες του.

Με τιμή

ΔΗΜΗΤΡΗΣ ΤΣΟΒΟΛΑΣ

Αθήνα, 2 Μαϊου 1997

Α.Π.Υ. 426

Κύριο

Δημήτρη Τσοβόλα

Πρόεδρο ΔΗΚΚΙ

Φίλε κ. Τσοβόλα,

Ελαβα την επιστολή σας με ημερομηνία 18.4.97. Η καθυστερημένη απάντησή μου οφείλεται στην απουσία μου στο εξωτερικό από τις 20 Απριλίου.

Η σύσκεψη ή το συμβούλιο Πολιτικών Αρχηγών είναι ένας θεσμός, ο οποίος δεν προβλέπεται από το Σύνταγμα. Ο έλεγχος της Κυβέρνησης κατά το Σύνταγμα πραγματοποιείται στη Βουλή.

Δεν προτίθεμαι κατόπιν τούτου να συγκαλέσω τη σύσκεψη, την οποία προτείνετε.

Το υπόλοιπο περιεχόμενο του γράμματός σας εκφράζει την ερμηνεία των πολιτικών γεγονότων από το κόμμα σας. Οπως ξέρετε διαφωνούμε ριζικά. Δεν προτίθεμαι να προσθέσω στη δημόσια αντιπαράθεση, που είναι αναγκαία, και μια ιδιωτική μέσω επιστολών. Η τελευταία είναι περιττή.

Με φιλικούς χαιρετισμούς

Κ. ΣΗΜΙΤΗΣ"

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Επομένως, εμείς επιδιώξαμε σοβαρά και υπεύθυνα το διάλογο με τον Πρωθυπουργό. Μας τον αρνήθηκε, όπως αρνήθηκε -καμαρώστε τον εκσυγχρονισμό σας και τη Δημοκρατία στην οποία πιστεύετε- να καλέσει κατ' εξαίρεση -λες και είναι τσιφλίκι του η Ελλάδα και η εξωτερική πολιτική είναι υπόθεση του κ. Πάγκαλου και του κυρίου Πρωθυπουργού- εμάς και μόνο, όπως και άλλες εξαιρέσεις. Αρνήθηκε ο Πρωθυπουργός σας το διάλογο, όταν ζήτησα με επιστολή, τότε κατά τη διάρκεια της απεργίας των εκπαιδευτικών και μου απάντησε την επόμενη μέρα "όχι, δε συζητάω μαζί σας".

Να χαίρεσθε , κύριοι συνάδελφοι του ΠΑΣΟΚ, αυτόν τον εκσυγχρονισμό!

Ποιές είναι οι θέσεις μας: Νομίζω, ο κύριος Υφυπουργός μας αδικεί. Αν έκανε τον κόπο να ακούσει τους ομιλητές, αλλά και κυρίως εμένα όταν μίλησα επί μια ώρα και σαράντα λεπτά επί των προγραμματικών δηλώσεων της Κυβέρνησης, θα άκουγε τις θέσεις μας που τις διατύπωσα μια προς μια, πάνω σε όλα τα εθνικά θέματα, αλλά και στα διεθνή θέματα.

Επομένως, μην προσπαθείτε να κρυφτείτε, γιατί δεν δώσατε απάντηση στα ουσιαστικά ερωτήματα που σας έθεσα. Δεν μου είπατε: Συζήτησε, ναι ή όχι ο κ.Πάγκαλος στη Ρουμανία με τον ομόλογό του; Του έδωσαν, ναι ή όχι, κατάλογο νησίδων, βραχονησίδων και νησιών με την τριπλή αυτή διάκριση; Τι είχαν συμφωνήσει να συζητήσουν στις 3 Ιουνίου 1996 που δεν συναντήθηκαν λόγω των προκλητικών ενεργειών; Σας ερωτώ: Τι συζήτησε ο κ. Πάγκαλος στο περιθώριο με την κ.Τσιλέρ; Τόσο υποτιμάτε τον ελληνικό λαό και τα κόμματα; Γιατί τον υποδέχθηκαν όπως τον υποδέχθηκαν με χαρά και τυμπανοκρουσίες οι Τούρκοι ομόλογοι, ή οι φίλοι της κ.Τσιλέρ τον κ. Πάγκαλο για πρώτη φορά; Γιατί άλλαξαν πολιτική; Τι συζήτησαν εκεί επί αρκετή ώρα; Συζήτησαν τα διαδικαστικά αλήθεια; Τι συζήτησε και τι συζητάει συνεχώς και πριν και τώρα ο Αναπληρωτής Υπουργός Εξωτερικών ο Γεώργιος Παπανδρέου με τον ομόλογό του Υφυπουργό Εξωτερικών της Τουρκίας;

Δεν μας απαντήσατε επίσης: 'Εγινε πρόσκληση προς δημοσιογράφους για τα Σκόπια με επάνω τίτλο και όνομα "Δημοκρατία της Μακεδονίας" και διευκολύνθηκαν και παροτρύνθηκαν οι δημοσιογράφοι να πάνε όπως πήγαν για να πάρουν -και είναι απαράδεκτη, κόντρα προς την ενδιάμεση συμφωνία που έκανε- δήλωση και συνέντευξη του κ.Γκλιγκόρωφ ότι δεν μπορεί να αλλάξει καθόλου το όνομα; Και σας ερωτώ: Στην ενδιάμεση συμφωνία δεν είχε διατυπωθεί από την πλευρά της Κυβέρνησης του ΠΑΣΟΚ προς τον ελληνικό λαό -για να δικαιολογήσει αυτήν την ενδιάμεση συμφωνία- ότι θα παραιτηθούν από τις αλυτρωτικές αναφορές στο Σύνταγμα; Απαλείφθηκε η σχετική αναφορά; Ασφαλώς όχι. 'Αρα, κατά κράτος υποχώρηση από την πλευρά της Ελλάδος.

Στην Κύπρο, είναι ή δεν είναι αλήθεια ότι η άσκηση "ΤΟΞΟΤΗΣ", όπως είχε προγραμματιστεί αρχικά δεν έγινε; Είναι ή δεν είναι αλήθεια, ότι υπάρχει μορατόριουμ πλέον για το ενιαίο αμυντικό δόγμα που στην ουσία αδρανοποιεί το ενιαίο αμυντικό δόγμα που εμείς είχαμε βγει και εδώ στο Βήμα της Βουλής και είχαμε πει ότι ήταν σωστή πολιτική της Κυβέρνησης, γιατί δεν κάνουμε μικροπολιτική;

Αναιρείται ναι ή όχι μια σειρά άλλων θέσεων που είχαν διατυπωθεί εδώ στις προγραμματικές δηλώσεις; 

(Στο σημείο αυτό, ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Τελειώνω, κύριε Πρόεδρε. Νομίζω, ότι επιτρέπει η σοβαρότητα του θέματος.

Η θέση μας, λοιπόν, στις Ελληνοτουρκικές σχέσεις, είναι ότι αυτό που κάνετε μέσα και από την επιτροπή, θα οδηγήσει δυστυχώς, σε μετατροπή των απαράδεκτων τουρκικών διεκδικήσεων σε αναγνώριση Ελληνοτουρκικών διαφορών. Γιατί ξέρουμε πολύ καλά και στα νομικά, ότι όταν ανταλλάσσεις έστω και χωρίς να συναντιέσαι, επιστολές, αυτό σημαίνει σύναψη συμφωνίας, είτε αυτές οι επιστολές επίσης, γίνονται μέσω τρίτου. Ακόμα και ταχυδρομικά όταν στέλνεις μια επιστολή, είναι τέλεση σύμβασης, είναι σύναψη σύμβασης. Τί μας λέτε τώρα; Υποτιμάτε τη νοημοσύνη και του ελληνικού λαού και των κομμάτων, γιατί ακριβώς αλλάξατε τακτική, αλλάξατε εθνική στρατηγική. Αυτό ακριβώς μας βάζει σε πολύ μεγαλύτερες υποψίες, γιατί αν πιστεύετε, ότι αυτή η πολιτική, η αλλαγή στην πολιτική σας, είναι υπέρ των συμφερόντων της Ελλάδας, τότε δώστε μια απάντηση στο ερώτημα που βάζουμε και εμείς και ο ελληνικός λαός: Γιατί αποφεύγετε να πείτε ότι αλλάξατε εθνική στρατηγική; Γιατί αποφεύγετε επίσης να ενημερώσετε τα κόμματα και καλείτε επιλεκτικά μόνο εκείνους που συμφωνούν στο διάλογο για να τους ενημερώσετε;

Εμείς, λοιπόν, λέμε, ότι δεν έχουμε να συζητήσουμε τίποτε άλλο με την Τουρκία, με την ηγεσία της Τουρκίας, γιατί με τον τουρκικό λαό δεν έχουμε τίποτα, δεν μας χωρίζει τίποτα, ούτε με το λαό των Σκοπίων. Αντιθέτως με το καθεστώς της Τουρκίας έχουμε που είναι στρατιωτικό και πολιτικό, το οποίο ακριβώς με τη στήριξη των μεγάλων δυνάμεων...

ΠΡΟΕΔΡΕΥΩΝ (Παναγιώτης Σγουρίδης): Κύριε Τσοβόλα, σας παρακαλώ τελειώστε.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Τελείωσα, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ε, τελειώστε κύριε Τσοβόλα! 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): ... με τη στήριξη των μεγάλων δυνάμεων, δυναμιτίζουν τη φιλία και συνεργασία μεταξύ των δύο χωρών και των λαών και μετατρέπουν την Τουρκία σε παράγοντα αποσταθεροποίησης στην περιοχή, όπως και με το κράτος των Σκοπίων. Με τους Σκοπιανούς, τους πολίτες, το λαό, δεν έχουμε τίποτα. 

Σελίδα 6439 

Πιστεύουμε, όμως, ακράδαντα ότι χρησιμοποιείται από τις ξένες δυνάμεις η ονομασία για να υπάρχουν στα χέρια τους μέσα αποσταθεροποίησης σε μόνιμη βάση των Βαλκανίων, της Ελλάδας και της Ευρώπης, άρα για να λειτουργήσει το όνομα σε βάρος των Σκοπίων και του λαού των Σκοπίων, αλλά και σε βάρος της Ελλάδας και του ελληνικού λαού. Γι' αυτό λέμε όχι στην αναγνώριση από την Ελλάδα -που είναι η μόνη για την οποία ενδιαφέρονται για να υπηρετήσουν τα μελλοντικά τους σχέδια για τη νέα τάξη πραγμάτων- με το όνομα ΜΑΚΕΔΟΝΙΑ, ή παράγωγο αυτού του ονόματος. Και για το Κυπριακό, όχι σε κλείσιμο με συνομοσπονδία, γιατί δεν είναι δίκαια και βιώσιμη λύση και γιατί ένα τέτοιο κλείσιμο θα οδηγήσει μελλοντικά σε κατάληψη ολόκληρης της Κύπρου από την Τουρκία, όπως έγινε με τη σύμβαση του Λονδίνου, που έδωσε τη δυνατότητα στην Τουρκία και κατέχει σήμερα το 40%. Και καταγράφονται οι θέσεις αυτές και αναλαμβάνει ο καθένας τις πολιτικές του ευθύνες, κύριε Υφυπουργέ.

ΠΡΟΕΔΡΕΥΩΝ (Παναγιώτης Σγουρίδης): Το θέμα μπορεί να είναι σοβαρό, αλλά θα έλεγα τότε, κύριε Πρόεδρε του ΔΗ.Κ.ΚΙ., ότι το Προεδρείο είναι περιττό επί της διευθύνσεως της συζητήσεως. Να φύγει το Προεδρείο από εδώ και να μείνετε σεις να συζητάτε!

Η ανοχή των επτά λεπτών δε νομίζω ότι είναι ανοχή, σημαίνει ότι κάποια στιγμή παραβιάζουμε τελείως κάποια πράγματα, διότι έτσι αυτήν την Αίθουσα θα τη μετατρέψουμε σε πεδίο τηλεοπτικών καναλιών. 'Ο,τι γίνεται στα κανάλια, θα γίνεται σ' αυτήν την Αίθουσα. Και αυτό δεν θα ξανασυμβεί, όσο θα είμαι εγώ στην 'Εδρα!

Ορίστε, κύριε Υφυπουργέ, έχετε το λόγο.

ΓΙΑΝΝΟΣ ΚΡΑΝΙΔΙΩΤΗΣ (Υφυπουργός Εξωτερικών): Κύριε Πρόεδρε, έχω την αίσθηση ότι η συζήτηση εδώ, που γίνεται, είναι όχι διάλογος, αλλά διάφοροι μονόλογοι, οι οποίοι κινούνται προς αντίθετες κατευθύνσεις. Λυπάμαι γι' αυτό, αλλά εγώ προσπάθησα με επιχειρήματα να αποδείξω, ότι όλα αυτά τα οποία το ΔΗ.Κ.ΚΙ. θέτει στην ερώτησή του, είναι ανυπόστατα, δεν είναι σωστά. 'Εδωσα τις διαβεβαιώσεις, ότι η Κυβέρνησή μας ακολουθεί με συνέπεια, σταθερότητα, υπευθυνότητα την πολιτική που έχει εξαγγείλει στα εξωτερικά θέματα, στα εθνικά θέματα. Αν δεν αρκούν οι διαβεβαιώσεις, προσθέτω ότι δεν άκουσα και τίποτα το οποίο να αποδεικνύει το αντίθετο. Δεν άκουσα πραγματικά κανένα στοιχείο το οποίο να αποδεικνύει, ότι η Κυβέρνησή μας δεν είναι συνεπής στην πολιτική που έχει εξαγγείλει.

Απάντησα, λοιπόν, στις αιτιάσεις, δεν έχω λόγο να πάρω περισσότερο χρόνο. Να επισημάνω μόνο, ότι καλό είναι να μην ακούμε διάφορες φήμες ή κουτσομπολιά ή πληροφορίες, οι οποίες δεν τεκμηριώνονται και δεν αποδεικνύονται πουθενά και να τις αναγάγουμε σε σοβαρές πολιτικές θέσεις. Μεταδόθηκε, ότι ο κ. Βαν Μίρλο είπε αυτά. Διαψεύστηκε αμέσως μετά. Και είπα ότι έχει διαψευστεί, όχι μόνο επίσημα, αλλά και από την πορεία των πραγμάτων. 'Οταν αποφασίστηκε το κείμενο συγκρότησης αυτής της επιτροπής εμπειρογνωμόνων, είναι σαφές τι περιλαμβάνει. Κοιτάξτε το, διαβάστε τα κείμενα είναι χρήσιμα πάντοτε.

Τελειώνω, κύριε Πρόεδρε, λέγοντας ότι εγώ χαίρομαι για τη συζήτηση που έγινε εδώ, χαίρομαι για το διάλογο, είναι πάντοτε χρήσιμος. Τουλάχιστον εγώ άκουσα πράγματα, τα οποία θα με βοηθήσουν στον περαιτέρω προγραμματισμό.

Δεν ξέρω για τις επιστολές που είπε ο κ. Τσοβόλας. Αντιλαμβάνομαι ότι ο Πρωθυπουργός έλειπε, απάντησε αργότερα και είναι θέση της Κυβέρνησής μας, είναι θέση του κόμματός μας, ότι δεν χρειάζεται αυτήν τη στιγμή συνάντηση των αρχηγών των πολιτικών κομμάτων για να συζητηθούν τα εθνικά ή τα άλλα θέματα εξωτερικής πολιτικής. Υπάρχει το Κοινοβούλιο, γίνονται συζητήσεις, υπάρχουν επιτροπές και εμείς είμαστε στη διάθεσή σας ανά πάσα στιγμή. Εγώ προσωπικά αναλαμβάνω και ευθύνη να συζητήσω μαζί σας και να σας ενημερώσω για οποιοδήποτε ζήτημα εξωτερικής πολιτικής επιθυμείτε. 

Τελειώνω, λοιπόν, λέγοντας ότι οι συζητήσεις είναι χρήσιμες, αλλά εκείνο το οποίο πρέπει να μένει απ' αυτές τις συζητήσεις είναι η καλή πίστη και η αναγνώριση τουλάχιστον, των καλών προθέσεων όλων των πλευρών και όχι να ακούγονται υπερβολές και κατηγορίες, οι οποίες δεν τεκμηριώνονται. 

Στα θέματα εξωτερικής πολιτικής, στα εθνικά θέματα, δεν επιτρέπεται αυτή η συμπεριφορά. Χρειάζεται υπευθυνότητα, σοβαρότητα, για να μπορέσει να εξασφαλισθεί η όσο το δυνατόν μεγαλύτερη συναίνεση. Γι' αυτό λέγονται εξάλλου και εθνικά θέματα.

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση...

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Παναγιώτης Σγουρίδης): 'Οχι, δεν έχετε το λόγο και δεν γράφεται στα Πρακτικά ό,τι πει ο κ.Τσοβόλας.

Κηρύσσεται περαιωμένη η συζήτηση επί της επερωτήσεως των συναδέλφων κυρίων Δημητρίου Τσοβόλα, Γεωργίου Ρόκου, Αναστασίου Ιντζέ, Ιωάννη Δημαρά, Ιωάννη Καρακώστα, κατά του Υπουργού Εξωτερικών, για την πολιτική της Κυβέρνησης στα εθνικά θέματα.

'Εχουν διανεμηθεί τα Πρακτικά της Δευτέρας, 3 Μαρτίου 1997, της Τρίτης 4 Μαρτίου 1997 και Τετάρτης 5 Μαρτίου 1997 και ερωτάται το Σώμα, εάν επικυρώνονται.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Σγουρίδης): Συνεπώς, τα Πρακτικά της Δευτέρας, 3 Μαρτίου 1997, της Τρίτης 4 Μαρτίου 1997 και Τετάρτης 5 Μαρτίου 1997 επικυρώθηκαν.

Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 15.03' λύεται η συνεδρίαση για τη Δευτέρα, 19 Μαϊου 1997 και ώρα 19.00', με αντικείμενο εργασιών του Σώματος, συζήτηση προ ημερησίας διατάξεως, σύμφωνα με το άρθρο 143 του Κανονισμού της Boυλής, με πρωτοβουλία του Προέδρου της Κοινοβουλευτικής Ομάδας της Νέας Δημοκρατίας, κ.Κωνσταντίνου Καραμανλή, σε επίπεδο Αρχηγών Κομμάτων, με θέμα: "Η κατάσταση της οικονομίας και η οικονομική πολιτική της Κυβέρνησης", σύμφωνα με την ειδική ημερήσια διάταξη που έχει κυκλοφορήσει.


Ο ΠΡΟΕΔΡΟΣ 
     ΟΙ ΓΡΑΜΜΑΤΕΙΣ
 


Σελίδα 6440 
