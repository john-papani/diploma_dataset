Παρασκευή  25 Αυγούστου 2000_¶ 
ΣΥΝΕΔΡΙΑΣΗ ΚΖ'_¶ 
ΠΙΝΑΚΑΣ ΠΕΡΙΕΧΟΜΕΝΩΝ_¶ 
ΘΕΜΑΤΑ¶ 
Α. ΕΙΔΙΚΑ ΘΕΜΑΤΑ¶ 
Αναφορά στις πρόσφατες πυρκαγιές και έκφραση συλλυπητηρίων στις οικογένειες των θυμάτων, σελ.¶ 
Β. ΝΟΜΟΘΕΤΙΚΗ ΕΡΓΑΣΙΑ¶ 
1. Συνέχιση της συζήτησης επί των άρθρων και τροπολογιών του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: "Ρυθμίσεις θεμάτων του Υπουργείου Εσωτερικών, Δημόσιας Διοίκησης και Αποκέντρωσης και άλλες διατάξεις", σελ.¶ 
2. Ονομαστική Ψηφοφορία: α) επί των άρθρων 7 και 10 και επί της τροπολογίας με γενικό αριθμό 95 και ειδικό 26 του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης, σελ.¶ 
β) επί της τροπολογίας με γενικό αριθμό 96 και ειδικό 27 του σχεδίου 
νόμου του Υουργείου Εσωτερικών, Δημόσιας Διοίκησης και Αποκέντρωσης, σελ.¶ 3. Αίτηση ονομαστικής ψηφοφορίας Βουλευτών της Νέας Δημοκρατίας επί 
της τροπολογίας με γενικό αριθμό 96 και ειδκό 27 του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης, σελ.¶ 
4. Κατάθεση πρότασης νόμου:¶ 
Οι Βουλευτές Μ. Σκουλάκης, Ε. Δαμιανάκης, Σ. Βαλυράκης και Χρ.                  Μαρκογιαννάκης κατέθεσαν πρόταση νόμου: "'Ιδρυση κοινωφελούς ιδρύματος με 
την επωνυμία Εθνικό 'Ιδρυμα Ερευνών και Μελετών "ΕΛΕΥΘΕΡΙΟΣ Κ.                      ΒΕΝΙΖΕΛΟΣ", σελ.¶ 
ΟΜΙΛΗΤΕΣ¶ 
Α. Επί της αναφοράς στις πυρκαγιές:¶ 
ΚΑΚΛΑΜΑΝΗΣ Α., σελ. 
ΚΩΝΣΤΑΝΤΟΠΟΥΛΟΣ Ν., σελ. 
ΠΑΠΑΝΔΡΕΟΥ Β., σελ. 
ΠΟΛΥΔΩΡΑΣ Β., σελ. 
ΣΚΥΛΛΑΚΟΣ Α., σελ. 
¶ 
Β. Επί του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης:¶ 
ΑΛΑΜΠΑΝΟΣ Δ., σελ. 
ΒΑΡΔΙΚΟΣ Π., σελ. 
ΓΑΡΟΥΦΑΛΙΑΣ Γ., σελ. 
ΓΙΑΝΝΑΚΟΠΟΥΛΟΣ Ι., σελ. 
ΓΚΑΤΖΗΣ Ν., σελ. 
ΓΡΗΓΟΡΑΚΟΣ Λ., σελ. 
ΕΥΘΥΜΙΟΥ Π., σελ. 
ΙΩΑΝΝΙΔΗΣ Φ., σελ. 
ΚΑΚΛΑΜΑΝΗΣ Ν., σελ. 
ΚΑΛΑΝΤΖΑΚΟΥ Σ., σελ. 
ΚΑΛΛΙΩΡΑΣ Η., σελ. 
ΚΑΡΧΙΜΑΚΗΣ Μ., σελ. 
ΚΟΝΤΟΜΑΡΗΣ Ε., σελ. 
ΚΩΝΣΤΑΝΤΟΠΟΥΛΟΣ Γ., σελ. 
ΚΩΝΣΤΑΝΤΟΠΟΥΛΟΣ Ν., σελ. 
ΛΕΒΕΝΤΗΣ Α., σελ. 
ΛΟΒΕΡΔΟΣ Α., σελ. 
ΛΩΤΙΔΗΣ Λ., σελ. 
ΜΑΝΟΣ Σ., σελ. 
ΜΑΡΚΟΓΙΑΝΝΑΚΗΣ Χ., σελ. 
ΜΠΕΝΑΚΗ-ΨΑΡΟΥΔΑ Α., σελ. 
ΝΑΣΙΩΚΑΣ Ε., σελ. 
ΝΕΡΑΝΤΖΗΣ Α., σελ. 
ΝΙΩΤΗΣ Γ., σελ. 
ΠΑΠΑΓΕΩΡΓΟΠΟΥΛΟΣ Ε., σελ. 
ΠΑΠΑΗΛΙΑΣ Η., σελ. 
ΠΑΠΑΘΑΝΑΣΙΟΥ Ι., σελ. 
ΠΑΠΑΚΩΣΤΑ-ΣΙΔΗΡΟΠΟΥΛΟΥ ΑΙΚ., σελ. 
ΠΑΠΑΝΔΡΕΟΥ Β., σελ. 
ΠΑΥΛΟΠΟΥΛΟΣ Π., σελ. 
ΠΙΠΕΡΓΙΑΣ Δ., σελ. 
ΠΟΛΥΔΩΡΑΣ Β., σελ. 
ΣΑΛΑΓΙΑΝΝΗΣ Ν., σελ. 
ΣΚΥΛΛΑΚΟΣ Α., σελ. 
ΣΤΡΑΤΑΚΗΣ Ε., σελ. 
ΤΖΑΝΗΣ Λ., σελ. 
ΤΣΙΠΛΑΚΗΣ Κ., σελ. 
ΤΣΟΥΡΝΟΣ Γ., σελ. 
¶ 
ΠΡΑΚΤΙΚΑ ΒΟΥΛΗΣ_¶ 
Ζ' ΑΝΑΘΕΩΡΗΤΙΚΗ ΒΟΥΛΗ_¶ 
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ  ΔΗΜΟΚΡΑΤΙΑΣ)_¶ 
ΣΥΝΟΔΟΣ Α'_¶ 
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ_¶ 
ΘΕΡΟΥΣ 2000_¶ 
ΣΥΝΕΔΡΙΑΣΗ ΚΖ'_¶ 
Παρασκευή 25 Αυγούστου 2000_¶ 
-------------------------_¶ 
Αθήνα, σήμερα στις 25 Αυγούστου 2000, ημέρα Παρασκευή και ώρα 10.50' 
συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β' σύνθεση), για να συνεδριάσει υπό την προεδρία του Προέδρου αυτής κ. _ΑΠΟΣΤΟΛΟΥ ΚΑΚΛΑΜΑΝΗ_.¶ 
__ΠΡΟΕΔΡΟΣ (Απόστολος Κακλαμάνης):__ Κυρίες και κύριοι συνάδελφοι, 
αρχίζει η συνεδρίαση.¶ 
Εισερχόμαστε στην ημερήσια διάταξη της¶ 
_ΝΟΜΟΘΕΤΙΚΗΣ ΕΡΓΑΣΙΑΣ__¶ 
Συνέχιση της συζήτησης επί της αρχής, των άρθρων και του συνόλου του 
σχεδίου νόμου, αρμοδιότητας του Υπουργείου 
Εσωτερικών, Δημόσιας Διοίκησης και 
Αποκέντρωσης: "Ρυθμίσεις θεμάτων του Υπουργείου Εσωτερικών, Δημόσιας Διοίκησης και  Αποκέντρωσης και άλλες διατάξεις.¶ 
Κύριοι συνάδελφοι, θα διεξαχθεί ονομαστική ψηφοφορία επί των άρθρων 
7 και 10 του νομοσχεδίου καθώς και επί της από 22.8.2000 τροπολογίας με γενικό αριθμό 95.¶ 
Συμφωνεί το Τμήμα να γίνουν από κοινού οι τρεις ψηφοφορίες;¶ 
_ΟΛΟΙ ΟΙ ΒΟΥΛΕΥΤΕΣ:_ Μάλιστα, μάλιστα.¶ 
__ΠΡΟΕΔΡΟΣ (Απόστολος Κακλαμάνης):__ Το Τμήμα συνεφώνησε ομοφώνως.¶ Καλούνται επί του καταλόγου ο κ. Νικόλαος Σαλαγιάννης από το ΠΑ.ΣΟ.Κ. 
και ο κ. Γεώργιος Γαρουφαλιάς από τη Νέα Δημοκρατία.¶ 
Οι αποδεχόμενοι τα άρθρα και την τροπολογία αναλόγως λέγουν "ΝΑΙ".¶ 
Οι μη αποδεχόμενοι επίσης αναλόγως λέγουν "ΟΧΙ".¶ 
Οι αρνούμενοι ψήφο λέγουν "ΠΑΡΩΝ"¶ 
Παρακαλώ να αρχίσει η ανάγνωση του καταλόγου.¶ 
(ΨΗΦΟΦΟΡΙΑ)_¶ 
(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)_¶ 
__ΠΡΟΕΔΡΟΣ (Απόστολος Κακλαμάνης):__ Υπάρχει κάποιος κύριος συνάδελφος ο οποίος δεν άκουσε το όνομά του; Κανείς.¶ 
Κηρύσσεται περαιωμένη η ψηφοφορία και παρακαλώ τους κυρίους 
ψηφολέκτες να προβούν στην καταμέτρηση των ψήφων και την εξαγωγή του αποτελέσματος.¶ 
(ΚΑΤΑΜΕΤΡΗΣΗ)_¶ 
(ΜΕΤΑ ΤΗΝ ΚΑΤΑΜΕΤΡΗΣΗ)_¶ 
__ΠΡΟΕΔΡΟΣ (Απόστολος Κακλαμάνης):__ Κύριοι συνάδελφοι, έχω την τιμή να ανακοινώσω προς το Τμήμα το αποτέλεσμα της διεξαχθείσης ονομαστικής ψηφοφορίας.¶ 
Ψήφισαν συνολικά 98 Βουλευτές.¶ 
Υπέρ των άρθρων και της τροπολογίας, δηλαδή "ΝΑΙ", ψήφισαν 52 Βουλευτές.¶ 
Κατά των άρθρων και της τροπολογίας δηλαδή "ΟΧΙ" ψήφισαν 46 
Βουλευτές, σύμφωνα με το παρακάτω πρωτόκολλο ονομαστικής ψηφοφορίας:¶ 
(Το παραπάνω πρωτόκολλο υπάρχει στο τεύχος της Βουλής)_¶ 
__ΠΡΟΕΔΡΟΣ (Απόστολος Κακλαμάνης)__: Συνεπώς τα άρθρα 7 και 10 του νομοσχεδίου έγιναν δεκτά κατά πλειοψηφία καθώς και η τροπολογία με γενικό αριθμό 95 και ειδικό 26 έγινε δεκτή κατά πλειοψηφία.¶ 
____Ερωτάται το Τμήμα: Γίνεται δεκτό το άρθρο 8, ως έχει;¶¶ _ΠΟΛΛΟΙ ΒΟΥΛΕΥΤΕΣ:_ Δεκτό, δεκτό.¶ 
_ΒΥΡΩΝ ΠΟΛΥΔΩΡΑΣ:_ Κατά πλειοψηφία.¶ 
__ΠΡΟΕΔΡΟΣ (Απόστολος Κακλαμάνης):__ Συνεπώς το άρθρο 8 έγινε δεκτό κατά πλειοψηφία, ως έχει.¶ 
Ερωτάται το Τμήμα: Γίνεται δεκτό το άρθρο 9, ως έχει;¶ 
_ΠΟΛΛΟΙ ΒΟΥΛΕΥΤΕΣ:_ Δεκτό, δεκτό.¶ 
_ΒΥΡΩΝ ΠΟΛΥΔΩΡΑΣ:_ Κατά πλειοψηφία.¶ 
__ΠΡΟΕΔΡΟΣ (Απόστολος Κακλαμάνης):__ Συνεπώς το άρθρο 9 έγινε δεκτό κατά πλειοψηφία, ως έχει.¶ 
Ερωτάται το Τμήμα: Γίνεται δεκτό το άρθρο 11, όπως τροποποιήθηκε από 
την κυρία Υπουργό;¶ 
_ΠΟΛΛΟΙ ΒΟΥΛΕΥΤΕΣ:_ Δεκτό, δεκτό.¶ 
_ΒΥΡΩΝ ΠΟΛΥΔΩΡΑΣ:_ Κατά πλειοψηφία.¶ 
__ΠΡΟΕΔΡΟΣ (Απόστολος Κακλαμάνης):__ Συνεπώς το άρθρο 11 έγινε δεκτό κατά πλειοψηφία, όπως τροποποιήθηκε από την κυρία Υπουργό.¶ 
Ερωτάται το Τμήμα: Γίνεται δεκτό το άρθρο 12 ως έχει;¶ _ΠΟΛΛΟΙ ΒΟΥΛΕΥΤΕΣ:_ Δεκτό, δεκτό.¶ 
_ΒΥΡΩΝ ΠΟΛΥΔΩΡΑΣ:_ Κατά πλειοψηφία.¶ 
__ΠΡΟΕΔΡΟΣ (Απόστολος Κακλαμάνης):__ Συνεπώς το άρθρο 12 έγινε δεκτό κατά πλειοψηφία, ως έχει.¶ 
Ερωτάται το Τμήμα: Γίνεται δεκτό το άρθρο 13, όπως τροποποιήθηκε από 
την κυρία Υπουργό;¶ 
_ΠΟΛΛΟΙ ΒΟΥΛΕΥΤΕΣ:_ Δεκτό, δεκτό.¶ 
_ΒΥΡΩΝ ΠΟΛΥΔΩΡΑΣ:_ Κατά πλειοψηφία.¶ 
__ΠΡΟΕΔΡΟΣ (Απόστολος Κακλαμάνης):__ Συνεπώς το άρθρο 13 έγινε δεκτό κατά πλειοψηφία, όπως τροποιήθηκε από την κυρία Υπουργό.¶ 
Ερωτάται το Τμήμα: Γίνεται δεκτό το άρθρο 14, ως έχει;¶¶ 
_ΠΟΛΛΟΙ ΒΟΥΛΕΥΤΕΣ:_ Δεκτό, δεκτό.¶ 
_ΒΥΡΩΝ ΠΟΛΥΔΩΡΑΣ:_ Κατά πλειοψηφία.¶ 
__ΠΡΟΕΔΡΟΣ (Απόστολος Κακλαμάνης):__ Συνεπώς το άρθρο 14 έγινε δεκτό κατά πλειοψηφία, ως έχει.¶ 
'Εχουν απομείνει δυο υπουργικές τροπολογίες. Επίσης, υπάρχουν 
δεκαπέντε εμπρόθεσμες τροπολογίες συναδέλφων και εννέα εκπρόθεσμες.¶ 
'Εχει τεθεί υπόψη σας η τροπολογία του Υπουργείου Παιδείας, η οποία δεν είναι σχετική με το αντικείμενο του νομοσχεδίου, αν και αφορά ευρεία εννοία θέμα διοικητικής λειτουργίας για τις εξετάσεις των αποτυχόντων μαθητών στις εξετάσεις του Ιουνίου, για τους οποίους προβλέπεται η μετεξέταση. Είχαν συμφωνήσει τα κόμματα να εισαχθεί προς συζήτηση αυτή η τροπολογία.¶ 
Επί της τροπολογίας αυτής ποιος θα ήθελε να πάρει το λόγο;¶ 
_ΒΥΡΩΝ ΠΟΛΥΔΩΡΑΣ:_ Κύριε Πρόεδρε, δεν έχουμε πάρει στα χέρια μας την 
τροπολογία.¶ 
__ΠΡΟΕΔΡΟΣ (Απόστολος Κακλαμάνης):__ Κύριε Πολύδωρα, έχει διανεμηθεί. Κατατέθηκε χθες το πρωί στις 11.45' και έχει διανεμηθεί.¶ 
_ΒΥΡΩΝ ΠΟΛΥΔΩΡΑΣ:_ Κύριε Πρόεδρε, δεν έχει διανεμηθεί.¶ 
__ΠΡΟΕΔΡΟΣ (Απόστολος Κακλαμάνης):__ Δεν είναι δυνατόν να μην έχει διανεμηθεί. Η υπηρεσία της Βουλής αυτομάτως αυτό το πράγμα κάνει.¶ 
_ΝΙΚΟΛΑΟΣ ΦΛΩΡΟΣ:_ 'Εχει διανεμηθεί. Την έχω πάρει εγώ.¶ 
__ΠΡΟΕΔΡΟΣ (Απόστολος Κακλαμάνης):__ Παρακαλώ την υπηρεσία της Βουλής να μοιράσει την τροπολογία.¶ 
Κύριε Υπουργέ Παιδείας, θα περιμένετε μέχρι να διανεμηθεί η 
τροπολογία. Στο μεταξύ θα μπούμε στην επόμενη τροπολογία και θα 
διακόψουμε μετά τον πρώτο ομιλητή για να διανεμηθεί η τροπολογία.¶ ____Εισερχόμεθα στη συζήτηση της τροπολογίας, που αφορά στο πρόβλημα των 
εκτάκτων. Η κυρία Υπουργός από τις τροπολογίες των συνάδελφων-Βουλευτών 
που έχουν κατατεθεί, στις εκπρόθεσμες για να συζητηθούν θα πρέπει να συγκατανεύσει. Οι εμπρόθεσμες όμως θα συζητηθούν εφόσον δεν συνεπάγονται δαπάνη χρόνου. 'Ομως κατά την ανάπτυξη των απόψεων των συναδέλφων επί της μεγάλης τροπολογίας της Υπουργού, θα διατυπωθούν απόψεις επί των τροπολογιών αυτών, μόνο που δεν θα μπορούν να συζητηθούν αυτοτελώς ή και να τεθούν σε ψηφοφορία, αν συνεπάγονται δαπάνη χρόνου. Το γνωρίζουμε όλοι. Η κυρία Υπουργός θα μας πει αν κάποια από αυτές, παρ' ότι συνεπάγεται δαπάνη χρόνου, τη δέχεται ή όχι.¶ 
Μπαίνουμε, λοιπόν, στην τροπολογία για τους έκτακτους.¶ 
Ο Κοινοβουλευτικός Εκπρόσωπος της Νέας Δημοκρατίας, κ. Βύρων 
Πολύδωρας, έχει το λόγο.¶ 
_ΒΥΡΩΝ ΠΟΛΥΔΩΡΑΣ:_ Κύριε Πρόεδρε, σημείωσα ότι δεν έχει διανεμηθεί η τροπολογία του Υπουργείου Παιδείας. 'Εχει κατατεθεί, αλλά δεν έχει διανεμηθεί. Το σημείωσα για την τάξη. Ακόμα θα ήθελα να πω ότι θα θέλαμε να δούμε το κείμενο.¶ 
__ΠΡΟΕΔΡΟΣ (Απόστολος Κακλαμάνης):__ Πάντως, μια και μιλάμε για την τάξη, επιβεβαιώνεται για άλλη μια φορά ότι όντως η τροπολογία διανεμήθηκε και 
όπως γίνεται με όλες τις τροπολογίες των Υπουργών βρισκόταν και στη μία 
γωνία της Αίθουσας και στην άλλη. Πολλοί συνάδελφοι περνούν και τις 
παίρνουν τις τροπολογίες, όπως ξέρετε.¶ 
_ΒΥΡΩΝ ΠΟΛΥΔΩΡΑΣ:_ 'Αλλο πράγμα είναι η απόθεση.¶ 
__ΠΡΟΕΔΡΟΣ (Απόστολος Κακλαμάνης):__ 'Οχι, διανεμήθηκε χθες.¶ 
_ΒΥΡΩΝ ΠΟΛΥΔΩΡΑΣ:_ Μα, ήμασταν εδώ διαρκώς. Μην επιμένετε. Μπορεί από 
αβλεψία να μη διανεμήθηκε.¶ 
__ΠΡΟΕΔΡΟΣ (Απόστολος Κακλαμάνης):__ Εντάξει, κύριε Πολύδωρα.¶ 
_ΒΥΡΩΝ ΠΟΛΥΔΩΡΑΣ:_ Μας ενδιαφέρει να γίνει συζήτηση επί της τροπολογίας 
και για το ουσιαστικό μέρος και κυρίως για ένα ζήτημα ηθικής τάξεως. 
Ανάλογη τροπολογία είχαμε υποβάλει εμείς.¶ 
__ΠΡΟΕΔΡΟΣ (Απόστολος Κακλαμάνης):__ Καλώς, θα το πούμε όταν έρθει η ώρα.  Τώρα το διαδικαστικό που τίθεται, είναι αν θα τη συζητήσουμε. Μετά τον 
πρώτο ομιλητή της τροπολογίας για τους έκτακτους, θα έχει μοιραστεί στο μεταξύ η τροπολογία και θα μπούμε στη συζήτησή της.¶ 
Την είδατε τώρα. Μήπως θέλετε να τη συζητήσουμε κατευθείαν;¶ 
_ΒΥΡΩΝ ΠΟΛΥΔΩΡΑΣ:_ 'Οχι, έχω και μια δεύτερη παρατήρηση. 'Οπως μας είχε πει η κυρία Υπουργός, στη βασική τροπολογία για τη μονιμοποίηση των εκτάκτων θα έχουμε αναδιατύπωση και τελικό κείμενο; Μένει εκκρεμές αυτό 
το θέμα.¶ 
__ΠΡΟΕΔΡΟΣ (Απόστολος Κακλαμάνης):__ Κατά συνέπεια, επειδή ήδη έχει διανεμηθεί η τροπολογία, η οποία είναι, όπως είδα, σύντομη και κατανοητή, αν έχει η κυρία Υπουργός αναδιατάξη να τη διανείμει και στο μεταξύ θα μπούμε στη συζήτηση της τροπολογίας του Υπουργού Παιδείας.¶ 
_ΔΗΜΗΤΡΙΟΣ ΣΙΟΥΦΑΣ:_ Μπορεί να το διατυπώσει και προφορικά για να 
έχουμε έναν ορίζοντα πού θα κινηθούμε;¶ 
__ΠΡΟΕΔΡΟΣ (Απόστολος Κακλαμάνης):__ Να μην αρχίσουμε συζήτηση. Εγώ 
προτιμώ τα scripta.¶ 
_ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):_ Να μην αρχίσουμε με την τροπολογία του Υπουργείου Παιδείας;¶ 
__ΠΡΟΕΔΡΟΣ (Απόστολος Κακλαμάνης):__ Να μας πει ο κύριος Υπουργός εάν θα 
διανείμει κανένα κείμενο για την τροπολογία που ρώτησε ο κ. 
Πολύδωρας, αλλά δεν θα κάνουμε συζήτηση. Απλώς, να μας πείτε αυτό το 
πράγμα ή αν θα τα πείτε προφορικά, όταν θα αρχίσουμε τη συζήτησή της.¶ 
Η Υπουργός Εσωτερικών, Δημόσιας Διοίκησης και Αποκέντρωσης έχει το 
λόγο.¶ 
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης):_ Κύριε Πρόεδρε, κυρίες και κύριοι συνάδελφοι, κατ' αρχήν θέλω εκ μέρους της Κυβέρνησης να εκφράσω τη βαθύτατη λύπη μας για τα θύματα των πυρκαγιών. Η κατάσταση είναι πάρα πολύ δύσκολη. 'Εχουμε πολλές πυρκαγιές και οι καιρικές συνθήκες προβλέπεται να επιδεινωθούν τις επόμενες ώρες. Υπάρχει μια γενική κινητοποίηση όλων των δυνάμεων και κάνουμε το καλύτερο δυνατό, για να αντιμετωπίσουμε μια πολύ δύσκολη κατάσταση, που πλήττει όχι μόνο την Ελλάδα αλλά όλη τη νότια Ευρώπη.  Υπάρχουν εκτεταμένες ζημιές στην Πορτογαλία, στην Ισπανία, στη νότια Γαλλία, στην Ιταλία, στην Αλβανία, στα Σκόπια και στη Βουλγαρία. 'Εχει ζητηθεί και από εμάς βοήθεια και εμείς έχουμε ζητήσει από άλλες χώρες βοήθεια, όμως αυτό δεν ήταν δυνατό λόγω του ότι οι ίδιες οι χώρες αυτές αντιμετωπίζουν προβλήματα.¶ 
Υπάρχει βέβαια και μια καταπόνηση των δυνάμεων. Τα εναέρια και τα επίγεια μέσα σε όλες τις χώρες αντιμετωπίζουν προβλήματα λόγω της εντατικής χρήσης τους μέσα σ' αυτό το διάστημα.¶ 
'Οσον αφορά την τροπολογία θα ήθελα να κάνω δύο προσθήκες αναδιατυπώσεις. Στο πρώτο εδάφιο της παραγράφου 4 της τροπολογίας διαγράφεται το στοιχείο "β)". Στη σελίδα 11 παράγραφος 1 εδάφιο 4 στο επάνω μέρος εκεί που λέει ότι έχει συνολική παροχή υπηρεσίας στο φορέα κατά τις 31.3.2000 τουλάχιστον τριάντα έξι μήνες επιφυλασσομένων των προϋποθέσεων των εδαφίων β', γ', δ' και ε' της παραγράφου 1 του παρόντος άρθρου, διαγράφεται το β'.¶ 
Δεύτερον, επειδή έλαβα υπόψη μου τις προτάσεις πολλών συναδέλφων, 
αλλά και επειδή υπάρχει πρόβλημα ίσης μεταχείρισης για όσους εργάζονται 
με σύμβαση έργου ή με σύμβαση ορισμένου χρόνου, στο εδάφιο α) της παραγράφου 1 της τροπολογίας διαγράφονται οι λέξεις "ή τριάντα έξι (36) μήνες αντίστοιχα". Δηλαδή, όπου αναφέρονται τριάντα έξι μήνες γίνονται είκοσι τέσσερις μήνες για την ίση μεταχείριση των εργαζομένων με διαφορετική σύμβαση. Υπάρχουν και ορισμένα προβλήματα λόγω του χρόνου με τον οποίο έχουν βγει οι ΠΥΣ που καθυστέρησαν για πάρα πολλά χρόνια.¶ 
__ΠΡΟΕΔΡΟΣ (Απόστολος Κακλαμάνης)__: Κυρία Υπουργέ, μην κάνετε 
επεξηγήσεις. Να πείτε μόνο τι αλλάζετε γιατί η συζήτηση θα γίνει μετά.¶ _ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και 
Αποκέντρωσης)_: Σας είπα ότι όπου αναφέρονται τριάντα έξι μήνες γίνονται είκοσι τέσσερις μήνες.¶ 
(Στο σημείο αυτό η κυρία Υπουργός καταθέτει για τα Πρακτικά τις 
προαναφερθείσες αναδιατυπώσεις, οι οποίες έχουν ως εξής:¶ 
"ΠΡΟΣΘΗΚΗ - ΑΝΑΔΙΑΤΥΠΩΣΗ στην τροπολογία με γεν. αρ. 96 και ειδ. αρ.  27¶ 
Στο πρώτο εδάφιο της παρ. 4 της τροπολογίας διαγράφεται το στοιχείο 
"β)"¶ 
ΠΡΟΣΘΗΚΗ - ΑΝΑΔΙΑΤΥΠΩΣΗ στην τροπολογία με γεν. αρ. 96 και ειδ. αρ.  
27¶ 
Στο εδάφιο α) της παρ. 1 της τροπολογίας διαγράφονται οι λέξεις "ή 
τριάντα έξι (36) μήνες αντίστοιχα"¶ 
β) Στο πρώτο εδάφιο της παρ. 4, αντί "κατά την 31.3.2000, τουλάχιστον 
τριάντα έξι (36) μήνες" τίθεται "τουλάχιστον κατά την 31.3.2000, είκοσι τέσσερις (24) τουλάχιστον μήνες".")¶ 
__ΠΡΟΕΔΡΟΣ (Απόστολος Κακλαμάνης)__: Κύριοι συνάδελφοι, εκφράζοντας τα συναισθήματα ολοκλήρου του Τμήματος, θέλω να πω ότι το πανελλήνιο συγκλονίστηκε και χθες και σήμερα από τα γεγονότα. Η απώλεια των ανθρωπίνων ζωών και οι καταστροφές στο φυσικό περιβάλλον δημιουργούν ένα ιδιαίτερο βάρος στη συζήτησή μας σήμερα. Ελπίζουμε και ζητάμε από την Κυβέρνηση και από τις αρχές γενικότερα να λάβουν όλα τα αναγκαία μέτρα 
για να αντιμετωπιστεί κατά το δυνατόν η κατάσταση και να περιοριστούν οι συνέπειες αυτών των φυσικών καταστροφών.¶ 
Ο κ. Πολύδωρας έχει το λόγο.¶ 
_ΒΥΡΩΝ ΠΟΛΥΔΩΡΑΣ_: Η Νέα Δημοκρατία εκφράζει τη βαθύτατη οδύνη της για τις ανθρώπινες ζωές που χάθηκαν από τις πυρκαγιές. Εκφράζει τη βαθύτατη λύπη της για τις περιουσίες που χάθηκαν και για τις καταστροφές στο 
φυσικό περιβάλλον.¶ 
Μας στεναχωρεί όμως ιδιαίτερα η προσέγγιση που κάνει η Κυβέρνηση στο θέμα αυτής της θεομηνίας. Καταφεύγει σ' ένα άλλοθι ότι συμβαίνουν σε όλη τη Βαλκανική και σε όλη την Ευρώπη τέτοιες καταστροφές πράγμα που είναι αληθές. Μας ενδιαφέρει όμως η Κυβέρνηση να κάνει έναν απολογισμό των πεπραγμένων και των παραλείψεών της.¶ 
Εμείς σ'αυτήν τη φάση επισημαίνουμε μόνο αυτό ότι είναι χρήσιμο να 
γίνει μια αυτοκριτική. Διότι είμαστε σε λάθος δρόμο αν η Κυβέρνηση καλύπτεται πίσω από τα άλλοθι του Συγκριτικού Δικαίου ή ακόμη 
διακατέχεται από την επικίνδυνη αντίληψη ότι όλα καλώς καμωμένα είναι από πλευράς της.¶ 
Είναι πολύ χρήσιμο να έχει η Εθνική Αντιπροσωπεία, ο ελληνικός λαός 
την αποτίμηση, εκτίμηση της καταστάσεως με γραμμή αυτοκριτικής από 
πλευράς της Κυβέρνησης. Τα υπόλοιπα θα τα πούμε σε ευθετότερο χρόνο και στα πλαίσια που μας δίνει ο κοινοβουλευτικός έλεγχος και η συναίσθηση του πολιτικού και κοινωνικού καθήκοντός μας.¶ 
__ΠΡΟΕΔΡΟΣ (Απόστολος Κακλαμάνης)__: Ο κ. Σκυλλάκος έχει το λόγο.¶ _ΑΝΤΩΝΙΟΣ ΣΚΥΛΛΑΚΟΣ_: Εκφράζουμε τα θερμά μας συλλυπητήρια στις 
οικογένειες των θυμάτων, αλλά η επέκταση των πυρκαγιών στη χώρα μας, βάζει επί τάπητος το θέμα να το επανεξετάσει η Κυβέρνηση. Να εξετάσει συνολικά τη δασική της πολιτική. Φαίνεται ότι δεν έχει πετύχει αποτελεσματικότητα στην αντιμετώπιση των πυρκαγιών.¶ 
Υπάρχει ένα πόρισμα εδώ και χρόνια -συμμετείχα προσωπικά στη σύνταξή του- που έχει μείνει στα συρτάρια και ήταν και ομόφωνο μάλιστα. Ευχόμενοι ότι θα αντιμετωπιστεί το σημερινό πρόβλημα με μεγαλύτερες προσπάθειες και ότι θα επανεξεταστεί συνολικά η πολιτική στον τομέα αυτό, τελειώνω αυτά που θα ήθελα να πω.  ¶ 
__ΠΡΟΕΔΡΟΣ (Απόστολος Κακλαμάνης)__: Ο κ. Κωνσταντόπουλος έχει το λόγο.¶ 
_ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου)_: Κύριε Πρόεδρε, η έκφραση της οδύνης και της λύπης είναι δεδομένη και από κάθε πολίτη ξεχωριστά όπου και αν ζει, πολύ περισσότερο από την Εθνική Αντιπροσωπεία.¶ 
Πέρα όμως από την έκφραση λύπης, η ελληνική κοινωνία περιμένει, κάποτε, επιτέλους, κάποιος, να αναλάβει και μια ευθύνη. Γιατί η Ελλάδα καίγεται, που σημαίνει ότι η Ελλάδα μικραίνει.¶ 
Κυρία Υπουργέ, ζητήστε παρακαλώ από τις κρατικές υπηρεσίες να σας δώσουν στοιχεία των καταστροφών που έχουν συντελεστεί από την 1/1/2000 μέχρι σήμερα. 'Ενα εκατομμύριο εξακόσιες χιλιάδες στρέμματα δάσους και δασικών εκτάσεων. Τετρακόσιες ογδόντα χιλιάδες στρέμματα οργανωμένης καλλιέργειας. Τριακόσιες πενήντα χιλιάδες τρέχοντα μέτρα, έργα  υποδομών, αρδευτικά και έργα αγροτικής υποστήριξης. Εβδομήντα χιλιάδες μαστιχόδεντρα. 'Ενα εκατομμύριο πεντακόσιες χιλιάδες ελαιόδεντρα χώρια τα αμπέλια, τα οπωροφόρα. Τετρακόσιες και πλέον αγροτικές κατοικίες. Δεκαπέντε χιλιάδες κυψέλες. Πέντε χιλιάδες αιγοπρόβατα και άλλα ζώα. Εκατόν πενήντα και πλέον αγροτικά αυτοκίνητα. Τρία αεροσκάφη κατεστραμμένα. Τρεις αεροπόροι νεκροί. 'Ενας αξιωματικός της Πυροσβεστικής νεκρός και περίπου δέκα πολίτες νεκροί.  Πρόκειται περί καταστροφής οδυνηρής, για την οποία δεν μπορεί να μην αναλαμβάνει κάποιος την ευθύνη που δεν περιορίστηκε η έκτασή της.¶ 
Η ευκαιρία που δίνεται σήμερα είναι τούτη. Η Βουλή έκανε το χρέος της προ ετών. Κατάρτισε ένα πόρισμα που έλεγε για ενιαίο φορέα δασοπροστασίας με αυξημένες δαπάνες, για την εξασφάλιση των μέσων των επιχειρησιακών σχεδίων και της στελέχωσης.¶ 
Κύριε Πρόεδρε, ας συμπληρώσουμε και ας επαναλάβουμε εκείνη τη 
συζήτηση, ως Βουλή, μέσα σε σύντομο χρονικό διάστημα. Δέστε επιτέλους ότι εκεί που πάσχει η ιστορία είναι στην ανυπαρξία συντονισμού, στην ανυπαρξία χορήγησης κατά προτεραιότητα κονδυλίων και στην εξασφάλιση μέσων κατά προτεραιότητα για την πρόληψη και την άμεση επέμβαση. Η οδύνη εκφράζεται, αλλά όταν εξακολουθητικά εκφράζουμε την οδύνη μας χωρίς να διορθώνουμε τα πράγματα, προκαλούμε κάπου και το κοινό αίσθημα.¶ 
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και 
Αποκέντρωσης):_ Κύριε Πρόεδρε, μου επιτρέπετε;¶ 
__ΠΡΟΕΔΡΟΣ (Απόστολος Κακλαμάνης)__: Ορίστε, κυρία Υπουργέ.¶ _ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και 
Αποκέντρωσης):_ Κύριε Πρόεδρε, βρισκόμαστε σε μία κατάσταση αρκετά 
δύσκολη. Σίγουρα θα πρέπει να γίνει μια εκτίμηση της κατάστασης και να δούμε αν πρέπει να ληφθούν πρόσθετα μέτρα. 'Ομως δεν δέχομαι ότι η Κυβέρνηση ολιγώρησε ή ότι δεν πήρε τα απαραίτητα μέτρα.¶ 
Και γι' αυτό θα πρέπει να δούμε τι γίνεται και στις άλλες χώρες.                Γιατί αν εμείς έχουμε αδυναμίες -και κανείς δεν λέει ότι δεν έχουμε- στην 
Αμερική για παράδειγμα, την πλέον ανεπτυγμένη χώρα στον κόσμο, έχει 
καταρρεύσει όλος ο μηχανισμός. Υπάρχουν κάποια φαινόμενα πέρα από οποιαδήποτε πρόβλεψη ή οποιαδήποτε δυνατότητα αντιμετώπισης. Σίγουρα όμως μετά το πέρας του καλοκαιριού θα γίνει μια εκτίμηση της όλης κατάστασης.¶ 
__ΠΡΟΕΔΡΟΣ (Απόστολος Κακλαμάνης):__ Ας κλείσουμε, λοιπόν, εδώ αυτήν τη 
συζήτηση.¶ 
Εισερχόμεθα στη συζήτηση της με γενικό αριθμό 100 και ειδικό 31 καταταθείσας στις 24.8.2000 τροπολογίας του Υπουργείου Εθνικής Παιδείας 
και Θρησκευμάτων.¶ 
Το λόγο έχει ο κ. Πολύδωρας.¶ 
_ΒΥΡΩΝ ΠΟΛΥΔΩΡΑΣ:_ Κύριε Πρόεδρε, είχαμε από την πρώτη στιγμή επισημάνει τη δυσκολία για χιλιάδες παιδιά, τα οποία δεν είχαν δεύτερο βαθμό κρίσεως, τους περίφημους ανεξεταστέους. Η ελληνική κοινωνία και προπαντός οι μαθητές έζησαν το πείραμα υπό τον τίτλο της εκπαιδευτικής μεταρρύθμισης και της κρίσεως από ένα βαθμό, για την οποία ο κ. Αρσένης έλεγε ότι ήταν η καλύτερη όλων των εποχών.¶ 
Υπήρχε και σχετικό σκεπτικό που συνόδευε αυτήν τη διατύπωση: Σ' ένα βαθμό οι κρίσεις, επειδή έχει κατέβει η απαίτηση για βαθμολογία σε επτά μαθήματα -πρέπει δηλαδή κάποιος να κοπεί σε επτά μαθήματα- για να μείνει στην ίδια τάξη.¶ 
Εδώ εγείρονται τρία ζητήματα. Πρώτον: Τι απέμεινε από την εκπαιδευτική μεταρρύθμιση.  Δεύτερον: Να εκτιμηθεί το πείσμα, η εμμονή ή ο εγωισμός ενός εκάστου από την πολιτική ηγεσία του Υπουργείου Παιδείας. Και τρίτον και σοβαρότερο: Πειράματα πάνω στα παιδιά δεν επιτρέπονται.¶ 
Επί της τροπολογίας συγκεκριμένα εμείς είχαμε δει το δίκαιο, έστω και κατ' οικονομίαν, όπως λένε. Είχαμε δει ότι έπρεπε να δοθεί μια δεύτερη ευκαιρία στους αποτυχόντες μαθητές. Είχαμε καταθέσει τροπολογία, η οποία απερρίφθη από την Κυβέρνηση. Τροπολογία ταυτόσημη! ¶ 
Αφού μετεμελήθη ο νέος Υπουργός, ο οποίος στην αρχή είχε πει ότι θα 
συνέχιζε την ίδια πολιτική και ότι δεν έβλεπε δυνατότητα για τους ανεξεταστέους, λέει ότι φέρνει την τροπολογία για να δώσουν εξετάσεις και πάλι οι ανεξεταστέοι. Αναξιοπιστία, ανακολουθία, πειραματισμός, ανευθυνότητα στο Υπουργείο Παιδείας, επί κυβερνήσεων ΠΑ.ΣΟ.Κ.¶ 
Επανερχόμεθα και με αυτήν την ευκαιρία στην πρόταση της Νέας 
Δημοκρατίας, που τόνιζε την ανάγκη για τη συγκρότηση εθνικού συμβουλίου παιδείας, όπου αντί για τους εγωϊστές μεταρρυθμιστές Υπουργούς του ΠΑ.ΣΟ.Κ. θα έχουμε μια συλλογική, συνολική άποψη της εκπαιδευτικής κοινότητας και της κοινωνίας για το πώς να καθιερώσουμε ένα εκπαιδευτικό σύστημα, το οποίο να είναι εικοσαετούς διάρκειας. ¶ 
Επειδή η ανάγκη των πραγμάτων επιβάλλει να αντιμετωπίσουμε το 
πρόβλημα ευθέως και αμέσως, εμείς, οι οποίοι το είχαμε προτείνει πρώτοι, λέμε "ναι", να έχουν μια ευκαιρία τα παιδιά, για να δώσουν εξετάσεις, ως ανεξεταστέοι. ¶ 
Δεν ξέρω για τις διαβεβαιώσεις του Υπουργού Παιδείας για το τι θα γίνει του χρόνου. Εμείς και για του χρόνου και για τον επόμενο χρόνο λέμε να μιλήσουμε σοβαρά και υπεύθυνα για τα ζητήματα της παιδείας και να καταστρώσουμε ένα σχέδιο εκπαιδευτικής πολιτικής και όχι ένα πείραμα "στου κασίδη το κεφάλι".¶ 
Ευχαριστώ.¶ 
__ΠΡΟΕΔΡΟΣ (Απόστολος Κακλαμάνης):__ Επειδή περάσατε από το Υπουργείο Παιδείας, θα ήθελα να προσθέσω σ' αυτά που είπατε ότι αν ήταν δυνατόν να μιλούν για την παιδεία όσο το δυνατόν λιγότεροι στην Ελλάδα, ίσως να ήταν και πολύ καλύτερα τα πράγματα στην παιδεία.¶ 
_ΒΥΡΩΝ ΠΟΛΥΔΩΡΑΣ_: Και λιγότερο. ¶ 
__ΠΡΟΕΔΡΟΣ (Απόστολος Κακλαμάνης):__ Δυστυχώς για την παιδεία μιλούν πάντες επί πάσης ύλης του εκπαιδευτικού ζητήματος, γι'αυτό υπάρχει πλήρης σύγχυση.¶ 
Ο κ. Σκυλλάκος έχει το λόγο.¶ 
_ΑΝΤΩΝΙΟΣ ΣΚΥΛΛΑΚΟΣ:_ Κύριε Πρόεδρε, η λεγόμενη μεταρρύθμιση έδειξε τα δόντια της, ιδιαίτερα φέτος που και ο φιλοκυβερνητικός Τύπος και οι φωνές από το χώρο του ΠΑ.ΣΟ.Κ. επιτέλους δέχθηκαν, αν όχι ότι συνολικά δεν βοηθάει αυτού του είδους η μεταρρύθμιση, εν πάση περιπτώσει ότι 
δημιουργεί σοβαρότατα προβλήματα. ¶ 
Αποτέλεσμα -και δυστυχώς, δικαιωθήκαμε γιατί τα λέγαμε πριν από δύο χρόνια- της μεταρρύθμισης είναι να φύγουν δεκάδες χιλιάδες παιδιά από τα λύκεια να πάνε στα Τ.Ε.Ε., τα οποία δεν έχουν καμία οργάνωση και δεν οδηγούν πουθενά, να υπάρχει μεγάλος φόρτος εργασίας και αύξηση της παραπαιδείας, να βάζει ο γονέας στην τσέπη του βαθιά το χέρι πολύ περισσότερο από το παρελθόν και γενικά να δημιουργείται ένα άγχος, μία ανασφάλεια που είναι πολύ μεγαλύτερη στα παιδιά και στους γονείς.¶¶ 
Η δική μας η θέση παραμένει ότι με ημίμετρα δεν λύνεται το ζήτημα.  
Χρειάζεται να αποσυνδεθεί το λύκειο από τις εξετάσεις στα Α.Ε.Ι. και στα Τ.Ε.Ι., να είναι χωριστή η προσπάθεια να πάρεις το πτυχίο και να 
καθίσουμε μετά να δούμε με τι τρόπο θα μπαίνει κάποιος στο πανεπιστήμιο. Αυτή η άποψη δεν είναι μόνο δική μας, είναι και της Ο.Λ.Μ.Ε., που είναι όλες οι τάσεις και οι παρατάξεις εκεί μέσα.¶ 
Εν πάση περιπτώσει, επειδή επείγουν ορισμένα ζητήματα, εμείς έχουμε 
ταχθεί υπέρ της δεύτερης ευκαιρίας στα παιδιά. Θα θέλαμε, έστω αυτό το επιμέρους μέτρο να είναι πιο γενικευμένο, με την έννοια ότι πρέπει να περιλαμβάνει όλες τις περιπτώσεις και να μην είναι μόνο για μία χρονιά, για το 1999-2000. Να καθιερωθεί μόνιμα, κύριε Υπουργέ.¶ 
__ΠΡΟΕΔΡΟΣ (Απόστολος Κακλαμάνης):__ Ο Πρόεδρος του Συνασπισμού της Αριστεράς και της Προόδου, κ. Νικόλαος Κωνσταντόπουλος, έχει το λόγο.¶ 
_ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού, της Αριστεράς και 
της Προόδου):_ Η τροπολογία που κατατίθεται δίνει την αφορμή και την ευκαιρία για ορισμένες συνοπτικές γενικότερες παρατηρήσεις.¶ 
Κύριε Υπουργέ, κύριοι της Κυβέρνησης, μπορείτε σήμερα με νηφαλιότητα να δείτε πού οδηγεί το πολιτικό πείσμα και πού καταλήγει ο ευκαιριακός τρόπος, με τον οποίον πολλές φορές νομοθετείτε σε κρίσιμους τομείς της δημόσιας ζωής.¶ 
Τα παιδιά μας βγήκαν καταπτοημένα από την ηλικία των δεκαέξι και των δεκαεπτά χρόνων, μέσα από διαδικασίες, οι οποίες μετέβαλαν το λύκειο και το γυμνάσιο σ' ένα διαρκές εξουθενωτικό εξεταστήριο. Δεν εξασφαλίζεται γενική παιδεία, δεν περιορίζεται η παραπαιδεία, δεν δίδονται εφόδια στα παιδιά μας, για να μπορέσουν με τρόπο αξιοκρατικό, ανταγωνιστικό να διεκδικήσουν τη θέση που τους αξίζει στη ζωή. Για θυμηθείτε πόσα ηχηρά ελέγοντο σ' αυτήν την Αίθουσα περί μεταρρυθμίσεων. Σήμερα εξώκειλαν τα μέτρα και φάνηκαν τα βράχια και οι ξέρες, πάνω στις οποίες το εκπαιδευτικό σύστημα έχει ναυαγήσει. Επομένως ας μιλήσουμε για την αναγκαία εκπαιδευτική μεταρρύθμιση, για το λύκειο ως ενιαία βαθμίδα γενικής παιδείας, αποσχετισμένο από τους μηχανισμούς των εξετάσεων και επιτέλους, ας νομοθετήσουμε για την παιδεία, ακούγοντας εκείνους που είναι ειδικοί, και όχι αναδεικνύοντας σε δήθεν αυθεντίες, κάθε φορά τους ευκαιριακούς συμβούλους, οι οποίοι στους διαδρόμους του Υπουργείου Παιδείας συνωστίζονται κατά διαφόρους πολιτικές περιόδους.¶ 
Μία ακόμη παρατήρηση. Μέσα σ' αυτήν την Αίθουσα ένα μεγάλο ποσοστό 
εκπροσώπων της ελληνικής κοινωνίας έχει προκύψει από τα μαζικά κινήματα για την αναγέννηση της παιδείας. 'Ημασταν παιδιά και φωνάζαμε για τη μεταρρύθμιση στην παιδεία. Γεράσαμε και φωνάζουμε για τη μεταρρύθμιση στην παιδεία. Χρειάζεται, λοιπόν, μία πραγματική μεταρρύθμιση και όχι αυτά τα ημίμετρα. Είναι ημίμετρα, κύριε Υπουργέ, είναι μπαλώματα.¶ 
Εγώ καταλαβαίνω την κυβερνητική απροθυμία, αν θέλετε, να ομολογήσετε επιτέλους ότι ήταν αποτυχημένο το πείραμα και να ξεκόψετε από όλες αυτές τις συσσωρευμένες δυσμενείς συνέπειες των μέτρων Αρσένη. Δεν το κάνετε, μετράτε διαφορετικά, κυβέρνηση είστε, αλλά μη συσσωρεύετε το κόστος στα παιδιά μας, μη συσσωρεύετε το κόστος στις οικογένειες, μη συσσωρεύετε το κόστος στην ελληνική εκπαίδευση.¶ 
'Ηρθα και σας είδα όταν αναλάβατε το Υπουργείο Παιδείας και σας είπα ότι ένα από τα πρώτα ζητήματα που έπρεπε να ρυθμίσετε είναι η δεύτερη ευκαιρία για τις εξετάσεις της Β' λυκείου. Η κυβερνητική θέση τότε ήταν απορριπτική. Το αρνηθήκατε. Χαίρομαι διότι τώρα το υιοθετήσατε και εμείς θα ψηφίσουμε την τροπολογία.¶ 
__ΠΡΟΕΔΡΟΣ (Απόστολος Κακλαμάνης):__ Ο κ. Μάνος έχει το λόγο.¶ 
_ΣΤΕΦΑΝΟΣ ΜΑΝΟΣ:_ Λέγεται κύριε Πρόεδρε ότι ο κ. Σημίτης είναι σοβαρός άνθρωπος και γνωρίζουμε όλοι ότι την προηγούμενη επιλογή της Κυβέρνησης, να μη γίνουν ξανά εξετάσεις το Σεπτέμβριο, την είχε εγκρίνει ο κ.  Σημίτης. Προφανώς τώρα εγκρίνει ξανά το ακριβώς αντίθετο, να γίνουν 
δηλαδή εξετάσεις το Σεπτέμβριο.¶ 
Το βασικό ερώτημα, σε σχέση με τη σοβαρότητα της Κυβέρνησης πάντα, είναι: Το μεθεπόμενο χρόνο τι θα γίνει; Δεν έχετε αποφασίσει ακόμα; Πότε θα το αποφασίσετε;¶ 
Αντί, λοιπόν, να κάνουμε ένα μπάλωμα, που είναι αυτή η ρύθμιση για φέτος, θα πρέπει να ξέρουμε του χρόνου τι θα γίνει. 'Εχετε αποφασίσει ή το σκέπτεσθε; Θα ήθελα δηλαδή, κύριε Πρόεδρε, να σπρώξουμε λίγο την Κυβέρνηση να ξεκαθαρίσει το θέμα, να μας πει πώς το σκέπτεται, διότι αν εγκρίνουμε το μπάλωμα τώρα, το οποίο, εντάξει, θα το περάσουμε, του χρόνου τι θα κάνουμε;¶ 
Πρέπει επίσης, να συμπληρώσω -και εδώ είμαι άκρως αντίθετος με τον κ.  Κωνσταντόπουλο- ότι δεν είναι κακό πράγμα οι εξετάσεις. 'Οχι καταιγισμός εξετάσεων, αλλά το να εξετάζουμε, να αξιολογούμε, να μετρούμε, να ξέρουμε τι μας γίνεται και για το μαθητή και για το σχολείο και για τις περιοχές της Ελλάδος, διότι διαφέρουν μεταξύ τους, δεν είναι κακό. Σωστό είναι να γίνονται εξετάσεις και ίσως περισσότερες από όσες γίνονται μέχρι σήμερα, αλλά να οδηγούν κάπου. ¶ 
Θα ήθελα όμως, να ξεκαθαρίσει ο κύριος Υπουργός, τι θα  γίνει του 
χρόνου ή δεν ξέρει ακόμη και πότε θα το ξέρει;¶ 
__ΠΡΟΕΔΡΟΣ(Απόστολος Κακλαμάνης):__ Η κ. Μπενάκη έχει το λόγο.¶ 
_ΑΝΝΑ ΜΠΕΝΑΚΗ-ΨΑΡΟΥΔΑ (Δ' Αντιπρόεδρος της Βουλής):_ Κύριε Πρόεδρε, φυσικά στην τροπολογία αυτή δεν μπορούμε να έχουμε αντιρρήσεις ως προς το τυπικό περιεχόμενό της, τη στιγμή κατά την οποία πρώτοι εμείς υποδείξαμε στο Υπουργείο να εξέλθει από το αδιέξοδο, κάνοντας αυτήν τη μεταβατική ρύθμιση, αλλά και κυρίως διότι πάγια θέση της Νέας Δημοκρατίας στο πρόγραμμά της είναι να δίδεται δεύτερη ευκαιρία εξέτασης των παιδιών.¶ 
Συνεπώς δεν τη δεχόμαστε κατ' οικονομίαν, αλλά διότι πιστεύουμε ότι 
τα παιδιά που υφίστανται μια εξέταση τον Ιούνιο πρέπει να έχουν την δυνατότητα επανεξέτασης, γιατί και λάθη γίνονται και ατυχίες υπάρχουν.¶ 
Το πρόβλημα όμως είναι σοβαρότερο, κύριε Πρόεδρε. Επιτέλους πρέπει να 
μας ξεκαθαρίσει το ΠΑ.ΣΟ.Κ., έστω διά του κ. Ευθυμίου, εάν έχει επιτέλους εκπαιδευτική πολιτική. Διότι ζήσαμε τα τελευταία χρόνια την παιδεία ως μια αρένα ανταγωνισμών μεταξύ Υπουργών, μεταξύ εκπαιδευτικών στελεχών των διαφόρων σωμάτων, που έχει ιδρύσει στο Υπουργείο Παιδείας, έναν ανταγωνισμό πειραματισμών και κυρίως η παιδεία έγινε ένα πεδίο επίδειξης αυταρχισμού και αλαζονείας.¶ 
Δεν θα είχαμε φθάσει σε αυτό το σημείο, εάν είχε επιδείξει στοιχειωδώς το ΠΑ.ΣΟ.Κ. διάθεση συνεννόησης με τη Νέα Δημοκρατία, διότι αυτά που εισηγείται ο Υπουργός Παιδείας, πυροσβεστικά, αποσπασματικά και χωρίς συνοχή, θα τα είχε δει μέσα σ' ένα ολοκληρωμένο εκπαιδευτικό σύστημα στο πρόγραμμα της Νέας Δημοκρατίας πριν και μετά τις εκλογές.¶ 
Είναι εκπληκτική η υποχώρηση της Κυβέρνησης σε θέσεις της Νέας 
Δημοκρατίας, αλλά βέβαια αποσπασματικά και ανοργάνωτα, ενώ όπως τις πρότεινε η Νέα Δημοκρατία, σήμερα δεν θα υπήρχε πρόβλημα.¶ 
Μιλήσαμε για τους μεταξεταστέους και έρχεται το ΥΠΕΠΘ και το 
υιοθετεί. 'Εχουμε μιλήσει από την πρώτη στιγμή για την ανάγκη μείωσης των μαθημάτων της Γ' λυκείου, προκειμένου να εισαχθούν στην τριτοβάθμια εκπαίδευση. 'Ερχεται τώρα, κατά τρόπο τελείως ανορθόδοξο και αποσπασματικό, και το εισηγείται το Υπουργείο Παιδείας.¶ 
Είχαμε μιλήσει και είχαμε αποδείξει την ανωριμότητα του τέστ 
δεξιοτήτων για την οποία επέμενε ο προηγούμενος Υπουργός. 'Ερχεται τώρα ο νέος Υπουργός και σχεδόν καταργεί το τεστ δεξιοτήτων. ¶ 
Είχαμε τονίσει μαζί με το Συμβούλιο της Επικρατείας τη αντισυνταγματικότητα, αλλά και την εκπαιδευτική ακαταλληλότητα των Προγραμμάτων Σπουδών Επιλογής. Και έρχεται χθες το Υπουργείο και λέει "καταργούνται τα Προγράμματα Σπουδής Επιλογής και μετατρέπονται επιμόρφωσης Ενηλίκων", πράγμα που το λέγαμε από την αρχή.¶ 
Είχαμε πει ότι πρέπει να γίνει ταχύτατη αξιολόγηση των ΤΕΙ και να 
μετατραπούν σε ιδρύματα ανώτατης εκπαίδευσης. Και έρχεται χθες ο 
κ. Ευθυμίου και λέει τα ίδια πράγματα. Είναι δυνατόν να μην αγανακτούμε, κύριε Πρόεδρε, και νομίζω ότι πρέπει όλη η Βουλή να αγανακτίσει για την έλλειψη στοιχειώδους διάθεσης συννενόησης στα θέματα παιδείας.¶ 
(Στο σημείο αυτό κτυπάει το κουδούνι λήξεως του χρόνου ομιλίας της 
κυρίας Βουλευτού)¶ 
Κύριε Πρόεδρε, καταλαβαίνω ότι πρέπει να τελειώσω, μια τελευταία 
παρατήρηση για τον κύριο Υπουργό.¶ 
__ΠΡΟΕΔΡΟΣ (Απόστολος Κακλαμάνης)__: 'Οσο λιγότερο μιλάμε για τα θέματα αυτά, τόσο το καλύτερο.¶ 
_ΑΝΝΑ ΜΠΕΝΑΚΗ-ΨΑΡΟΥΔΑ (Α' Αντιπρόεδρος της Βουλής)_: 'Εκανε μεγάλες ανακατανομές κεφαλαίων, χρηματοδοτήσεων κλπ. θα εισρεύσουν πολλά κονδύλια και θα διοχετευθούν σε βιβλιοθήκες πληροφορική κ.ο.κ.  Προειδοποιούμε τον κύριο Υπουργό ότι αυτά πρέπει να γίνουν με απόλυτη διαφάνεια και πρέπει 
να γνωρίζει ότι τουλάχιστον ως Νέα Δημοκρατία θα παρακολουθήσουμε πολύ στενά και την οικονομική διαχείριση των κονδυλίων της Ευρωπαϊκής 'Ενωσης προκειμένου να μη βρεθοούμε σε πιο δυσάρεστες εκπλήξεις από αυτές που βλέπουμε τώρα στο εκπαιδευτικό σύστημα.¶ 
__ΠΡΟΕΔΡΟΣ (Απόστολος Κακλαμάνης):__ Το λόγο έχει ο κ. Παυλόπουλος.¶ 
_ΠΡΟΚΟΠΗΣ ΠΑΥΛΟΠΟΥΛΟΣ:_ Ευχαριστώ, κύριε Πρόεδρε.¶ 
Κύριε Υπουργέ, θα κάνω πολύ σύντομα τρεις παρατηρήσεις. 'Εχει, κατ' αρχήν, δίκιο ο κύριος Πρόεδρος να λέει ότι όσο λιγότερο μιλάμε πάνω στα θέματα αυτά τόσο το καλύτερο υπό μια προϋπόθεση.¶ 
__ΠΡΟΕΔΡΟΣ (Απόστολος Κακλαμάνης):__ 'Οχι στην Αίθουσα αυτή. Προς Θεού μην παρεξηγηθεί αυτό που είπα. Γενικώς μίλησα. Επειδή μιλούν όλοι, όπως ξέρετε. Ακόμα και ένα θαυμάσιο δημοσιογράφο που ξέρει άριστα τα θέματα εξωτερικής πολιτικής και αμύνης τον είδα προχθές σ' ένα άρθρο για την παιδεία και αυτόν. Και λέω από πού και ως πού, πότε έχει ασχοληθεί με την Παιδεία;¶ 
_ΠΡΟΚΟΠΗΣ ΠΑΥΛΟΠΟΥΛΟΣ:_ Υπό έναν όρο όμως. Υπό τον όρο ότι θα προηγηθεί από την πλευρά του Υπουργείου η τακτική του όσο λιγότεροι πειραματισμοί, τόσο το καλύτερο. Αυτό είναι το πρώτο που θέλω να πω. Ας σταματήσουν οι πειραματισμοί, ας σταματήσουν οι γενιές των παιδιών να είναι 
πειραματόζωα.¶ 
Το δεύτερο που θέλω να πω: Φάνηκε από εδώ κάτι το οποίο ελπίζω να μη 
συνεχιστεί στη δική σας σταδιοδρομία. Ενώ ξέρατε ότι θα φτάσουμε εδώ, και ήταν και πρόταση δική μας, απερρίφθη η σχετική τροπολογία μας όχι γιατί δεν ήταν σωστή -και φαίνεται τώρα- αλλά μόνο και μόνο γιατί προερχόταν από την Αξιωματική Αντιπολίτευση.¶ 
Η παιδεία είναι κάτι η οποία προϋποθέτει συναίνεση. 'Οπως είμαστε έτοιμοι εμείς να δεχθούμε κάτι θετικό, έτσι θα παρακαλούσαμε από εδώ και πέρα και ό,τι θετικό υπάρχει να το δέχεσθε. Και η παιδεία είναι κυρίως θέμα διαλόγου. Αν δεν υπάρξει διάλογος δεν πρόκειται τα πράγματα να διορθωθούν.¶ 
Και ένα τελευταίο σημείο. Κύριε Υπουργέ, το ξέρουμε όλοι και το ξέρετε και εσείς, ότι ούτως ή άλλως θα κάνετε πίσω σε αυτήν τη λεγόμενη "μεταρρύθμιση", η οποία καταρράκωσε την παιδεία, μετέβαλλε γενικές παιδιών σε πειραματόζωα -το είπα και πριν- και κυρίως έκανε ένα εθνικό έγκλημα σε ό,τι αφορά την παιδεία. Είναι το γεγονός ότι αποσυνέδεσε το απολυτήριο του λυκείου με τα μαθήματα τα οποία εξετάζονται για να μπει κανείς στη συνέχεια στο πανεπιστήμιο, με την έννοια ότι σήμερα δεν υπάρχει απολυτήριο λυκείου. Με αποτέλεσμα τώρα που κάνετε εκπτώσεις, σε ό,τι αφορά τα εξεταζόμενα μαθήματα, αυτό να έχει άμεση επίπτωση στη λυκειακή μόρφωση. 'Αρα, μειώνοντας τα μαθήματα μειώνετε και τη μόρφωση την οποία παίρνουν τα παιδιά βεβαίως αφού συνδέονται τα δύο πράγματα. Και θα τα βρείτε μπροστά σας αυτά.¶ 
Πρέπει να ξανασυνδέσουμε τα πράγματα. 'Ηταν πρόταση της 
Νέας Δημοκρατίας, ήταν και δική σας πολιτική παλαιότερα. Αποδεχθείτε την.  Πρέπει το απολυτήριο του λυκείου να έχει αυτοτέλεια, πρέπει να υπάρχει εξέταση όλων των μαθημάτων που πρέπει να εξετάζεται ο μαθητής για να 
πάρει την εκπαίδευση εκείνη που πρέπει να πάρει και στη συνέχεια, όταν πάει να δώσει στο πανεπιστήμιο, ας δίνει τα μαθήματα εκείνα που του είναι απαραίτητα για να έχει πρόσβαση στα Ανώτατα Εκπαιδευτικά Ιδρύματα και γενικά στην Πρωτοβάθμια Εκπαίδευση. Εκεί θα καταλήξετε, θυμηθείτε τα λόγια μας. 'Οσο γρηγορότερο το κάνετε τόσο το καλύτερο τόσο και για τη δική σας υστεροφημία, αλλά εκείνο που ενδιαφέρει περισσότερο είναι γενικότερα για την παιδεία. Πάρτε το κουράγιο να το πείτε. Στο κάτω-κάτω της γραφής "errare humanen est". Iδίως όμως στην πολιτική το χειρότερο είναι να μένει κανείς στα λάθη του.¶ 
__ΠΡΟΕΔΡΟΣ (Απόστολος Κακλαμάνης)__: Ο κ. Γκατζής έχει το λόγο.¶ 
_ΝΙΚΟΛΑΟΣ ΓΚΑΤΖΗΣ_: Κύριε Πρόεδρε, το μέγεθος των τραγικών συνεπειών της λεγόμενης εκπαιδευτικής μεταρρύθμισης ήλθε στην επιφάνεια ιδιαίτερα τα δύο τελευταία χρόνια με τα αποτελέσματα της βαθμολογίας των μαθητών στις πανελλαδικές εξετάσεις. ¶ 
Τι συμπεραίνουμε, τι είδαμε. Οι μισοί μαθητές, το 50%, αποκλείστηκαν ουσιαστικά, ενώ στις φτωχές γειτονιές και περιοχές, ο αριθμός αυτός ήταν τριπλάσιος και τετραπλάσιος. Δηλαδή έφθανε το 80%.¶ 
Τώρα, για την τροπολογία. Είχαμε καταθέσει ακριβώς πριν από ένα μήνα τροπολογία γι'αυτά τα θέματα στο νομοσχέδιο που συζητιόταν για την Αστυνομία. Δυστυχώς, απορρίφθηκε. Τι θέλουμε να επισημάνουμε όμως γι'αυτήν την τροπολογία. Πρώτον, γιατί δεν επεκτείνεται και στη Γ' λυκείου αυτό το μέτρο και γιατί να ισχύει μόνο για φέτος; 'Οπως έγινε και πέρσι, πήραμε απόφαση κλπ., έγιναν οι εξετάσεις και φέτος ξανά το ίδιο.¶ 
Οι ημερομηνίες έχουν καθοριστεί και οι μαθητές γνωρίζουν ότι θα 
δώσουν εξετάσεις. Η τροπολογία έρχεται ουσιαστικά να επικυρώσει αυτές τις αποφάσεις του Υπουργού, αλλά γιατί να μην είναι μόνιμες;¶ 
Πέρα από εκεί όμως, δεν μας ανησυχεί τόσο αυτό, όσο μας ανησυχεί ότι διαιωνίζεται αυτό το καθεστώς, αυτό το εκπαιδευτικό σύστημα. Θεωρούμε ως αναγκαίο μέτρο, όπως άλλωστε και όλοι οι εκπαιδευτικοί φορείς, την κατάργηση των πανελλαδικών εξετάσεων της Β' και Γ' λυκείου, την επαναφορά του θεσμού των μετεξεταστέων στη Β' και Γ' λυκείου, την αποσύνδεση του σχολείου από τη διαδικασία εισαγωγής στα ΑΕΙ και ΤΕΙ, κύριε Πρόεδρε. Θα πρέπει πραγματικά να δει η Κυβέρνηση ότι χρειαζόμαστε ένα εκπαιδευτικό σύστημα, όχι για να παράγει φθηνά εργατικά χέρια, αλλά για να δίνει δυνατότητα ολόπλευρης μόρφωσης στη νεολαία μας για να αντιμετωπίσει οποιαδήποτε προβλήματα στη ζωή της.¶ 
__ΠΡΟΕΔΡΟΣ (Απόστολος Κακλαμάνης)__: Ο κ. Γαρουφαλιάς έχει το λόγο.¶ _ΓΕΩΡΓΙΟΣ ΓΑΡΟΥΦΑΛΙΑΣ_: Ευχαριστώ, κύριε Πρόεδρε.¶ 
Κύριε Υπουργέ, μια που κατάγεστε και από τον θεσσαλικό κάμπο και συμπτωματικά από την πόλη που πολιτεύομαι και εγώ, θα ήθελα να σας 
επισημάνω να είστε λίγο πιο προσεκτικός από την περασμένη διοίκηση του Υπουργείου, ώστε  να μη φθάσουμε σ'αυτήν την ανακατωσούρα -ας μου επιτραπεί ο όρος- που δημιουργήθηκε σε όλη την κοινωνία από τις επιλογές του "αποφασίζουμε και διατάσσουμε" του κ. Αρσένη. Η εκπαιδευτική κοινότητα, δεν έχει περιθώρια πια για άλλους πειραματισμούς. Με τη σοφία που διακατέχει τους Θεσσαλούς, με πολύ προσεγμένα βήματα και με διαλεκτική μέθοδο, την οποία ως τώρα δείξατε ότι καλώς χειρίζεστε, πιστεύω ότι θα συνεχίσετε...¶ 
__ΠΡΟΕΔΡΟΣ (Απόστολος Κακλαμάνης)__: 'Εχουν ειπωθεί και άλλα για τους Θεσσαλούς.¶ 
_ΓΕΩΡΓΙΟΣ ΓΑΡΟΥΦΑΛΙΑΣ_: Εγώ επισημαίνω αυτά που είναι συμφέροντα, κύριε Πρόεδρε, και αυτά που βολεύουν και την πορεία την πολιτική του κυρίου Υπουργού για το καλό της Παιδείας.¶ 
__ΠΡΟΕΔΡΟΣ (Απόστολος Κακλαμάνης)__: Επειδή όλοι είμαστε Αρκάδες, ας 
σταθούμε στα προτερήματα των Ελλήνων. ¶ 
_ΓΕΩΡΓΙΟΣ ΓΑΡΟΥΦΑΛΙΑΣ_: Την πατρίδα σας, κύριε Πρόεδρε, την αφήσατε και καίγεται. Κινδυνεύουν τόσα χωριά, όλη η Βουλή εκεί έπρεπε να είναι. Και 
να επιπλήξετε την κυρία Υπουργό που πριν από λίγο συνέκρινε την Ελλάδα με τα υπόλοιπα γύρω κράτη για το αν καίγονται ή όχι και αυτά. Τρέξτε, 
λοιπόν, όλοι να βοηθήσετε τις περιουσίες που χάνονται στην Αρκαδία.¶ __ΠΡΟΕΔΡΟΣ (Απόστολος Κακλαμάνης)__: Επί της τροπολογίας.¶ 
_ΓΕΩΡΓΙΟΣ ΓΑΡΟΥΦΑΛΙΑΣ_: Γυρνώντας τώρα στην παιδεία, για να μη χάνεται πολύτιμος χρόνος, επειδή η παιδεία είναι ένα εθνικό θέμα και οι νέοι άνθρωποι πρέπει να ξέρουν και να προγραμματίζουν, αλλά και να οραματίζονται το μέλλον, θα θέλαμε να υπάρξει ένας πραγματικά εθνικός και καλόπιστος διάλογος.¶ 
Εδώ είναι που χρειάζεται, κύριε Πρόεδρε, να δημιουργηθεί ένα 
Συμβούλιο Εθνικής Πολιτικής για την παιδεία. Είναι παμπάλαια πρόταση της Νέας Δημοκρατίας και πάλι την αναδεικνύουμε και ζητάμε από τον κύριο Υπουργό να δημιουργήσει αυτό το όργανο, αμφίδρομης σχέσης Υπουργείου και κοινωνίας. ¶ 
Θα πρέπει να γίνεται διάλογος με όλους τους εκπαιδευτικούς φορείς, 
ώστε να μπορέσουμε να προχωρήσουμε προς μια κατεύθυνση, που να είναι γόνιμη για τους μαθητές και για το μέλλον τους. ¶ 
'Οσο για τη συγκεκριμένη τροπολογία, θα ήθελα να πω ότι την υπερψηφίζουμε μια που είμαστε αυτοί που την καταθέσαμε με τη Νέα Δημοκρατία, όπως πολύ καλά θα θυμάστε λίγο πριν κλείσει το δεύτερο Τμήμα της Βουλής, αλλά δυστυχώς σ' εκείνη τη φάση ο κύριος Υπουργός δεν την έκανε δεκτή. Ποτέ όμως δεν είναι αργά.¶ 
__ΠΡΟΕΔΡΟΣ (Απόστολος Κακλαμάνης)__: Ο κ. Βαρδίκος έχει το λόγο.¶ _ΠΥΘΑΓΟΡΑΣ ΒΑΡΔΙΚΟΣ_: 'Εχω υπηρετήσει τη δημόσια εκπαίδευση δεκαεφτά 
χρόνια. Πάνω από το 95% των όσων παραπέμπαμε το Σεπτέμβριο έρχονταν όχι καλύτεροι αλλά χειρότεροι απ' ό,τι ήταν τον Ιούνιο. Αν κάποιοι από αυτούς περνούσαν ήταν γιατί ήθελαν οι καθηγητές και τους περνούσαν με αλχημείες,¶ 
 αλλάζοντας βαθμολογίες, αλλάζοντας τους προφορικούς βαθμούς για να 
πάρουν το πολυπόθητο δέκα για να περάσουν.¶ 
__ΠΡΟΕΔΡΟΣ (Απόστολος Κακλαμάνης)__: 'Ηρθε κανένας καλύτερος;¶ 
_ΠΥΘΑΓΟΡΑΣ ΒΑΡΔΙΚΟΣ_: Ελάχιστοι.¶ 
__ΠΡΟΕΔΡΟΣ (Απόστολος Κακλαμάνης)__: Ε, αυτοί οι ελάχιστοι αξίζει να 
σωθούν. ¶ 
_ΠΥΘΑΓΟΡΑΣ ΒΑΡΔΙΚΟΣ_: 'Εχω να προτείνω κάτι άλλο. Επειδή η λύση αυτή είναι περιστασιακή, όπως και πέρσι, μήπως θα ήταν προτιμότερο να δει το Υπουργείο, για να μη χρειαστεί να ξοδευτεί κι όλας, να προαχθούν όσοι έχουν βαθμό από οκτώ και πάνω ειδικά για φέτος και να συζητήσουμε σοβαρά εφέτος για την παιδεία;¶ 
Συμφωνώ με τους συναδέλφους της Αντιπολίτευσης, όλοι μαζί να καταλήξουμε επιτέλους σε μια κοινή εθνική πολιτική με την παιδεία από 
του χρόνου και φέτος να αντιμετωπίσουμε το θέμα διαφορετικά.¶ 
__ΠΡΟΕΔΡΟΣ (Απόστολος Κακλαμάνης)__: Η κ. Καλαντζάκου έχει το λόγο.¶ _ΣΟΦΙΑ ΚΑΛΑΝΤΖΑΚΟΥ_: Κύριε Πρόεδρε, κύριε Υπουργέ, φαίνεται ότι κάτι 
συμβαίνει με το Υπουργείο Παιδείας και πραγματικά όλοι οι Υπουργοί, που περνούν από κει, θεωρούν τους εαυτούς τους μεταρρυθμιστές. Εγώ η ίδια έχω ζήσει τόσες πολλές μεταρρυθμίσεις που δεν θυμάμαι ποιος έχει κάνει ποια μεταρρύθμιση. ¶ 
__ΠΡΟΕΔΡΟΣ (Απόστολος Κακλαμάνης)__: Αυτό με προσβάλλει.¶ 
_ΣΟΦΙΑ ΚΑΛΑΝΤΖΑΚΟΥ_: Δεν θυμάμαι ποια μεταρρύθμιση κάνατε ειλικρινά. 
Πάντως έχω δώσει όλων των ειδών τις εξετάσεις. Στην Γ' γυμνασίου, στη Β' λυκείου, στην Γ' λυκείου.¶ 
Νομίζω ότι η παιδεία δεν είναι μόνο το εξεταστικό σύστημα. 'Εχουμε 
δώσει τόση μεγάλη έμφαση στις εξετάσεις που έχουμε χάσει το νόημα και την ουσία. Εμείς θέλουμε μορφωμένους ανθρώπους. Δεν μπορούμε να αναλωνόμαστε συνέχεια στις συζητήσεις για το εξεταστικό σύστημα. Πρέπει να κάνουμε όπως έχουμε πει μεγαλύτερες επενδύσεις, να κοιτάξουμε το πρόγραμμα των 
σπουδών, έτσι ώστε να φροντίσουμε για την επιμόρφωση των επόμενων γενιών.  Και να πω και το εξής. Επειδή διαβάζω τα καινούρια μέτρα νομίζω ότι και αυτή  η μεταρρύθμιση, γιατί περί νέας μεταρρύθμισης πρόκειται, θα 
αποτύχει γιατί είναι πάλι για το εξεταστικό σύστημα. Βάλε βγάλε, συν αυτό το ποσοστό, συν το άλλο είναι πολύπλοκο το σύστημα. Η διαδικασία πρέπει 
να απλοποιηθεί. Νομίζω ότι η πρότασή μας είναι πολύ καλή και πρέπει να τη λάβετε υπόψη σας.¶ 
__ΠΡΟΕΔΡΟΣ (Απόστολος Κακλαμάνης)__:  Ο κ. Κοντομάρης έχει το λόγο.¶ 
_ΕΥΤΥΧΙΟΣ ΚΟΝΤΟΜΑΡΗΣ_: Κύριε Πρόεδρε, επειδή την προηγούμενη τετραετία ήμουν στην επιτροπή παιδείας υπεστήριξα ορισμένες απόψεις και νομίζω ότι έχω χρέος κάνοντας και αυτοκριτική, αλλά και λέγοντας και ορισμένα 
πράγματα που μπορεί να είναι σταθερά και διαχρονικά και επειδή υπήρξε το ερώτημα τι θα γίνει του χρόνου θέλω να πω το εξής: Κύριε Πρόεδρε, πάνω 
απ' όλα νομίζω ότι συμφωνούμε όλοι εδώ ότι πρέπει να δυναμώσουμε το δημόσιο σχολιό. Κάνοντας μια αυτοκριτική και μια κριτική ταυτόχρονα πρέπει να πούμε ότι είναι η τρίτη χρονιά η φετινή μετά την εκπαιδευτική μεταρρύθμιση.¶ 
Και ήδη υπάρχουν καρποί για το ολοήμερο νηπιαγωγείο, το ολοήμερο δημοτικό, τα προγράμματα του γυμνασίου και τα προγράμματα του λυκείου και κυρίως των τεχνικών επαγγελματικών λυκείων. Και αν λογαριάσουμε ότι ολοκληρώνονται όλα τα εργαστήρια φυσικής, χημείας, πληροφορικής και εκατοντάδες βιβλιοθήκες σε όλη την Ελλάδα ταυτόχρονα με την προσπάθεια που γίνεται για την επιμόρφωση των εκπαδευτικών, που εδώ είναι αλήθεια ότι δεν προχωρήσαμε δυνατά με ευθύνες όλων των μερών, τότε είναι φανερό ότι τα αποτελέσματα από τον επόμενο χρόνο θα είναι πιο ορατά. Και θα είναι και ενθαρρυντικά βασισμένα πάνω στις αρχές ακριβώς της μεταρρύθμισης.¶ 
'Αρα χωρίς να διαφωνώ με αυτό που γίνεται τώρα για το Σεπτέμβριο θα 
έλεγα, κύριε Υπουργέ, ότι βασικά πρέπει να δυναμώσουμε το δημόσιο σχολείο, την ενισχυτική διδασκαλία πολύ δυνατά. Και να υπενθυμίσω ότι αυτά τα παδιά που μένουν στην ίδια τάξη δεν έχουν μόνο μια ευκαιρία τον Ιούνιο, έχουν πολλές ευκαιρίες μέσα στη χρονιά. 'Ισως πρέπει το καμπανάκι κάποια στιγμή να χτυπήσει Γενάρη με Φλεβάρη για ορισμένα παιδιά που είναι σε δύσκολη κατάσταση. Πρέπει να γνωρίζουμε όμως όλοι μας ότι για να χάσει κανείς χρονιά πρέπει να μείνει σε εννιά και δέκα μαθήματα. Και για τέτοιους μαθητές μιλάμε.¶ 
Επομένως είναι φανερό ότι πέρα από το γιατροσόφι του Σεπτέμβρη εκείνο που χρειάζονται είναι η ενισχυτική διδασκαλία, το δυνάμωμα του δημόσιου σχολείου σε όλες του τις βαθμίδες.¶ 
Σας ευχαριστώ πολύ.¶ 
__ΠΡΟΕΔΡΟΣ (Απόστολος Κακλαμάνης):__ Η κ. Παπακώστα έχει το λόγο.¶ _ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ:_ Κύριε Πρόεδρε, κυρίες και κύριοι 
συνάδελφοι, όσον αφορά στην τροπολογία-προσθήκη την οποία, κύριε Πρόεδρε, χαρακτηρίσατε, εν πάση περιπτώσει, εν ευρεία εννοία ότι εμπίπτει στις αρμοδιότητες του Υπουργείου Εσωτερικών, Δημόσιας Διοίκησης και Αποκέντρωσης θέλω κατ'αρχήν να επισημάνω ότι είναι εξόχως πολιτικό ζήτημα το θέμα του πώς έρχονται τέτοιου είδους τροπολογίες που αφορούν σε μείζονος σημασίας ζητήματα, όπως είναι παραδείγματος χάρη τα ζητήματα της παιδείας, ένα θέμα το οποίο ήλθε και πάλι ως ζήτημα που μας απασχόλησε σε ένα άλλο σχέδιο νόμου, το οποίο ήλθε προς συζήτηση στη Βουλή και αφορούσε στα ζητήματα των Σωμάτων Ασφαλείας. Αυτό δείχνει και την προχειρότητα, αλλά δείχνει αν θέλετε και το εσπευσμένο του πράγματος μόλις οι καθ'ύλην Υπουργοί αντιλαμβάνονται ότι πρέπει να πάρουν μέτρα και όταν βεβαίως το πράγμα έχει φθάσει στο απροχώρητο, κατά την κοινώς λεγόμενη έκφραση.¶ 
Βεβαίως εδώ θα ήθελα να πω ότι αβρόχοις ποσί μπορεί ο καθένας να 
έρχεται, να θέτει υπόψη της ελληνικής Βουλής οτιδήποτε κρίνει σκόπιμο ή θεωρεί πολιτικά ότι τον εξυπηρετεί. Αλλά θα πρέπει κάποια στιγμή να 
συνειδητοποιήσει η Κυβέρνηση και οι καθ'ύλην αρμόδιοι Υπουργοί ότι η Βουλή δεν μπορεί και δεν είναι σε καμία περίπτωση όργανο νομιμοποίησης των εκ των υστέρων πράξεων ή παραλείψεων της Κυβέρνησης με τις οποίες προσπαθεί στη συνέχεια να εξιλεωθεί απέναντι στην ελληνική κοινωνία.¶ 
'Ολοι γνωρίζουμε, οι παροικούντες την Ιερουσαλήμ, και βεβαίως οι 
Ελληνίδες, οι 'Ελληνες και οι ελληνικές οικογένειες ότι η Κυβέρνηση με την απορύθμιση την οποίαν έχει επιχειρήσει στην παιδεία και όχι με τη μεταρρύθμιση συνειδητά έχει οδηγήσει τις ελληνικές οικογένειες και την πλειοψηφία του ελληνικού λαού στην παραπαιδεία. Ας μας πουν ότι αυτός είναι ο στόχος, ότι αυτή είναι η στόχευση για να το κατανοήσουμε όλοι.  Παίζοντας όμως το κρυφτούλι και κυρίως με την ελληνική νεολαία έχω την εντύπωση ότι δεν παρέχουμε και δεν προσφέρουμε καλές υπηρεσίες.¶ 
Τελειώνοντας, κύριε Πρόεδρε, ασφαλώς και κανείς δεν θα μπορούσε να 
αρνηθεί την αναγκαιότητα της συγκεκριμένης τροπολογίας-προσθήκης.  Ασφαλώς όμως θα πρέπει και κάποιος να πει επιτέλους mea culpa γιατί σε αυτόν τον τόπο δεν μπορεί ο καθένας να ευθύνεται, να έχει τη συγκεκριμένη πολιτική ευθύνη και κανείς να μην αναλαμβάνει το κόστος.¶ 
'Οσον αφορά στους Θεσσαλούς, κύριε Πρόεδρε, τυγχάνει να είμαι και εγώ Θεσσαλή και εν πάση περιπτώσει, σκέφτομαι να ιδρύσουμε μία αμφικτιονία εμείς οι Θεσσαλοί, διότι σε τελική ανάλυση ξέρετε κάτι; Σημασία έχει η ποιότητα και όχι η ποσότητα.¶ 
Σας ευχαριστώ.¶ 
(Χειροκροτήματα από την πτέρυγα της Νέας Δημοκρατίας)_¶ 
__ΠΡΟΕΔΡΟΣ (Απόστολος Κακλαμάνης):__ Ο κ. Κωνσταντόπυολος έχει το λόγο.¶ _ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού, της Αριστεράς και 
της Προόδου):_ Κύριε Πρόεδρε, η παρέμβασή σας με απαλλάσσει από το να αναπτύξω περισσότερες σκέψεις γύρω από το θέμα των εξετάσεων. Εύστοχα 
είπατε ότι έστω και ένας αν έχει τη δυνατότητα επανάκρισης, επανεξέτασης, δεν επιτρέπεται να οδηγηθεί στον κοινωνικό καιάδα από μηχανιστικές ρυθμίσεις εξετάσεων.¶ 
Και εδώ δεν μιλάμε για τον έναν, μιλάμε για κάποιες χιλιάδες. Μιλάμε για είκοσι πέντε χιλιάδες απορριφθέντες πέρυσι εκ των οποίων οι δωδεκάμισι χιλιάδες πέρασαν, όταν τους εδόθη το δικαίωμα επανεξέτασης.¶ 
Δεύτερον, τουλάχιστον μεταξύ μας ας μη μετατοπίζουμε το πρόβλημα.  
Κύριε Μάνο, εγώ δεν είπα να μη γίνονται εξετάσεις, αλλά κατάρτιση και εκπαίδευση δεν παρέχουν οι εξετάσεις, ούτε η συσσώρευση γνώσεων είναι παιδεία ούτε οι μηχανισμοί που καθιερώνονται εξασφαλίζουν την αξιολόγηση και αξιοκρατία.¶ 
'Οταν μιλούσαμε εδώ στη Βουλή τότε χρησιμοποιήσα μια αφοριστική κρίση του Αλέξη Δημαρά, που έχει αφιερώσει τη ζωή του στα θέματα της παιδείας και είχε πει "μέτρα από αγραμμάτους ή για αγραμμάτους;".  Δυστυχώς ήταν και τα δύο και από αγραμμάτους και για αγραμμάτους.¶ 
Υπάρχουν προσεγγίσεις που έχουν γίνει στα θέματα της παιδείας, που μπορούν να αξιοποιηθούν. Ξέρει ο κύριος Πρόεδρος της Βουλής γιατί έχει και μια βιωματική σχέση με όλα αυτά τα ζητήματα. Επιτέλους ας το δούμε αυτό το πρόβλημα διαφορετικά απ'ό,τι μέχρι σήμερα.¶ 
Θέλω να επισημάνω στον κύριο Υπουργό τρία συγκεκριμένα ζητήματα, που είναι σε συνάφεια με το θέμα των εξετάσεων. Πρώτον, να εξασφαλιστούν οι 
πόροι στο νέο προϋπολογισμό για γενναία αύξηση των δαπανών της παιδείας.  Δεύτερον, να γίνει ορθολογική διαχείριση των κοινοτικών πόρων για τη βελτίωση του εκπαιδευτικού περιβάλλοντος, την κατάρτιση των εκπαιδευτικών και την εξασφάλιση των προϋποθέσεων για τις αναγκαίες υποδομές, σε βιβλιοθήκες, σε υπολογιστές κλπ. Είπε ο κύριος Πρωθυπουργός σε κάθε σχολείο και ένας υπολογιστής. Ποιος υπολογιστής, της γενιάς του 1990 μια και υπάρχουν διαθέσιμοι στις αποθήκες ή σύγχρονος υπολογιστής; _Πρόκειται για ένα σχόλιο, που θα το συζητήσουμε με τον κύριο Υπουργό εν συνεχεία.¶ 
Επίσης έχουμε την αμαρτία των προγραμμάτων σπουδών επιλογής.¶ 
Και το τελευταίο θέμα που έχει συνάφεια με τις εξετάσεις. Σύστημα εξετάσεων ναι, αλλά να κοιτάξουμε και τα βιβλία, κύριε Υπουργέ. Είναι άθλια και δυστυχώς πολλά από αυτά φέρουν και την υπογραφή συντακτών, που κατά τεκμήριο έχουν μια εγκυρότητα γνώσης και προοδευτικής προσέγγισης 
των θεμάτων. 'Ομως είναι άθλια. Αντιπαιδαγωγικά, αντιεπιστημονικά, βιβλία που πρέπει να τα δείτε από τώρα προκειμένου και οι εξετάσεις με μια ή και 
δυο ευκαιρίες να έχουν ουσιαστικό περιεχόμενο.¶ 
__ΠΡΟΕΔΡΟΣ (Απόστολος Κακλαμάνης):__ Ο κ. Πιπεργιάς έχει το λόγο.¶ _ΔΗΜΗΤΡΙΟΣ ΠΙΠΕΡΓΙΑΣ:_ Κύριοι συνάδελφοι, εγώ θα πρότεινα συμφωνώντας 
με την τροπολογία να συνεχιστεί το σύστημα των μεταξεταστέων και τις επόμενες χρονιές. Αυτό γιατί, η εκπαιδευτική μεταρρύθμιση είχε μια συνολική φιλοσοφία και το μόνο που απέμεινε είναι οι εξετάσεις.¶ 
Να δώσουμε, λοιπόν, δεύτερη ευκαιρία στα παιδιά, γιατί άλλα μέτρα που προβλεπόντουσαν στην εκπαιδευτική μεταρρύθμιση δεν προχώρησαν.  Παραδείγματος χάριν, πέρυσι στην Εύβοια το Λύκειο Στύρων είχε μηδέν επιτυχία. 'Ολα τα παιδιά έμειναν στην ίδια τάξη. 'Εφταιγαν τα παιδιά; 'Οχι. Να τους δώσουμε δεύτερη ευκαιρία. Πώς αξιολόγηθηκαν όμως όλοι οι συντελεστές του εκπαιδευτικού έργου; 'Εγινε καμιά παρέμβαση εκ μέρους της πολιτικής ηγεσίας του Υπουργείου ή της δομής του Υπουργείου για να υπάρχει αναβάθμιση της παρεχόμενης εκπαίδευσης στα παιδιά; 'Εγινε καμιά συστηματική προσπάθεια σε μικρό επίπεδο; Υπήρχε παρουσία των εκπαιδευτικών συμβούλων προκειμένου να αναβαθμιστεί η παρεχόμενη δημόσια παιδεία; Προφανώς όχι. Τα παιδιά δίνοντάς τους δεύτερη ευκαιρία αναζήτησαν άλλους δασκάλους και κάλυψαν τα κενά που είχαν από το δημόσιο σχολείο!¶ 
Επιτέλους, πρέπει να πάψουμε να στρουθοκαμηλίζουμε, γιατί πρέπει να δώσουμε παιδεία στα παιδιά, ιδιαίτερα των φτωχών και άπορων οικογενειών, που δεν έχουν τη δυνατότητα πρόσβασης στα καλά ιδιωτικά σχολεία, όπου έχουν λίστες αναμονής.¶ 
'Οσο, λοιπόν, δεν προχωράει η μεταρρύθμιση σε αυτούς τους τομείς, όσο δεν προχωράει η αξιολόγηση του εκπαιδευτικού έργου, όσο δεν προχωράει η αναβάθμιση των εκπαιδευτικών, των σπουδών, της κατάρτισης, όσο υπάρχει αυτή η καθυστέρηση, τα παιδιά πρέπει να έχουν και δεύτερη ευκαιρία. Δεν μπορεί τα παιδιά να πληρώνουν.¶ 
Διαφωνώ απόλυτα με την άποψη που διατυπώθηκε, να κατεβάσουμε τον πήχη. Και με αυτήν την κατάσταση που υπάρχει, ο πήχης είναι χαμηλά. Απλώς υπάρχει αντικειμενικότητα των εξετάσεων στη Β' και στη Γ' λυκείου με το πανελλαδικό σύστημα που οδηγεί σ' ένα σύστημα αυτοαξιολόγησης των σχολικών μονάδων και των εκπαιδευτικών. Τους δίνει τουλάχιστον αφού υπάρχει έλλειψη του συστήματος αξιολόγησης, ένα κίνητρο, να βελτιώσουν τη δουλειά τους, αφού αποκαλύπτει αδυναμίες του εκπαιδευτικού μας συστήματος. Δεν έγιναν τα παιδιά πειραματόζωα με την εκπαιδευτική μεταρρύθμιση, απλώς αποκαλύφθηκαν οι αδυναμίες του δημόσιου εκπαιδευτικού συστήματος.¶ 
Δεν πρέπει να είμαστε δογματικοί, πρέπει να είμαστε ευέλικτοι και 
γρήγοροι, διότι αν δεχθούμε την άποψη να μην κάνουμε εξετάσεις, εάν αποδεχθούμε την άποψη ότι πρέπει να πηγαίνουμε με πιο αργούς ρυθμούς, τότε θα χάσουμε σημαντικό χρόνο, που ήδη έχουμε χάσει πολύ, κύριε Πρόεδρε και κύριοι συνάδελφοι.¶ 
(Χειροκροτήματα από την πτέρυγα του ΠΑΣΟΚ)_¶ 
__ΠΡΟΕΔΡΟΣ (Απόστολος Κακλαμάνης):__ Τώρα θα δώσω το λόγο στον εκ Λαρίσης ορμώμενο και έγκριτο Θεσσαλό, στον κύριο Υπουργό. Σας θυμίζω ότι έχουμε 
τη μεγάλη τροπολογία, που θέλει πολλή συζήτηση.¶ 
Ορίστε, κύριε Υπουργέ, έχετε το λόγο.¶ 
_ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων):_ Ευχαριστώ, κύριε Πρόεδρε.¶ 
__ΠΡΟΕΔΡΟΣ (Απόστολος Κακλαμάνης):__ Εσείς, κύριε Υπουργέ, μπορείτε να μαρτυρήσετε επ' αυτού ότι σας συμπαθώ όλους τους Θεσσαλούς. Δεν βγαίνω 
μόνο με τους Λευκαδίτες στη Β' Περιφέρεια.¶ 
_ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων):_ Κύριε Πρόεδρε, με τυραννά πάντα η πατρότητα της φράσης ότι "όλοι είμαστε Αρκάδες και δεν το ξέρουμε", εάν είναι δική σας ή του κ. Ρέππα. Υπάρχει αυτή η φράση, που τυραννά, και η πατρότητά της είναι ακόμα άγνωστη. Εν πάση περιπτώσει, οι Θεσσαλοί είμαστε αυτοτελές φύλο του Ελληνισμού.¶ 
Κύριοι Βουλευτές, είναι σαφές και είναι νόμιμο απόλυτα από την πιο 
μικρή ή πιο μεγάλη πλευρά του θέματος μιας εκπαιδευτικής πολιτικής να υπάρχει μία ανάγκη μιας γενίκευσης της συζήτησης. Το σέβομαι, το κατανοώ, αλλά θα επιχειρηματολογήσω μόνο πάνω στη συγκεκριμένη τροπολογία. Δεν μπορώ να υπεισέλθω εκ των πραγμάτων σε μία συνολική αποτίμηση του συνόλου των θεμάτων, που έχουν τεθεί.¶ 
Αυτό που ήθελα να πω είναι ότι η εκπαιδευτική πολιτική του 1997-2000 είναι απόλυτα ομόλογη με τα κεντρικά ευρωπαϊκά ρεύματα. 'Ετυχε την 
περασμένη χρονιά να είμαι στο Ευρωκοινοβούλιο, στην Επιτροπή Παιδείας του Ευρωπαϊκού Κοινοβουλίου. 'Οσοι παρακολουθούν την εκπαίδευση προσεκτικά, είμαι βέβαιος για την κ. Μπενάκη για παράδειγμα, θα γνωρίζουν ότι η μεγάλη πλειοψηφία των εκπαιδευτικών συστημάτων της Ευρώπης βρίσκεται αυτήν τη στιγμή σε μία πλήρη πορεία αναδιάταξης προτεραιοτήτων και κατευθύνσεων. Και μάλιστα, πριν τρεις εβδομάδες που συνάντησα τον κ.  Λανγκ, σας διαβεβαιώ ότι το κύριο πρόβλημά του είναι η ανασύσταση όλων των βαθμίδων της εκπαίδευσης, καθώς μελέτες έδειξαν ότι το 20% των αποφοίτων του γυμνασίου, του college, του αντιστοίχου δικού μας γυμνασίου, είναι λειτουργικά αναλφάβητοι στη Γαλλία. 'Οπως επίσης, στη Γαλλία πανηγύρισαν τώρα τον Ιούνιο, γιατί η επιτυχία στον κύριο Τύπο του μπακαλορεά από 68% ανέβηκε στο 72%. Προσέξτε την αντιστροφή της ορολογίας. Ανέβηκε η επιτυχία από το 68% στο 72%. Δηλαδή θεωρούν πάρα πολύ λογικό ότι ένα σύστημα κατατακτήριο περιλαμβάνει 28% αποτυχία.¶ 
Μην έχουμε, λοιπόν, πάντα την αίσθηση ότι ζούμε σ' ένα κλειστό σύστημα, το ελληνικό, που μας συμβαίνουν μοναδικά πράγματα. Είμαστε αναγκασμένοι, την ώρα που η εκπαίδευση είναι προορισμένη να υπηρετεί το μέλλον, να εξοπλίζει τις νέες γενιές γι' αυτά που επέρχονται, να έχουμε μία διαρκή δυναμική εσωτερικής ανανέωσης του συστήματος. Αυτό σημαίνει ότι κάθε εκπαιδευτική πρόταση πρέπει να την αξιολογούμε στην πορεία της εφαρμογής της.¶ 
Αυτό, λοιπόν, που διαπιστώθηκε στην πορεία εφαρμογής με την ολοκλήρωση του πρώτου κύκλου, είναι ότι πρέπει να έχουμε ορισμένες βελτιώσεις και προσαρμογές.¶ 
Επειδή η φετινή Β' λυκείου είναι η τελευταία χρονιά εφαρμογής του συστήματος της μεταβατικής περιόδου -και ακούσαμε πολύ προσεκτικά τη γνώμη σας, τη γνώμη της Νέας Δημοκρατίας, τη γνώμη του Συνασπισμού, τη γνώμη του ΚΚΕ- σε συνδυασμό με το γεγονός ότι έχουμε μπροστά μας τις βελτιώσεις και αλλαγές, που θέτουν θέμα ίσης μεταχείρισης για τα παιδιά τα περσινά, ζητήσαμε από σας -και χαίρομαι που με το δικό του σκεπτικό 
ο καθένας συμπίπτουμε σε αυτό- να εγκρίνετε την ύπαρξη ανεξεταστέων και 
για φέτος, έτσι ώστε να υπάρχει μια ισότιμη, μια δίκαιη μεταχείριση του συνόλου των παιδιών που βρέθηκαν σ'αυτήν τη διαδικασία.¶ 
Σας διαβεβαιούμε ότι ως Κυβέρνηση πιστεύουμε ακράδαντα ότι η παιδεία 
δεν ανήκει σε κανένα κόμμα, δεν ανήκει κατά μείζονα λόγω σε κάποιον 
Υπουργό και το Εθνικό Συμβούλιο Παιδείας θα είναι ο χώρος που θα οργανώσουμε συστηματικά ένα κοινό διάλογο για μια κοινή στρατηγική σε 
κλίμα συναίνεσης για την παιδεία.¶ 
Ευχαριστώ.¶ 
__ΠΡΟΕΔΡΟΣ (Απόστολος Κακλαμάνης):__ Ερωτάται το Τμήμα: Γίνεται δεκτή η τροπολογία με γενικό αριθμό 100 και ειδικό 31;¶ 
_ΟΛΟΙ ΟΙ ΒΟΥΛΕΥΤΕΣ:_ Δεκτή, δεκτή.¶ 
__ΠΡΟΕΔΡΟΣ (Απόστολος Κακλαμάνης):__ Συνεπώς η τροπολογία με γενικό 
αριθμό 100 και ειδικό 31 έγινε δεκτή ομοφώνως.¶ 
Εισερχόμεθα στη συζήτηση της τροπολογίας με γενικό αριθμό 96 και 
ειδικό 27 που αφορά τους έκτακτους υπαλλήλους.¶ 
Ο κ. Λοβέρδος έχει το λόγο.¶ 
_ΑΝΔΡΕΑΣ ΛΟΒΕΡΔΟΣ:_ Κύριε Πρόεδρε, έχουμε συζητήσει επαρκώς τα ζητήματα του παρόντος σχεδίου νόμου μέχρι να φθάσουμε σ' αυτήν την τελευταία τροπολογία. Δυστυχώς ολοκληρώσαμε τη συζήτηση χθες πολύ αργά το βράδυ με περίπου άδεια την Αίθουσα. Και κάποιες εντυπώσεις που είχαν δημιουργηθεί από αγορεύσεις των συναδέλφων της Αντιπολίτευσης περί κατάργησης του 
ΑΣΕΠ, τελικώς δεν επαληθεύτηκαν. Ο διάλογος πάνω στο συγκεκριμένο θέμα του άρθρου 10 δεν τις επαλήθευσε.¶ 
Παίρνω ένα λεπτό από το πεντάλεπτό μου για να πω κυρίες και κύριοι συνάδελφοι της Νέας Δημοκρατίας, ότι απέναντι στην κοινή γνώμη είστε υπόλογοι. Πρέπει να πείτε στον κόσμο, πρέπει να πείτε σ' αυτούς που υποσχεθήκατε ή που αναγγείλατε ότι το ΑΣΕΠ καταργείται, από πού προέκυψε αυτό, ποια είναι η διάταξη, ποιος είναι ο τρόπος που από εδώ και στο εξής θα ζητά ο κόσμος από τους Βουλευτές του διορισμούς διά της πλαγίας και διά της τεθλασμένης οδού. Αν δεν το πείτε αυτό, αφού ο διάλογος εχθές δεν κατέληξε σε κάτι σχετικό, τότε η ασυνέπειά σας δεν θα είναι μόνο 
συγκεκριμένη στην Αίθουσα αυτή, αλλά θα είναι ορατή και στην κοινή γνώμη.  Είστε υπεύθυνοι. 'Εχετε κάνει μια τηλεοπτική  παρουσία πάνω από δυο μήνες αναγγέλλοντας ρυθμίσεις που ποτέ δεν ήρθαν και από εδώ και πέρα πρέπει να εξηγήσετε στον κόσμο τι ακριβώς θα πρέπει να κάνει.¶ 
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος 
της Βουλής κ. _ΚΩΝΣΤΑΝΤΙΝΟΣ ΓΕΙΤΟΝΑΣ_)¶ 
Κύριε Πρόεδρε, με συγχωρείτε γι' αυτήν την παρένθεση, αλλά χθες το βράδυ στη 1.00' που τελειώσαμε και με άδεια την Αίθουσα, δεν είχαν νόημα οι δευτερολογίες.¶ 
'Οσον αφορά τα θέματα της παρούσας τροπολογίας και ειδικά ως προς την 
ratio legis όπως θα λέγαμε, κυρίες και κύριοι συνάδελφοι, θέλω να πω τα εξής: από πολλούς Βουλευτές απ' όλα τα κόμματα εδώ και πάρα πολύ καιρό τίθεται το ζήτημα, τι θα γίνει με τους ανθρώπους, οι οποίοι με τον έναν ή με τον άλλο νομικό τρόπο απασχολούνται στο δημόσιο, πληρώνονται απ' αυτό, πολλές φορές φιλονικούν με αυτό για την ανανέωση των συμβάσεών τους και ούτω καθ' εξής και, εντέλει, βρίσκονται σε πολυετή εργασιακή ανασφάλεια.  Ταυτοχρόνως, βρίσκονται σε ηλικίες κρίσιμες, οι άνθρωποι αυτοί κάνουν οικογένειες, αναλαμβάνουν υποχρεώσεις. Αποτελούν, με άλλα λόγια, εργαζόμενους δεύτερης κατηγορίας, δίχως συγκεκριμένο και ορατό λόγο.¶ 
Με βάση αυτήν την κατάσταση όπως αναλυτικά την πλησιάζαμε όλοι με 
κοινό τρόπο, ακούστηκαν φωνές εγκαίρως όπου έλεγαν ότι αυτό πρέπει να τελειώνει. Είχα προσωπική εμπειρία ως γενικός γραμματέας του Υπουργείου Εσωτερικών από τους υπαλλήλους, τους ομήρους υπαλλήλους, που αυτή η συγκεκριμένη γωνιά του διοικητικού μας συστήματος είχε, απασχολώντας τους στις νομαρχιακές αυτοδιοικήσεις.¶ 
Η κυρία Υπουργός και οι κύριοι Υπουργοί σήμερα ξέρουν πολύ καλά, ότι είχαμε ομολογίες από τους προϊσταμένους αυτών των υπηρεσιακών μονάδων ότι αν αυτοί οι άνθρωποι που απασχολούνταν εκεί με συμβάσεις τέτοιου είδους έφευγαν, θα μπλοκάριζε, θα σταματούσε, θα εμποδιζόταν η συνέχιση αυτής καθ' αυτής της λειτουργίας των υπηρεσιών τους.¶ 
Κυρίες και κύριοι συνάδελφοι, αυτό είναι το πρόβλημα. Να μην πολυλογώ το γνωρίζουμε όλοι με τον ίδιο ακριβώς τρόπο. ¶ 
Πώς αντιδράμε; Η σκέψη που πρυτάνευσε στη διακομματική επιτροπή, η 
οποία προ των εκλογών είχε συζητήσει το θέμα, ήταν ότι για αυτές τις περιπτώσεις που κοινωνικά και πολιτικά τις εκλαμβάνουμε όλοι ως άδικες, πρέπει να βρεθεί μία διέξοδος, μία λύση που δεν θα τινάξει στον αέρα τον κρατικό προϋπολογισμό, που δεν θα τινάξει στον αέρα την ισορροπία του διοικητικού μας συστήματος από πλευράς προσωπικού, που δεν θα τινάξει στον αέρα όλων μας τις πολιτικές απόψεις για την ανάγκη να βρει τα λογικά του πλαίσια ο αριθμός των ανθρώπων που εργάζονται στη Δημόσια Διοίκηση.¶ 
'Ολοι μας συμφωνούσαμε, όλες οι πτέρυγες της Βουλής, αν δεν κάνω 
λάθος συμφωνούσαν -δεν ήμουν παρών, αλλά έχω πληροφορηθεί για τη διακομματική επιτροπή- όλοι μας, λοιπόν, συμφωνούσαμε ότι θα πρέπει να προβούμε σε αυτήν τη ρύθμιση με προσοχή σε όλα αυτά τα θέματα, αλλά και σ' ένα ακόμη: Στο θέμα ότι οι μελλοντικές οργανικές θέσεις του δημοσίου θα δίδονται αποκλειστικώς μέσω Α.Σ.Ε.Π. Συνεπώς δεν θα πρέπει να είμαστε στο μέλλον "γενναιόδωροι" απέναντι σε αυτού του είδους τα θέματα, 
διότι θα τεθεί και ζήτημα ισότητας ανάμεσα σε αυτούς που μέλλει να διαγωνιστούν για να βρουν μια θέση στο δημόσιο, και σε αυτούς που μπαίνουν μέσω συμβάσεων.¶ 
(Στο σημείο αυτό κτυπάει το κουδούνι λήξεως του χρόνου ομιλίας του 
κυρίου Βουλευτή)¶ 
_ΠΡΟΕΔΡΕΥΩΝ (Κωνσταντίνος Γείτονας):_ Κύριε συνάδελφε, τελειώνετε. Με αυτή την αφορμή προειδοποιώ όλους τους συναδέλφους ότι δεν θα γίνουν υπερβάσεις στο χρόνο. Είναι πολλοί οι εγγεγραμμένοι, είναι είκοσι έξι και για την οικονομία της συζήτησης και την ψήφιση της τροπολογίας να μην φτάσουμε στα μεσάνυχτα. Θα πρέπει όλοι να προσαρμοστούμε στο χρόνο του Κανονισμού.¶ 
_ΑΝΔΡΕΑΣ ΛΟΒΕΡΔΟΣ:_ Χθες ακούσαμε, όπως και τις προεκλογικές ημέρες, μια μαξιμαλιστική τοποθέτηση από την πλευρά της Νέας Δημοκρατίας που προτείνει τη μετατροπή των συμβάσεων όλων όσοι έχουν είτε συμβληθεί με το στενό δημόσιο τομέα είτε με τους Ο.Τ.Α. είτε με τις επιχειρήσεις του δημοσίου είτε με τις δημοτικές επιχειρήσεις. Δηλαδή τη μετατροπή των συμβάσεων υπαλλήλων των οποίων ο αριθμός φθάνει στο νούμερο το οποίο η κυρία Υπουργός μας έδωσε χθες (περίπου 120.000). Θα πρέπει να αναλογιστούμε εάν αυτή η μαξιμαλιστική πρόταση λειτουργεί σε εξορθολογισμένο πλαίσιο, σε ένα λογικό πλαίσιο ή εάν εμπεριέχει κάποιο δημαγωγικό πολιτικό μήνυμα μέσα της που έτσι όμως θέτει σε κίνδυνο και αυτούς οι οποίοι φθάνουν σήμερα μέσω αυτπής της τροπολογίας στη λύση του 
προβλήματός του, με βάση τις τότε συμφωνίες της διακομματικής επιτροπής, που δυστυχώς, όμως ανατράπηκαν από τον αρχηγό της τότε, αλλά και της σημερινής Αξιωματικής Αντιπολίτευσης.¶ 
_ΠΡΟΕΔΡΕΥΩΝ (Κωνσταντίνος Γείτονας):_ Κύριε Λοβέρδο, έχετε και τη 
δευτερολογία σας. Παρακαλώ ολοκληρώστε.¶ 
_ΑΝΔΡΕΑΣ ΛΟΒΕΡΔΟΣ:_ Ολοκληρώνω, κύριε Πρόεδρε.¶ 
Η διάταξη την οποία ως εκφραστής της δεδηλωμένης πλειοψηφίας εισηγούμαι, καταγράφει, κυρίες και κύριοι συνάδελφοι, τα στοιχεία βάσει των οποίων θα γίνουν αυτοί οι διορισμοί, θα γίνουν οι μετατροπές των συμβάσεων εργασίας ορισμένου χρόνου και των συμβάσεων έργου σε συμβάσεις αορίστου χρόνου.¶ 
Πρώτο στοιχείο.¶ 
_ΠΡΟΕΔΡΕΥΩΝ (Κωνσταντίνος Γείτονας):_ Τελείωσε ο χρόνος σας, κύριε 
Λοβέρδο. ¶ 
_ΑΝΔΡΕΑΣ ΛΟΒΕΡΔΟΣ:_ Με συγχωρείτε, κύριε Πρόεδρε, θα βάλω τελεία. Μη 
μου αφαιρείτε το λόγο.¶ 
_ΠΡΟΕΔΡΕΥΩΝ (Κωνσταντίνος Γείτονας):_ Δεν σας αφαιρώ το λόγο, σας είπα επανειλημμένα να ολοκληρώσετε. 'Εχετε υπερβεί τα επτά λεπτά.¶ 
_ΑΝΔΡΕΑΣ ΛΟΒΕΡΔΟΣ:_ Κύριε Πρόεδρε, χθες ήσασταν επιεικής απέναντι σε 
όλους.¶ 
_ΠΡΟΕΔΡΕΥΩΝ (Κωνσταντίνος Γείτονας):_ Είμαι επιεικής ανάλογα με το διαθέσιμο χρόνο για τη συζήτηση. Είναι εγγεγραμμένοι πολλοί συνάδελφοί 
μας που αυτήν τη στιγμή έχουν φτάσει τους είκοσι πέντε. Πρέπει να μιλήσουν και εκείνοι. Πρέπει να μιλήσουν όλοι οι Βουλευτές σήμερα για ένα τέτοιο θέμα. Σας προειδοποίησα από τα τέσσερα λεπτά να κάνετε οικονομία του χρόνου.¶ 
_ΑΝΔΡΕΑΣ ΛΟΒΕΡΔΟΣ:_ Πρέπει ωστόσο να τελειώσω τη φράση μου.¶ _ΠΡΟΕΔΡΕΥΩΝ (Κωνσταντίνος Γείτονας):_ Ολοκληρώστε, λοιπόν, 
την τελευταία σας φράση για να μην έχετε παράπονο.¶ 
_ΑΝΔΡΕΑΣ ΛΟΒΕΡΔΟΣ:_ Πρώτο, λοιπόν, των κριτηρίων, τα οποία το Υπουργείο Εσωτερικών επέλεξε, είναι ο χρόνος. Πολύ σωστά είναι είκοσι τέσσερις 
μήνες για λόγους ισότητας, είτε πρόκειται όπως σήμερα η κ. Παπανδρέου μας ενημέρωσε.¶ 
_ΠΡΟΕΔΡΕΥΩΝ (Κωνσταντίνος Γείτονας):_ Ο κ. Νεράντζης έχει το λόγο.¶ _ΑΝΑΣΤΑΣΙΟΣ ΝΕΡΑΝΤΖΗΣ:_ Ο εισηγητής της Πλειοψηφίας με αναγκάζει, για 
ακόμη μια φορά, να του πω ότι δεν επικοινωνεί με το πνεύμα  που επικρατεί εδώ. Διότι θεωρεί μάλλον ότι εμείς είμαστε η κυβέρνηση. Εμείς 
ισχυρισθήκαμε ότι αποδυναμώνεται το ΑΣΕΠ διότι, μεταξύ των άλλων, εφεξής, δεν θα  ήλεγχε τα δικαιολογητικά.¶ 
_ΠΡΟΕΔΡΕΥΩΝ (Κωνσταντίνος Γείτονας):_ Εσείς τώρα τι θέλετε να του 
τονίσετε; 'Οτι δεν είσθε; Σίγουρα δεν είσθε.¶ 
_ΑΝΑΣΤΑΣΙΟΣ ΝΕΡΑΝΤΖΗΣ:_ Η κυρία Υπουργός εν μέρει αποδέχθηκε αυτό που λέμε και έκανε αναδιατύπωση, ώστε το ΑΣΕΠ να εξακολουθήσει να ελέγχει τα δικαιολογητικά. Απλώς είπε ότι θα μπορεί, εάν κρίνει  ότι δεν είναι τόσο φερέγγυες οι διοικήσεις των οργανισμών -πώς μπορεί να γίνει αυτό; να μεταφέρει σε αυτούς αυτήν τη δυνατότητα.  Να, λοιπόν, από πού προέκυψε η ακρίβεια των ισχυρισμών μας.¶ 
Και οι δύο αναδιατυπώσεις που έκανε η κυρία Υπουργός είναι προς την σωστή κατεύθυνση. Δεν ήταν νοητό άλλοι να θέλουν τριάντα έξι μήνες και άλλοι είκοσι τέσσερις μήνες προϋπηρεσίας. Επίσης σωστά καταργήθηκε εκείνο το δίμηνο, διότι ερχόταν σε σύγκρουση με τον νόμο Πεπονή.¶ 
Μένουν όμως και ορισμένες άλλες βασικές παρατηρήσεις. Εξακολουθεί η εμμονή της Κυβέρνησης στο να μη συνυπολογίζει σ' αυτόν το χρόνο εκείνες 
τις περιπτώσεις που αναγνωρίσθηκαν δυνάμει δικαστικών αποφάσεων.  Αναγκάστηκαν να προσφύγουν στα δικαστήρια αυτοί οι υπάλληλοι αφού δεν είχαν άλλο μέσο. Είναι κρίμα να μη συνυπολογισθεί αυτός ο χρόνος.¶ 
Ακόμη για τους υπαλλήλους του ΤΕΒΕ δεν μπορούν πια, αφού θα γίνουν 
αορίστου χρόνου, να αμείβονται επί ποσοστοίς. Θα πρέπει, κυρία Υπουργέ, να δείτε αυτό το θέμα. Θα πρέπει να αμείβονται κανονικά με μισθό.¶ 
Αντίρρηση έχω και με την καταληκτική ημερομηνία 31.3.2000 που 
επαναλαμβάνεται εκεί. Νομοτεχνικά, δεν είναι συνηθισμένη, αλλ' ούτε και 
αιτιολογημένη.  Παγίως συνηθίζεται ως αφετηριακή ημερομηνία να θεωρείται εκείνη  της δημοσιεύσεως του νόμου. Παρακαλώ, λοιπόν, να ξαναδείτε το θέμα.¶ 
Χωρίς να έχει γίνει αντιληπτό καθιερώνεται μια διαφορετική μεταχείριση μεταξύ του προσωπικού που απασχολείται με πανομοιότυπα 
καθήκοντα αλλά σε διαφορετικούς  φορείς. Δηλαδή το προσωπικό που απασχολείται στους ΤΑΣ και ΓΑΣ Αττικής  αντιμετωπίζεται διαφορετικά από εκείνους τους υπαλλήλους που είχαν προσληφθεί στις Νομαρχιακές Αυτοδιοικήσεις ή στους δήμους για την αντιμετώπιση των ιδίων αναγκών (σεισμοί Σεπτέμβριος 1999).  Προτείνω, λοιπόν, στην παράγραφο 12 της τροπολογίας σας -το ζητά άλλωστε η 'Ενωση Νομαρχιακών Αυτοδιοικήσεων Ελλάδας- να προστεθεί  κοντά στα ΤΑΣ και τα ΓΑΣ και οι Νομαρχιακές Αυτοδιοικήσεις και οι πρωτοβάθμιοι ΟΤΑ.¶ 
Επίσης συντάσσομαι με τις τροπολογίες  77,78 και 79 οι οποίες είναι ταυτόσημες. Ακόμη συντάσσομαι με τις τροπολογίες 66 και την 83 που αφορά αρχαιολόγους. Οι τροπολογίες είναι εμπρόθεσμες. Οι αρχαιολόγοι αυτοί κατά τη δημοσίευση του νόμου ασχολούνται  υπό την επίβλεψη οικείων Εφορειών Αρχαιοτήτων.  Ζητώ να επεκταθεί και σε αυτούς η εφαρμογή αυτού του νόμου.¶ 
Τέλος θέλω να επισημάνω ένα θέμα που δημιουργείται με τα 
πανεπιστήμια. Η τροπολογία που εισάγετε, κύριε Υπουργέ, πρέπει να εφαρμοσθεί και επί του προσωπικού  το οποίο συνδέεται  με σχέση εργασίας ορισμένου χρόνου, προσωπικό το οποίο αν και μισθοδοτείται από προγράμματα χρηματοδοτούμενα εν συνόλω ή εν μέρει από προγράμματα της Ευρωπαϊκής 'Ενωσης εν τούτοις καλύπτει πάγιες και διαρκείς  ανάγκες των ΤΕΙ και ΑΕΙ.  Ζητώ και επ' αυτών να εφαρμοσθεί η τροπολογία σας. Ευχαριστώ.¶ 
Κύριε Πρόεδρε, για άλλη μια φορά μίλησα λιγότερο από το χρόνο μου.¶ _ΠΡΟΕΔΡΕΥΩΝ (Κωνσταντίνος Γείτονας):_ Ναι και οφείλω να το αναγνωρίσω 
δημοσίως.  Σας ευχαριστώ γιατί διευκολύνετε όλους τους συναδέλφους για να μιλήσουν, γιατί χθες πολλοί συνάδελφοι εμίλησαν στις 01.00' και μετά 
επειδή πολλοί άλλοι συνάδελφοι παραβίαζαν τον Κανονισμό  ως προς το χρόνο τους.¶ 
_ΣΤΕΦΑΝΟΣ ΜΑΝΟΣ:_ Μεταξύ αυτών και εσείς.¶ 
_ΠΡΟΕΔΡΕΥΩΝ (Κωνσταντίνος Γείτονας):_ Ενδεχομένως. Φαίνεται ότι τα έδρανα, κύριε Μάνο, δημιοργούν αυτό το σύνδρομο. Ευχαριστώ για την παρατήρηση.¶ 
Ο κ. Γκατζής έχει το λόγο.¶ 
_ΝΙΚΟΛΑΟΣ ΓΚΑΤΖΗΣ:_ Κύριε Πρόεδρε, μου κάνουν εντύπωση τα κροκοδείλια 
δάκρυα που ρίχνουν στελέχη, εισηγητές κυβερνητικοί του ΠΑΣΟΚ για τα προβλάματα της ανεργίας, για την αγωνία των νέων κ.λπ, όταν όλες οι κυβερνήσεις και ιδιαίτερα η Κυβέρνηση του ΠΑΣΟΚ, όλα αυτά τα χρόνια δεν θέλει να λύσει οριστικά αυτό το πρόβλημα των προσλήψεων με συμβάσεις 
χρόνου και έργου. ¶ 
Γιατί; Είναι ένα ερώτημα. Εμείς ξέρουμε την απάντηση.  Αλλά γιατί επιτέλους δεν γίνεται ο Κανονισμός σε κάθε υπηρεσία, σε κάθε δημόσιο τομέα, ούτως ώστε να ξέρουμε ποιες είναι οι οργανικές θέσεις οι οποίες απαιτούνται σήμερα για την άρτια λειτουργία της Δημόσιας Διοίκησης, να στελεχωθούν αυτές οι θέσεις και από εκεί και πέρα να δουν τι μένει για τις αυστηρά εποχιακές απασχολήσεις που χρειάζονται οι διάφοροι τομείς, όπως είναι η Τοπική Αυτοδιοίκηση, οι πυρκαγιές κ.λπ.¶¶ 
Γιατί, λοιπόν, διαιωνίζεται αυτό το καθεστώς; Γιατί θέλει η Κυβέρνηση να τους κρατά σ'αυτήν την πολιτική ομηρία και να παίζει με τα όνειρα και τις ελπίδες των νέων ανθρώπων για το πρόβλημα της επιβίωσης;¶ 
Είναι γνωστό βέβαια ότι πάνω σε αυτό ποντάρει στις εκλογές και η 
Κυβέρνηση και οι προηγούμενες κυβερνήσεις, ούτως ώστε να είναι αιχμάλωτοι αυτής της πολιτικής και κάθε φορά να εξαρτάται και να σέρνεται γύρω από Υπουργούς και ιδιαίτερα από Βουλευτές και παράγοντες.¶ 
Κύριοι Βουλευτές, αν κοιτάξει κανείς τις διατάξεις, οι εργαζόμενοι 
στην Τοπική Αυτοδιοίκηση αποκλείονται από χέρι.¶ 
Πρώτα-πρώτα το δίνουν, κυρία Υπουργέ. Ξέρετε ότι αποκλείεται να υπάρχει σε Οργανισμούς Τοπικής Αυτοδιοίκησης αλλά και στους άλλους δημόσιους τομείς, όταν ο νόμος λέει ότι θα πρέπει να υπάρχει τετράμηνο από χέρι.¶ 
Ισχυριστήκατε και στην ομιλία σας και από άλλες παρεμβάσεις ότι απασχολούνται οικειοθελώς, χωρίς να πληρώνονται. Μα, πόσοι είναι αυτοί; Και τελικά εκείνος που δεν θέλει να κάνει την αντικατάσταση, δεν τον κρατά. Αλλά αυτό θα είναι το στοιχείο; Ποιοι δουλεύουν οικειοθελώς, παρανόμως αν θέλετε, ή προσφέρουν τον ιδρώτα τους και γενικότερα την εργασία τους, για να εξασφαλίσουν μια νέα ανανέωση όλο αυτό το τετράμηνο; Αυτό θα είναι το στοιχείο;¶ 
Επομένως, ας βγάλουμε απέξω τους ανθρώπους της Τοπικής Αυτοδιοίκησης και να μη μιλάμε για την Τοπική Αυτοδιοίκηση, γιατί αυτοί θα είναι πάρα 
πολύ ελάχιστοι. Το ένα είναι αυτό.¶ 
Δεύτερον, ιδιαίτερα για όλους αυτούς τους εργαζόμενους οι οποίοι αν έχουν προσφύγει στα δικαστήρια και εργάζονται, δεν μετράει ο χρόνος αυτός. Γιατί αυτό το διατηρείτε; ¶ 
'Αλλη υπόθεση. Ξέρετε, ότι όλοι αυτοί που μπαίνουν στις συμβάσεις και γίνονται οι ανανεώσεις μετά από τετράμηνο ή και πεντάμηνο, ιδιαίτερα η κάθε επιχείρηση ή δήμος δαπανά το τρίμηνο ίσα-ίσα για την εκπαίδευση αυτών των ανθρώπων και ότι η ανανέωσή τους θα στοιχίσει ακόμη περισσότερο στο φορέα ο οποίος θα κάνει τις νέες προσλήψεις;¶ 
Πέρα από εκεί όμως, πέρα από αυτούς που αφήνετε έξω από τους δήμους, υπάρχουν τρομερά προβλήματα και για τους γιατρούς του Ι.Κ.Α. και για τους γιατρούς του Ε.Σ.Υ. ¶ 
Μας ήρθε ένα έγγραφο ότι όλοι οι γιατροί ουσιαστικά του Ι.Κ.Α. μένουν έξω από αυτές τις συμβάσεις, όπως και οι γιατροί του Ε.Σ.Υ. ¶ 
Υπάρχουν προβλήματα με μια σειρά από άλλες κατηγορίες, όπως είναι οι καθαρίστριες των σχολείων, οι εργαζόμενοι κυρίως στις δημοτικές επιχειρήσεις, στα Α.Ε.Ι. και Τ.Ε.Ι. Εκεί μπαίνει και το ερώτημα θα ισχύσει η παράγραφος 4 των στοιχείων, των προϋποθέσεων για τους εργαζόμενους στα πανεπιστήμια; Και είναι πάνω από χίλιοι οι άνθρωποι αυτοί, για τους οποίους έχουμε από παλαιότερα μια γνώμη σε ερώτηση που κάναμε αντίστοιχη στον Υπουργό Παιδείας τον κ. Αρσένη, που λέει ότι είναι απαραίτητοι και χρειάζονται να βρίσκονται στις υπηρεσίες, όπως επίσης και μια επιστολή όλων των πρυτάνεων των πανεπιστημίων που λέει ότι, οι άνθρωποι αυτοί είναι απαραίτητοι για το μηχανισμό των πανεπιστημίων. Πολύ περισσότερο όταν οι άνθρωποι αυτοί δεν αμείβονται από τον κρατικό κορβανά εξ'ολοκλήρου και πληρώνονται από τα προγράμματα.¶ 
Πέρα από εκεί όμως, εμείς θεωρούμε ότι συνεχίζεται ο εμπαιγμός, ότι θα πρέπει να λυθεί οριστικά αυτό το πρόβλημα, να γίνεται οργανόγραμμα σε κάθε υπηρεσία, να καλυφθούν οι θέσεις αυτές με μόνιμο προσωπικό, να τηρηθεί αυστηρά κάθε χρόνο και αποκλειστικά εποχιακό προσωπικό, να λήξει αυτό το πρόβλημα της διαιώνισης της ομηρίας αυτών των ανθρώπων.¶ 
Από κει και πέρα εμείς προτείνουμε ανεξάρτητα σύμβασης που έχουν 
αυτοί οι άνθρωποι, εφόσον καλύπτουν πάγιες και διαρκείς ανάγκες θα πρέπει να προσληφθούν.¶ 
Επίσης, αν η γνώμη των υπηρεσιακών και δημοτικών συμβουλίων είναι θετική υπέρ της μονιμοποίησής τους, θα πρέπει να είναι δεσμευτική η απόφαση για τα παραπάνω όργανα. 'Οσοι έχουν εργαστεί τα τελευταία χρόνια, γιατί εδώ υπάρχει και ένα πρόβλημα, ποιος θα αποφασίζει εάν καλύπτει πάγιες και διαρκείς ανάγκες. Εμείς γι'αυτό λέμε όσοι εργάστηκαν τα τελευταία χρόνια δεκαέξι μήνες, σημαίνει ότι καλύπτουν πάγιες και διαρκείς ανάγκες και δεν πρέπει να εξαιρεθούν από τις προτάσεις των φορέων που θα εισηγηθούν για την πρόσληψή τους.¶ 
Εμείς λέμε το οργανόγραμμα να τελειώσει μια και καλή και από την άλλη θα πρέπει να παλέψει το λαϊκό κίνημα ώστε να ανατρέψει αυτές τις αντιλήψεις της ομηρίας που είναι ενταγμένες μέσα στη γενικότερη πολιτική της Κυβέρνησης.¶ 
_ΠΡΟΕΔΡΕΥΩΝ (Κωνσταντίνος Γείτονας):_ Ο κ. Λεβέντης έχει το λόγο.¶ _ΑΘΑΝΑΣΙΟΣ ΛΕΒΕΝΤΗΣ:_ 'Εγινε ένα μικρό βήμα από την κυρία Υπουργό, τα 
δυο χρόνια προϋπηρεσίας και όχι οι αρχικοί τριάντα έξι μήνες. Το χαιρετίζουμε σαν ένα πρώτο βήμα. 'Ομως νομίζουμε πως δεν πρέπει να μπει το θέμα της διακοπής. Εμείς λέμε πως όσοι έχουν διετή συνολική απασχόληση, ανεξαρτήτως διακοπής και με οποιαδήποτε σχέση απασχόλησης εντός της τελευταίας πενταετίας, εκτός του εποχικού προσωπικού, μέχρι τη δημοσίευση του νόμου θα πρέπει να συνυπολογιστούν.¶ 
Πιστεύουμε πως επιτέλους θα πρέπει να υπάρξει μια διεύρυνση για να τελειώσει αυτό το θέμα, που συνεχώς το βρίσκουμε μπροστά μας με τους συμβασιούχους. Να καλυφθούν οι πάγιες και διαρκείς ανάγκες, να γίνουν σύγχρονα οργανογράμματα, να προσδιοριστούν οι οργανικές θέσεις, να γίνονται έγκαιρα οι προκηρύξεις υπολογιζομένων και των χρονοβόρων διαδικασιών του ΑΣΕΠ.¶ 
Ως προς το εύρος της κάλυψης είναι οι απασχολούμενοι κατ'αρχήν στο δημόσιο και στα νομικά πρόσωπα δημοσίου δικαίου. Πρέπει επίσης να υπάρξει άμεση επανασύσταση της διακομματικής έτσι ώστε χωρίς τις πιέσεις του εκλογικού κύκλου, ώστε να ρυθμιστεί μέχρι την ψήφιση του προϋπολογισμού του 2001, αφού εξεταστούν όλες οι άλλες περιπτώσεις απασχόλησης και να καταλήξουμε σε νομοθετική πρόταση οριστικής επίλυσης του θέματος.¶ 
Κάθε χρόνο μαζί με την κατάθεση του προϋπολογισμού το Υπουργείο Εσωτερικών πρέπει να καταθέτει συγκεντρωτικά, συνολικά στοιχεία για την κατάσταση του συνόλου των απασχολούμενων στο δημόσιο και στους ΟΤΑ α' και β' βαθμίδας, τις δημοτικές επιχειρήσεις τους και στα νομικά πρόσωπα δημοσίου και ιδιωτικού δικαίου, δημοσίου ενδιαφέροντος και συμμετοχής, ανεξαρτήτως αν χρηματοδοτούνται από τον κρατικό προϋπολογισμό και άμεση συγκρότηση ειδικής υποεπιτροπής της Διαρκούς Επιτροπής της Βουλής για τη Δημόσια Διοίκηση και την εξέταση σε εύρος και βάθος του θέματος της εποχικής απασχόλησης στο δημόσιο και της οριστικής επίλυσης του είδους της σχέσεως εργασίας τους στο δημόσιο.¶ 
Θέλω εδώ να επισημάνω μερικές από τις εξαιρέσεις που φαίνονται 
κραυγαλέες και αδικαιολόγητες. Εξαιρούνται οι δικηγόροι συλλήβδην, καθώς επίσης και το καλλιτεχνικό προσωπικό. Εξαιρούνται οι γιατροί και διαβάζω την πρόταση που λέει ότι: "εξαιρούνται οι ιατροί που παρέχουν υπηρεσίες με αυτήν την ιδιότητά τους υπό οποιαδήποτε νομική μορφή".¶ 
Γιατί τέτοια περιθωριοποίηση των γιατρών; Πρέπει να ξέρουμε ότι οι γιατροί πρέπει να συγκεντρώσουν το μεγαλύτερο ποσοστό για να μπουν στην ιατρική σχολή, πρέπει να κάνουν τα περισσότερα χρόνια στο Πανεπιστήμιο, πρέπει να κάνουν την ειδικότητα, να ξαναδώσουν εξετάσεις. Αφού δώσουν εξετάσεις για να πάρουν μία θέση, αυτή η θέση είναι ορισμένου χρόνου.¶ 
Σύμφωνα μάλιστα με τις εξαγγελίες του κυρίου Υπουργού Υγείας θα 
πρέπει από εδώ και πέρα να δώσουν εξετάσεις για να πάρουν τη θέση, να ξαναδώσουν ύστερα από πέντε χρόνια εξετάσεις για να ξαναπάρουν τη θέση και ύστερα άλλη, τρίτη φορά.  ¶ 
Αυτοί οι άνθρωποι σε αυτό το διάστημα δεν έχουν βεβαίως το δικαίωμα να έχουν άλλου είδους απασχόληση, ιδιωτική ή άλλου τύπου. Καταλαβαίνετε λοιπόν ότι θα φθάσουν στα σαράντε πέντε και στα πενήντα τους χρόνια άνθρωποι που έχουν φάει όλη τους τη ζωή και τελικά θα βρίσκονται μετέωροι.¶ 
'Ενα άλλο που θα ήθελα να τονίσω είναι το θέμα του νοσηλευτικού 
προσωπικού. Δεν ξέρω αν η κυρία Υπουργός παρακολουθεί.¶ 
(Θόρυβος στα υπουργικά έδρανα)_¶ 
_ΠΡΟΕΔΡΕΥΩΝ (Κωνσταντίνος Γείτονας):_ Κυρία Υπουργέ, σας ομιλεί ο κ.  Λεβέντης.¶ 
_ΑΘΑΝΑΣΙΟΣ ΛΕΒΕΝΤΗΣ:_ 'Ηθελα να κάνω μία μικρή έκκληση ειδικά για το 
νοσηλευτικό προσωπικό, κυρία Υπουργέ. Υπάρχουν τεράστια κενά στα νοσοκομεία. Θα μου πείτε ότι δεν είναι του αμέσου ενδιαφέροντός σας, συνάπτεται όμως. Γιατί αυτήν τη στιγμή μπαίνουν -τουλάχιστον κατά ένα βασικό στοιχείο- και εδώ οι διαδικασίες που πρέπει να έχουμε υπόψη μας, 
αν θέλουμε να λύσουμε το πρόβλημα της υγείας.¶ 
Πρέπει να υπάρξουν οργανογράμματα, πρέπει να ξέρουμε ποιες είναι οι ανάγκες. Αυτήν τη στιγμή υπάρχουν χιλιάδες κενές θέσεις νοσηλευτικού προσωπικού, πάνω από είκοσι χιλιάδες και έτσι όπως γίνεται...¶ 
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και 
Αποκέντρωσης):_ Μου επιτρέπετε; ¶ 
Για το νοσηλευτικό προσωπικό υπάρχει ειδικός νόμος και ειδικές 
διαδικασίες για πολύ γρήγορες προσλήψεις. ¶ 
_ΑΘΑΝΑΣΙΟΣ ΛΕΒΕΝΤΗΣ:_ Υπάρχει ο νόμος, αλλά τα κενά είναι τεράστια, κυρία Υπουργέ, και δεν καλύπτονται. Και γι' αυτό ακριβώς κάνω έκκληση εδώ, γιατί πρέπει να μας απασχολήσει όλους. Αν δεν έχουμε νοσηλευτικό προσωπικό και αν αυτό το προσωπικό δεν το αμοίβουμε ανάλογα με τις υπηρεσίες που προσφέρει, δεν πρόκειται ποτέ να προχωρήσει το θέμα της υγείας.¶ 
Κύριε Πρόεδρε, έχετε κάνει Υπουργός Υγείας και το ξέρετε. Εφόσον λέμε ότι θέλουμε δύο χρόνια και περισσότερα για να λυθούν τα προβλήματα, εφόσον λέμε...¶ 
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης):_ Δεν ισχύει για το νοσηλευτικό προσωπικό αυτό. Για το νοσηλευτικό προσωπικό υπάρχει ειδική διάταξη, με βάση την οποία δεν χρειάζεται ούτε προκήρυξη: Αμέσως μόλις εκκενώνεται μία θέση, πληρούται με γρήγορες διαδικασίες. Και ήδη ο Υπουργός Υγείας έχει ζητήσει την πλήρωση αρκετών χιλιάδων θέσεων, γιατί πράγματι υπάρχουν κενά.¶ 
_ΑΘΑΝΑΣΙΟΣ ΛΕΒΕΝΤΗΣ: _ Κυρία Υπουργέ, υπάρχουν είκοσι χιλιάδες κενές 
θέσεις και δεν καλύπτονται. Εγώ αυτό λέω και κάνω έκκληση να βοηθήσουμε προς αυτήν την κατεύθυνση. Διαφορετικά, αν δεν έχουμε προσωπικό ώστε να εργάζονται τα χειρουργεία και τα υψηλής τεχνολογίας εργαστήρια όλη την 
ημέρα, δεν πρόκειται να λυθεί το πρόβλημα της υγείας.¶ 
Ευχαριστώ.¶ 
_ΠΡΟΕΔΡΕΥΩΝ (Κωνσταντίνος Γείτονας):_ Ευχαριστούμε και εμείς, κύριε 
Λεβέντη.¶ 
Το λόγο έχει ο κ. Παπαθανασίου.¶ 
_ΙΩΑΝΝΗΣ ΠΑΠΑΘΑΝΑΣΙΟΥ:_ Κύριε Πρόεδρε, νομίζω ότι δεν πρέπει να αισθανόμαστε πολύ άνετα με τη συζήτηση αυτής της τροπολογίας. Γιατί γνωρίζουμε τα προβλήματα που έχει το κράτος. 'Ολοι μιλάμε για λιγότερο κράτος, αλλά βεβαίως με μία τέτοια τροπολογία μεγαλώνει το κράτος, λίγο ή πολύ.¶ 
Από την άλλη μεριά υπάρχει ένα υπαρκτό κοινωνικό πρόβλημα, το οποίο 
εν πολλοίς έχει δημιουργηθεί και με ευθύνη της πολιτικής ηγεσίας γενικότερα, αφού ανέχεται μία κατάσταση, η οποία δεν θα έπρεπε να έχει δημιουργηθεί.¶ 
Δεν θα έπρεπε, δηλαδή, σήμερα να εργάζονται όλοι αυτοί οι οποίοι εργάζονται, από τη στιγμή κατά την οποία παρετάθησαν "παρανόμως" οι διάφορες συμβάσεις, τις οποίες είχαν και έληξαν. Το κακό είναι ότι πολύ λίγο ασχολούμαστε με το πώς δεν θα επαναληφθεί η κατάσταση αυτή στο μέλλον, βάζοντας πολύ αυστηρές διαδικασίες και κυρώσεις και για όσους θα ήθελαν να ανεχθούν τέτοιες παραβάσεις και ανανεώσεις, οι οποίες κανονικά δεν θα έπρεπε να γίνουν ποτέ.¶ 
Εγώ συμφωνώ απολύτως με την ανάλυση που έκανε ο κύριος εισηγητής της Πλειοψηφίας, όσον αφορά στο πρόβλημα. Δεν συμφωνώ όμως με τη λύση που δίδεται, διότι η ρύθμιση χωρίζει τους "παρανόμους" σε ολίγον και περισσότερο "παρανόμους". Αποκαθιστά μερικούς και αφήνει άλλους απ' έξω, για τους οποίους μάλιστα λέει -και μιλώ γι' αυτούς των οποίων εκκρεμούν υποθέσεις στα δικαστήρια- πέτυχαν με δικαστικές αποφάσεις να παραμένουν και δεν θα ήταν δίκαιο σε σχέση με αυτούς που δεν το πέτυχαν.¶ 
Εγώ ρωτώ, και θα ήθελα να ξέρω, ποιο είναι το κόλπο με το οποίο μπορεί κανείς να πετύχει μια τέτοια δικαστική απόφαση. Αυτό το δήθεν "καλύπτουμε πάγιες ανάγκες" νομίζω ότι δεν κολακεύει καθόλου αυτούς, οι οποίοι το συνέταξαν. Θα ενταχθούν, λοιπόν, στη ρύθμιση άνθρωποι οι οποίοι υπηρετούσαν τρία χρόνια -τώρα γίνεται δύο χρόνια- πολλοί από αυτούς μάλιστα προέρχονται και από άλλες υπηρεσίες. Πώς είναι δυνατόν κάποιος που προέρχεται από το ΕΛΚΕΠΑ, που κατηργήθη πέρσι και πήγε σε μία καινούρια υπηρεσία, να πρόλαβε να καλύψει και πάγια και διαρκή ανάγκη αυτής της υπηρεσίας;¶ 
Μένουν τελικά απ' έξω άνθρωποι, οι οποίοι υπηρετούν οκτώ και εννιά χρόνια, με μία διαδικασία, έστω μέσω των δικαστηρίων και με αναβολές και με συνεχείς δικαστικές αποφάσεις.¶ 
Συμφωνώ με την άποψη που εξέφρασε ο κ. Πολύδωρας με το χαρακτηρισμό "δικαιοσύνη στην αβαρία". Πρέπει να βρεθεί ένας τρόπος, ώστε να είναι πιο δίκαιη αυτή η ρύθμιση, γιατί δεν είναι. Η δική μου άποψη είναι ότι πρέπει να αποσυρθεί και να έρθει μια σωστότερη, πιο μελετημένη ρύθμιση, για να ξέρουμε πόσες είναι οι πραγματικές ανάγκες, που να ξέρουμε τα οικονομικά στοιχεία, διότι εδώ λέγονται ότι αφορά είκοσι εφτά χιλιάδες, εκατό χιλιάδες, εκατόν δεκαπέντε χιλιάδες. Παίζουμε την κολοκυθιά. Δεν υπάρχουν στοιχεία πόσοι είναι πραγματικά. Και μια τέτοια ρύθμιση, που στο κάτω κάτω τόσο καιρό συζητιέται, θα μπορούσε να έρθει σε δύο, σε τρεις μήνες, δεσμευτική προθεσμία, αλλά με στοιχεία και να ξέρουμε ακριβώς πόσοι είναι, τι στοιχίζουν, ποιες είναι οι διαρκείς ανάγκες και όχι έτσι που αρχίζουμε και τραβάμε γραμμή ο καθένας εκεί που τον συμφέρει, ανάλογα εκεί που τον πιέζουν, ανάλογα εκεί που πιστεύει ότι θα βολέψει ή δεν θα βολέψει ορισμένους ανθρώπους για τους οποίους έχει προσωπική άποψη.¶ 
Εγώ έχω προσωπική άποψη και εισηγούμαι, αν συνεχιστεί αυτή η ρύθμιση, να συμπεριληφθούν όσοι με δικαστικές αποφάσεις τουλάχιστον εμπίμπτουν σ' αυτήν την κατηγορία και όσοι δεν δημιουργούν επιβάρυνση στον προϋπολογισμό. Γιατί υπάρχουν τέτοιες περιπτώσεις, κύριε Υπουργέ. 'Οσοι δεν δημιουργούν επιβάρυνση στον προϋπολογισμό και οι ίδιοι οι οργανισμοί πιστεύουν ότι καλύπτουν ανάγκες τους, αυτούς γιατί να μην τους μονιμοποιήσετε;¶ 
Τελειώνω λέγοντας ότι δεν πρέπει να ξεχνάμε ότι αυτοί οι άνθρωποι δουλεύουν πολλά χρόνια έχουν περάσει και τα χρόνια τους εν τω μεταξύ, έχουν φθάσει σε μια ηλικία που αρχίζει πια και γίνεται δύσκολη η εύρεση μιας νέας δουλειάς.¶ 
_ΠΡΟΕΔΡΕΥΩΝ (Κωνσταντίνος Γείτονας)_: Ο κ. Πιπεργιάς έχει το λόγο.¶ 
_ΔΗΜΗΤΡΙΟΣ ΠΙΠΕΡΓΙΑΣ_: Κύριε Πρόεδρε, κυρίες και κύριοι συναδελφοι, η προτεινόμενη ρύθμιση έχει συζητηθεί και σε διακομματικό επίπεδο και έχει βασανιστεί πολύ μεγάλο χρόνο. Κατά συνέπεια νομίζω ότι λίγα μπορεί να προσθέσει κανείς συζητώντας αυτήν την τροπολογία.¶ 
Θα ήθλεα να ισχυριστώ ότι εφόσον καθυστέρησε, κακώς για μένα, η 
ρύθμιση -θα έπρεπε να έρθει τότε που κουβεντιάστηκε- θα έπρεπε να αναπροσαρμοστούν και οι σχετικές ημερομηνίες. Πιστεύω, δηλαδή, ότι η σχετική ρύθμιση δεν πρέπει να σταθεί στις 31.3.2000 που λέει το άρθρο 1, αλλά θα πρέπει ο χρόνος να είναι σήμερα, να είναι δηλαδή το τέλος του Αυγούστου. Θα πρότεινα η ημερομηνία 31.3.2000, να γίνει 31.8.2000¶ 
Επίσης, είναι γνωστό ότι στη βάση μιας τροπολογίας δεν μπορεί να 
αντιμετωπιστεί το σύνολο των προβλημάτων που υπάρχουν. Απ' αυτήν την άποψη νομίζω ότι θα πρέπει να ληφθούν υπόψη από την κυρία Υπουργό και ορισμένες περιπτώσεις που εξ' αντικειμένου δημιουργούν αδικίες.¶ 
'Εχω υπόψη μου μια περίπτωση. Το ΕΚΕΠΙΣ καταργήθηκε με δικό μας νόμο, της Βουλής. Το προσωπικό που δούλευε στο ΕΚΕΠΙΣ διατέθηκε με απόφαση του Υπουργού Εργασίας και Κοινωνικών Ασφαλίσεων σε εποπτευόμενους οργανισμούς. 'Αλλοι απ' αυτούς πήγαν σε ΝΠΔΔ και καλύπτονται από την τροπολογία και υπήρχαν τέσσερις που πήγαν σε ΝΠΙΔ, στο Εθνικό Ινστιτούτο Εργασίας, οι οποίοι δεν καλύπτονται. Προσλήφθηκαν με τις ίδιες συμβάσεις, κατανεμήθηκαν με τις διατάξεις νόμου που ψηφίσαμε εδώ, καλύπτονται οι μεν και δεν καλύπτονται οι δε. ¶ 
Αν θα γίνει αυστηρή εφαρμογή του νόμου, υπάρχουν περιπτώσεις που θα 
εξαιρεθούν, γιατί το χρονικό διάστημα του διμήνου δεν τους καλύπτει.         Υπάρχουν περιπτώσεις που έχω υπόψη μου που προσέφυγαν στο ΑΣΕΠ και δικαιώθηκαν. Δηλαδή, είχε προσληφθεί κάποιος άλλος αντί γι' αυτούς 
παρανόμως. Προσέφυγαν στο ΑΣΕΠ και δικαιώθηκαν. Απασχολήθηκαν και 
καλύπτουν τη σχετική εικοσιτετράμηνη υπηρεσία, πλην όμως, η διακοπή των συμβάσεών τους είναι μεγαλύτερη του διμήνου επειδή υπήρχε παρανομία στον ΟΤΑ όπου έγινε η εφαρμογή του νόμου. Και αυτό είναι μια αδικία. Θα πρέπει στο χρόνο του διμήνου, κατά την άποψή μου, να μη μετράει ο χρόνος που αναλώθηκε από το ΑΣΕΠ για να κάνει τον έλεγχο, προκειμένου να υπάρχει μια σωστή αντιμετώπιση.¶ 
'Οπως επίσης υπάρχουν άλλες μορφές απασχόλησης στο δημόσιο τομέα, που 
έχουν εφευρεθεί εν τω μεταξύ.¶ 
Κατέθεσα μια τροπολογία και για την οικονομία του χρόνου, θα ήθελα να 
πω δυο κουβέντες, κύριε Πρόεδρε, για να μην πάρω το λόγο στη συνέχεια, 
για να την υποστηρίξω.¶ 
_ΠΡΟΕΔΡΕΥΩΝ (Κωνσταντίνος Γείτονας)_: Είπαμε ότι θα γίνει ταυτόχρονη αναφορά και επί των εμπρόθεσμων τροπολογιών των Βουλευτών. Ολοκληρώστε όμως.¶ 
_ΔΗΜΗΤΡΙΟΣ ΠΙΠΕΡΓΙΑΣ_: Θα πω δυο μόνο κουβέντες. Υπάρχει νομικό πρόσωπο δημοσίου δικαίου, παιδικός σταθμός Δήμου Χαλκιδαίων, που απασχολεί 
δεκαέξι άτομα, πλην όμως η σύμβαση εργασίας δεν είναι μεταξύ του δήμου και του νομικού προσώπου δημοσίου δικαίου και των εργαζομένων, αλλά μεταξύ του συλλόγου γονέων και κηδεμόνων και των εργαζομένων.¶ 
Είναι προφανές ότι και σ'αυτήν την περίπτωση, υπάρχει πάλι μια 
κατάφορη παραβίαση της εργατικής νομοθεσίας και αδικία. Εδώ θα έπρεπε να υπάρχει μια πρόβλεψη.¶ 
Εν πάση περιπτώσει, επειδή πιστεύω ότι μια τροπολογία δεν μπορεί να καλύψει όλες τις περιπτώσεις, υπερψηφίζω την τροπολογία, αλλά πιστεύω ότι υπάρχει ανάγκη βελτιώσεως.¶ 
_ΠΡΟΕΔΡΕΥΩΝ (Κωνσταντίνος Γείτονας)_: Ο κ. Παυλόπουλος έχει το λόγο.¶ _ΠΡΟΚΟΠΗΣ ΠΑΥΛΟΠΟΥΛΟΣ_: Ευχαριστώ, κύριε Πρόεδρε.¶ 
Κύριε Υπουργέ, πρέπει να σας πω ευθέως ότι εμείς θα καταψηφίσουμε την τροπολογία.¶ 
_ΠΡΟΕΔΡΕΥΩΝ (Κωνσταντίνος Γείτονας)_: Λέγεται αυτό και πλαγίως;!¶ _ΠΡΟΚΟΠΗΣ ΠΑΥΛΟΠΟΥΛΟΣ_: Δεν καταλάβατε, κύριε Πρόεδρε, φαίνεται ότι 
ήσασταν απασχολημένος.¶ 
_ΔΗΜΗΤΡΙΟΣ ΠΙΠΕΡΓΙΑΣ_: Το κάνει και το λέει.¶ 
_ΠΡΟΕΔΡΕΥΩΝ (Κωνσταντίνος Γείτονας)_: Κατάλαβα καλά. Είπατε: "Να σας πούμε, κύριε Υπουργέ, ευθέως ότι καταψηφίζουμε". Πλάγιος τρόπος δεν υπάρχει. Στην καταψήφιση θα φανεί.¶ 
_ΠΡΟΚΟΠΗΣ ΠΑΥΛΟΠΟΥΛΟΣ_: Δεν καταλάβατε, κύριε Πρόεδρε.¶ 
_ΠΡΟΕΔΡΕΥΩΝ (Κωνσταντίνος Γείτονας)_: 'Ισως.¶ 
_ΠΡΟΚΟΠΗΣ ΠΑΥΛΟΠΟΥΛΟΣ_: Δεν καταλάβατε ότι ήθελα να τονίσω πως οι 
βελτιώσεις που θα προτείνω, δεν σημαίνουν ότι επικροτούμε την τροπολογία αυτή. Απλώς προσπαθούμε να κάνουμε το μη χείρον βέλτιστον.¶ 
Λέω λοιπόν, ότι ορθώς κάνατε αυτές τις τροποποιήσεις σχετικά με τους είκοσι τέσσερις μήνες και ορθώς διορθώσατε το δίμηνο.¶ 
Δυο άλλα πράγματα που πρέπει να δείτε, είναι το γεγονός πως είναι απαράδεκτο να θεωρείται τιμωρία το ότι κάποιος έχει επιτύχει ασφαλιστικά μέτρα. Δηλαδή, πρώτη φορά ακούω -πέραν του συνταγματικώς απαραδέκτου, είναι και πολιτικώς άηθες- κάποιος επειδή προσέφυγε στα δικαστήρια και δικαιώθηκε, διότι κάνει πιθανολόγηση το δικαστήριο στα ασφαλιστικά μέτρα, αυτός να παραμένει μεν στην υπηρεσία του, αλλά εσείς να μη θέλετε να υπολογίσετε το χρόνο του.¶ 
'Οπως επίσης θα πρέπει να κοιτάξετε το θέμα με το ΤΕΒΕ, σε ό,τι αφορά τα μισθολογικά. Πρέπει να το επαναθεωρήσετε, διότι η διοίκηση του ΤΕΒΕ πιστεύει ότι δεν είναι ανάγκη -εκείνη είχε τον αρχικό προβληματισμό- να αμείβονται όπως ακριβώς σήμερα. Μπορούν να αμείβονται όπως ακριβώς όλοι οι υπάλληλοι, όταν γίνουν αορίστου χρόνου. Αυτά σε ό,τι αφορά την τροπολογία.¶ 
Γιατί την καταψηφίζουμε; Κύριοι συνάδελφοι, η Κυβέρνηση δεν πρόκειται να κάνει πίσω και το ξέρουμε. Απευθύνομαι στους συναδέλφους της Συμπολίτευσης, οι οποίοι αναφέρθηκαν στις θέσεις της Νέας Δημοκρατίας και είπαν ότι πρέπει όλοι εκείνοι, οι οποίοι υπάγονται στον ευρύτερο δημόσιο τομέα, δηλαδή, το δημόσιο, τα νομικά πρόσωπα δημοσίου δικαίου και τα νομικά πρόσωπα ιδιωτικού δικαίου, του ευρύτερου δημόσιου τομέα, τις δημόσιες επιχειρήσεις, εφόσον καλύπτουν πάγιες και διαρκείς ανάγκες να γίνουν αορίστου χρόνου.¶ 
Γιατί το λέμε; Πρώτα-πρώτα, όπως υπάρχει αυτήν τη στιγμή η ρύθμιση, 
είναι αποσπασματική και αντισυνταγματική. Γιατί άραγε επιλέγει ορισμένα μόνο νομικά πρόσωπα και όχι άλλα; Γιατί δεν το επεκτείνει σε πολλές δημόσιες επιχειρήσεις που υπάρχει το ίδιο πρόβλημα; Μήπως με το επιχείρημα της μελλοντικής ιδιωτικοποίησης; Και τι είδους ιδιωτικοποίηση; Θεωρείτε ότι είναι ιδιωτικοποιήσεις αυτά που κάνετε, δηλαδή, κάποιες μετοχοποιήσεις, αλλά να παραμένουν οι κομματικές διοικήσεις από πάνω;¶ 
Επιπλέον, αν είναι έτσι, γιατί σ'εκείνα που δεν ιδιωτικοποιούνται, 
δεν το επεκτείνετε; Δηλαδή όπως είναι σήμερα, για τους ίδιους ανθρώπους, με τα ίδια προσόντα, ίσως και περισσότερα, η σύμβασή τους δεν γίνεται αορίστου χρόνου, αλλά γίνεται σε άλλες περιπτώσεις. Αυτό σημαίνει έναν κομματικό νεποτισμό. Είναι μια διάκριση -αν θέλετε να το πω έτσι- που δεν έχει καμία απολύτως δικαιολογία.¶ 
Κάτι άλλο που θα το βρείτε μπροστά σας, κύριε Υπουργέ. Εδώ θα είμαστε όταν θα ξαναέλθετε να φέρετε τη ρύθμιση. Και αν δεν το κάνετε εσείς, θα το κάνουμε εμείς με δική μας πρόταση νόμου, όταν ξεκινήσει η Ολομέλεια, που εκεί θα τεθούμε όλοι προ των ευθυνών μας. ¶ 
Εμείς, η Νέα Δημοκρατία, θα φέρουμε την πρότασή μας η οποία είναι ολοκληρωμένη. Πρέπει να λήξει αυτό το καθεστώς πολιτικής ομηρίας που υπάρχει σήμερα. 'Ανθρωποι που καλύπτουν πάγιες και διαρκείς ανάγκες που είναι στην υπηρεσία, τους παίρνει, τους διώχνει -η γάτα με το ποντίκι δηλαδή είναι περίπου το ελληνικό δημόσιο και η Κυβέρνηση αυτήν τη στιγμή-αλλά δεν κάνει τη σύμβασή τους αορίστου χρόνου, ακριβώς για να τους κρατάει στο χέρι.¶ 
Αυτό πρέπει να λήξει, αλλά πρέπει να λήξει ταυτόχρονα και να μην υπάρξει νέα εμφάνισή του στο μέλλον. Δεν μπορεί να ξαναζήσουμε την κατάσταση εκτάκτων που θα γίνονται αορίστου χρόνου, διότι βεβαίως, με τον τρόπο αυτό θα πολλαπλασιάζεται το πρόβλημα στη Δημόσια Διοίκηση. Αυτό πρέπει να το κόψουμε.¶ 
Αλλά το πρόβλημα αυτό που έχουμε τώρα, πρέπει να το αποκαταστήσουμε. Πώς θα το κόψουμε, κύριε Υπουργέ; Σας το είπα. Με την Αναθεώρηση του Συντάγματος του άρθρου 103, θα μπει ρητή ρύθμιση η οποία θα λέει ότι απαγορεύεται εκ του Συντάγματος, καθ'οιονδήποτε τρόπο, η μονιμοποίηση ή έστω και η αορίστου χρόνου τροποποίηση των σχετικών συμβάσεων.¶ 
Τώρα όμως το πρόβλημα είναι υπαρκτό, είναι πολιτικό και κοινωνικό πρόβλημα και πρέπει να το λύσουμε και να το αντιμετωπίσουμε. Και η μόνη δίκαιη ρύθμιση είναι να γίνουν αορίστου χρόνου όλες οι συμβάσεις στον ευρύτερο δημόσιο τομέα που καλύπτουν πάγιες κυβερνητικές ανάγκες. Εμείς, επαναλαμβάνω, αυτήν την πρόταση θα την φέρουμε στην Ολομέλεια. Και ελπίζω ότι η Κυβέρνηση μέχρι το τέλος της συζήτησης θα αντιληφθεί και την ευθύνη 
της πολύ περισσότερο όμως να αντιληφθεί ότι η διαιώνιση αυτού του προβλήματος πλήττει και τη δημοκρατία μας και τον πολιτικό μας πολιτισμό.  Ευχαριστώ, κύριε Πρόεδρε.¶ 
_ΠΡΟΕΔΡΕΥΩΝ (Κωνσταντίνος Γείτονας):_ Ευχαριστώ, κύριε συνάδελφε.¶ 
Το λόγο έχει ο κ. Μάνος.¶ 
_ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης):_ Κύριε Πρόεδρε, δέχεται δυο ερωτήματα ο κ. Παυλόπουλος;¶ 
_ΠΡΟΕΔΡΕΥΩΝ (Κωνσταντίνος Γείτονας):_ Συγγνώμη, κύριε Υπουργέ, δεν σας 
είδα. 'Εδωσα το λόγο στον κ. Μάνο απ' ό,τι βλέπω όμως δεν έχει αντίρρηση. Επομένως, κύριε Υπουργέ, έχετε το λόγο για ένα λεπτό όμως.¶ 
_ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και 
Αποκέντρωσης):_ Ναι, για ένα λεπτό.¶ 
Οι ερωτήσεις που θέλω να υποβάλω στον κ. Παυλόπουλο είναι οι εξής: Υποστηρίζετε ότι πρέπει να λαμβάνεται υπόψη και να συνυπολογίζεται ο 
χρόνος των ασφαλιστικών μέτρων και ο χρόνος παραμονής στη θέση εργασίας ακόμη -θα πω τη λέξη- και με προσωρινή διαταγή.  
__Ταυτίζετε, δηλαδή, από πλευράς συνεπειών την τελεσίδικη δικαστική απόφαση -αυτό κάνετε- με την προσωρινή διαταγή και με την απόφαση των ασφαλιστικών μέτρων που ξέρετε ότι έχει προσωρινό χαρακτήρα.¶ 
_ΠΡΟΚΟΠΗΣ ΠΑΥΛΟΠΟΥΛΟΣ:_ Δεν υπάρχει τέτοιο πράγμα.  
_ΠΡΟΕΔΡΕΥΩΝ (Κωνσταντίνος Γείτονας):_ Κύριε Υπουργέ, επέτρεψα να μιλήσετε. Δεν μπορείτε να κάνετε διάλογο με τον κ. Παυλόπουλο. Ο κ.  Παυλόπουλος δεν μπορεί να ξαναμιλήσει. 'Εληξε ο χρόνος ομιλίας του.¶ 
_ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και 
Αποκέντρωσης):_ Είναι ένα ακόμα ερώτημα που θέλω να κάνω.¶ 
_ΠΡΟΚΟΠΗΣ ΠΑΥΛΟΠΟΥΛΟΣ:_ Τότε το ερώτημα είναι ρητορικό, κύριε Πρόεδρε.  _ΠΡΟΕΔΡΕΥΩΝ (Κωνσταντίνος Γείτονας):_ Βέβαια είναι ρητορικό και θα 
απαντήσετε στη δευτερολογία σας ή άλλος συνάδελφος θα δώσει απάντηση.¶ _ΠΡΟΚΟΠΗΣ ΠΑΥΛΟΠΟΥΛΟΣ:_ Ποια δευτερολογία, κύριε Πρόεδρε;¶ 
_ΠΡΟΕΔΡΕΥΩΝ (Κωνσταντίνος Γείτονας):_ 'Εχετε δευτερολογία.¶ 
_ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): _ Κύριε Πρόεδρε, μπορώ να ολοκληρώσω την ερώτησή μου; _ΠΡΟΕΔΡΕΥΩΝ (Κωνσταντίνος Γείτονας):_ Ναι, ολοκληρώστε την.¶ 
Κύριε Παυλόπουλε, καθίστε όμως στη θέση σας.¶ 
_ΠΡΟΚΟΠΗΣ ΠΑΥΛΟΠΟΥΛΟΣ:_ Τότε να καθίσει και ο κύριος Υπουργός.¶ _ΠΡΟΕΔΡΕΩΝ (Κωνσταντίνος Γείτονας):_ Ο κύριος Υπουργός δικαιούται το 
λόγο όποτε τον ζητήσει κατά τον Κανονισμό.¶ 
_ΠΡΟΚΟΠΗΣ ΠΑΥΛΟΠΟΥΛΟΣ:_ Τότε να μη μου απευθύνει ερωτήσεις. Αφού με 
ρώτησε τι να κάνω να μην απαντήσω;¶ 
_ΠΡΟΕΔΡΕΥΩΝ (Κωνσταντίνος Γείτονας):_ Αυτήν την παρατήρηση του έκανα. _ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και 
Αποκέντρωσης):_ Και σας ερωτώ: Κάποιος ο οποίος έχει μια οκτάμηνη σύμβαση ορισμένου χρόνου και πέτυχε προσωρινή διαταγή μέχρι της εκδικάσεως της οριστικής, της κύριας αγωγής, προσωρινή διαταγή ή με ασφαλιστικά μέτρα 
την παραμονή του. Δέχεστε και σεις και ο Πρόεδρός σας ότι αυτός πρέπει να συνυπολογίζει το χρόνο του με μια και μόνη σύμβαση και να είναι και αυτός ισότιμος από πλευράς δικαιωμάτων με εκείνους που έχουν κλείσει τέσσερις....¶ 
_ΠΡΟΚΟΠΗΣ ΠΑΥΛΟΠΟΥΛΟΣ:_ Είναι απλό.¶ 
_ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης):_ Κύριε Παυλόπουλε, εξηγήστε στον κόσμο ότι χθες κι εσείς και ο Πρόεδρός σας είπατε ότι έστω και μια ημέρα αν κάποιος υπηρετεί στο Δημόσιο αν κατά την κρίση του Υπηρεσιακού Συμβουλίου ή του φορέα -κι ο φορέας μπορεί να είναι και ο νεοδημοκράτης δήμαρχος μπορεί να είναι και ο πασόκος δήμαρχος ή ο οιοσδήποτε- πληροί διαρκείς και πάγιες ανάγκες προτείνετε στη Βουλή να γίνει μόνιμος. Αυτό κάνετε.¶ 
_ΠΡΟΚΟΠΗΣ ΠΑΥΛΟΠΟΥΛΟΣ:_ Αφού θα τους κρατήσετε ούτως ή άλλως.¶ 
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και 
Αποκέντρωσης):_ Θα πάρουμε κι αυτούς που πέρασαν....¶ 
_ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης):_ Και το δεύτερο που προτείνετε για να δούμε και το δείγμα της σοβαρότητας του κόμματός σας είναι ότι αν κάποιος με απόφαση ασφαλιστικών μέτρων με μια τρίμηνη σύμβαση βρήκε ένα δικαστή, ο οιοσδήποτε δικαστής του μονομελούς πρωτοδικείου...¶ 
_ΠΡΟΚΟΠΗΣ ΠΑΥΛΟΠΟΥΛΟΣ:_ Υπουργός της Κυβέρνησης και να λέει ότι "βρήκε ένα δικαστή"!¶ 
_ΠΡΟΕΔΡΕΥΩΝ (Κωνσταντίνος Γείτονας):_ Κύριε Υπουργέ, σας παρακαλώ! Μην ανοίγετε διάλογο με τον κ. Παυλόπουλο. 'Εχουμε περιορίσει το χρόνο στους Βουλευτές και το έχουμε κάνει τρίλεπτο. Παρακαλώ για να προχωρήσουμε 
ομαλά στην ψήφιση της τροπολογίας σε λογικό χρόνο, θα πρέπει να κάνετε 
όλοι οικονομία χρόνου.¶ 
Ολοκληρώστε παρακαλώ. Μου ζητήσατε χρόνο ενός λεπτού.¶ 
_ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης):_ Τίποτα άλλο δεν θέλω να ρωτήσω. Το σοβαρό κόμμα της Αξιωματικής Αντιπολίτευσης, του 43% του ελληνικού λαού προτείνει αυτά τα 
 πράγματα στην ελληνική Βουλή; Αυτό θέλω να ξέρω.¶ 
_ΠΡΟΕΔΡΕΥΩΝ (Κωνσταντίνος Γείτονας):_ Σταματήσαμε τον κ. Μάνο, 
τουλάχιστον να μιλήσει ο κ. Μάνος.¶ 
_ΒΥΡΩΝ ΠΟΛΥΔΩΡΑΣ:_ Μια σύντομη απάντηση, κύριε Πρόεδρε, επειδή δεν 
μπορεί να απαντήσει ο κ. Παυλόπουλος.__¶ 
_ΠΡΟΕΔΡΕΥΩΝ (Κωνσταντίνος Γείτονας):_ Ωραία, για δύο λεπτά.¶ 
_ΑΝΤΩΝΗΣ ΣΚΥΛΛΑΚΟΣ:_ Θα μιλήσουν και οι Κοινοβουλευτικοί Εκπρόσωποι, 
κύριε Πρόεδρε;¶ 
_ΠΡΟΕΔΡΕΥΩΝ (Κωνσταντίνος Γείτονας):_ Ορίστε, κύριε Πολύδωρα, έχετε δύο λεπτά.¶ 
_ΒΥΡΩΝ ΠΟΛΥΔΩΡΑΣ:_ 'Οχι απλά στηλιτεύουμε τη στάση της Κυβέρνησης την περιφρονητική προς τη δικαιοσύνη αλλά θέλουμε να επισημάνουμε ότι αυτή είναι η καθεστωτική αντίληψη.¶ 
Εμμένει στην πιο αντιδημοκρατική θέση ο Υπουργός και η Κυβέρνηση. Σε 
αυτήν που διατυπώνεται και στην αιτιολογική έκθεση της σχετικής 
παραγράφου, σύμφωνα με την οποία λέει: "Με τις οποίες διατάσσεται ..." 
-με την προσωρινή διαταγή- "... η παραμονή του στην υπηρεσία, διότι δήθεν καλύπτουν πάγιες και διαρκείς ανάγκες". Υπάρχει απόφαση του δικαστηρίου.  'Εστω των ασφαλιστικών μέτρων. Και ζητώ να ακούσει η Βουλή και ο κόσμος, όπως ακριβώς μας προκαλεί ο κύριος Υφυπουργός, ότι η εξουσία η 
καθεστωτική αυτή με άνεση κρίνει ότι δήθεν καλύπτουν πάγιες και διαρκείς ανάγκες. Μα στο κάτω-κάτω της γραφής υπάρχει ένα τεκμήριο εξετάσεως της υποθέσεως από την απόφαση, έστω των ασφαλιστικών μέτρων. Και ασφαλώς 
είναι η δικαστική εγγύηση την οποία πρέπει να σεβαστούμε και δεν είναι μόνον αυτό, αλλά στην προφορική ανάλυση, προχωρεί και σε άλλη αήθη διατύπωση, σημειώνοντας ότι βρήκε ένα δικαστή. Πού ζούμε; Περί τίνος πρόκειται, κύριε Πρόεδρε;¶ 
Εδώ λέμε απλά σεβασμός στο Σύνταγμα που έχει τη διάκριση των εξουσιών και έρχεται να παραχαράξει τη θέση της Νέας Δημοκρατίας, ότι θέλουμε για μια μέρα κάποιος να προσληφθεί, να μετατραπεί η σύμβασή του; Είναι ες απρέπειες και επισημαίνω το γεγονός, ότι εδώ έχουμε ανατροπή της συνταγματικής τάξεως με την καθεστωτική αυτή νοοτροπία. Είναι δικαστική απόφαση, διαταγή ασφαλιστικών μέτρων, με σπουδή της περιπτώσεως και απόφαση ότι καλύπτει πάγιες και διαρκείς ανάγκες και έρχεται η εκτελεστική εξουσία με την αλαζονεία της να πει ότι αυτά δεν είναι τίποτα. Πρωτοφανή πράγματα συμβαίνουν εδώ.¶ 
_ΠΡΟΕΔΡΕΥΩΝ (Κωνσταντίνος Γείτονας):_ Ο κ. Μάνος έχει το λόγο.¶ 
_ΣΤΕΦΑΝΟΣ ΜΑΝΟΣ:_ Κύριε Πρόεδρε, η θέση των φιλελευθέρων είναι απλή και καθαρή. Κατά τη δική μας άποψη στο δημόσιο δεν χρειάζονται περισσότεροι υπάλληλοι, χρειάζονται πολύ λιγότεροι, πολύ ικανότεροι και πολύ καλύτερα αμειβόμενοι. Αυτή είναι η θέση μας.¶ 
Είμεθα απόλυτα αντίθετοι με την τροπολογία της Κυβέρνησης. Χθες όμως εκδώσαμε μία ανακοίνωση όπου λέμε ότι η τροπολογία αυτή είναι και φαύλη 
και θα θελήσω με δύο λόγια να εξηγήσω γιατί βρίσκω φαυλότητα στη ρύθμιση αυτή.¶ 
Θα σας θυμίσω ότι πριν από έξι χρόνια η Βουλή ψήφισε αυτόν το ν. 2190, τον οποίον όλοι χαρακτηρίζουμε νόμο Πεπονή. Κάνω μία παρένθεση. Απορώ πώς ο κ. Πεπονής δέχεται να συνδέεται το όνομά του με αυτό που κατήντησε να είναι ο νόμος Πεπονή.¶ 
Σημειώστε για παράδειγμα ότι ο νόμος Πεπονή είχε προβλέψει τι θα συμβαίνει σε έκτακτες ανάγκες ενός σεισμού για παράδειγμα. Στο άρθρο 20 έλεγε ότι μπορεί να προσληφθούν εκτάκτως για τέσσερις μήνες. Αυτοί οι άνθρωποι που προσελήφθησαν εκτάκτως για τέσσερις μήνες, οι συμβάσεις των οποίων πάλι βάσει του νόμου Πεπονή μπορούσαν εφόσον παρίσταται ανάγκη με νέο διαγωνισμό -παράγραφος 3 του άρθρου 20- να ξαναπροκηρυχθούν, τώρα μονιμοποιούνται. ¶ 
Μάλιστα δε, μονιμοποιούνται στο Υπουργείο ΠΕ.ΧΩ.Δ.Ε. και πρόσεξα ότι 
ο κ. Λαλιώτης για τον οποίον γίνεται η ρύθμιση, δεν έχει βάλει καν την υπογραφή του. 'Ισως να μας πει μετά ότι τον εξυπηρέτησε η κ. Παπανδρέου και δεν το είχε αντιληφθεί.¶ 
Ο νόμος Πεπονή παρεβιάσθη από τον κ. Λαλιώτη. Το Α.Σ.Ε.Π. ...¶ 
(Στο σημείο αυτό κτυπάει το κουδούνι λήξεως του χρόνου ομιλίας του 
κυρίου Βουλευτή)¶ 
Θα σας παρακαλέσω να κάνετε λίγο υπομονή, διότι σας επισημαίνω ότι 
χθες έφυγα πια από την Αίθουσα γιατί δεν άντεχα. Δίνατε σε όλους τρία, τέσσερα λεπτά και δεν μίλησα.¶ 
_ΠΡΟΕΔΡΕΥΩΝ (Κωνσταντίνος Γείτονας):_ Κατ' αρχήν το κουδούνι κτυπάει μόνο του στα δύο λεπτά.¶ 
_ΣΤΕΦΑΝΟΣ ΜΑΝΟΣ:_ Ναι, ναι, το γνωρίζω.¶ 
_ΠΡΟΕΔΡΕΥΩΝ (Κωνσταντίνος Γείτονας):_ Συνεχίστε.¶ 
_ΣΤΕΦΑΝΟΣ ΜΑΝΟΣ:_ Αυτό το οποίο έγινε, λοιπόν, αυτήν τη στιγμή είναι ότι ο νόμος Πεπονή δεν ετηρήθη από έναν Υπουργό. Το ΑΣΕΠ για το οποίο όλοι κόπτονται -φοβάται η Νέα Δημοκρατία ότι τάχα αποδυναμώνεται- πάλι βάσει του νόμου Πεπονή, όφειλε κατά την παράγραφο 4 να ασκήσει τον έλεγχο γι' αυτό το θέμα, για τους σεισμούς. Πού ήταν το ΑΣΕΠ, το δυνατό ΑΣΕΠ το οποίο τώρα τάχα αποδυναμώνεται; Πού ήταν;¶ 
Εχετε μήπως την εντύπωση ότι όλες οι άλλες περιπτώσεις είναι καλύτερες; Σε όλες ανεξαιρέτως τις περιπτώσεις υπάρχει μετά το νόμο Πεπονή παραβίασης του νόμου. Από ποιον; Απο τους αρμόδιους Υπουργούς. Οι Υπουργοί είναι που δεν τηρούν το νόμο. Το δε ΑΣΕΠ δεν τολμά βέβαια να παρέμβει εναντίον των Υπουργών. ¶ 
Θα σας πω και το εξής παράδειγμα. Επανειλημμένως επενέβη το ΑΣΕΠ στην Ολυμπιακή Αεροπορία για παράνομες πράξεις της διοίκησης της Ολυμπιακής.  Ουδέποτε επεκράτησε το ΑΣΕΠ. Πάντοτε η Διοίκηση της Ολυμπιακής. Ουδέποτε εφηρμόσθη ο νόμος. Με τίνος εντολή; Του κ. Σημίτη. Δεν αφέθηκε να εφαρμοσθεί ο νόμος. Και τώρα λέμε όλοι τι θα γίνει με το νόμο.¶ 
Είμαι επαναλαμβάνω αντίθετος. Είπαμε στην ανακοίνωσή μας ότι η δαπάνη από αυτήν τη ρύθμιση θα υπερβεί τα εξήντα δισεκατομμύρια δραχμές, τη στιγμή που στην έκθεση του γενικού λογιστηρίου γράφουν είκοσι επτάμισι ή είκοσι εννέα. Πού οφείλεται η διαφορά; 'Οτι πονηρά η έκθεση λέει τι θα κοστίσει πέραν του τι ήδη κοστίζει. Διότι θεωρούν οι ίδιοι, το λογιστήριο ότι αυτά που ξοδεύουν θα τα ξοδεύουν έτσι και αλλιώς. Στην πραγματικότητα είναι δύο φορές τόσο. Αφήστε που η Κυβέρνηση δεν ξέρει πόσους νομιμοποιεί.¶ 
Με την κ. Παπανδρέου είχαμε μία συζήτηση το Φεβρουάριο όταν και τότε εναντιώθηκα στην τροπολογία και είχε πει η κ. Παπανδρέου τότε ότι θα μονιμοποιηθούν λιγότεροι από δέκα χιλιάδες. Τώρα η έκθεση γράφει δώδεκα χιλιάδες. Τώρα με τους είκοσι τέσσερις μήνες θα γίνουν δεκαπέντε χιλιάδες ίσως περισσότεροι, κανείς δεν ξέρει. Διότι κανείς δεν ξέρει πόσοι έχουν προσληφθεί από τα πανεπιστήμια και τώρα μονιμοποιούνται και το ποσόν θα ξεπεράσει τα εξήντα δισεκατομμύρια, την ώρα που η Κυβέρνηση όλες τις φορολογικές απαλλαγές που μπορεί να χορηγήσει στον ελληνικό λαό είναι τριακόσια δισεκατομμύρια. Δεν έχουμε λεφτά, λέει ο κ. Παπαντωνίου που προσυπογράφει αυτήν την άθλια ρύθμιση και ξοδεύει εξήντα δισεκατομμύρια.¶ 
Τι να σας πω, με αυτά, κύριε Πρόεδρε, δεν θα φτιαχτεί η Δημόσια 
Διοίκηση. Δεν είναι τυχαίο ότι στο ίδιο αυτό νομοσχέδιο ασχολούμαστε με τους οίκους ανοχής. Εκεί έχει φθάσει η Δημόσια Διοίκηση με αυτά τα τερτίπια.¶ 
_ΠΡΟΕΔΡΕΥΩΝ (Κωνσταντίνος Γείτονας):_ Ο κ. Ιωαννίδης έχει το λόγο.¶ _ΦΟΙΒΟΣ ΙΩΑΝΝΙΔΗΣ:_ Ο κ. Μάνος έθεσε μία σειρά θεμάτων στα οποία δεν 
υπάρχει ο χρόνος να του απαντήσει κανείς, αλλά μου φαίνεται ότι απλοποιεί πολύ τα πράγματα, έστω και αν τα λέει κάπως χαριτωμένα, και κατά τούτο ολίγον πειστικά. Διότι όσοι γνωρίζουν την πραγματικότητα, ξέρουν πολύ καλά ότι εν πολλοίς είναι αβάσιμα.¶ 
_ΣΤΕΦΑΝΟΣ ΜΑΝΟΣ:_ Ποια είναι αβάσιμα;¶ 
_ΦΟΙΒΟΣ ΙΩΑΝΝΙΔΗΣ:_ Δεν έχω το χρόνο. Τι να κάνω να μην πω αυτά που θέλω; Θα σας τα πω κατ' ιδίαν γιατί δεν έχω άνεση χρόνου. Αν μου δώσει χρόνο ο κύριος Πρόεδρος μπορώ να σας τα πω. Παραδείγματος χάρη αγνοείτε ότι τα ασφαλιστικά ταμεία έχουν τεράστια έλλειψη προσωπικού και καταδυναστεύεται ο πολίτης, γιατί δεν  υπάρχει προσωπικό να τον εξυπηρετήσει και χάνουν έσοδα από έλλειψη προσωπικού.¶ 
_ΣΤΕΦΑΝΟΣ ΜΑΝΟΣ:_ Και τι τους εμποδίζει να εφαρμόζουν το νόμο;¶ 
_ΦΟΙΒΟΣ ΙΩΑΝΝΙΔΗΣ:_ Κυρία Υπουργέ, το σχέδιο νόμου που συζητήσαμε και η 
τροπολογία που συζητούμε τώρα, έρχονται όχι να λύσουν όλα τα προβλήματα της Δημόσιας Διοίκησης, αλλά λύνουν αρκετά. Και η τροπολογία που συζητούμε έρχεται να λύσει προβλήματα του παρελθόντος, τα οποία η Κυβέρνηση και με τον προηγούμενο αρμόδιο Υπουργό είχε αποδεχθεί ότι σε κάποια φάση με σύμφωνη γνώμη όλων των κομμάτων θα επελύοντο και οι εκκρεμότητες του παρελθόντος, δοθέντος ότι από την εποχή που ισχύει ο νόμος Πεπονή και ορθώς ισχύει, η Κυβέρνηση συνεπής στην πολιτική της για αξιοκρατικές προσλήψεις, δεν παραβιάζει το νόμο Πεπονή και ούτε είναι πραγματικότης αυτό που είπε ο κ. Μάνος σχετικά με το νόμο Πεπονή αν 
εξαιρέσουμε ίσως το θέμα της Ολυμπιακής, στο οποίο πιθανώς να έχει δίκιο.¶ Εν πάση περιπτώσει σε ό,τι αφορά στην τροπολογία που συζητούμε, κυρία 
Υπουργέ, έχω να κάνω μια προσθήκη. Δεν είναι σωστό ούτε νομικά θα έλεγα, αλλά εν πάση περιπτώσει ούτε και κατ' ουσίαν σωστό οι επιμελητές εισπράξεων των ασφαλιστικών οργανισμών να εξακολουθήσουν να αμείβονται με ποσοστά. Οι ίδιοι οι διοικητές των οργανισμών έχουν την άποψη που υποστηρίζω και εγώ ότι δηλαδή θα πρέπει πλέον να αμείβονται ως κανονικοί υπάλληλοι εκτός εκείνων οι οποίοι θα ασχολούνται ειδικώς με την είσπραξη ασφαλιστικών εισφορών.¶ 
'Εχω διατυπώσει μια διάταξη-προσθήκη, θα σας τη διαβάσω, και ελπίζω 
να τη δεχθείτε. Απ' ό,τι έχω συζητήσει και με τους διοικητές  των ασφαλιστικών οργανισμών στους οποίους αφορά αλλά και με άλλους 
συναδέλφους που γνωρίζουν τα θέματα της  κοινωνικής ασφάλισης είναι μία τροποποίηση που είναι αναγκαία και σκόπιμη και θα είναι και μια δικαίωση ανθρώπων που επί πάρα πολλά χρόνια ασχολούνται στην πραγματικότητα ως κανονικοί υπάλληλοι και όχι ως επιμελητές εισπράξεων.¶ 
To τελευταίο εδάφιο της παρ. 4 της τροπολογίας αντικαθίσταται ως 
εξής: "Καθήκοντα των υπαγομένων στην παρούσα παράγραφο είναι η συνέχιση κάθε εσωτερικής ή εξωτερικής υπηρεσίας που θα τους ανατεθεί αρμοδίως συμπεριλαμβανομένης και της είσπραξης των ασφαλιστικών εισφορών με ένσημα. Οι κατατασσόμενοι λαμβάνουν τις αποδοχές που προβλέπονται από τις περί μισθοδοσίας προσωπικού ιδιωτικού δικαίου του δημοσίου διατάξεις πλην αυτών που ασχολούνται μέχρι την ολοκλήρωση της μηχανογράφησης με την είσπραξη των ασφαλιστικών εισφορών με ένσημα, εξωτερικές εισπράξεις, που εξακολουθούν να αμείβονται με  ποσοστά επί των εισπράξεων".¶ 
Νομίζω ότι είναι μια δίκαιη  ρύθμιση και πρέπει να τη δεχθείτε.¶¶ 
Ευχαριστώ.¶ 
_ΠΡΟΕΔΡΕΥΩΝ (Κωνσταντίνος Γείτονας):_ Ευχαριστώ και εγώ.¶ 
'Εχω υποσχεθεί να δώσω το λόγο στον κ. Σκυλλάκο.¶ 
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και 
Αποκέντρωσης):_ Κύριε Πρόεδρε, μπορώ να έχω το λόγο;¶ 
_ΠΡΟΕΔΡΕΥΩΝ (Κωνσταντίνος Γείτονας):_ Θα δώσω το λόγο στην κυρία Υπουργό, κύριε Σκυλλάκο, για ένα λεπτό γιατί μπορεί να χρειασθεί να της απαντήσετε.¶ 
¶Ορίστε, κυρία Υπουργέ, έχετε το λόγο.¶ 
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και 
Αποκέντρωσης):_ Συγγνώμη που παρεμβαίνω αλλά θέλω να κάνω  μια προσθήκη.  Στην παράγραφο 10 που λέει ποιοι εξαιρούνται προστίθεται περίπτωση ιβ', η οποία έχει ως εξής: " ιβ) Το προσωπικό που απασχολείται στις αρχές της εξωτερικής  υπηρεσίας του Υπουργείου Εξωτερικών" -πρόκειται για επιτόπιο προσωπικό το οποίο προσλαμβάνουμε με συμβάσεις στο εξωτερικό-εξαιρείται.¶¶ 
(Στο σημείο αυτό η Υπουργός Εσωτερικών, Δημόσιας Διοίκησης και 
Αποκέντρωσης κ.  Βάσω Παπανδρέου καταθέτει για τα Πρακτικά την προαναφερθείσα προσθήκη, η οποία έχει ως εξής:¶ 
"ΠΡΟΣΘΗΚΗ¶ 
Στην παράγραφο 10, προστίθεται περίπτωση ιβ) ως εξής:¶ 
"ιβ) Το προσωπικό που απασχολείται στις αρχές της εξωτερικής 
υπηρεσίας του Υπ. Εξωτερικών"                      ").¶ 
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης):_ Και δεύτερον θέλω να πω ότι δέχομαι την προσθήκη-αναδιατύπωση που διάβασε προηγουμένως ο κ. Ιωαννίδης γιατί πράγματι υπάρχει αυτό το θέμα, το ΤΕΒΕ, το οποίο  μετατρέπεται γιατί περιλαμβάνει και τους άλλους οργανισμούς, μηχανοργανώνεται και όλη η διοίκησή του προτείνει να υπάρξει μια τέτοια ρύθμιση. Δέχομαι την 
προσθήκη όπως τη διάβασε ο κ. Ιωαννίδης ότι, δηλαδή, είναι με ποσοστά όσο είναι εισπράκτορες, αλλά μετά που μηχανοργανώνεται η υπηρεσία και κάνουν άλλες εργασίες αμείβονται σύμφωνα με τους κανόνες γιατί δεν θα έχουν 
ανάγκη από εισπράκτορες όταν μηχανοργανώνεται η υπηρεσία.¶ 
_ΠΡΟΕΔΡΕΥΩΝ (Κωνσταντίνος Γείτονας):_ Κυρία Υπουργέ, εάν τη δέχεσθε 
όπως τη διάβασε  ο κ. Ιωαννίδης είναι ήδη καταχωρημένη στα Πρακτικά.        Αλλιώς θα πρέπει διορθωμένη να ξανακατατεθεί για να καταχωρισθεί στα Πρακτικά.  Συνεννοηθείτε με τον κ. Ιωαννίδη.¶¶ 
_BΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης):_ Ναι, την έχω εδώ και την καταθέτω στα Πρακτικά.¶ 
(Στο σημείο αυτό η Υπουργός Εσωτερικών, Δημόσιας Διοίκησης και Αποκέντρωσης κ. Β. Παπανδρέου καταθέτει για τα Πρακτικά την 
προαναφερθείσα προσθήκη η οποία έχει ως εξής:¶ 
"ΠΡΟΣΘΗΚΗ- ΑΝΑΔΙΑΤΥΠΩΣΗ στη τροπολογία με γεν. αρ. 96 και ειδ. αρ. 27¶ Το τελευταίο εδάφιο της παρ. 4 της τροπολογίας αντικαθίσταται ως 
εξής: "Καθήκοντα των υπαγομένων στην παρούσα παράγραφο είναι η συνέχιση κάθε εσωτερικής ή εξωτερικής υπηρεσίας που θα τους ανατεθεί αρμοδίως, συμπεραλαμβανομένης και της είσπραξης των ασφαλιστικών εισφορών με ένσημα.¶ 
Οι κατατασσόμενοι λαμβάνουν τις αποδοχές που προβλέπονται από τις περί μισθοδοσίας προσωπικού ιδιωτικού δικαίου του δημοσίου διατάξεις, πλην αυτών που ασχολούνται, μέχρι την ολοκλήρωση της μηχανογράφησης, με την είσπραξη των ασφαλιστικών εισφορών με ένσημα (εξωτερικές εισπράξεις) που εξακολουθούν να αμείβονται με ποσοστά επί των εισπράξεων."¶ 
Βάσω Παπανδρέου"¶ 
_ΠΡΟΕΔΡΕΥΩΝ (Κωνσταντίνος Γείτονας):_ Το λόγο έχει ο κ. Σκυλλάκος.¶ _ΑΝΤΩΝΗΣ ΣΚΥΛΛΑΚΟΣ:_ Κύριε Πρόεδρε, επειδή στην εισηγητική έκθεση  και 
όχι μόνο αλλά και ο εισηγητής του ΠΑΣΟΚ είπε ότι η τροπολογία όπως συζητήθηκε  στη διακομματική επιτροπή είχε βρει  λίγο πολύ τη σύμφωνη γνώμη  όλων των κομμάτων  οφείλω να διευκρινίσω ότι εμείς εξ αρχής είχαμε διαφωνίσει  και στη διακομματική επιτροπή  και σήμερα διαφωνούμε με αυτήν την τροπολογία. Με τη συνολική τροπολογία. Συμφωνούμε  με τον κ.  Ιωαννίδη  αλλά η διαφωνία μας βρίσκεται στο εξής. 'Οτι  ενώ υπάρχουν έκτακτοι  δεκάδες χιλιάδες  που καλύπτουν πάγιες και διαρκείς ανάγκες  με αυτήν την τροπολογία η Κυβέρνηση  έρχεται να αντιμετωπίσει  ένα μικρό μέρος  αυτών των δεκάδων χιλιάδων.¶ 
Αυτό είναι ένα μικρό μέρος και με τη στενή έννοια Δημόσια Διοίκηση, είναι μικρό μέρος και από την Τοπική Αυτοδιοίκηση. Εάν πάμε μάλιστα και στον ευρύτερο δημόσιο τομέα, τότε υπάρχουν ακόμα περισσότεροι που δεν τακτοποιούνται ενώ καλύπτουν πάγιες και διαρκείς ανάγκες.¶ 
Η δεύτερη διαφωνία μου είναι στο ότι υπάρχει ο κίνδυνος μια και την τελική απόφαση θα την έχει είτε ο περιφερειάρχης, όσον αφορά την Τοπική Αυτοδιοίκηση, είτε ένα υπηρεσιακό όργανο, το αρμόδιο όργανο, να υπάρχουν δύο μέτρα και δύο σταθμά. Ενώ καλύπτουν πάγιες ανάγκες να λένε δεν καλύπτουν και το αντίστροφο. Το αφήνουμε στην κρίση τους και η γνώμη των δημοτικών συμβουλίων και των υπηρεσιακών συμβουλίων είναι απλή γνώμη και δεν δεσμεύει τα όργανα που τελικά θα κάνουν την κατάταξη. Αυτές είναι οι βασικές μας διαφωνίες.¶ 
Τι προτείνουμε εμείς. Εμείς προτείνουμε τα όργανα που είναι κυβερνητικά -οι περιφερειάρχες είναι κυβερνητικοί, αυτοί θα κάνουν την κατάταξη, είναι κυβερνητικοί και έχουν την ευθύνη- να πουν ότι καλύπτουν πάγιες και διαρκείς ανάγκες, να μπει όλος ο κόσμος μέσα, να γίνει μόνιμος ανεξάρτητα από τις προϋποθέσεις, ούτε εικοσιτετράμηνου ούτε κανένα 
χρονικό όριο.¶ 
Δεύτερον, για να μην αφήσουμε τους περιφερειάρχες και αυτούς που θα αποφασίσουν την κατάταξη να κάνουν ό,τι θέλουν, μπορεί να υπάρξει ένα τεκμήριο, μια ασφαλιστική δικλείδα. Να πούμε, όταν τα υπηρεσιακά 
συμβούλια ή τα δημοτικά συμβούλια αναλόγως, έχουν γνώμη και πρόταση θετική για τη μονιμοποίηση, τότε αυτό να είναι δεσμευτικό για την κατάταξη για τους περιφερειάρχες και για τα αρμόδια όργανα. Και πάλι όμως το δημοτικό συμβούλιο, η πλειοψηφία του ή το υπηρεσιακό συμβούλιο και ο περιφερειάρχης ή το αρμόδιο όργανο, μπορούν να αδικούν τις συγκεκριμένες περιπτώσεις. Μπορεί να καλύπτουν πάγιες ανάγκες, να δουλεύει ο άλλος πέντε χρόνια με επαναλαμβανόμενες συμβάσεις και να λένε ότι αυτοί δεν καλύπτουν πάγιες ανάγκες. Γι'αυτό πρέπει να μπει ακόμα μια ασφαλιστική δικλείδα. Λέμε εμείς εφόσον εργάζονται δεκαέξι μήνες τουλάχιστον τα δύο τελευταία χρόνια, αυτομάτως γίνονται μόνιμοι ανεξαρτήτως της γνώμης του περιφερειάρχη και των υπηρεσιακών οργάνων.  Είναι υποχρεωμένοι να τους 
βάλουν στην κατάταξη. 'Ετσι μπορούμε να λύσουμε το πρόβλημα.¶ 
Μπαίνει τώρα ένα ερώτημα: Γιατί δώδεκα χιλιάδες και όχι όλους; Λέτε στην εισηγητική έκθεση ότι δεν φτάνουν τα λεφτά. Λέτε στην εισηγητική έκθεση ότι είναι για λόγους οικονομίας. Η λογική της λιτότητας οδηγεί δεκάδες χιλιάδες ανθρώπους να ζουν στην ανασφάλεια, να τους έχετε ομήρους και να τους αμείβεται λιγότερο από ό,τι όταν θα γίνονταν δημόσιοι υπάλληλοι ή αορίστου χρόνου.¶ 
Εμείς προσθέτουμε και τις εξής συγκεκριμένες κατηγορίες που θα έπρεπε να ενταχθούν, έστω και σ' αυτήν τη διάταξη, γιατί εξαιρούνται σαν κατηγορίες ακόμα και να έχουν τους είκοσι τέσσερις μήνες. Εξαιρούνται σαν κατηγορίες ολόκληρες. Ποιες είναι αυτές; Είναι οι εργαζόμενοι στις δημοτικές επιχειρήσεις που θα πρέπει να ενταχθούν. Με την ευκαιρία θα ήθελα να πω ότι υπάρχει ένα ειδικό πρόβλημα με το Δήμο Πειραιά, που ήταν ο μόνος δήμος της χώρας που έγιναν μαζικές απολύσεις πριν από την 1η Αυγούστου του 1999. 'Ανθρωποι που δούλευαν με επαναλαμβανόμενες συμβάσεις πάνω από τρία χρόνια, όχι είκοσι τέσσερις μήνες, αλλά τρία, τέσσερα και πέντε χρόνια απολύθηκαν. Πρέπει να το δείτε και αυτό το ζήτημα.¶ 
Είναι οι εργαζόμενοι στα Α.Ε.Ι. και στα Τ.Ε.Ι. Οι καθαρίστριες των σχολείων που έχουν συνεχείς υποσχέσεις από τον κάθε αρμόδιο Υπουργό επί χρόνια. 'Εχουν κατασκηνώσει έξω από τα Υπουργεία.¶ 
Είναι οι μουσικοί μιας ορισμένης κατηγορίας καλλιτεχνών. Είναι 
επίσης, οι επίτακτοι ναυτικοί, είναι οι γιατροί του Ε.Σ.Υ. και του Ι.Κ.Α.           Για το ΤΕΒΕ και για τα άλλα ασφαλιστικά ταμεία λύνεται εν μέρει το 
πρόβλημα. Συμφωνούμε με τη διάταξη για το πώς θα αμείβονται.¶ 
Να κάνω άλλες δύο παρατηρήσεις και τελειώνω.¶ 
_ΠΡΟΕΔΡΕΥΩΝ (Κωνσταντίνος Γείτονας):_ Ολοκληρώστε, κύριε συνάδελφε.             Μπορείτε να ξαναπάρετε το λόγο και το γνωρίζετε.¶ 
_ΑΝΤΩΝΗΣ ΣΚΥΛΛΑΚΟΣ:_ Εάν υπάρχει απόφαση με ασφαλιστικά μέτρα να 
γίνεται μόνιμος ή αορίστου χρόνου.¶ 
Γιατί το λέω αυτό. Είναι πεντακόσιοι άνθρωποι στην Τοπική 
Αυτοδιοίκηση που με ασφαλιστικά μέτρα κέρδισαν την υπόθεση. Κανένας δικαστής δεν έδωσε απόφαση ασφαλιστική για ένα οκτάμηνο. Ρωτήστε την ομοσπονδία και θα δείτε ότι από δύο οκτάμηνα και πάνω είναι οι αποφάσεις των ασφαλιστικών μέτρων. Είναι πεντακόσια συγκεκριμένα άτομα που τα αφήνετε απ'έξω. Δεν πρέπει να αντιμετωπίζετε έτσι αυτό το ζήτημα.¶ 
Υπάρχει και ένα ζήτημα για το τι θα γίνει με τους επιλαχόντες του 
προηγούμενου διαγωνισμού. Καινούριους διαγωνισμούς δεν κάνετε. Αυτοί αδικούνται σε σχέση με άλλους επιλαχόντες. Αναμένουν μια απάντηση.¶ 
Ολοκληρώνω με το εξής: Να μας πει η Κυβέρνηση πέρα από το τι θα γίνει 
με αυτήν την τροπολογία, τι θα κάνει στο μέλλον με τους εκτάκτους. Θα κάνει οργανογράμματα; Θα συμπληρωθούν οι οργανικές θέσεις; Τι θα κάνει με το υπόλοιπο προσωπικό;¶ 
'Οσον αφορά το Σύνταγμα, εάν βάλουμε στο Σύνταγμα μια διάταξη ότι από δω και πέρα δεν μονιμοποιούνται οι έκτακτοι, μόνο αυτήν τη διάταξη, χωρίς να εξασφαλίζουμε οργανογράμματα και συμπλήρωση των θέσεων, ξέρετε τι θα γίνει; Κανένας έκτακτος δεν θα μπορεί να γίνει μόνιμος και θα γεμίσει το δημόσιο μόνο από έκτακτους. Θα φθάσουμε το δημόσιο να αποτελείται κατά 90% από έκτακτους, γιατί δεν θα μπορούν να μονιμοποιηθούν. Χρειάζεται προσοχή σ'αυτά τα ζητήματα.¶ 
_ΠΡΟΕΔΡΕΥΩΝ (Κωνσταντίνος Γείτονας):_ Ευχαριστούμε, κύριε Σκυλλάκο.¶ Η κυρία Υπουργός έχει το λόγο.¶ 
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης):_ Κύριε Πρόεδρε, μια προσθήκη-αναδιατύπωση θα ήθελα να κάνω και ελπίζω να είναι η τελευταία.¶ 
Στο εδάφιο β' της παραγράφου 10 της τροπολογίας, μετά τις λέξεις "της Προεδρίας της Δημοκρατίας", τίθενται οι λέξεις "της Βουλής των Ελλήνων".¶ 
_ΠΡΟΕΔΡΕΥΩΝ (Κωνσταντίνος Γείτονας):_ Ο κ. Κακλαμάνης έχει το λόγο.¶ _ΝΙΚΗΤΑΣ ΚΑΚΛΑΜΑΝΗΣ:_ Και μόνο πόσες φορές έχει διακόψει η κυρία 
Υπουργός και χθες οι κύριοι Υπουργοί, για να αλλάξουν είτε τροπολογίες είτε το νομοσχέδιο, δείχνει τη σοβαρότητα με την οποία νομοθετεί η Κυβέρνηση. Πέντε χρόνια στο Ευρωπαϊκό Κοινοβούλιο δεν έχω δει τέτοια πρακτική.¶ 
Απαντώντας η κ. Παπανδρέου στον κ. Λεβέντη για το νοσηλευτικό 
προσωπικό είπε πράγματι κάτι που ισχύει και προφανώς αναφέρθηκε στην παρ.  2 του άρθρου 24 του ν. 2716/99. Ισχύει στα χαρτιά όμως, κυρία Υπουργέ, 
δεν ισχύει στην πράξη. Γι'αυτό υπάρχουν δεκαπέντε χιλιάδες κενές θέσεις 
νοσηλευτικού προσωπικού. Και απ' ό,τι βλέπω και αυτήν τη διαδικασία του ΑΣΕΠ την αλλάζετε με τροπολογία που έχετε καταθέσει μαζί με τον κ.  Παπαδόπουλο. Και ως προς το ένα σκέλος με βρίσκετε σύμφωνο του ενιαίου, αλλά ως προς την αλλαγή της επιτροπής δεν με βρίσκετε σύμφωνο. Θα τα πούμε όταν θα έρθει η ώρα.¶ 
'Οσον αφορά τη συγκεκριμένη τροπολογία, πρέπει να πω ότι για το 
κομμάτι που θα θίξω δεν ευθύνεται κατά κύριο λόγο η κυρία Υπουργός, γιατί αρχικώς τους είχε συμπεριλάβει. Και αναφέρομαι στους γιατρούς του ΙΚΑ. Εν συνεχεία βγήκαν έξω οι γιατροί του ΙΚΑ. Και αναφέρομαι σε γιατρούς που υποτίθεται με εισήγηση της διοίκησης του ΙΚΑ καλύπτουν πάγιες και διαρκείς ανάγκες από το 1994. Ο κ. Παπαδόπουλος ώφειλε να είναι εδώ και να μας εξηγήσει γιατί εισηγήθηκε στην κυρία Υπουργό να τους εξαιρέσει, ενώ τους είχε στην αρχή μέσα.¶ 
Εγώ, κύριοι συνάδελφοι, θα σας πω γιατί τους εξαίρεσε. Διότι εάν θα εφαρμόσει τα μέτρα που εξήγγειλε -αυτά τα διακόσια επαναστατικά μέτρα εκ των οποίων τα μισά είναι ήδη νομοθετημένα με το νόμο Γείτονα- τότε χιλιάδες γιατροί των ασφαλιστικών ταμείων θα απολυθούν. Και προτιμάει ο κ. Παπαδόπουλος να έχει συμβασιούχους -όπου τυπικά δεν φαίνεται απόλυση διότι θα φαίνεται ότι έληξε η σύμβαση- παρά να έχει μονίμους που θα έπρεπε να τους απολύσει.¶ 
Θα σας πω και κάτι άλλο σχετικά με γιατρούς και άλλο ιατρικό προσωπικό στα δύο πανεπιστημιακά νοσοκομεία. Είναι επτά άτομα, τρεις επιστήμονες και τέσσερα άτομα παραϊατρικό προσωπικό στο Αρεταίειο.  Ακούστε, κύριοι, τι συμβαίνει. Και οι επτά δουλεύουν στο ακτινοθεραπευτικό τμήμα του Αρεταιείου στο Ευγενίδειο. Ξέρετε πώς πληρώνονται εις δόξαν της κοινωνικής πολιτικής της Κυβέρνησης; Από ειδικό λογαριασμό στην Πρυτανεία, που τα έσοδα αυτού του λογαριασμού τα καταβάλλουν είτε άμεσα οι ασφαλισμένοι καρκινοπαθείς που πάνε να ακτινοβοληθούν είτε έμμεσα μέσω των ταμείων τους. Και όταν μαζεύονται κάθε χρόνο τα λεφτά, τους τα μοιράζουν διά επτά. Ξέρετε ποιος είναι ο μισθός ενός συναδέλφου μου με δέκα χρόνια προϋπηρεσία και σπουδές στο εξωτερικό; Διακόσιες εξήντα οκτώ χιλιάδες. Και αυτούς τους εξαιρεί πάλι η κυρία Υπουργός, γιατί της το ζήτησε ο κ. Ευθυμίου, διότι το Υπουργείο Παιδείας λέει θα κάνει άλλες ρυθμίσεις. Να έρθει ο κ. Ευθυμίου εδώ, λοιπόν, και να μας πει ότι αν αύριο πάψουν να καταβάλουν χρήματα οι ασθενείς, πώς θα λειτουργήσει το ακτινοθεραπευτικό του Αρεταιείου;¶ 
Αυτά είναι τα κριτήρια με τα οποία νομοθετήσατε την τροπολογία. Αυτά 
που έπρεπε να συμπεριλάβετε δεν τα συμπεριλάβατε και συμπεριλάβατε τους τετραμηνίτες της Β' Αθηνών με τους σεισμούς για να αποκτήσει η κ. Παπανδρέου εκλογική πελατεία.¶ 
_ΠΡΟΕΔΡΕΥΩΝ (Κωνσταντίνος Γείτονας):_ Ο κ. Μαρκογιαννάκης έχει το λόγο.¶ _ΧΡΗΣΤΟΣ ΜΑΡΚΟΓΙΑΝΝΑΚΗΣ:_ Κύριε Πρόεδρε, κυρίες και κύριοι συνάδελφοι, 
δυστυχώς ο συνήθης πλέον τρόπος πρόσληψης στο δημόσιο είναι η μέθοδος η οποία ακολουθείται από το 1981 και εντεύθεν, δηλαδή, κάθε τόσο να έρχεται ένα νομοσχέδιο στη Βουλή, να ψηφίζεται και να μονιμοποιεί ή να κάνει αορίστου χρόνου, εκείνους οι οποίοι ήταν συμβασιούχοι ή με σύμβαση έργου.¶ 
Εάν κάνουμε ένα λογαριασμό, θα δούμε ότι σε αυτό το χρονικό διάστημα 
πολλοί περισσότεροι είναι εκείνοι οι οποίοι προσελήφθησαν με αυτόν τον 
τρόπο παρά με μια διαδικασία νόμιμου διαγωνισμού. Εκεί βέβαια που ήταν το αποκορύφωμα ήταν οι αθλιότητες οι οποίες είχαν γίνει με τον περίφημο νόμο του κ. Πεπονή, διότι εάν εξαιρέσει κανείς τη νησίδα που αφορά στο ΑΣΕΠ στην οποία και εμείς συμφωνήσαμε, που έδινε κάποιες σωστές κατευθύνσεις ανεξάρτητα του ότι παραβιαζόταν στη συνέχεια και αυτό το κομμάτι, οι υπόλοιπες ρυθμίσεις που είχε κάνει, ήταν πράγματι αθλιότητες. Είχε τότε μονιμοποιήσει ή είχε κάνει αορίστου χρόνου χιλιάδες, οι οποίοι είχαν απολυθεί με νόμο της κυβερνήσεως Ζολώτα στην οποία συμμετείχαν όλα τα κόμματα και είχε απολύσει κάποιους οι οποίοι είχαν μονιμοποιηθεί επί κυβερνήσεως Νέας Δημοκρατίας.¶ 
Κύρια Υπουργέ, είχε τότε γυρίσει πέντε χρόνια πίσω. Το 1994 ψηφίστηκε ο νόμος Πεπονή, γύρισε το 1989. Αυτός όμως ο τρόπος πρόσληψης είναι και σε βάρος της Δημόσιας Διοίκησης, αλλά κυρίως είναι άδικος. Γιατί είναι άδικος; Διότι κατ' αρχάς δεν υπάρχει, έστω και σε αυτούς τους διαδοχικούς νόμους, ενιαία αρίθμηση. 'Αλλοτε θέλετε είκοσι μήνες, άλλοτε θέλετε 
δεκαπέντε μήνες, άλλοτε τριάντα έξι μήνες.¶ 
Το σημαντικότερο ποιο είναι; 'Οτι αποκλείονται ουσιαστικά όλοι εκείνοι, οι οποίοι δεν θέλουν να ξεκινήσουν τη σταδιοδρομία τους στο δημόσιο με μια σύμβαση κάποιων μηνών, αλλά θέλουν να ξεκινήσουν στο δημόσιο με έναν κανονικό διαγωνισμό, με μονιμότητα.¶ 
'Ερχομαι τώρα στη συγκεκριμένη τροπολογία. Εγώ δεν θα μπω στη διαδικασία των προσθηκών ή της κριτικής παράλειψης. Θα επισημάνω ότι είναι άδικη, με την έννοια ότι αυθαίρετα προσδιορίζεται κάποιο χρονικό διάστημα από τον Αύγουστο του 1999 μέχρι το Μάρτιο του 2000, που πρέπει να υπηρετούν κάποιοι συμβασιούχοι και προπάντων εξώφθαλμα αδικούνται κάποιοι άνθρωποι.¶ 
Θα σας πω ένα χαρακτηριστικό παράδειγμα και παρακολουθείστε με, κύριε Υπουργέ. Αποκλείεται να ληφθεί υπόψη ως χρόνος υπηρεσίας, ο χρόνος που 
έχουν δώσει οι αποφάσεις με τη διαδικασία των ασφαλιστικών μέτρων.                  Ακούστε μία περίπτωση των εισπρακτόρων του ΤΕΒΕ. Αυτοί είχαν τρεις και 
τέσσερις συμβάσεις ανανεωμένες μέχρι το 1995. Δεν ανανεώθηκε στη συνέχεια 
η σύμβασή τους, διότι ήρθε η διοίκηση του ΤΕΒΕ και με σημειώματα 
προσέλαβε κάποιους άλλους στη θέση τους. Προσέφυγαν στα δικαστήρια.                 Δικαιώθηκαν με τη διαδικασία των ασφαλιστικών μέτρων, ενώ εκείνοι οι 
άλλοι που τους αντικατέστησαν και που ήταν ακόμη μέχρι τον Αύγουστο και έχουν συμπληρώσει είκοσι τέσσερις μήνες, γίνονται αορίστου χρόνου. Αυτοί οι ατυχείς εκπαραθυρώθηκαν αδίκως και το δικαστήριο τους δικαίωσε. ¶ 
Είναι αυτή πολιτική, η οποία ωφελεί τη Δημόσια Διοίκηση; Είναι κράτος 
δικαίου αυτό; Αν το νομίζετε, κυρία Υπουργέ, τότε μπράβο. Αλλά πιστεύω ότι δεν είναι έτσι.¶ 
_ΠΡΟΕΔΡΕΥΩΝ (Κωνσταντίνος Γείτονας):_ Ευχαριστώ, κύριε συνάδελφε.¶ 
Το λόγο έχει η κ. Μπενάκη-Ψαρούδα.¶ 
_ΑΝΝΑ ΜΠΕΝΑΚΗ-ΨΑΡΟΥΔΑ (Δ' Αντιπρόεδρος της Βουλής):_ Κύριε Πρόεδρε, αναφέρομαι ως προς το γενικό περιεχόμενο της τροπολογίας, σε όσα εξέθεσαν οι συνάδελφοί μου της Νέας Δημοκρατίας και χάριν συντομίας δεν τα επαναλαμβάνω.¶ 
Θέλω να επικεντρώσω το ενδιαφέρον μου μόνο σε δύο σημεία. Το πρώτο και κύριο είναι αυτό, με το οποίο τελείωσε ο κ. Μαρκογιαννάκης, δηλαδή το θέμα της ανεξήγητης και απαράδεκτης περιφρόνησης των δικαστικών αποφάσεων, που προκύπτει από αυτήν τη διάταξη και τον περιορισμό ότι δεν υπολογίζεται ο χρόνος υπέρ εκείνων, οι οποίοι συνέχισαν να υπηρετούν στις υπηρεσίες αυτές, βάσει δικαστικής απόφασης προσωρινής διαταγής ασφαλιστικών μέτρων.¶ 
Τι νοοτροπία είναι αυτή, κύριε Πρόεδρε; Με εξέπληξε η φρασεολογία του κ. Τζανή, ο οποίος είναι σοβαρός και συγκρατημένος συνάδελφος. Είπε, "επειδή βρήκαν ένα δικαστή και πέτυχαν μια απόφαση"! Μα, έτσι μιλάνε σ' αυτήν την Αίθουσα οι Υπουργοί και οι υπεύθυνοι άνθρωποι της πολιτείας για τη δικαιοσύνη; 'Ετσι βρίσκονται στο διάδρομο οι δικαστές και πετυχαίνονται οι δικαστικές αποφάσεις; Για όνομα του Θεού!¶ 
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και 
Αποκέντρωσης)_: Εννοούσε απόφαση μονομελούς δικαστηρίου.¶ 
_ΑΝΝΑ ΜΠΕΝΑΚΗ -ΨΑΡΟΥΔΑ (Δ' Αντιπρόεδρος της Βουλής)_: Να δεχθώ την παρέμβασή σας, κυρία Υπουργέ, διότι πράγματι η εντύπωση που δημιουργήθηκε ήταν απαράδεκτη. 'Ομως η ουσία δεν αλλάζει. Εδώ τιμωρούνται πεντακόσιοι άνθρωποι, οι οποίοι είχαν το θάρρος που πρέπει να έχει κάθε δημοκρατικός πολίτης να προσφεύγει στα δικαστήρια για να ζητήσει το δίκιο του. "Βρέθηκε" ίσως ένα δικαστήριο που εκδίδει προσωρινές αποφάσεις, αλλά είναι δικαστήριο, τους δικαίωσε και τους επέτρεψε να εξακολουθήσουν να προσφέρουν τις υπηρεσίες τους. Πρέπει να τιμωρηθούν γι' αυτό;¶ 
Αυτό είναι ένας απαράδεκτος παραμερισμός της δικαιοσύνης, αλλά είναι και μια πρωτοφανής αδικία και μια ανάλγητη μεταρρύθμιση για πεντακόσιους ανθρώπους που έκαναν το στοιχειωδέστερο, δηλαδή, κατέφυγαν στη δικαιοσύνη για να ζητήσουν το δίκιο τους. Τώρα τιμωρούνται. Αυτό προδίδει μικροψυχία και δεν έχει ίχνος πολιτικής και θεωρητικής δικαιολογίας. Η μόνη εξήγηση που μπορώ να δώσω είναι ότι μετρήσατε τα κουκιά και είδατε ότι οι περισσότεροι απ' αυτούς δεν είναι φίλοι του ΠΑΣΟΚ. Επειδή δεν θέλουμε να δίνουμε την εντύπωση ότι νομοθετούμε με τέτοια κριτήρια παρακαλώ την κυρία Υπουργό να επανεξετάσει αυτό το σημείο.¶ 
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης)_: Επιτρέψτε μου να σας πω ότι αν εκδοθεί τελεσίδικη απόφαση 
από τα δικαστήρια σαφώς θα συμπεριληφθούν. Δεν δεχόμαστε τα προσωρινά μέτρα. Πολλοί πάνε στα δικαστήρια για προσωρινά μέτρα, γιατί δεν θέλουν να γίνει η δίκη. Να γίνει η δίκη, να εκδοθεί τελεσίδικη απόφαση και θα συμπεριληφθούν.¶ 
_ΑΝΝΑ ΜΠΕΝΑΚΗ -ΨΑΡΟΥΔΑ (Δ' Αντιπρόεδρος της Βουλής)_: Μα, αν βγει τελεσίδικη απόφαση δεν θα έχουν ανάγκη από το νόμο και τη μεγαλοψυχία σας, κύρια Υπουργέ. Θα πάνε με το νόμο και θα διορισθούν. Θα κάνουν τη σύμβασή τους αορίστου χρόνου και θα διοριστούν. Επομένως, το ζήτημα είναι τώρα που κάνετε τη ρύθμιση για τους άλλους που βρίσκονται στην ίδια θέση να επωφεληθούν και αυτοί που έχουν την προσωρινή δικαστική απόφαση.¶ 
Τέλος θέλω να μιλήσω για τους αρχαιολόγους. Δεν έχουμε περίσσεια 
αρχαιολόγων. Με χίλιες δυο δυσκολίες προκηρύχθηκε ένας διαγωνισμός.  Υπάρχουν αρχαιολόγοι που έχουν προσφέρει τις υπηρεσίες τους για πολύ 
καιρό υπό την εποπτεία των εφορειών χρηματοδοτούμενοι από διάφορες πηγές.  Και αυτοί πρέπει να υπαχθούν σ' αυτήν τη διάταξη. Δεν είναι και πολλοί 
δα.¶ 
_ΠΡΟΕΔΡΕΥΩΝ (Κωνσταντίνος Γείτονας)_: Ο Πρόεδρος του Συνασπισμού της 
Αριστεράς και της Προόδου έχει το λόγο.¶ 
_ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και 
της Προόδου)_: Κυρία Υπουργέ, οι νόμοι ψηφίζονται για να λύνονται τα προβλήματα. Τα προβλήματα δημιουργούνται από τις κακές πολιτικές, από τις κοινωνικές εξελίξεις και από τις κοινωνικές ανάγκες. Η διοίκηση είναι φορτωμένη από χιλιάδες προβλήματα γιατί δυστυχώς καμιά κυβέρνηση δεν 
θέλησε η διοίκηση να είναι πραγματικά ανεξάρτητη και αυτόνομη. Το πρόβλημα της διοικητικής μεταρρύθμισης είναι πρωταρχικό για την εξέλιξη αυτής της χώρας. Ο νόμος σας δεν φέρνει μεταρρυθμιστική αύρα στο βαρύ κλίμα που υπάρχει στη διοίκηση. Δεν λύνει το πρόβλημα. Απεναντίας το τεμαχίζει και το ανακυκλώνει με πιο δυσμενείς επιπτώσεις.¶ 
Και αυτό, γιατί ο νόμος αυτός έχει διαφορετικά κριτήρια καθιερώνει διαφορετική μεταχείριση, επιβάλλει αποκλεισμούς και συσσωρεύει πρόσθετα προβλήματα. ¶ 
Δεν είναι, λοιπόν, κακόπιστη κριτική αυτή που σας γίνεται απ'όλες τις πτέρυγες. Το πρόβλημα των εγκλωβισμένων στο δημόσιο είναι εκρηκτικό.  Υπάρχουν οι εγκλωβισμένοι στο χρηματιστήριο με την πολιτική που ακολούθησε το Υπουργείο Εθνικής Οικονομίας και η Κυβέρνηση. 'Εχουμε και τους εγκλωβισμένους στο δημόσιο. 'Ανθρωποι οι οποίοι επί χρόνια προσφέρουν, άνθρωποι οι οποίοι καλύπτουν πραγματικές ανάγκες, άνθρωποι οι οποίοι έχουν βιωτικές και οικογενειακές υποχρεώσεις μεγάλες, άνθρωποι που βλέπουν την ηλικία τους να μεγαλώνει όντας κάτω απ'αυτήν την εργασιακή και κοινωνική ανασφάλεια, σήμερα δεν ικανοποιούνται. Και όταν η πολιτεία έρχεται να λύσει ένα πρόβλημα, οφείλει να το κάνει αποτελεσματικά.¶ 
Κυρία Υπουργέ, θα εξακολουθήσουν να υπάρχουν και αποκλεισμένοι και εγκλωβισμένοι. Δώστε, λοιπόν, μια λύση ουσίας. Εμείς από την πλευρά μας, από την πλευρά του Συνασπισμού είπαμε, δεν θα κάτσουμε τώρα να πετροβοληθούμε μεταξύ μας για το ποιος έφτιαξε όλες αυτές τις στρατιές των εγκλωβισμένων. Οι κυβερνήσεις έχουν τις ευθύνες. Αλλά θα αδικήσουμε τον καημό και τον πόνο των ανθρώπων, αν κάτσουμε τώρα και πετροβολιόμαστε εν ονόματι του παρελθόντος.¶ 
'Οσοι, λοιπόν, έχουν πραγματική απασχόληση διετή, όσοι καλύπτουν πάγιες και πραγματικές ανάγκες, που σημαίνει διαρκείς ανάγκες, που σημαίνει ουσιαστικές ανάγκες του δημοσίου, ανεξαρτήτως διακοπής και με οποιαδήποτε σχέση απασχόλησης, εντός της τελευταίας πενταετίας, εκτός εποχικού προσωπικού, και μέχρι τη δημοσίευση του νόμου, να καλυφθούν.¶ 
Εφαρμόστε το, γιατί είναι ένα ενιαίο, σαφές κριτήριο που έχει μεγάλη 
ευχέρεια να υποστεί τον έλεγχο νομιμότητας και επίσης έχει πολύ μεγάλη δυνατότητα να προσφέρει στο δημόσιο. Εάν δεν εφαρμόσετε γενικό και ενιαίο κριτήριο, τότε θα πάμε στους αποκλεισμούς, στις διαφοροποιήσεις, στην παραβίαση της αρχής της ίσης μεταχείρισης.¶ 
Κυρία Υπουργέ, το ξέρετε πάρα πολύ καλά από τη θητεία σας στην 
πολιτική σε παραγωγικά και υπεύθυνα Υπουργεία, υπάρχει μια νοοτροπία η οποία πολλές φορές καλλιεργείται, να αντιπαλεύουν μεταξύ τους οι διάφορες εξουσίες.¶ 
Η ρύθμιση των ασφαλιστικών μέτρων, είναι ρύθμιση που προβλέπει η 
ελληνική νομοθεσία. Η ρύθμιση καταστάσεων προς αποτροπή άμεσου και ανυπέρβλητου κινδύνου, όπου συνεκτιμάται το κοινωνικό κριτήριο, το 
κριτήριο της αποτελεσματικότητας, της νομιμότητας, των πάγιων αναγκών, είναι ρύθμιση δικαιοσύνης. Μην κάνετε αντίθετους αφορισμούς, γιατί θα αναγκασθείτε στη συνέχεια να τους πάρετε πίσω.¶ 
Μ'αυτές τις διαφορετικές ρυθμίσεις που φέρνετε, δείτε τι γίνεται.  Λόγω της προβλεπόμενης δίμηνης διακοπής και του ορίου 31 Μαρτίου 2000 που θέτετε, μένουν πρόσωπα έξω από το ΚΕΠΥΟ, από τους ΟΤΑ, από το Ταμείο Εθνικής Οδοποιίας, προσωπικό που έχει σχέση με κρίσιμους και νευραλγικούς τομείς. Λόγω επίσης αυτής της ρύθμισης δεν καλύπτονται δεκάδες χιλιάδες εργαζομένων  που υπάρχουν σε διάφορους άλλους τομείς υγείας, δημοσίων οργανισμών.¶ 
Εδώ έρχεστε ως πολιτεία και λέτε, δεν μπορούμε να σας πούμε πόσοι είναι, γιατί δεν ξέρουμε τα ακριβή στοιχεία. Δείτε πώς νομοθετείτε. Κάνετε μια ρύθμιση, κόβετε φέτες το κοινωνικό σώμα, δεν ξέρετε τι πετάτε απ' έξω ή μάλλον ξέρετε ότι πετάτε ένα μεγάλο μέρος και λέτε πετάμε αυτό το μεγάλο μέρος, γιατί δεν θέλουμε να το εντάξουμε. Δεν είναι κριτήριο άσκησης νομοθετικής εξουσίας ούτε κοινωνικό ούτε πολιτικό ούτε 
οικονομικό ούτε διοικητικό. Είναι κριτήριο σκοπιμότητας και συγκυρίας.¶ Επίσης, εξ αιτίας της εξαίρεσης όσων η απασχόληση έχει προταθεί λόγω 
ασφαλιστικών μέτρων, μένει έξω προσωπικό του ΕΒΕΑ, του Ταμείου Εθνικής Οδοποιίας, εργαζόμενοι στους ΟΤΑ, υπάλληλοι οι οποίοι δουλεύουν σε άλλους τομείς του δημοσίου. Εξ αιτίας επίσης της εξαίρεσης του εδαφίου ια' στην δέκατη παράγραφο που αναφέρεται σε έργα αυτεπιστασίας, δεν εντάσσονται ολόκληρα Υπουργεία, όπως το μεγαλύτερο μέρος του προσωπικού του Υπουργείου Πολιτισμού.¶ 
Κυρία Υπουργέ, δεν απασχολούνται αρχαιολόγοι, από εταιρείες μάλιστα οι οποίες μετέχουν στην κατασκευή του μετρό; Δεν απασχολούνται στελέχη του ΤΣΜΕΔΕ και άλλων τομέων του δημοσίου; Δεν απασχολείται προσωπικό το οποίο βρίσκεται υπό το ιδιότυπο καθεστώς επινοικίασης; 'Ολες αυτές οι φόρμουλες, η επινοικίαση προσωπικού, η σύμβαση έργου, η οποία στην ουσία είναι ψευδώνυμη της σύμβασης ορισμένου χρόνου, η οποία είναι ψευδώνυμη της σύμβασης αορίστου χρόνου, είναι επινοήσεις των κυβερνήσεων σε βάρος του κοινωνικού αγαθού της εργασίας.¶ 
Εφόσον υπάρχουν πάγιες και πραγματικές ανάγκες, αυτό είναι το 
κριτήριο αποτελεσματικότητος του δημοσίου και όχι η καθιέρωση όλων αυτών των κριτηρίων. Πρέπει να μην είναι εικονικές και να μην είναι ανάγκες σκοπιμότητας και συγκυρίας. Αυτό κρίνει το δικαστήριο και ο έλεγχος των πράξεων της διοικήσεως γίνεται από το δικαστήριο. Στα διοικητικά δικαστήρια βλέπει κανείς ότι ο κατ' επάγγελμα και κατά συρροή παρανομών είναι το κράτος.¶ 
Θέλετε να σας πω και κάτι άλλο; Με αυτές τις ρυθμίσεις ανοίγετε έναν κυκεώνα δικαστικών διενέξεων εικοσαετούς διάρκειας, προς ζημία της δικαιοσύνης και προς όφελος των δικηγόρων. Μη βάζετε, λοιπόν, τον κόσμο να αντιδικεί με το δημόσιο. Δώστε του τη δυνατότητα ουσιαστικά να καλυφθεί.¶ 
Επίσης, είναι φανερό ότι με τις ρυθμίσεις αυτές βγάζετε εκτός χίλια 
εκατό άτομα περίπου των ανωτάτων εκπαιδευτικών ιδρυμάτων.¶ 
Τέλος, πρέπει να επισημάνω αυτό το οποίο από την πλευρά μας έχει πολύ μεγάλη σημασία, ως προς το κριτήριο να υπάρχει ενιαία ρύθμιση και ως προς το εύρος της ρύθμισης να υπάρχει πλήρης κάλυψη.¶ 
Για να μην παρατηρούνται αυτά τα φαινόμενα, εμείς είπαμε να επανασυσταθεί αυτή η επιτροπή, να παρακολουθεί διαρκώς όλα τα προβλήματα τα οποία δημιουργούνται. Γιατί οι διάδρομοι της Βουλής και τα γραφεία των κομμάτων και της Kυβέρνησης αυτήν τη στιγμή δέχονται την πίεση από χιλιάδες πολίτες, οι οποίοι υποβάλλουν πραγματικά αιτήματα.¶ 
Επιτρέψτε μου να πω ότι θεωρώ, κυρία Υπουργέ, ότι δεν είναι ευθύνη 
του Υπουργείου σας ουσιαστική, αλλά πολιτικά οφείλατε να το δείτε. Θεωρώ ότι είναι μείζονος προτεραιότητας και σημασίας η ρύθμιση αυτών των εξαιρέσεων, των αποκλεισμών και των διακρίσεων από τη ρύθμιση για τους οίκους ανοχής, για την απάλειψη της τελεσιδικίας της αποφάσεως για την αλλότρια ακολασία και από τη ρύθμιση για το όριο ηλικίας των προσώπων, των αρρένων που πρέπει να απασχολούνται σε οργανωμένους χώρους εκδιδομένων.¶ 
Οι ρυθμίσεις σας είναι πρόχειρες, είναι αποσπασματικές. Απόδειξη το 
ότι αναγκάζεστε και παίρνετε το ένα μετά το άλλο συγκεκριμένα άρθρα πίσω.  Δεν έχουν ενιαίο κριτήριο. Καθιερώνουν διακρίσεις. Δημιουργούν 
συγκεκριμένες περιπτώσεις παραβίασης της αρχής της ίσης μεταχείρισης και δημιουργούν αποκλεισμούς.¶ 
Η διοίκηση δεν θα επωφεληθεί, αλλά θα επιβαρυνθεί. Μέχρι τώρα 
υιοθετήσατε μια λογική λογιστική. Εν όψει της σύγκλισης της ονομαστικής, πέντε θα συνταξιοδοτούνται, ένας θα προσλαμβάνεται.¶ 
Αυτό λέγατε κατά κόρον από το 1994 και μετά. Απέτυχε αυτή η λογιστική σας ρύθμιση. Οι ανάγκες είναι πραγματικές. Εντάξτε λοιπόν με πολιτική γενναιοδωρία, αλλά ταυτόχρονα με νομιμότητα και διορατικότητα όλους εκείνους τους πολίτες, τους οποίους εσείς εφτιάξατε ως εγκλωβισμένους, στο δημόσιο.¶ 
_ΠΡΟΕΔΡΕΥΩΝ (Κωνσταντίνος Γείτονας):_ Ευχαριστώ, κύριε Πρόεδρε. ¶ Κυρίες και κύριοι συνάδελφοι, έχω την τιμή να ανακοινώσω στο Τμήμα 
ότι οι Βουλευτές κύριοι Μανώλης Σκουλάκης, Ευτύχιος Δαμιανάκης, Σήφης Βαλυράκης και Χρήστος Μαρκογιαννάκης κατέθεσαν πρόταση νόμου "'Ιδρυση κοινωφελούς ιδρύματος με την επωνυμία Εθνικό 'Ιδρυμα Ερευνών και Μελετών "ΕΛΕΥΘΕΡΙΟΣ Κ. ΒΕΝΙΖΕΛΟΣ"".¶ 
(Παραπέμπεται στην αρμόδια Διαρκή Επιτροπή)¶ 
Το λόγο έχει ο κ. Δημήτριος Αλαμπάνος.¶ 
_ΔΗΜΗΤΡΙΟΣ ΑΛΑΜΠΑΝΟΣ:_ Ευχαριστώ, κύριε Πρόεδρε.¶ 
Αντιλαμβάνομαι την προσπάθεια που κάνει η Κυβέρνηση να λύσει ή έστω να εξομαλύνει τα προβλήματα που έχουν να κάνουν με τη Δημόσια Διοίκηση, με τη Νομαρχική ή Τοπική Αυτοδιοίκηση και τα νομικά πρόσωπα. ¶ 
Παράλληλα, όμως, πρέπει να πω (και να κάνω μία τοποθέτηση) ότι θα 
πρέπει σήμερα η Κυβέρνηση να προχωρήσει στην καθιέρωση μιας αρχής, αφού βάλει τέρμα στη διαδικασία αυτή των μονιμοποιήσεων με τη σημερινή τους μορφή.  Πρέπει κατά τη γνώμη μου να απαγορεύσεται σήμερα κιόλας, θα έλεγα, την πρόσληψη, κύριε Υπουργέ, εκτάκτου προσωπικού.¶ 
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος 
της Βουλής κ. _ΑΝΝΑ ΜΠΕΝΑΚΗ-ΨΑΡΟΥΔΑ_)¶ 
Η Κυβέρνηση πρέπει σήμερα, κυρία Πρόεδρος, να προβεί σε δύο δηλώσεις, με τις οποίες θα απαγορεύσει στο μέλλον πρόσληψη εκτάκτου προσωπικού που θα καλύπτει πάγιες και διαρκείς ανάγκες. Αυτό είναι μία βάση, αν θέλετε, και ηθικής και εντιμότητας: Στο εξής να μην προσλαμβάνονται έκτακτοι που θα καλύπτουν πάγιες και διαρκείς ανάγκες. Δεν λέω για τους εποχιακούς.  Αυτό είναι ένα ζήτημα το οποίο δεν καλύπτεται έτσι κι αλλιώς. Και είναι και σωστό να υπάρχουν εποχιακοί.¶ 
Δεύτερον, θα ήταν, κύριε Υπουργέ, χρήσιμο από πλευράς της Κυβέρνησης 
να απαγορευτεί η πρόσληψη προσωπικού, το οποίο θα καλύπτει πάγιες και διαρκείς ανάγκες του δημόσιου τομέα ή των νομικών προσώπων, Τοπικής και Νομαρχιακής αυτοδιοίκησης, αλλά που θα αμείβονται από άλλους φορείς. ¶ 
Ειπώθηκε εδώ και από τον Πρόεδρο του Συνασπισμού και από άλλους 
συναδέλφους ότι οι αρχαιολόγοι για παράδειγμα καλύπτουν πάγιες και διαρκείς ανάγκες. Είναι υπό την εποπτεία, όπως είπε και η κυρία Αντιπρόεδρος, της Βουλής, της Αρχαιολογικής Εφορείας ή των Αρχαιολογικών Υπηρεσιών, αλλά πληρώνονται όμως από τις τεχνικές εταιρείες, οι οποίες 
έχουν αναλάβει εκτέλεση δημοσίων έργων. Το ίδιο ισχύει και για υπαλλήλους εργαζόμενους στο δημόσιο τομέα, που καλύπτονται από χρήματα του Ο.Π.Α.Π.     Αυτά πρέπει να σταματήσουν.¶ 
Θα έλεγα επίσης ότι είναι κρίμα να λέμε ότι στα έξι χρόνια που ισχύει 
ο ν. 2190 έχουν προσληφθεί στο δημόσιο με διαγωνισμούς περίπου τρεις 
χιλιάδες συμπολίτες μας, αλλά σήμερα να μονιμοποιούμε έντεκα, δώδεκα, δεκατρείς χιλιάδες. Με νόμιμες διαδικασίες για κάλυψη θέσεων του δημοσίου έχουν προσληφθεί μόνον δύο ή τρεις χιλιάδες. 'Ετσι οι υπόλοιποι, που πέρασαν τους διαγωνισμούς του Α.Σ.Ε.Π., μένουν απέξω.¶ 
Γι'αυτό σας επαναλαμβάνω ότι πρέπει να σταματήσει αυτή η διαδικασία. Θα έλεγα ότι πρέπει να γίνει δεκτή η εμπρόθεσμη τροπολογία με γενικό αριθμό 77 και ειδικό αριθμό 8.¶ 
'Ερχομαι όμως σε ένα άλλο ζήτημα, εκείνο της δικής σας τροπολογίας, κύριε Υπουργέ. Θα ήθελα να ενώσω τη δική μου φωνή με τη φωνή των άλλων συναδέλφων: Η ημερομηνία 31.3.2000 να παραταθεί και να πάει μέχρι τη δημοσίευση του παρόντος νόμου ή της παρούσης τροπολογίας.¶ 
(Στο σημείο αυτό κτυπάει το κουδούνι λήξεως του χρόνου ομιλίας του 
κυρίου Βουλευτή)¶ 
Θα ήταν λογικό και χρήσιμο. Εξάλλου νομίζω ότι όλοι οι νόμοι ισχύουν από της δημοσιεύσεώς τους ή ρυθμίζουν θέματα μέχρι τη δημοσίευσή τους. Εδώ νομίζω ότι έχει ληφθεί μία τυχαία ημερομηνία. Θα ήθελα λοιπόν η 
τυχαία αυτή ημερομηνία να πάψει να ισχύει και να ισχύσει η δημοσίευση του νόμου.¶ 
Θα ήθελα επίσης να κάνω και μία ακόμη διευκρίνιση.¶ 
_ΠΡΟΕΔΡΕΥΟΥΣΑ (Αννα Μπενάκη-Ψαρούδα):_ Τελειώνετε, κύριε συνάδελφε, 
έχει λήξει ο χρόνος σας.¶ 
_ΔΗΜΗΤΡΙΟΣ ΑΛΑΜΠΑΝΟΣ:_ Στην παράγραφο 10, στην περίπτωση ι', στο σημείο που λέει "Το προσωπικό Ανωτάτων Ιδρυμάτων, Τ.Ε.Ι." κλπ. και αναφέρεται 
στα ερευνητικά κέντρα, να προστεθούν οι λέξεις "αποκλειστικά ερευνητικό έργο" αντί σκέτο "το ερευνητικό έργο". ¶ 
Και αυτό για να προσδιορίσουμε ακόμα πιο καλά τι σημαίνει ερευνητικό 
έργο, για να προστατεύσουμε εργαζόμενους σε αυτόν το χώρο από τυχόν αυθαίρετες ερμηνείες ή άλλες λειτουργιες της διοίκησης ή των οργανισμών ή των ερευνητικών αυτών κέντρων. Διότι είναι ενδεχόμενο κάποιοι να αποκλεισθούν, γιατί δουλεύουν σε ένα ερευνητικό κέντρο, όπως ακριβώς το έχουμε.  Εάν δεν τεθεί εκεί η φράση "έργο ερευνητού", ας τεθούν οι λέξεις "αποκλειστικά ερευνητικό έργο". Ας τεθεί αυτή η λέξη. Ευχαριστώ.¶ 
_ΠΡΟΕΔΡΕΥΟΥΣΑ (Αννα Μπενάκη-Ψαρούδα):_ Το λόγο έχει ο κ.                        
Παπαγεωργόπουλος.¶ 
_ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ:_ Κύριε Υπουργέ, κανείς δεν θα είχε 
αντίρρηση να υπάρξει μια ρύθμιση στις εκκρεμότητες που δημιουργούν ανασφάλειες και κοινωνικά προβλήματα σε εργαζόμενους από καιρό, που έχει δημιουργηθεί η συνείδηση  δικαίου ότι έχουν αυτήν τη θέση, άσχετα πώς την πήραν, και δεν την πήραν πάντα κατά τον ορθόδοξο τρόπο, έχει όμως δημιουργηθεί μια  de facto κατάσταση, η οποία χρήζει αντιμετώπισης. Σε αυτό θα συμφωνούσαμε όλοι. Αλλά θα έπρεπε κάποια στιγμή να υπάρξει μια τελική ρύθμιση, να υπάρξει μια συγκεκριμένη, σαφής καθαρή, καλόπιστη πολιτική ρύθμιση, γεγονός που απουσιάζει από την εισαγόμενη ρύθμιση, η οποία γράφτηκε στο γόνατο, που διορθώνεται ανά πάσα στιγμή, είναι πρόχειρη, είναι νομοτεχνικά ατελής, που δεν τιμά την Κυβέρνηση. Δεν τιμά τη νομοθετική πρωτοβουλία αυτή η τροπολογία όπως εισάγεται, αλλά είναι εντελώς απαράδεκτη όλη αυτή η διαδικασία και η μεθοδολογία. Πολύ φοβάμαι ότι θέλετε να διατηρήσετε το αέναο καθεστώς των συμβασιούχων, για να τους έχετε συνέχεια εγκλωβισμένους ή υπό καθεστώς πολιτικής ομηρίας, ώστε αύριο αν απο το ύψος  αλαζονείας  στο οποίο έχετε αχθεί και τη νοοτροπία την οποία έχετε  θελήσετε με ένα νεύμα κάποιους άλλους να τακτοποιήσετε, να τρέχουν προς τα εσάς και να ζητούν να συγκατανεύσετε, μήπως και αποκτήσουν και αυτοί μια θέση στον ήλιο. Και οι στρατιές έπονται. Οι οκταμηνίτες και οι εντεκαμηνίτες με τους οποίους συνάψατε συμβάσεις μέχρι το Σάββατο το βράδυ την παραμονή των εκλογών. Μιλάμε για πολλές δεκάδες χιλιάδες και ίσως θα είναι η επόμενη ρύθμιση που θα φέρετε. Φέρτε μια τίμια ρύθμιση, φέρτε μια  δίκαιη λύση. Σας υπέδειξαν, σας πρότειναν και οι άλλες πλευρές της Βουλής και πρώτα από όλα ο εισηγητής μας καθαρές λύσεις, αρχές και κανόνες αντικειμενικούς, προϋποθέσεις ουσιαστικές, αλλά εσείς δεν θέλετε να λειτουργήσετε καλόπιστα, δεν θέλετε να λειτουργήσετε ούτε καν με βάση την αρχή της κοινής λογικής.¶ 
Να συμφωνήσουμε στη διετία. Να συμφωνήσουμε ότι θα πρέπει να 
πληρώνουν πάγιες και διαρκείς ανάγκες. Θα πρέπει να συμφωνήσουμε   ότι η θέση τους θα πρέπει να είναι ουσιαστικής προσφοράς προς την υπηρεσία στην οποία υπηρετούν. ¶ 
Αν όλα αυτά γίνουν, δεν χρειάζονται όλα αυτά που όζουν νοσηρότητας κομματικής. Δεν ξέρω σε ποια γραφεία έχουν συνταχθεί αυτές οι εξαιρέσεις, άλλοι μπαίνουν άλλοι βγαίνουν, κάποιες στοχεύσεις  χρονικές, που κάποιους θα αφήσουν απέξω και κάποιους θα βάλουν μέσα, κανέναν δεν τιμούν, κύριε Υπουργέ. Δυστυχώς η κοτζαμπασική πρακτική σας διακατέχει από παλαιά, 
έτσι έχετε μάθει να λειτουργείτε προς εξυπηρέτηση της μικροκομματικής λογικής που σας διαπνέει και της εκλογικής σας πελατείας. Με ποια λογική εξαιρείτε τους αρχαιολόγους, τους γιατρούς του ΙΚΑ, τους εργαζόμενους σε δημοτικές δραστηριότητες;¶ 
'Αρα, λοιπόν χρειάζονται αρχές και κανόνες. Χρειάζονται να αποφευχθούν παρόμοιες νομοτεχνικές συλλήψεις. Και θα πρέπει επιτέλους να τεθεί φραγή σ' αυτήν την υπόθεση. Και την ευκαιρία τη δίνει η επόμενη εβδομάδα, που αρχίζει η Επιτροπή Αναθεώρησης του Συντάγματος τις εργασίες της με την προσθήκη διάταξης στο άρθρο 103 του Συντάγματος. Να σταματήσει το άγος των συμβασιούχων, για το οποίο δεν δέχεται η Νέα Δημοκρατία 
επιμερισμό ούτε εκατοστού της ευθύνης. Κυβερνάτε είκοσι χρόνια και έχετε ακέραια την ευθύνη αυτής της ντροπής.¶ 
_ΠΡΟΕΔΡΕΥΟΥΣΑ (Αννα Μπενάκη-Ψαρούδα):_ Η κ. Παπακώστα έχει το λόγο.¶ _ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ:_ Κυρία Πρόεδρε, κυρίες και κύριοι 
συνάδελφοι, επειδή πραγματικά αυτές τις ημέρες με τη μαραθώνια συζήτηση για τα  ζητήματα αυτά ακούσαμε από την πλευρά της Κυβέρνησης μύδρους να εξαπολύονται  κατά της Αντιπολίτευσης, διότι υποτίθεται ότι εκείνη είναι η οποία δημιουργεί ανέξοδες ελπίδες, όπως χαρακτηριστικά ανέφερε ο κύριος Υφυπουργός χθες και προχθές κατά τη συζήτηση του συγκεκριμένου σχεδίου νόμου αλλά και των τροπολογιών στην ελληνική κοινωνία.¶ 
Θα έπρεπε, κύριε Τζανή, θα έπρεπε, κύριοι της Κυβέρνησης, να είστε 
πιο σεμνοί και γενικά να είστε πιο συγκρατημένοι στις εκφράσεις εκείνες, τις οποίες απευθύνετε, προσβάλλοντας τη μνήμη, προσβάλλοντας την κρίση, προσβάλλοντας την αξιοπρέπεια και προσβάλλοντας την αντικειμενική γνώση της αλήθειας και της πραγματικότητας που έχει το σύνολο της ελληνικής κοινωνίας.¶ 
Λυπούμαι που θα πω ότι επειδή scripta manent, verba volant. Στη 
συγκεκριμένη περίπτωση, κύριε Τζανή, θέλω να πω το εξής: Πείτε μου πώς ερμηνεύετε εσείς, ως καλόπιστος πολιτικός του 2000, με την ευρωπαϊκή προοπτική που προσπαθήσατε να μας δώσετε δίκην μαθήματος από τον υπουργικό θώκο που έχετε, τις δηλώσεις εκείνες τις οποίες κάνατε εσείς και η κυρία Υπουργός λίγο πριν τις εκλογές.¶ 
Τα "ΝΕΑ", εφημερίδα η οποία δεν πρόσκειται στη Νέα Δημοκρατία, στις 
30 Σεπτεμβρίου του 1999 έγραφε: "Επιτάχυνση των διορισμών. Ζήτησε ο Πρωθυπουργός και έδωσε εντολή να πιάσουν δουλειά μέχρι το τέλος του χρόνου οι ήδη επιτυχόντες σε διαγωνισμούς για την κάλυψη περίπου πέντε χιλιάδων οκτακοσίων θέσεων στο δημόσιο. Σκέπτονται να προσλάβουν και τους επιλαχόντες".¶ 
Πώς ερμηνεύετε, κύριε Υπουργέ, το γεγονός ότι άλλη εφημερίδα επίσης 
στις 4 Οκτωβρίου του 1999 μας λέει: "Κατά χιλιάδες οι προεκλογικές προσλήψεις. Την απορρόφηση επτά χιλιάδων οκτακοσίων επιλαχόντων των διαγωνισμών του 1995 και 1998 σκέπτεται η Κυβέρνηση";¶ 
Πείτε μας πώς ερμηνεύετε εσείς, κύριε Υπουργέ και κύριοι του ΠΑ.ΣΟ.Κ., το γεγονός ότι άλλη εφημερίδα, στις 4 Οκτωβρίου 1999 επίσης, μας λέει: "Διορίζονται προεκλογικά, επτά χιλιάδες οκτακόσιοι επιλαχόντες" και άλλα πολλά. Τα "ΝΕΑ" στις 30 Σεπτεμβρίου έγραφαν: "Αγώνας δρόμου για έντεκα χιλιάδες επτακόσιες προσλήψεις πριν τις εκλογές".¶¶ 
Κυρίες και κύριοι συνάδελφοι, η κοινή λογική και η πραγματικότητα 
λέει ότι αυτοί οι οποίοι εξέθρεψαν το τεράστιο, το ανίκανο, το διεφθαρμένο, το αναποτελεσματικό κράτος, δεν είναι άλλοι παρά οι κυβερνήσεις του ΠΑ.ΣΟ.Κ. Εκείνοι οι οποίοι δημιούργησαν ελπίδες σε χιλιάδες ελληνικές οικογένειες, δημιουργώντας πελατειακές σχέσεις, τις οποίες έρχονται να βρουν σήμερα μπροστά τους, είναι οι κυβερνήσεις του ΠΑ.ΣΟ.Κ. και ας μην εξαπολύονται μύδροι. Εσείς οφείλετε να απολογηθείτε στην ελληνική κοινωνία, γιατί σήμερα το τερατούργημα, το τέρας της τεράστιας Δημόσιας Διοίκησης, της ανίκανης και της διεφθαρμένης, με όλους όμως εκείνους τους πολίτες, οι οποίοι δεν ευθύνονται σε τίποτε γι'αυτό, εσείς το εκθρέψατε και καλείσθε σήμερα να εισπράξετε αυτές τις αρνητικές συνέπειες.¶ 
(Στο σημείο αυτό κτυπάει το κουδούνι λήξεως του χρόνου ομιλίας της 
κυρίας Βουλευτού)¶ 
Θα παρακαλέσω πάρα πολύ, κύριε Υπουργέ, στις ρυθμίσεις τις οποίες κάνετε να μας εξηγήσετε -με κάλυψε βέβαια προηγουμένως και ο κ. Νικήτας Κακλαμάνης- για τους γιατρούς του Ι.Κ.Α. Θέλατε τους γιατρούς προεκλογικά και τους υποσχεθήκατε -η κυρία Υπουργός συγκεκριμένα- ότι θα τους εντάξετε στη συγκεκριμένη ρύθμιση του σχεδίου νόμου και μετεκλογικά τους πετάτε στο καλάθι των αχρήστων;¶ 
(Στο σημείο αυτό κτυπάει το επαναληπτικό κουδούνι λήξεως του χρόνου 
ομιλίας της κυρίας Βουλευτού)¶ 
Τι γίνεται με το θέμα των εξακοσίων απολυμένων της Γενικής Γραμματείας Αθλητισμού; Τι γίνεται, κύριε Υπουργέ, με τους επιλαχόντες του 1998, την ώρα που γνωρίζετε ότι οι επιλαχόντες του 1995, με ρύθμιση η οποία παρεξέκλινε και επειδή δικαιώθηκαν βεβαίως από το Συμβούλιο της Επικρατείας ...¶ 
_ΠΡΟΕΔΡΕΥΟΥΣΑ ('Αννα Μπενάκη-Ψαρούδα):_ Κυρία Παπακώστα, έχει λήξει ο χρόνος σας.¶ 
_ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ:_ Μισό δευτερόλεπτο και τελειώνω.              Τακτοποιήθηκε το θέμα αυτό.¶ 
Πώς ρυθμίζετε το θέμα της κοινωνικής αδικίας, που αφορά τους 
υπαλλήλους της Ακαδημίας Αθηνών; Και πώς ρυθμίζετε και τα θέματα των αρχαιολόγων και άλλα πολλά, αυτά ενδεικτικά σας τα αναφέρω. Με αυτές τις ρυθμίσεις;¶ 
Γι'αυτό, πραγματικά, τασσόμεθα υπέρ της θέσης την οποία εξέφρασε ο Πρόεδρος του κομματός μας. Και, εν πάση περιπτώσει, κάνατε ό,τι κάνατε. Οφείλετε να αποκαταστήσετε την αδικία και την κοινωνική ανισότητα, αλλά οφείλετε να την αποκαταστήσετε συνολικά και όχι τμηματικά, όπως πολιτικά σας εξυπηρετεί.¶ 
Ευχαριστώ.¶ 
_ΠΡΟΕΔΡΕΥΟΥΣΑ ('Αννα Μπενάκη-Ψαρούδα):_ Ο κ. Τσούρνος έχει το λόγο.¶ _ΓΕΩΡΓΙΟΣ ΤΣΟΥΡΝΟΣ:_ Κύριε Πρόεδρε, κύριοι συνάδελφοι, είναι γνωστό σε 
όλους μας ότι η ανεργία αποτελεί το μείζον κοινωνικό θέμα, ένα θέμα που απασχολεί την ελληνική κοινωνία και κινδυνεύει, θα έλεγα, με τις εκρηκτικές διαστάσεις που έχει πάρει επί των ημερών του ΠΑ.ΣΟ.Κ., να απειλήσει και τον κοινωνικό ιστό.¶ 
Επομένως κάθε προσπάθεια, κάθε νομοσχέδιο ή κάθε κυβερνητική πρωτοβουλία, που αποβλέπει στη μείωση της ανεργίας, είναι κατ'αρχήν επαινετή.¶ 
Το θέμα, λοιπόν, στο παρόν νομοσχέδιο είναι ότι με τον τρόπο, με τον 
οποίο μεθοδεύτεται αυτή η μονιμοποίηση των δώδεκα χιλιάδων περίπου εργαζομένων κατά τον άλφα ή βήτα τρόπο στο δημόσιο, επιχειρείτε να γίνουν μόνιμοι.¶ 
Δεν θα αποτελούσε έκπληξη για όλους μας το γεγονός ότι πάντα η Κυβέρνηση με όλα τα νομοσχέδια που έχει φέρει βλέπουμε έντονα την κομματική σφραγίδα στις διατάξεις των νομοσχεδίων, οι οποίες αποβλέπουν στο βόλεμα "ημετέρων".¶ 
Εδώ, όμως, επειδή το θέμα των εργαζομένων που καλείται να αντιμετωπίσει σήμερα αυτή η τροπολογία είνα πολύμορφο, φαίνεται ότι 
οι αρμόδιοι Υπουργοί δεν μπορούν να εντοπίσουν ακόμη τις περιπτώσεις εκείνες, τις διατάξεις εκείνες τις οποίες πρέπει να νομοθετήσουν, ώστε να εξυπηρετηθούν μόνο οι "ημέτεροι". Γι'αυτό βλέπουμε μια διαρκή υπαναχώρηση, διαρκείς τροπολογίες επί των τροπολογιών και βεβαίως οι προβλεπόμενοι στις διατάξεις της προβλεπομένης τροποποίησης ότι οι έχοντες δικαιωθεί με προσωρινές δικαστικές αποφάσεις δεν θα συμπεριλαμβάνονται στις υπό ρύθμιση διατάξεις του νομοσχεδίου, δείχνει και ποια είναι η αντίληψη της Κυβέρνησης και για τη δικαστική εξουσία.¶ 
Η κυρία Υπουργός έχει θητεύσει στην Ευρωπαϊκή 'Ενωση πέντε χρόνια ως επίτροπος και βεβαίως δεν μπορεί να μη γνωρίζει την ευρωπαϊκή νοοτροπία. Δεν έχει το χρόνο βέβαια να μας παρακολουθήσει, αλλά θα ήθελα να μας εξηγήσει ο αρμόδιος Υφυπουργός σε ποια χώρα της Ευρωπαϊκής 'Ενωσης γίνεται αυτό το φαινόμενο το οποίο γίνεται στην Ελλάδα. Θα πρέπει να μας εξηγήσει γιατί η Κυβέρνηση του ΠΑΣΟΚ επικαλείται πολλές φορές ντιρεκτίβες και οδηγίες της Ευρωπαϊκής 'Ενωσης για να εναρμονιστεί δήθεν η ελληνική νομοθεσία και η ελληνική νοοτροπία με τα ισχύοντα στην Ευρώπη. Εδώ, λοιπόν, στο θέμα αυτής της τροπολογίας όχι μόνο δεν υπάρχει ίχνος εναρμόνισης, αλλά υπάρχει και μια οπισθοδρόμηση απ'αυτά που επί σειρά ετών ίσχυαν. Αυτός είναι ο εκσυγχρονισμός, κύριε Υφυπουργέ του ΠΑΣΟΚ; Αυτή είναι η μετά ΟΝΕ εποχή; 'Ολοι διαμαρτύρονται ότι εδώ έχουμε μια Δημόσια Διοίκηση αναποτελεσματική, μια Δημόσια Διοίκηση η οποία αποτελεί εμπόδιο στην ανάπτυξη του τόπου. Το παρόν νομοσχέδιο συμβάλλει θετικά προς την κατεύθυνση αυτή;¶ 
Και το κυριότερο, κύριε Υπουργέ, με τις διατάξεις που προβλέπετε, επιφέρετε τέτοια αναστάτωση σε όλους τους εργαζόμενους των οποίων την αγωνία συμμεριζόμαστε και που στο τέλος θα τρέχουν στα δικαστήρια επί σειρά ετών να βρουν αν έχουν δίκιο. Θα μπορούσε, λοιπόν, το νομοσχέδιο και αυτό είναι το στοιχείο το οποίο επικρίνει κανείς, να προβλέψει μια σειρά διαδικασιών, ούτως ώστε τα δώδεκα χιλιάδες άτομα, τα οποία καλείσθε να μονιμοποιήσετε μέσα από δίκαιες και διαφανείς διαδικασίες να ήταν εκείνοι που θα είχαν τα περισσότερα προσόντα γι'αυτήν τη μονιμοποίηση. Ευχαριστώ.¶ 
_ΠΡΟΕΔΡΕΥΟΥΣΑ ('Αννα Μπενάκη-Ψαρούδα):_ Το λόγο έχει ο κ. Τσιπλάκης.¶ 
_ΚΩΝΣΤΑΝΤΙΝΟΣ ΤΣΙΠΛΑΚΗΣ:_ Κυρία Πρόεδρε, κυρίες και κύριοι συνάδελφοι, 
θα έλεγα για άλλη μια φορά το αυτονόητο, ότι η πολιτική εξουσία βρίσκεται 
εκεί που βρίσκεται για να επιλύει τα προβλήματα των πολιτών. 'Οσο δε εδραιώνεται η άποψη ότι κάθε πέρσι και καλύτερα, σίγουρα εν γένει η πολιτική εξουσία δεν ζει τις καλύτερες στιγμές της.¶ 
Εμείς συναισθανόμαστε αυτήν την ευθύνη από τις διαχρονικές συμπεριφορές μας και ως Νέα Δημοκρατία εκτιμούμε κάνοντας ένα μύχιο έλεγχο ότι συμβάλαμε στη διαδρομή του χρόνου στην αναβάθμιση του πολιτικού μας βίου. Χρόνια τώρα προτείνουμε και συγκεκριμένες πολιτικές για μια αναπτυξιακή παραγωγική προσπάθεια στην ελληνική κοινωνία, η οποία πρώτιστο αντίκτυπο θα έχει την επίλυση, έστω και εν μέρει, σε σημαντικό βαθμό του προβλήματος της ανεργίας και βέβαια και με συνακόλουθους θεσμούς, τουλάχιστον των ατόμων που δεν θα απασχολούνται πραγματικώς, να διασφαλίζεται διά μέσου εμμέσων τρόπων εκείνο το κατώτατο όριο διαβίωσης που πρέπει να διασφαλίζεται.¶ 
Γιατί τα λέμε αυτά; Γιατί παρά το ότι χρόνια τώρα επισημαίνουμε ότι θα έπρεπε να έχει μια συγκεκριμένη κατεύθυνση η οικονομική πολιτική της Κυβέρνησης και παρά τις κατά καιρούς αρνήσεις, εκείνο που διαπιστώνουμε τον τελευταίο καιρό είναι η υιοθέτηση πάντα των δικών μας προτάσεων εντελώς ετεροχρονισμένα και μάλιστα, θα έλεγα, και κατά έναν άστοχο ως ένα σημείο τρόπο, πειραματικό τρόπο, με συνέπεια αυτή η ανακύκλωση των πειραματισμών επί εισοσαετία να έχει οδηγήσει στην ολοένα εντεινόμενη επιδείνωση της πραγματικής κατάστασης. Και για να καλύψουμε τις πελατειακές μας σχέσεις, κάτι το οποίο γίνεται επίκληση από την πλευρά του ΠΑΣΟΚ,  ότι καταπολεμάται με βάση θεσμούς που εδραίωσε το ΠΑΣΟΚ, όπως το νόμο του Πεπονή.¶ 
Για να γίνει λοιπόν η καταπολέμηση των πελατειακών σχέσεων, τι κάνει στην πράξη αυτήν τη στιγμή η Κυβέρνηση του ΠΑΣΟΚ; 'Εχει εδραιώσει μια κατάσταση χρόνια τώρα εργαζομένων με συγκεκριμένους όρους στον ευρύτερο δημόσιο τομέα, να τους μονιμοποιεί εκ των υστέρων με συγκεκριμένες νομοθετικές διατάξεις.¶ 
Δεν πρέπει να ξεχνάμε ότι όταν βγαίνει μία προκήρυξη, έστω και για κάλυψη εποχιακών αναγκών, -το ξέρετε, κυρία Πρόεδρε, καλύτερα από εμένα νομικά- αυτή η προκήρυξη είναι μία μονομερής δήλωση αυτού που κάνει τη δήλωση που απευθύνεται προς τον πολίτη, ο οποίος πολίτης όταν υπάγεται στη διαδικασία και ενδεχομένως θα πετύχει και θα προσληφθεί, αποδέχεται μόνο τους όρους της προκήρυξης.¶ 
Επομένως, όταν προσλαμβάνεσαι για συγκεκριμένο χρόνο, αυτή η επανάληψη -ανανέωση αυτών των συγκεκριμένων χρονικών διαστημάτων δεν μπορεί σε καμία περίπτωση με νομοθετικές παρεμβάσεις να παραβιάζει όλη αυτήν την ιστορική νομοθετική νομική διαδρομή.¶ 
Παρ'ότι θα ήμασταν ευχάριστοι ευρύτερα στον ελληνικό λαό αν νομιμοποιούνταν όλες αυτές οι περιπτώσεις, επειδή αυτό στην πράξη δεν μπορεί να συμβεί, επειδή επιβαρύνεται ο κρατικός υπολογισμός πάρα πολύ και επειδή, εν πάση περιπτώσει, πρέπει να προσδώσουμε μία αναπτυξιακή προσπάθεια στην οικονομία, επιτέλους ας είναι η τελευταία φορά. Η παρέμβαση αυτή θα ήταν ευστοχότερη εάν είχε τη μορφή και το περιεχόμενο της νομοθετικής εισήγησης που έκανε η Νέα Δημοκρατία.¶ 
Και θέλω να πω τελειώνοντας ότι είναι δύο οι βασικές περιπτώσεις. Μία είναι η περίπτωση του ΤΕΒΕ, διότι το υπόβαθρο αυτών των νομιμοποιήσεων είναι εάν πραγματικά απασχολείσαι -έστω και με ασφαλιστικά μέτρα- εφόσον υπάρχει ασφαλιστική απασχόληση, θα πρέπει να καλυφθεί αυτή η περίπτωση των εργαζομένων στο ΤΕΒΕ.¶ 
Μία άλλη περίπτωση, η οποία οδηγεί σε ανόμια προσέγγιση παρομοίων 
περιπτώσεων και που επαναλαμβάνω και εγώ αυτό που είπε ο κ.  Κωνσταντόπουλος, θα οδηγήσει με την παρέμβαση το δικαστήριο σε μία μακρόχρονη διένεξη, είναι το ζήτημα που αφορά υπαλλήλους ...¶ 
_ΠΡΟΕΔΡΕΥΟΥΣΑ ('Αννα Μπενάκη-Ψαρούδα):_ Σας παρακαλώ, κύριε συνάδελφε, 
ολοκληρώστε.¶ 
_ΚΩΝΣΤΑΝΤΙΝΟΣ ΤΣΙΠΛΑΚΗΣ:_ ...οι οποίοι δεν καλύπτονται από το συγκεκριμένο νομοσχέδιο.¶ 
Ευχαριστώ, κυρία Πρόεδρε, ζητώ τη συμπάθειά σας.¶ 
_ΠΡΟΕΔΡΕΥΟΥΣΑ ('Αννα Μπενάκη-Ψαρούδα):_ Ο κ. Νασιώκας έχει το λόγο.¶ _ΕΚΤΟΡΑΣ ΝΑΣΙΩΚΑΣ:_ Κυρία Πρόεδρε, κυρίες και κύριοι συνάδελφοι, χθες 
το βράδυ ολοκληρώσαμε τις διατάξεις του νομοσχεδίου για τη Δημόσια Διοίκηση και βεβαίως αφιερώσαμε πάρα πολύ χρόνο στο ΑΣΕΠ. Τονίστηκε στην Αίθουσα και πιστεύω πως εμπεδώθηκε ότι είναι πλέον κατάρτιση του 
ελληνικού λαού ο αντικειμενικός τρόπος και η διαφανής διαδικασία 
προσλήψεων στο δημόσιο από εδώ και πέρα και είμαστε και στη διαδικασία Αναθεώρησης του Συντάγματος. Δεν ξεχνάμε ότι είμαστε αναθεωρητική Βουλή, που από την Τετάρτη ξεκινά η επιτροπή τις εργασίες της και είναι βέβαιο -εγώ ευελπιστώ- ότι στο άρθρο 103 θα υπάρξει συνταγματική κατοχύρωση, ώστε να μην μπορούμε πλέον να κάνουμε δι'άλλου τρόπου προσλήψεις και δι'άλλου τρόπου μονιμοποιήσεις. 'Αλλωστε με αυτήν τη διαδικασία και λόγω αυτών που είπα, πιστεύω ότι είναι η τελευταία συζήτηση που γίνεται για μονιμοποιήσεις εκτάκτων στη Βουλή.¶ 
Η Νέα Δημοκρατία είπε βέβαια ότι θα φέρει και στην Ολομέλεια το θέμα, για να ξανασυζητηθεί, αλλά στη διαδικασία αναθεώρησης και μέχρι να ολοκληρωθεί η αναθεώρηση.¶ 
Τι θέλω να πω με αυτό. 'Οτι δεν είμαστε ευτυχείς που κάθε φορά η 
Βουλή, παρά τη ρητή διάταξη του ν.2190, συζητά -παρακολουθώ χρόνια 
τώρα- και μονιμοποιεί κάποιες κατηγορίες. 'Ομως, από την άλλη είναι βέβαιο ότι υπάρχουν κοινωνικά προβλήματα που διογκώνονται πολλές φορές.¶ 
Μίλησα και στην αρχή του νομοσχεδίου για το θέμα αυτό, κυρία Πρόεδρε, 
και είπα ότι είναι γενναία πολιτική πράξη. Γιατί; Διότι ήταν μία πρωτοβουλία της προηγούμενης Βουλής που τορπιλίστηκε την τελευταία στιγμή από τη Νέα Δημοκρατία και υπήρξε η δέσμευση η προεκλογική, η οποία υλοποιείται. Μόνο γι'αυτό. Γιατί είναι βέβαιο ότι με τις ρυθμίσεις τακτοποιείται ένας αριθμός που έχει αυτές τις ανάγκες και τα προσόντα.  Υπάρχουν πάρα πολλοί άλλοι ευρύτερα, οι οποίοι ευλόγως διεκδικούν και αυτοί και θα ήταν παράλογο να μη διεκδικούν.¶ 
'Ομως, πάντα μπαίνει κάποιο όριο, μέχρι εκεί.  Παραδείγματος χάρη μονιμοποιούνται οι δουλεύοντες στο δήμο, αλλά στους οργανισμούς των δήμων, που είναι ανάλογοι, δεν μονιμοποιούνται.¶ 
Τα λέω όλα αυτά και πήρα το λόγο γιατί πιστεύω ότι ο κύριος Υπουργός συμφωνεί μαζί μου πως πρέπει να διευκρινιστεί -άλλωστε προκύπτει και από τη ρητή διάταξη του νόμου και από την εισηγητική έκθεση- ότι στη ρύθμιση εντάσσονται όλοι όσοι παρέχουν τις υπηρεσίες τους με συμβάσεις έργων, κατά την κατάρτιση των οποίων δεν παραβιάστηκαν οι διατάξεις από τις οποίες ρυθμίζονται. Παραδείγματος χάρη για τους δήμους αυτοί που έκαναν χωρίς συμβάσεις έργων κατά το άρθρο 267 του Κώδικα Δήμων και Κοινοτήτων.¶ 
Αυτό εξάλλου προκύπτει εμμέσως τόσο από την παράγραφο 1δ' της 
τροπολογίας όσο και από την παράγραφο δ' σελίδα 4 της αιτιολογικής έκθεσης.¶ 
Τα είπα αυτά γιατί θέλω να γραφούν στα Πρακτικά, γιατί πιστεύω ότι η εφαρμογή αυτής της τροπολογίας στην πράξη θα δημιουργήσει πάλι προβλήματα. Θα γίνει διευκρινιστική έκθεση, αλλά πρέπει τώρα να κατοχυρώσουμε και στην τροπολογία αλλά και στα Πρακτικά της Βουλής όλες αυτές τις διατάξεις έτσι, ούτως ώστε να μην επιδέχονται πολλές ερμηνείες στην εφαρμογή τους. Να μονιμοποιηθούν αυτοί όλοι που το δικαιούνται.¶ 
_ΠΡΟΕΔΡΕΥΟΥΣΑ ('Αννα Μπενάκη-Ψαρούδα):_ Ο κ. Σαλαγιάννης έχει το λόγο.¶ _ΝΙΚΟΛΑΟΣ ΣΑΛΑΓΙΑΝΝΗΣ:_ Είναι γεγονός ότι με αυτήν την τροπολογία 
επιχειρούμε να τακτοποιήσουμε ένα μικρό μέρος ενός μεγάλου χάους. Το δυστύχημα είναι ότι είναι επαναλαμβανόμενα αυτά. Αυτό είναι μία πραγματικότητα, ανεξάρτητα αν τη λέει κάποιος από την Αντιπολίτευση ή τη Συμπολίτευση. Είναι μία αλήθεια. Από την άλλη δεν μπορείς να αφήνεις ανθρώπους, που χρόνια δουλεύουν σε μια δουλειά και καλύπτουν ανάγκες μιας υπηρεσίας, να τους αφήνεις μετέωρους.¶ 
Θα ήθελα να επισημάνω τη θετική μου θέση στο γεγονός ότι η κ. Παπανδρέου και η ηγεσία του Υπουργείου συμφώνησε να υπάρξει κοινή 
διάρκεια των είκοσι τεσσάρων μηνών για όλες τις περιπτώσεις, όπως επίσης να αμείβονται οι εργαζόμενοι στο ΤΕΒΕ με μισθό, μια και πολλοί από αυτούς σιγά-σιγά θα δουλεύουν στο γραφείο, μετά τη μηχανοργάνωση στην οποία προβαίνει το ΤΕΒΕ.¶ 
Θα μιλήσω για τις αδικίες που η ίδια τροπολογία φέρνει. Λέμε ότι 
πρέπει να έχουν είκοσι τέσσερις μήνες υπηρεσία, που δεν μπορεί να υπερβαίνει τους δύο μήνες η διακοπή της σύμβασης. Αυτό δεν αντιστοιχίζεται σε αυτά που προβλέπει ο ν.2190 και δέστε τα παραδείγματα ανθρώπων, που έχουν εξήντα μήνες και μπορεί μέσα σε μια χρονιά, το '97 ή το '98 παραδείγματος χάρη, να έχουν κλείσει τέσσερις μήνες διακοπή. Αυτοί μένουν απέξω. Θεωρώ δηλαδή ότι και με την τροπολογία αυτή δημιουργούμε καινούριες ανισότητες και πολύ μεγάλες αδικίες. Δεν ξέρω αν υπάρχει καιρός για την πολιτική ηγεσία να ξαναδεί το θέμα αυτό των δύο μηνών.¶ 
_ΠΡΟΕΔΡΕΥΟΥΣΑ ('Αννα Μπενάκη-Ψαρούδα):_ Ο κ. Γιαννακόπουλος έχει το λόγο και ελπίζω να ακολουθήσει το παράδειγμα των συναδέλφων του.¶ 
_ΙΩΑΝΝΗΣ ΓΙΑΝΝΑΚΟΠΟΥΛΟΣ:_ Κύριοι συνάδελφοι, η Νέα Δημοκρατία δεν 
δικαιούται και δεν νομιμοποιείται να παριστάνει εδώ τον προστάτη και τον τιμητή των εκτάκτων δημοσίων υπαλλήλων, διότι στο παρελθόν έχει αναδειχθεί πρωταθλήτρια και πρύτανης του αθλήματος της ομηρίας των εκτάκτων υπαλλήλων.¶ 
Θα περιοριστώ σε ένα παράδειγμα μόνο. Σήμερα ισχυρίζεται ότι δεν λαμβάνονται υπόψη τα ασφαλιστικά μέτρα, που σε αυτό θα συμφωνήσω, αλλά το 1990 διά του Υπουργού Προεδρίας, ενώ είχε υποσχεθεί ότι όσοι κερδίσουν πρωτόδικα δεν θα ασκήσει το δημόσιο ένδικα μέσα, έφτασε μέχρι τον 'Αρειο Πάγο. Γι' αυτήν σας την πολιτική, κυρίες και κύριοι συνάδελφοι της Νέας Δημοκρατίας, ο ελληνικός λαός σας έθεσε στη θέση που είσθε, και απ' ό,τι φαίνεται θα είσθε για πάρα πολύ καιρό στη θέση αυτή.¶ 
_ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης):_ Καταργήσανε το δικαίωμα των ασφαλιστικών μέτρων.¶ 
_ΙΩΑΝΝΗΣ ΓΙΑΝΝΑΚΟΠΟΥΛΟΣ:_ Επειδή η Νέα Δημοκρατία έκανε ό,τι έκανε και 
την τιμώρησε ο λαός, δεν σημαίνει ότι κι εμείς θα πρέπει να κάνουμε πράγματα που κατηγορούσαμε στο παρελθόν.¶ 
Κύριε Υπουργέ, θα σας πω το εξής, όπως το είπαν και πολλοί 
συνάδελφοι, αυτή η ομηρία, πολιτική ή όχι, είτε γίνεται από την 
Κυβέρνηση είτε από τους δήμους, γιατί εδώ νομιμοποιούμε και μονιμοποιούμε προπαντός ρουσφέτια δημάρχων, θυμηθείτε τι έχει γίνει στο παρελθόν, δεν μπορεί να συνεχιστεί αυτή η ιστορία. Ο ομιλών στο παρελθόν ως δικηγόρος επί πολλά χρόνια, έχει εκδώσει σωρεία δικαστικών αποφάσεων για τους υπαλλήλους που δουλεύουν στο δημόσιο και εξυπηρετούν πάγιες, διαρκείς και πραγματικές, όπως είπε ο κ. Κωνσταντόπουλος, ο Πρόεδρος του Συνασπισμού, ανάγκες της υπηρεσίες, δεν μπορεί με οποιαδήποτε τερτίπια το δημόσιο να λέει ότι δεν εξυπηρετούν πάγιες και διαρκείς ανάγκες.¶¶ 
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος 
της Βουλής κ. _ΚΩΝΣΤΑΝΤΙΝΟΣ ΒΡΕΤΤΟΣ_)¶ 
Θα διαφωνήσω ριζικά, κύριε Υπουργέ, στο ότι δεν γίνονται μόνιμοι ή 
αορίστου χρόνου, εκείνοι που είναι με ασφαλιστικά μέτρα. 'Οποιος προστρέχει, κύριε Υπουργέ, στη δικαιοσύνη, στο φυσικό του δικαστή κατά το Σύνταγμα και σύμφωνα με την ευνομούμενη πολιτεία και το πολίτευμα που νομίζω ότι έχουμε και τη διάκριση των εξουσιών, δεν πήγε στο μπακάλικο της γειτονιάς του, πήγε στο δικαστήριο. Και για να πάρει προσωρινή διαταγή ή ασφαλιστικά μέτρα φαίνεται ότι θα εκτίμησε ο δικαστής ότι πράγματι το δικαιούται ή ότι έχει κάποιο δίκαιο τέλος πάντων.¶ 
Να σας πω ένα παράδειγμα μόνο: Σε πολλές περιπτώσεις τα ασφαλιστικά μέτρα έβλαψαν τους εργαζόμενους. Γιατί; Θα σας πω για την περίπτωση  των ελεγκτών καζίνο. Στις περιπτώσεις αυτές προσλαμβάνουν μόνο εκείνους που έχουν τελειώσει μια σχολή και γνωρίζουν τη δουλειά, του ελέγχου δηλαδή, και εισπράττουν τα έσοδα του δημοσίου. 'Εχουν ασφαλιστικά μέτρα, τους εξαιρείτε μόνο και μόνο γι' αυτό. Είναι όμως βέβαιο ότι εάν δεν είχαν ασφαλιστικά μέτρα, πάλι αυτούς θα έπαιρναν.¶ 
Σε κάθε περίπτωση, κύριε Υπουργέ, πρέπει να τελειώσει αυτή η ιστορία.¶ _ΠΡΟΕΔΡΕΥΩΝ (Κωνσταντίνος Βρεττός)_: Πρέπει να τελειώσουν όλα γρήγορα 
και οι ιστορίες και οι ομιλίες.¶ 
_ΙΩΑΝΝΗΣ ΓΙΑΝΝΑΚΟΠΟΥΛΟΣ:_ Επιτρέψτε μου, κύριε Πρόεδρε. Νομίζω ότι θα πρέπει να πάρουμε μια πιο τολμηρή απόφαση και κάνω μια πρόταση. Στο τέλος της παραγράφου 2 του εδαφίου 2, εκεί που λέτε ότι εξαιρείται για τα ασφαλιστικά μέτρα, να προσθέσουμε την εξής πρόταση: "Εκτός εάν το 
συνολικό διάστημα τούτο με βάση τις διαδικαστικές διαδικασίες -απόφαση, ασφαλιστικά μέτρα, προσωρινή διαταγή- υπερβαίνει τους είκοσι τέσσερις μήνες".¶ 
Αυτή είναι μια μεσαία λύση, κύριε Υπουργέ. Και νομίζω ότι, εντάξει, μια φορά έγινε από το μονομελές δικαστήριο. Δεν μπορεί να γίνεται και δεύτερη και τρίτη και τέταρτη. Δεχθείτε αυτήν τη λύση, η οποία νομίζω ότι λύνει το πρόβλημα για εκατοντάδες υπαλλήλους, γιατί δεν μπορούμε να δεχθούμε, κύριε Πρόεδρε -και τελειώνω- ότι αυτοί που έχουν δύο μόνο χρόνια, (είκοσι τέσσερις μήνες) θα γίνουν μόνιμοι ή αορίστου χρόνου και κάποιοι που δούλευαν και πριν από τη θέσπιση του νόμου Πεπονή, του 2190, μένουν απέξω.¶ 
Πιστεύω ότι πρέπει να το δείτε με κατανόηση και σε τελευταία ανάλυση 
με επιείκεια. Ευχαριστώ.¶ 
_ΠΡΟΕΔΡΕΥΩΝ (Κωνσταντίνος Βρεττός)_: Ο κ. Γρηγοράκος έχει το λόγο.¶ 
_ΛΕΩΝΙΔΑΣ ΓΡΗΓΟΡΑΚΟΣ_: Κύριε Πρόεδρε, κύριοι συνάδελφοι, παρακαλούθησα πάλι σήμερα τη συζήτηση και μου έκανε εντύπωση ο εισηγητής της Αντιπολίτευσης και μερικοί άλλοι συνάδελφοι, οι οποίοι και χθες και τις προηγούμενες ημέρες μιλούν για καθεστωτική αντίληψη της Κυβέρνησης. Και ένας άλλος συνάδελφος είπε ότι το κόμμα μου έχει μια μικροκομματική λειτουργία, που διακατέχει τις κυβερνήσεις του ΠΑΣΟΚ εδώ και είκοσι χρόνια.¶ 
Δεν αρνούμεθα ότι κυβερνάμε τον τόπο είκοσι χρόνια. Τον κυβερνάμε με 
στόχο το συμφέρον του 'Ελληνα πολίτη. Δεν καταλαβαίνω όμως την αντιμετώπιση όχι μόνο σε μας αλλά και στο 45% του ελληνικού λαού ότι 
αυτός ο λαός που μας στηρίζει διακατέχεται από μικροκομματική αντίληψη 
της ζωής και ότι είναι και αυτή καθεστώς. Εμείς πάντως είμαστε υπερήφανοι για ό,τι κάναμε για την κοινωνία. Πιθανόν να μην κάναμε όσα έπρεπε να κάνουμε, όσα προτιθέμεθα να κάνουμε, αλλά σίγουρα κάνουμε ό,τι είναι δυνατόν για το καλύτερο του 'Ελληνα πολίτη και για την καλύτερη ποιότητα ζωής του, για καλύτερες συνθήκες διαβίωσης και διασφάλισης αυτών των αγαθών που σήμερα η κοινωνία μας απαιτεί.¶ 
Το ΠΑΣΟΚ δεν είναι καθεστώς, όπως θέλετε να το εμφανίζετε καθημερινά 
σ' αυτήν την Αίθουσα. Το ΠΑΣΟΚ είναι ένα κίνημα, που μέσα από πολλούς μεγάλους αγώνες ήρθε να κυβερνήσει αυτήν τη χώρα.¶ 
Είναι ένα σύστημα αξιών, που το αποδέχθηκε για άλλη μια φορά πρόσφατα 
ο ελληνικός λαός. Πρέπει λοιπόν, οπωσδήποτε, να σεβόμαστε αυτόν τον κόσμο.¶ 
_ΑΘΗΝΑΙΟΣ ΦΛΩΡΙΝΗΣ:_ Τροπολογία συζητάμε, δεν θα μας κάνει μαθήματα 
δημοκρατίας.¶ 
_ΛΕΩΝΙΔΑΣ ΓΡΗΓΟΡΑΚΟΣ:_ Για μένα μιλάω, κύριε συνάδελφε. Κάνω συγκεκριμένες προτάσεις, κύριε συνάδελφε.¶ 
_ΠΡΟΕΔΡΕΥΩΝ (Κωνσταντίνος Βρεττός):_ Εσείς, τι είστε που μιλάτε; Είστε συνήγορος κανενός; Σας παρακαλώ πάρα πολύ.¶ 
_ΑΘΗΝΑΙΟΣ ΦΛΩΡΙΝΗΣ:_ Δεν θα μας λέει τι έκανε η Νέα Δημοκρατία και τι 
δεν έκανε. Μιλάμε για την τροπολογία.¶ 
(Θόρυβος από την πτέρυγα της Νέας Δημοκρατίας)_¶ 
_ΠΡΟΕΔΡΕΥΩΝ (Κωνσταντίνος Βρεττός):_  Παρακαλώ, καθίστε κάτω. Τι είναι αυτά τα πράγματα;¶ 
Παρακαλώ, κύριε συνάδελφε, συνεχίστε.¶ 
_ΛΕΩΝΙΔΑΣ ΓΡΗΓΟΡΑΚΟΣ:_ Το ΠΑ.ΣΟ.Κ. έχει μια δυνατότητα προσαρμοστικότητας σtις ανάγκες της ελληνικής κοινωνίας και δεν είναι στατικό και πιθανόν να είναι αυτό το μεγάλο λάθος κάποιων άλλων 
κομμάτων. Εμείς μιλάμε για το κόμμα μας.¶ 
_ΑΘΗΝΑΙΟΣ ΦΛΩΡΙΝΗΣ_:Για την τροπολογία δεν ακούσαμε.¶ 
_ΠΡΟΕΔΡΕΥΩΝ (Κωνσταντίνος Βρεττός):_ Τι είναι αυτά τα πράγματα; Σας 
παρακαλώ.¶¶ 
_ΑΘΗΝΑΙΟΣ ΦΛΩΡΙΝΗΣ:_ Δεν ακούσαμε τίποτα για την τροπολογία.¶ _ΠΡΟΕΔΡΕΥΩΝ (Κωνσταντίνος Βρεττός):_ Κύριε συνάδελφε, αυτό που κάνετε 
είναι ανήκουστο. Σας παρακαλώ, κοιτάξτε να προσαρμοστείτε στη διαδικασία.¶ _ΑΘΗΝΑΙΟΣ ΦΛΩΡΙΝΗΣ_: Γι'αυτό πάμε μπροστά.¶ 
_ΛΕΩΝΙΔΑΣ ΓΡΗΓΟΡΑΚΟΣ_: Ναι, γι'αυτό πάμε μπροστά. Εμείς τουλάχιστον προσαρμοζόμαστε και βλέπουμε και ακούμε τις ανάγκες της ελληνικής κοινωνίας. Δεν είμαστε αυτοί που τα ξέρουν όλα, αλλά προσπαθούμε για το καλύτερο. ¶ 
Να κάνω, λοιπόν, συγκεκριμένες προτάσεις για την προσθήκη. ¶ 
Για την ισονομία και την ισοπολιτεία, οι γιατροί του ΙΚΑ από το 1986, θα πρέπει οπωσδήποτε να συμπεριληφθούν στο σχέδιο νόμου. Οι κτηνίατροι 
που υπηρετούν σε όλη την Ελλάδα σε προγράμματα της ΕΟΚ και αυτοί που είναι σε παραϊατρικά επαγγέλματα και βοηθούν τις κτηνιατρικές υπηρεσίες όλης της Ελλάδας, θα πρέπει να συμπεριληφθούν στο σχέδιο νόμου. Οι νοσηλευτές στα νοσοκομεία, που πραγματικά υπάρχει μεγάλη ανάγκη, θα πρέπει να συμπεριληφθούν. Λέμε ότι έχουμε είκοσι πέντε χιλιάδες έλλειψη νοσηλευτικού προσωπικού και αυτήν τη στιγμή υπηρετούν πάνω από είκοσι τέσσερις μήνες νοσηλευτές. Αν και η κυρία Υπουργός είπε...¶ 
_ΠΡΟΕΔΡΕΥΩΝ (Κωνσταντίνος Βρεττός)_: Κύριε συνάδελφε, συντομεύετε, δεν θα εξαντλήσουμε τώρα το θέμα.¶ 
_ΛΕΩΝΙΔΑΣ ΓΡΗΓΟΡΑΚΟΣ_: Είπε η κυρία Υπουργός ότι θα συμπεριληφθούν σ'ένα νομοσχέδιο του Υπουργείου Υγείας, αλλά εμείς λέμε ότι πρέπει και 
αυτοί να συμπεριληφθούν τώρα.¶ 
Τέλος, πιστεύω ότι τα άτομα τα οποία υπηρετούν σε εργαστήρια του πανεπιστημίου και σε εργαστήρια των νοσοκομείων του ΕΣΥ με σύμβαση ορισμένου χρόνου, λόγω του ότι καλύπτουν συνεχείς ανάγκες των νοσοκομείων, πρέπει να συμπεριληφθούν και αυτά. Ευχαριστώ πολύ.¶ 
_ΠΡΟΕΔΡΕΥΩΝ (Κωνσταντίνος Βρεττός)_: Ο συνάδελφος κ. Νιώτης έχει το 
λόγο.¶ 
_ΓΡΗΓΟΡΗΣ ΝΙΩΤΗΣ_: Κύριε Πρόεδρε, είναι σαφές ότι συμφωνώ με τη φιλοσοφία και με το περιεχόμενο της παρούσας τροπολογίας, η οποία στηρίζεται σε αρχές και σε προϋποθέσεις, όπως είναι η προϋπηρεσία και η κάλυψη παγίων και διαρκών αναγκών. 'Αλλωστε, είχε διασφαλισμένη τη συναίνεση προεκλογικά, ανεξάρτητα εάν τα περισσότερα κόμματα της Αντιπολίτευσης, και κυρίως η Νέα Δημοκρατία, υπαναχώρησαν.¶ 
Η κυρία Υπουργός μας κάλυψε με τις δύο τροποποιήσεις της για το εικοσιτετράμηνο, για την ισότητα και των δύο περιπτώσεων των εργαζομένων, είτε με σύμβαση έργου είτε με σύμβαση ορισμένου χρόνου, όπως και για τη διαγραφή του διμήνου.¶ 
Θα ήθελα να καταγράψω -και παρακαλώ τους κυρίους Υπουργούς για την προσοχή τους- τέσσερις σύντομες προτάσεις μου. Πιστεύω ότι δεν υπάρχει κανείς ιδιαίτερος λόγος να μην επεκταθεί ο χρόνος πέραν της 31 Μαρτίου μέχρι και της δημοσιεύσεως του παρόντος νόμου. Είναι ορθότερο αυτό, για να μη δημιουργηθούν αδικίες για ελάχιστους μήνες, να μην καταλειφθεί πιστεύω ένας μικρός αριθμός υπαλλήλων.¶ 
Δεύτερη πρότασή μου είναι να υπαχθούν στις ρυθμίσεις τουλάχιστον όσοι έχουν πρωτόδικες αποφάσεις, ίσως όχι τα ασφαλιστικά μέτρα ή ιδιαιτέρως οι προσωρινές διαταγές. Αλλά όσοι έχουν πρωτόδικες δικαστικές αποφάσεις, δεν βλέπω για ποιο λόγο δεν θα πρέπει να καταλειφθούν από τις διατάξεις της παρούσης τροπολογίας.¶ 
Υπάρχουν ορισμένες περιπτώσεις που ασφαλώς θα μπορούσαν να χαρακτηρισθούν φωτογραφικές και δεν καταλαμβάνονται από την τροπολογία.  'Ομως, η ρύθμιση αυτών των περιπτώσεων, όταν αφήνει απέξω άλλες περιπτώσεις υπαλλήλων με μεγάλη προϋπηρεσία, πραγματικά γεννά αδικίες.  Φέρνω για παράδειγμα μια περίπτωση εργαζομένου στο Δήμο Κορυδαλλού.  Εργάζεται από το 1991 με διάφορες συμβάσεις και παραμένει μέχρι και σήμερα. ¶ 
Θα έλεγα ότι άνευ άλλων προϋποθέσεων θα έπρεπε να υπάρχει μια 
διατύπωση ότι εάν καλύπτουν πάγιες και διαρκείς ανάγκες και εργάζονται πέραν της πενταετίας μέχρι και την ημέρα συζητήσεως του νομοσχεδίου, αυτοί οι ελάχιστοι υπάλληλοι πρέπει να τακτοποιηθούν. Είναι -νομίζω- πάρα πολύ δίκαιο. Θα παρακαλούσα αυτό να το εξετάσει η πολιτική ηγεσία, είτε σ' αυτό το νομοσχέδιο είτε σε κάποιο από τα επόμενα που θα έρθουν.¶ 
Τέλος, πιστεύω ότι σωστή είναι αυτή η ρύθμιση, θαρραλέα και 
αποτελεσματική, με την προϋπόθεση ότι δεν θα εγκρίνονται στο μέλλον άλλα αιτήματα Υπουργείων και λοιπών οργανισμών του δημοσίου τομέα για να καταλαμβάνουν με συμβάσεις ορισμένου χρόνου ή έργου περιπτώσεις υπαλλήλων που καλύπτουν πάγιες και διαρκείς ανάγκες. Να έχουν πλέον την κάλυψη αυτή μόνο με προκήρυξη μονίμων θέσεων προσωπικού.¶ 
Ευχαριστώ, κύριε Πρόεδρε.¶ 
_ΠΡΟΕΔΡΕΥΩΝ (Κωνσταντίνος Βρεττός):_ Ευχαριστούμε τον κ. Νιώτη.¶ 
Ο κ. Παπαηλίας έχει το λόγο.¶ 
_ΗΛΙΑΣ ΠΑΠΑΗΛΙΑΣ:_ Κύριε Πρόεδρε, κατ' αρχάς να δηλώσω ότι θα ψηφίσω την τροπολογία για τον εξής απλό λόγο: Εκτιμώ, όπως οι περισσότεροι από εμάς, πως δεν φταίνε κάποιοι οι οποίοι διορίστηκαν παρανόμως ή συνέχισαν το διορισμό τους με παράνομο τρόπο. Δεν φταίνε αυτοί ώστε να χάσουν τη δουλειά τους. Φταίει η Κυβέρνηση η οποία έναν πολύ σωστό νόμο, το ν.  2190, που έγινε πριν από έξι χρόνια, δεν τον εφάρμοσε σε όλες του τις διατάξεις.  Γιατί αν τον είχε εφαρμόσει, δεν θα είχαμε αυτές τις περιπτώσεις που είναι παράνομες. Κάνουμε διαχωρισμό "καλών" παρανόμων και "κακών" παρανόμων. Εδώ υπάρχουν οι "καλοί" παράνομοι που περιλαμβάνονται σ' αυτήν τη διάταξη και έχουμε και τους "κακούς" παράνομους που δεν περιλαμβάνονται.¶ 
Εάν είχαν εφαρμοστεί οι διατάξεις του ν. 2190, δεν θα είχαμε, κύριε 
Πρόεδρε, αυτές τις περιπτώσεις.¶ 
'Εχω ορισμένες απορίες. Μετά από ένα χρόνο ή μετά από κάποιους μήνες δεν θα έχουμε πιέσεις πάλι του τύπου "καλύψτε και εμάς, παρατείνετε το νόμο αυτόν, το άρθρο αυτό, για άλλους έξι μήνες ή για άλλους οκτώ μήνες, 
ώστε να μπορούμε και εμείς -επειδή είναι χιλιάδες εκτός αυτού του νόμουνα νομιμοποιηθούμε"; Τι θα κάνει τότε η Κυβέρνηση; Και αν φέρει στην αρχή αντιρρήσεις, μετά από μεγάλες πιέσεις θα αναγκαστεί να ενδώσει.  Δεν βλέπω επομένως λύση των προβλημάτων με αυτές τις διατάξεις.¶ 
Δεν είμαι διατεθειμένος να κάνω τον καλό, κύριε Πρόεδρε, σε κάποιες 
κατηγορίες που περιφέρονται εδώ μέσα, στα γραφεία μας, λέγοντας στην Κυβέρνηση "φτιάξτε αυτό" ή "συμπεριλάβετε και εκείνους" για να τους πω μετά "εγώ τι να σας κάνω, εγώ ό,τι μπορούσα έκανα, αλλά η Κυβέρνηση δεν το δέχθηκε". Δεν είμαι διατεθειμένος να ακολουθήσω αυτήν την πολιτική.¶ 
Νομίζω ότι υπάρχει κάποια λύση, στην οποία εάν προχωρήσει η 
Κυβέρνηση, οι πτέρυγες όλες θα μπορέσουν να συμφωνήσουν.  Αυτή η λύση είναι η εξής: Συμπεριλάβετε τους όλους, εγώ δεν έχω αντίρρηση. 'Ολα τα αιτήματα κάντε τα δεκτά, αλλά υπό μια προϋπόθεση, ότι θα τιμωρηθούν αυστηρότατα αυτοί οι οποίοι είτε βρίσκονται στο δημόσιο τομέα είτε βρίσκονται σε κυβερνητικές θέσεις είτε βρίσκονται οπουδήποτε, συνήργησαν ώστε να δημιουργηθούν αυτές οι καταστάσεις. 'Οταν ξέρουμε ότι υπάρχει οκτάμηνο και μετά από οκτάμηνο δεν μπορείς να προσληφθείς...¶ 
_ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και 
Αποκέντρωσης):_ Δεν υπάρχουν τέτοιες περιπτώσεις.¶ 
_ΗΛΙΑΣ ΠΑΠΑΗΛΙΑΣ:_ Τι περιπτώσεις;¶ 
_ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και 
Αποκέντρωσης):_ Κύριε Πρόεδρε, μπορώ να έχω το λόγο.¶ 
_ΠΡΟΕΔΡΕΥΩΝ (Κωνσταντίνος Βρεττός):_ Ορίστε, έχετε το λόγο.¶ _ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και 
Αποκέντρωσης):_ Το αίτημά σας να μην παραβιάζεται ο ν. 2190 είναι προϋπόθεση για να ισχύσει η ρύθμιση.¶ 
_ΗΛΙΑΣ ΠΑΠΑΗΛΙΑΣ:_ 'Οχι.¶ 
_ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης):_ Ειλικρινά, με τους κοινούς αγώνες που έχουμε για την 
υπεράσπιση αυτού του νόμου, δεν καταλαβαίνω πού βλέπετε παραβίαση του ν.       2190.¶ 
_ΣΤΕΦΑΝΟΣ ΜΑΝΟΣ:_ Κύριε Υπουργέ, οι προσλήψεις...¶ 
_ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης):_ Κύριε Μάνο, παραδεχθείτε ότι έχετε άδικο. Οι σεισμοί 
Πατρών και Πύργου είναι πριν από το 1994. Πώς έγιναν προσλήψεις πριν το 
1994 με την ισχύ του ν. 2190; Η ανανέωση έγινε με το ν. 2266/94 μέχρι 
λήξεως του έργου τους. Μη λέτε, λοιπόν, ότι έγινε κατά παραβίαση του ν.     2190.¶ 
_ΗΛΙΑΣ ΠΑΠΑΗΛΙΑΣ:_ Κύριε Υπουργέ, εννοείτε ασφαλώς την περίπτωση της 
παραγράφου 1 εδάφιο δ'. Αλλά βλέπετε ότι γράφει μέσα -γι' αυτό που μου είπατε- "Κατά την πρόσληψη ή την κατάρτιση των συμβάσεων δεν 
παραβιάστηκαν διατάξεις της κείμενης νομοθεσίας". Βεβαίως κατά την 
πρόσληψη ή την κατάρτιση της σύμβασης δεν παραβιάστηκαν οι διατάξεις της κείμενης νομοθεσίας. Πώς συμβαίνει όμως να έχουμε διαφορά δύο μηνών ή μικρότερη από οκτάμηνο σε οκτάμηνο; Πώς συμβαίνει αυτό; 'Αρα, παράνομες είναι οι μετέπειτα συμβάσεις, όχι η πρώτη.¶ 
_ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης):_ Κάθε φορά έχουμε κατάρτιση σύμβασης. ¶ 
_ΠΡΟΕΔΡΕΥΩΝ (Κωνσταντίνος Βρεττός):_ Κύριε Υπουργέ, μη διακόπτετε, σας 
παρακαλώ.¶ 
_ΗΛΙΑΣ ΠΑΠΑΗΛΙΑΣ:_ Κύριε Πρόεδρε, νομίζω ότι είναι αρκετά ουσιαστικό αυτό. Να μας το εξηγήσει η Κυβέρνηση, διότι εάν εννοεί ότι κάθε σύμβαση, 
η οποία έγινε μετά την αρχική σύμβαση, θα πρέπει να είναι σύμφωνη με τις διατάξεις του ν. 2190, είναι κάτι άλλο.¶ 
_ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και 
Αποκέντρωσης):_ Ναι, αυτό εννοεί.¶ 
_ΗΛΙΑΣ ΠΑΠΑΗΛΙΑΣ:_ Θα πρέπει όμως να το πείτε σαφώς στην παράγραφο δ', γιατί μιλάτε μόνο για την πρόσληψη ή την κατάρτιση. Να γράψετε: "Της αρχικής ή οιονδήποτε εν συνεχεία συμβάσεων" για να είναι μέσα στο πνεύμα και το δικό σας και το δικό μου. ¶ 
Κύριε Πρόεδρε, καταλήγοντας και τελειώνοντας νομίζω ότι για να μην 
παρουσιαστούν φαινόμενα στο μέλλον αυτής της φύσεως, η μόνη λύση, επαναλαμβάνω, είναι η αυστηρή τιμωρία όσων συνήργησαν σε αυτές τις καταστάσεις. ¶ 
Θα ήθελα να σας πω και κάτι άλλο ακόμη. Δεν μπορεί να μη γνωρίζει η Κυβέρνηση ότι πάρα πολλοί οργανισμοί, είτε Ο.Τ.Α. είτε επιχειρήσεις του 
δημοσίου, παίρνουν προσωπικό με τους τρόπους που νόμιμα μπορεί να παίρνουν, αλλά η χρησιμοποίηση αυτών των ατόμων γίνεται σε άλλες εργασίες. Εδώ υποκρύπτονται άλλου είδους συμβάσεις.¶ 
_ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και 
Αποκέντρωσης):_ Αυτό απαγορεύεται και το ξέρετε.¶ 
_ΗΛΙΑΣ ΠΑΠΑΗΛΙΑΣ:_ Αυτό απαγορεύεται. Είναι παράνομο, αλλά συμβαίνει κατά χιλιάδες.¶ 
Σας ευχαριστώ πολύ.¶ 
_ΠΡΟΕΔΡΕΥΩΝ (Κωνσταντίνος Βρεττός):_ Ευχαριστούμε και εμείς.¶ 
Πριν δώσω το λόγο στον κ. Πολύδωρα -είναι σαν να σας τον έχω δώσει 
ήδη, γι' αυτό δεν επιτρέπω διακοπές ούτε από τον κύριο Υπουργό στη διαδικασία- θέλω να σας μεταφέρω την παράκληση του Προέδρου της Βουλής, ο οποίος με πήρε τηλέφωνο τώρα παρακολουθώντας τη συνεδρίαση και διαπιστώνει διακοπές, κυρίως από τον κύριο Υπουργό και από κάποιους οι οποίοι έχουν τη δυνατότητα να διακόπτουν. Παρακαλεί πολύ εκείνους που έχουν τη δυνατότητα να διακόπτουν, να μη διακόπτουν, διότι πρέπει να ολοκληρώσουν οι συνάδελφοί μας. Μου είπε να σας παρακαλέσω να το κάνετε αυτό, οπότε σας παρακαλώ να μην έχουμε διακοπές πλέον.¶ 
Ο κ. Πολύδωρας έχει το λόγο.¶ 
_ΒΥΡΩΝ ΠΟΛΥΔΩΡΑΣ:_ Περατώθηκε ο κατάλογος των ομιλητών;¶ 
_ΠΡΟΕΔΡΕΥΩΝ (Κωνσταντίνος Βρεττός):_ Δεν περατώθηκε. Ζητήσατε το λόγο για δύο λεπτά, για να δικαιολογήσετε, αν κατάλαβα καλά, την ονομαστική ψηφοφορία την οποία ζητάτε.¶ 
_ΒΥΡΩΝ ΠΟΛΥΔΩΡΑΣ:_ Ακριβώς! Με ενδιαφέρει να παραθέσω το σκεπτικό με το οποίο συνοδεύουμε την πρόταση ονομαστικής ψηφοφορίας από την πλευρά της Νέας Δημοκρατίας για τη συζητούμενη τροπολογία.¶ 
Κύριε Πρόεδρε, η σκέψη μας είναι προσηλωμένη σε εκείνους τους εκατοντάδες χιλιάδες ανέργους που δεν έχουν πιάσει καμία επαφή με το δημόσιο και οι οποίοι παρακολουθούν ως μοιραίοι και άβουλοι τη συζήτηση 
για εκείνους τους "καλούς" παρανόμους, όπως είπε ο κ. Παπαηλίας, οι οποίοι τακτοποιούνται σήμερα. Αυτό είναι μία πρώτη ανισότητα κοινωνικών διαστάσεων. ¶ 
Μία δεύτερη ανισότητα, την οποία περιέγραψε ο κ. Νιώτης, είναι ότι βρίσκονται εκτός τροπολογίας και δεν καλύπτονται από την τροπολογία άνθρωποι οι οποίοι εργάζονται στο δημόσιο εννέα, δέκα χρόνια και είναι άλλη δραματική ανισότητα αυτή.¶ 
(Στο σημείο αυτό την Προεδρική 'Εδρα καταλαμβάνει ο Πρόεδρος της 
Βουλής κ. _ΑΠΟΣΤΟΛΟΣ ΚΑΚΛΑΜΑΝΗΣ_)¶ 
Μια τρίτη κατηγορία είναι εκείνοι οι οποίοι ευρίσκονται στο δημόσιο σήμερα. Τον κατάλογο  της επόμενης τροπολογίας ουσιαστικά τον ανέγνωσε ο κ. Γρηγοράκος.  Τους ανέφερε  ευστόχως. Δεν εμπίπτουν στην τροπολογία.  Εν όψει αυτών των ανισοτήτων και παρά το γεγονός ότι  κάνουμε την αβαρία 
της τακτοποίησης αυτών, τουλάχιστον έπρεπε να την κάνουμε εν δικαιοσύνη.     Γι' αυτό εμείς καταψηφίζουμε την τροπολογία.¶ 
Το εν δικαιοσύνη θα συνετελείτο εάν ηκολουθείτο η πρόταση της Νέας Δημοκρατίας για τις τρεις ανανεούμενες συμβάσεις ή για τις πάγιες και διαρκείς ανάγκες σε όλον τον ευρύτερο δημόσιο τομέα και στις υπηρεσίες 
του δημοσίου, διότι δεν πρέπει να κάνουμε διάκριση μεταξύ προβάτων και εριφίων. Aυτή η ανισότητα αγγίζει τα όρια της αντισυνταγματικότητας. Και το κυριότερο: μπορούμε να προσθέσουμε στην πρόταση της Νέας Δημοκρατίας, η οποία παραμένει ισχυρά εν ονόματι της δικαιοσύνης, ότι αυτό  θα γίνει εφάπαξ -έπρεπε να είχε τη γενναιότητα η Βουλή να το έπραττε- και διά τελευταία φορά.  Και αυτό διότι δεν έχουμε  καθόλου διασφαλίσει τα νώτα μας ως Βουλή και ως διοικητικό σύστημα για την επόμενη ημέρα.¶ 
Η Κυβέρνηση σιωπά, διότι προτίθεται - εύκολα ερμηνεύεται η πρόθεσή της- να επαναλάβει την ομηρία του κόσμου για την αγορά ψήφων. Με αυτό το σκεπτικό καταψηφίζουμε την τροπολογία και εμμένουμε στην πρότασή μας. Μας αρκεί το σκεπτικό του κ. Παπαηλία, του κ. Γρηγοράκου, του κ. Νιώτη, του κ. Σαλαγιάννη, που αποδεικνύει ότι αυτή η τροπολογία είναι μετέωρη, εμβαλωματική και προκαλεί τεράστιες ανισότητες. Η σκέψη μας είναι στραμμένη στους ανέργους και σε εκείνους οι οποίοι μένουν έξω από το νυμφώνα, ενώ έχουν τεράστιο δίκαιο.¶ 
Καταθέτω την πρόταση ονομαστικής ψηφοφορίας.¶ 
__ΠΡΟΕΔΡΟΣ (Απόστολος Κακλαμάνης):__ Κύριε Πολύδωρα, δεν έχει ολοκληρωθεί η συζήτηση.¶ 
_ΒΥΡΩΝ ΠΟΛΥΔΩΡΑΣ:_ Δεν πειράζει, κύριε Πρόεδρε. Για τον καιρό.¶ 
__ΠΡΟΕΔΡΟΣ (Απόστολος Κακλαμάνης):__ Τέλος πάντων.  Πάντως ο Κανονισμός μας δεν λέει αυτό.¶ 
Κυρίες και κύριοι συνάδελφοι, επειδή είναι Παρασκευή, πάρα πολλοί συνάδελφοι θέλουν να φύγουν για τις περιφέρειές τους, ιδιαίτερα αν ακούνε τα ίδια πράγματα σε ολόκληρη συνεδρίαση. Τότε είναι ακόμα πιο θεμιτό.  Αυτό ισχύει και για την Κυβέρνηση, που και αυτή πρέπει να κάνει ανάλογη χρήση των δικαιωμάτων της, διότι αν πριονίζουμε το χρόνο των Βουλευτών παρεμβαίνοντας μετά απο την ομιλία του κάθε Βουλευτού, αυτό δεν βοηθά.¶ 
Κύριοι συνάδελφοι, σας παρακαλώ, όσοι θα πάρετε το λόγο, να 
περιορισθείτε σε ένα, δύο λεπτά.¶ 
_ΛΑΖΑΡΟΣ ΛΩΤΙΔΗΣ:_ Να τελειώσουμε τώρα, κύριε Πρόεδρε.¶ 
__ΠΡΟΕΔΡΟΣ (Απόστολος Κακλαμάνης):__ Θα μιλήσετε όταν έρθει η σειρά σας.¶ Ο κ. Κοντομάρης έχει το λόγο.¶ 
_ΕΥΤΥΧΙΟΣ ΚΟΝΤΟΜΑΡΗΣ:_ Η διόρθωση της τροπολογίας από την κυρία Υπουργό 
για δύο χρόνια σε όλους εξασφαλίζει την ισονομία και τη δικαιοσύνη.  
'Ομως ως Βουλευτής, που ψηφίζει σήμερα, δεν μπορώ να δεχτώ την 31.3.2000.        Νομίζω πως όταν έγινε η Επιτροπή Δημόσιας Διοίκησης ή σήμερα που 
ψηφίζουμε ή όταν θα δημοσιευθεί στο ΦΕΚ θα πρέπει να ισχύει ο χρόνος εργασίας, διότι αφού ψηφίζουμε σήμερα, δεν καταλαβαίνω γιατί δεν καλύπτουμε αυτούς που κλείνουν δύο χρόνια από τις 31.3. μέχρι χθες.¶ 
Από εκεί και πέρα συμφωνώ με το ότι πρέπει να γίνει έλεγχος και εκ 
των υστέρων  με τη βοήθεια των ελεγκτών της Δημόσιας Διοίκησης και του ΑΣΕΠ. Είπα και χθες ο έλεγχος να ξεκινήσει από την Κέρκυρα.¶ 
Τελειώνω λέγοντας κάτι που δεν έχει ακουστεί. Υπάρχουν προγραμματικές 
συμβάσεις και εδώ χρειάζεται μια διευκρίνιση -ανάμεσα σε δήμους, 
δημαρχίες και σε Υπουργεία. Αυτές οι συμβάσεις καλύπτουν ένα ποσοστό του μισθού του εργαζομένου από το δήμο και ένα ποσοστό από το Υπουργείο. Αυτοί οι άνθρωποι περιλαμβάνονται, ναι, ή όχι, στη ρύθμιση; 'Εχουμε τέτοιες περιπτώσεις και νομίζω πως πρέπει να περιληφθούν.¶ 
Επίσης, όλες οι αναπτυξιακές και όχι δημοτικές επιχειρήσεις που έχουν προσλάβει κόσμο, ο οποίος επιτελεί πάγιες και ειδικές ανάγκες, όπως είναι πολεοδομικά γραφεία, αρχαιολογίες, για ιστορικά κέντρα κλπ., αυτοί οι άνθρωποι δεν είχαν άλλη δυνατότητα, πάρα μόνο μέσα από την αναπτυξιακή.  Εργάζονται τρία και τέσσερα χρόνια και θέλω να ξέρω τι θα γίνει με αυτούς.¶ 
_ΠΡΟΕΔΡΟΣ (Απόστολος Κακλαμάνης):_ Ο κ. Καλλιώρας έχει το λόγο.¶ 
_ΗΛΙΑΣ ΚΑΛΛΙΩΡΑΣ:_ Κύριε Πρόεδρε, χθες η κυρία Υπουργός μιλώντας στην 
Αίθουσα μέμφθηκε τον Πρόεδρο της Νέας Δημοκρατίας κ. Καραμανλή γιατί επικαλέστηκε άκρατο κομματισμό. Σε ένα άλλο σημείο της ομιλίας της είπε πάλι ότι η Νέα Δημοκρατία ήταν εκείνη που έβαλε τους "ημετέρους", εννοώντας το τέλος του 1993, με κομματικά καθαρά κριτήρια.¶ 
'Εκανα μια έρευνα και, παρακαλώ, ακούστε τα νούμερα για να καταλάβετε 
πώς δούλεψαν τα δύο κόμματα τα τελευταία είκοσι χρόνια.¶ 
Το 1981 ο στενός δημόσιος τομέας, δεν περιλαμβάνονται αστυνομικοί, 
στρατιωτικοί κλπ., ήταν 351.028. Το 1989 το ΠΑ.ΣΟ.Κ. όταν έφυγε, είχε προσθέσει 130.803 άτομα, αύξηση 37,26% και πήγε τον αριθμό αυτό στις 481.831 άτομα. Με τη Νέα Δημοκρατία από το 1990 μέχρι το 1993 ο αριθμός έπεσε κατά 77.776, δηλαδή είχαμε πτώση 16,1% των δημοσίων υπαλλήλων και καταγράφεται σύνολο υπαλλήλων του δημοσίου του στενού δημοσίου τομέα, 404.055. Αυτοί είναι οι αριθμοί και αυτοί λένε και την αλήθεια.  Ευχαριστώ, κύριε Πρόεδρε.¶ 
_ΠΡΟΕΔΡΟΣ (Απόστολος Κακλαμάνης):_ Ο κ. Στρατάκης έχει το λόγο.¶ 
_ΕΜΜΑΝΟΥΗΛ ΣΤΡΑΤΑΚΗΣ:_ Κυρίες και κύριοι συνάδελφοι, είναι θετική κάθε νομοθετική ρύθμιση που συμβάλλει στην επίλυση προβλημάτων της Δημόσιας Διοίκησης, αλλά και προβλημάτων των εργαζομένων. Με αυτήν την έννοια πιστεύω ότι και αυτή η ρύθμιση είναι προς τη σωστή κατεύθυνση.¶ 
'Ομως, πρέπει να πω ότι οι διοριζόμενοι με αυτήν την τροπολογία 
συμβαίνει να είναι οι τυχεροί της υπόθεσης, γιατί υπάρχουν και άλλοι πολλοί που δικαιούνται με τα ίδια κριτήρια να μονιμοποιηθούν. Θα έλεγα πως πρέπει να συμπεριληφθούν και αυτές οι περιπτώσεις, που κατά κανόνα καλύπτουν πάγιες και διαρκείς ανάγκες. Κάποτε πρέπει να τελειώνουμε με αυτές τις ρυθμίσεις.¶ 
Θέλω επίσης να πω πως ένας που διορίζεται τα τελευταία πέντε, έξι 
χρόνια με τη διαδικασία του ν.2190 για διάστημα μεγαλύτερο των τριών χρόνων, που είναι κατά κανόνα επιστήμονας, αυτός δεν μπορούμε να πούμε ότι δεν καλύπτει πάγιες και διαρκείς ανάγκες.  Πρέπει πάντως αυτές οι 
περιπτώσεις να αντιμετωπιστούν και νομίζω ότι μπορεί να γίνει και τώρα.  Επίσης, έχουν ληφθεί υπόψη κάποιες ημερομηνίες (1.8.99 και 31.3.2000) που, για να μην πω κανέναν άλλο χαρακτηρισμό, θυμίζουν το γνωστό παραμύθι της κολοκυθιάς. Βέβαια υπάρχουν και οι εξαιρέσεις των γιατρών και των μηχανικών, που και αυτές πρέπει να ληφθούν σοβαρά υπόψη.¶ 
Με αυτά, λοιπόν, τα δεδομένα προτείνω και λέω ότι θα πρέπει τουλάχιστον αυτοί, που τα τελευταία πέντε χρόνια έχουν τρία χρόνια στο δημόσιο, να διοριστούν, ανεξάρτητα από το χρόνο που μεσολαβεί από τη μία σύμβαση στην άλλη. Γιατί αυτές οι περιπτώσεις είναι ως επί το πλείστον επιστήμονες που καλύπτουν πάγιες και διαρκείς ανάγκες και συμβάλλουν και στην αλλαγή της σχέσης Πανεπιστημιακής εκπαιδευσης και δευτεροβάθμιας εκπαίδευσης στο δημόσιο, που είναι κάτι το επιθυμητό και κάτι αναγκαίο, όπως ήδη διαπιστώνουμε μέρα με τη μέρα. Και ασφαλώς πρέπει να απαλειφθούν οι εξαιρέσεις η' και ια', που αναφέρονται στους γιατρούς και στους μηχανικούς, γιατί έτσι θα υπάρξει μεγαλύτερη δικαιοσύνη με την τροπολογία.¶ 
Η δέσμευση που νομίζω ότι πρέπει να υπάρξει από πλευράς της Κυβέρνησης είναι ότι σε εύλογο χρονικό διάστημα πρέπει να γίνει και η ρύθμιση όλων εκείνων των περιπτώσεων, που θα έρθει αργότερα η δικαιοσύνη ενδεχόμενα να τις καλύψει. Εμείς θα πρέπει να σταθούμε με ειλικρίνεια και πρώτοι εμείς να προχωρήσουμε στη ρύθμιση αυτή.¶ 
__ΠΡΟΕΔΡΟΣ (Απόστολος Κακλαμάνης):__ Ο κ. Οικονόμου έχει το λόγο.¶ 
Απών. Διαγράφεται.¶ 
Ο κ. Καρχιμάκης έχει το λόγο.¶ 
_ΜΙΧΑΗΛ ΚΑΡΧΙΜΑΚΗΣ:_ Κύριε Πρόεδρε, είναι βέβαιο ότι η τροπολογία τακτοποιεί και καλύπτει ένα μεγάλο μέρος των εργαζόμενων στο δημόσιο τομέα, είτε ορισμένου χρόνου είτε με σύμβαση έργου.¶ 
Βεβαίως, η ηγεσία του Υπουργείου Εσωτερικών δέχτηκε κάποιες σημαντικές προτάσεις στην πορεία της συζήτησης, όπως ήταν αυτή του συναδέλφου κ. Ιωαννίδη σχετικά με την τακτοποίηση των εισπρακτόρων του ΤΕΒΕ. 'Ηταν μια σημαντική παρέμβαση, θα έλεγα.¶ 
Θέλω εδώ να πω ότι υπάρχουν κάποιες περιπτώσεις που θα έπρεπε να αντιμετωπισθούν και δεν ετέθησαν. Είναι οι συμβασιούχοι οι οποίοι πραγματικά διορίστηκαν μετά την 1-1-1995, αλλά την 1-8-1999 δεν ήταν στην υπηρεσία, αλλά έχουν κλείσει τριάντα έξι μήνες ή είκοσι τέσσερις μήνες.  Θεωρώ ότι είναι μια μεγάλη μερίδα υπαλλήλων, οι οποίοι θα πρέπει να συμπεριληφθούν σ'αυτό το νομοσχέδιο και να τακτοποιηθεί και αυτό το πρόβλημα.¶ 
Επίσης θα ήθελα να κάνω μια παρατήρηση. Πρέπει να γίνει ένας σαφής πρσδιορισμός στα ένδικα μέσα. Δηλαδή, εκείνοι οι οποίοι έχουν πάρει τα ασφαλιστικά μέτρα και δούλευαν την επίμαχη περίοδο και αυτήν τη στιγμή δεν τους περιλαμβάνει το νομοσχέδιο, να διατυπωθεί στην τροπολογία του νομοσχεδίου ότι αν κερδίσουν την τελική δίκη, θα μετατραπούν οι συμβάσεις τους σε αορίστου χρόνου.¶ 
Μια άλλη παρατήρηση όσον αφορά την όποια καταστρατήγηση του νόμου. Η πρόβλεψη των ποινικών κυρώσεων που προβλέπει ο ν. 2190 να μην είναι κατ'έγκληση αλλά να είναι και αυτεπάγγελτη.¶ 
__ΠΡΟΕΔΡΟΣ (Απόστολος Κακλαμάνης):__ Ο κ. Κωνσταντόπουλος έχει το λόγο.¶ _ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ:_ Αυτήν τη στιγμή στο ΙΚΑ εργάζονται γιατροί 
διαφορετικών ταχυτήτων. 'Ετσι θέλουμε να έχουν παραγωγικότητα και διάθεση έργου, όταν οι μεν είναι μόνιμοι και άλλοι είναι συμβασιούχοι με σύμβαση έργου αόριστης διάρκειας; Επιτέλους, γιατί υποχώρησε η Υπουργός, ενώ και 
ο διοικητής στο ΙΚΑ συναίνεσε ώστε να μονιμοποιηθούν αυτοί οι γιατροί του ΙΚΑ;¶ 
Ξέρετε πολύ καλά και διαβάσατε στις εφημερίδες ότι από το πρωί στις 5 η ώρα πηγαίνουν να εξεταστούν στο ΙΚΑ Κορίνθου οι ασθενείς. Είναι νέοι άνθρωποι οι γιατροί. Περίμεναν πέντε και δέκα χρόνια για να κάνουν ειδικότητα. Είναι στην καλύτερη ηλικία τους τριανταπέντε - σαράντα χρονών, νέοι άνθρωποι, οι οποίοι ζουν με το φόβο να απολυθούν.¶ 
Αποφασίστε το τι θα κάνετε. Θέλω να μας πείτε για ποιο λόγο 
υποχωρήσατε σε αυτό το θεμα. Επιτέλους, κοιτάξτε αυτούς τους νέους γιατρούς και μονιμοποιείστε τους. Τουλάχιστον αυτοί που δουλεύουν τα πέντε τελευταία χρόνια πρέπει να μονιμοποιηθούν. Δεν μπορεί να έχουμε γιατρούς διαφορετικών ταχυτήτων στον ίδιο οργανισμό.¶ 
__ΠΡΟΕΔΡΟΣ (Απόστολος Κακλαμάνης):__ Ο κ. Λωτίδης έχει το λόγο.¶ 
_ΛΑΖΑΡΟΣ ΛΩΤΙΔΗΣ:_ Κύριε Πρόεδρε, ακούγοντας τη συζήτηση σήμερα και 
χθες και προχθές έχω την αίσθηση ότι όλοι με τον τρόπο με τον οποίον καταθέτουμε το λόγο μας, δεν συμβάλλουμε στην αναβάθμιση του πολιτικού λόγου, γιατί ακολουθούμε παράλληλους μονόλογους.¶ 
Κύριοι συνάδελφοι, η στάση της Νέας Δημοκρατίας στο θέμα των εκτάκτων νομίζω ότι αποτελεί μνημείο αφερεγγυότητας πολιτικής αναξιοπιστίας και ασυνέπειας. Και το λέω αυτό χωρίς να έχω τον παραμικρό ενδοιασμό, γιατί είναι γνωστή η ιστορία και η προϊστορία του θέματος των εκτάκτων που ταλαιπώρησε τη Βουλή επί μακρό χρονικό διάστημα.¶ 
'Ενα χρόνο πριν, κύριοι συνάδελφοι, σε ένα αντίστοιχο νομοσχέδιο του Υπουργείο με κάποια τροποποίηση για το Α.Σ.Ε.Π., χείμαρρο τροπολογιών κατατέθηκε από Βουλευτές. Και τότε συμφωνήθηκε -ειπώθηκε βεβαίως αυτό πολλές φορές- από όλες τις πλευρές, να συσταθεί μία άτυπη διακομματική επιτροπή και μόνο για όσα συμφωνήσουν όλες οι πλευρές, αυτά να έρθουν στη Βουλή ως τροπολογία για να ψηφιστούν. Αυτό έγινε λοιπόν: Η Νέα Δημοκρατία συμφώνησε κατ' αρχήν και στη συνέχεια υπαναχώρησε.¶ 
'Εχω τη βεβαιότητα, κυρίες και κύριοι συνάδελφοι, ότι και αν ακόμα σήμερα η Κυβέρνηση έφερνε την τροπολογία, που χθες κατέθεσε από του Βήματος της Βουλής ο Αρχηγός της Νέας Δημοκρατίας, σήμερα η Νέα Δημοκρατία θα υποστήριζε την κατ' αρχήν συμφωνηθείσα στην άτυπη διακομματική επιτροπή τροπολογία προσπαθώντας να προσπορίσει πολιτικά 
και κομματικά οφέλη.¶ 
Κύριοι συνάδελφοι, ο θεσμός των εκτάκτων σαφώς και είναι ανάγκη των καιρών και της λειτουργίας του πολιτικού συστήματος και ημών και όλου του φάσματος του πολιτικού συστήματος. Με τις αλλαγές όμως που επήλθαν στο ΑΣΕΠ, που έγινε πιο ευέλικτο και πιο αποτελεσματικό, νομίζω ότι δεν θα παραστεί πολλές φορές η ανάγκη στο μέλλον να υπάρξουν αντίστοιχες τροπολογίες. ¶ 
Βεβαίως και υπάρχουν και κάποιοι, οι οποίοι αδίκως είναι απέξω, πλην όμως αυτά συμφωνήθηκαν και πρέπει να μπορούμε να τηρούμε το λόγο μας και αυτά που λέμε πριν από τις εκλογές, να μπορούμε να τα κάνουμε πράξη και μετά τις εκλογές. ¶ 
Ευχαριστώ.¶ 
__ΠΡΟΕΔΡΟΣ (Απόστολος Κακλαμάνης):__ Ο κ. Γκατζής έχει το λόγο.¶ 
_ΝΙΚΟΛΑΟΣ ΓΚΑΤΖΗΣ:_ Κύριε Πρόεδρε, από όλες τις πλευρές της Βουλής και από το κυβερνών κόμμα ακόμη ακούστηκε ότι αυτή η τροπολογία είναι πάρα πολύ άδικη, ότι θα πρέπει να μονιμοποιηθούν όλοι αυτοί, οι οποίοι καλύπτουν πάγιες και διαρκείς ανάγκες.¶ 
Η Κυβέρνηση δεν ξέρω γιατί επιμένει, γιατί αφήνει χιλιάδες ανθρώπους...¶ 
_ΣΤΕΦΑΝΟΣ ΜΑΝΟΣ:_ 'Οχι από όλες τις πτέρυγες. Εγώ είμαι εναντίον.¶ 
_ΝΙΚΟΛΑΟΣ ΓΚΑΤΖΗΣ:_ Ας υποθέσουμε ότι αποτελείτε πτέρυγα, αν αποτελείτε πτέρυγα!¶ 
__ΠΡΟΕΔΡΟΣ (Απόστολος Κακλαμάνης):__ Και από πλευράς διαστάσεων δεν μπορείτε να πείτε ότι ο κ. Μάνος δεν αποτελεί πτέρυγα, ότι δεν αποτελεί οντότητα ολοκληρωμένη και διακριτή.¶ 
Συνεχίστε, κύριε Γκατζή.¶ 
_ΝΙΚΟΛΑΟΣ ΓΚΑΤΖΗΣ:_ Κύριε Πρόεδρε, βάλαμε ορισμένα ερωτήματα στην Κυβέρνηση: 'Εχει σκοπό να αντιμετωπίσει στη ρίζα του το πρόβλημα ή θα διαιωνίσει αυτήν την κατάσταση της ομηρίας των χιλιάδων ανθρώπων, εκμεταλλευόμενη ουσιαστικά την αγωνία τους για μία θέση στον ήλιο.¶ 
Είπαμε: Θα κάνει οργανισμούς εσωτερικής υπηρεσίας σε κάθε υπηρεσία 
δημόσιου ή ιδιωτικού τομέα; Θα προχωρήσει στην πλήρωση αυτών των οργανικών θέσεων; Θα καλύψει με μόνιμες θέσεις και σε υπηρεσίες ιδιωτικού και δημοσίου δικαίου, ώστε να λυθεί το πρόβλημα;¶ 
Εμείς καταθέσαμε την πρότασή μας και νομίζουμε ότι πρέπει να προσληφθούν όλοι όσοι καλύπτουν πάγιες και διαρκείς ανάγκες. Κοιτάξτε, κύριε Πρόεδρε: Σε δήμους -και το ξέρει ο κ. Τζανής- προσλαμβάνουν υπαλλήλους σε δημοτικές επιχειρήσεις και κάνουν χρέη, λειτουργούν δηλαδή σε υπηρεσίες καθαρά δημοτικές. Και αυτό γιατί δεν έχουν τη δυνατότητα να πάρουν προσωπικό οι ίδιοι οι δήμοι. Αυτοί, λοιπόν, γιατί εξαιρούνται μαζί με χιλιάδες άλλους στις άλλες υπηρεσίες, που αναφέραμε; Πρέπει να λυθεί αυτό το πρόβλημα.¶ 
Με αυτήν την έννοια, αν δεν λυθούν αυτά τα προβλήματα, εμείς θα 
καταψηφίσουμε αυτήν την τροπολογία.¶ 
_ΠΡΟΚΟΠΗΣ ΠΑΥΛΟΠΟΥΛΟΣ:_ Κύριε Πρόεδρε, θα ήθελα μία δευτερολογία 
τριάντα δευτερολέπτων.¶ 
__ΠΡΟΕΔΡΟΣ (Απόστολος Κακλαμάνης):__ Ο κ. Παυλόπουλος έχει το λόγο για τα 
τριάντα δευτερόλεπτα που ζήτησε.¶ 
_ΠΡΟΚΟΠΗΣ ΠΑΥΛΟΠΟΥΛΟΣ:_ Κύριε Πρόεδρε, δεν θα έπαιρνα το λόγο, εάν ο κ.         Λωτίδης, ο οποίος είναι φίλος και πολύ συμπαθής, δεν διέστρεφε την 
πραγματικότητα, ελπίζω εκ λάθους.¶ 
Είχαμε συμφωνήσει πέρσι εδώ να υπάρξει τυπική διακομματική επιτροπή, 
η οποία ουδέποτε έγινε. Παρά το γεγονός ότι έγινε μία άτυπη, εμείς είχαμε συμμετάσχει. ¶ 
Τότε είχα ρητώς επιφυλαχθεί ως εκπρόσωπος της Νέας Δημοκρατίας, όταν έγινε η πρόταση, άσχετα με το αν συνέβαλα εγώ από την πλευρά μου υπεύθυνα στο να διατυπωθεί καλύτερα. Είχαμε επιφυλαχθεί, και αυτό γιατί είναι ορθό βεβαίως να τακτοποιηθούν κάποιες περιπτώσεις, αλλά είναι χειρότερο να αφήνονται άλλες περιπτώσεις, οι οποίες αφορούν ανθρώπους, που έχουν τα ίδια και περισσότερα προσόντα. ¶ 
Το ίδιο συμβαίνει και αυτήν τη στιγμή, που μέσα στην ίδια τη ρύθμιση υπάρχουν εξαιρέσεις. Πέραν του ότι η ρύθμιση δεν επεκτείνεται στον ευρύτερο δημόσιο τομέα και στις δημόσιες επιχειρήσεις, δημιουργώντας έτσι κενά.¶ 
Αυτή ήταν η αιτία για την οποία η Νέα Δημοκρατία επιφυλάχθηκε και 
είπε όχι. Γιατί είναι συνεπής και δεν θέλησε να συμβάλει σε μία αντισυνταγματική ρύθμιση, που μπορεί να ωφελεί κάποιους -και καλά κάνει-αλλά δεν παύει να δημιουργεί προβλήματα διακρίσεων.¶ 
Αλλά η Νέα Δημοκρατία επιφυλάχθηκε και δεν υπήρχε καμιά συμφωνία και 
καμιά υπαναχώρηση, κύριε Λωτίδη. Αυτό να το διευκρινίσουμε. Ευχαριστώ κύριε Πρόεδρε.¶ 
__ΠΡΟΕΔΡΟΣ (Απόστολος Κακλαμάνης)__: Κύριοι συνάδελφοι, έχει υποβληθεί αίτηση ονομαστικής ψηφοφορίας Βουλευτών της Νέας Δημοκρατίας επί της τροπολογίας με γενικό αριθμό 96 και ειδικό 27, της οποίας το κείμενο έχει ως εξής:¶ 
"Προς το Προεδρείο της Βουλής¶ 
Οι υπογράφοντες βουλευτές ζητούμε την διεξαγωγή ονομαστικής 
ψηφοφορίας επί της τροπολογίας (για τους συμβασιούχους) με γεν. αρ. 96 και ειδικό 27 στο συζητούμενο νομοσχέδιο.¶ 
Παρασκευή πρωϊ,¶ 
 25.VΙΙΙ.'ΟΟ.¶ 
Βύρων Γ. Πολύδωρας¶ 
Αναστάσιος Νεράντζης¶ 
Προκόπης Παυλόπουλος¶ 
Αικατερίνη Παπακώστα¶ 
Νικήτας Κακλαμάνης¶ 
Γεώργιος Τσούρνος¶ 
Αντώνιος Μπέζας¶ 
Σταύρος Δαϊλάκης¶ 
Μιχάλης Παπαδόπουλος¶ 
Θεόφιλος Βασιλείου¶ 
Ελευθέριος Παπαγεωργόπουλος¶ 
Αθηναίος Φλωρίνης "¶ 
Θα αναγνώσω και τον κατάλογο των υπογραφόντων την αίτηση της 
ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.¶ 
Ο κ. Βύρων Πολύδωρας. Παρών.¶ 
Ο κ. Αναστάσιος Νεράντζης. Παρών.¶ 
Ο κ. Προκόπης Παυλόπουλος. Παρών.¶ Η κ. Αικατερίνη Παπακώστα. Απούσα.¶ Ο κ. Νικήτας Κακλαμάνης. Παρών.¶ ¶ Ο κ. Γεώργιος Τσούρνος. Παρών.¶ 
Ο κ. Αντώνιος Μπέζας. Παρών.¶ 
Ο κ. Σταύρος Δαϊλάκης. Απών.¶ 
Ο κ. Μιχάλης Παπαδόπουλος. Παρών.¶ 
Ο κ. Θεόφιλος Βασιλείου. Παρών.¶ 
Ο κ. Λευτέρης Παπαγεωργόπουλος. Παρών.¶ 
Ο κ. Αθηναίος Φλωρίνης. Παρών.¶ 
Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.¶ 
Συνεπώς διακόπτουμε τη συνεδρίαση για δέκα λεπτά, σύμφωνα με τον 
Κανονισμό.¶ 
(ΔΙΑΚΟΠΗ)_¶ 
( ΜΕΤΑ ΤΗ ΔΙΑΚΟΠΗ )_¶ 
__ΠΡΟΕΔΡΟΣ (Απόστολος Κακλαμάνης)__: Κύριοι συνάδελφοι, επαναλαμβάνεται η διακοπείσα συνεδρίαση.¶ ¶ 
Θα γίνει η ονομαστική ψηφοφορία επί της τροπολογίας με γενικό αριθμό 
96 και ειδικό 27.¶ 
Οι αποδεχόμενοι την τροπολογία με γενικό αριθμό 96 και ειδικό 27 
λέγουν "ΝΑΙ".¶ 
Οι μη αποδεχόμενοι την τροπολογία λέγουν "ΟΧΙ".¶ 
Οι αρνούμενοι ψήφο λέγουν "ΠΑΡΩΝ".¶ 
Καλούνται επί του καταλόγου:  ο κ. Νικόλαος Σαλαγιάννης από το ΠΑΣΟΚ 
και ο κ. Ηλίας Καλλιώρας από τη Νέα Δημοκρατία.¶ 
Παρακαλώ να αρχίσει η ανάγνωση του καταλόγου.¶ 
(ΨΗΦΟΦΟΡΙΑ)_¶ 
( ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ )_¶ 
__ΠΡΟΕΔΡΟΣ (Απόστολος Κακλαμάνης)__: Υπάρχει κάποιος κύριος συνάδελφος, ο οποίος δεν άκουσε το όνομά του; Κανείς.¶ 
Κηρύσσεται περαιωμένη η ψηφοφορία και παρακαλώ τους κυρίους 
ψηφολέκτες να προβούν στην καταμέτρηση των ψήφων και την εξαγωγή του αποτελέσματος. ¶ 
( ΚΑΤΑΜΕΤΡΗΣΗ )_¶ 
( ΜΕΤΑ ΤΗΝ ΚΑΤΑΜΕΤΡΗΣΗ )_¶ 
__ΠΡΟΕΔΡΟΣ (Απόστολος Κακλαμάνης)__: Κύριοι συνάδελφοι, έχω την τιμή να σας ανακοινώσω το αποτέλεσμα της διεξαχθείσης ονομαστικής ψηφοφορίας.¶ 
Ψήφισαν συνολικά 93 Βουλευτές.¶ 
Υπέρ της τροπολογίας, δηλαδή "ΝΑΙ", ψήφισαν 54 Βουλευτές.¶ 
Κατά της τροπολογίας, δηλαδή "ΟΧΙ", ψήφισαν 39 Βουλευτές.¶ 
Απόντες 7 σύμφωνα με το παρακάτω πρωτόκολλο ονομαστικής ψηφορορίας:¶ 
(Το παραπάνω πρωτόκολλο υπάρχει στο τεύχος της Βουλής)_¶ 
"_ΠΡΟΕΔΡΟΣ (Απόστολος Κακλαμάνης):_ Συνεπώς η τροπολογία με γενικό αριθμό 96 και ειδικό 27, έγινε δεκτή, κατά πλειοψηφία, όπως τροποποιήθηκε από την κυρία Υπουργό.¶ 
Κύριε Υφυπουργέ, επί των τροπολογιών, υπάρχει κάποια που δεν συνεπάγεται δαπάνη και δεν ενίστασθε, ώστε να συζητηθεί;¶ 
_ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και 
Αποκέντρωσης)_: 'Οχι, κύριε Πρόεδρε.¶ 
_ΙΩΑΝΝΗΣ ΓΙΑΝΝΑΚΟΠΟΥΛΟΣ_: Κύριε Πρόεδρε, υπάρχουν και εμπρόθεσμες 
τροπολογίες.¶ 
__ΠΡΟΕΔΡΟΣ (Απόστολος Κακλαμάνης)__: Ναι, αλλά συνεπάγονται δαπάνη.¶ Εισερχόμαστε στην ψήφιση του ακροτελεύτιου άρθρου, του άρθρου 15.¶ Ερωτάται το Τμήμα: Γίνεται δεκτό το άρθρο 15;¶ 
_ΠΟΛΛΟΙ ΒΟΥΛΕΥΤΕΣ_: Μάλιστα, μάλιστα.¶ 
__ΠΡΟΕΔΡΟΣ (Απόστολος Κακλαμάνης)__: Συνεπώς το ακροτελεύτιο άρθρο 15, έγινε δεκτό.¶ 
Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: "Ρυθμίσεις θεμάτων του Υπουργείου Εσωτερικών, Δημόσιας Διοίκησης και Αποκέντρωσης και άλλες διατάξεις", έγινε δεκτό επί της 
αρχής και επί των άρθρων και η ψήφισή του στο σύνολο αναβάλλεται για άλλη συνεδρίαση.¶ 
Κύριοι συνάδελφοι, στο σημείο αυτό δέχεστε να λύσουμε τη συνεδρίαση;¶ 
_ΟΛΟΙ ΟΙ ΒΟΥΛΕΥΤΕΣ_: Μάλιστα, μάλιστα.¶ 
Με τη συναίνεση του Τμήματος και ώρα 15.00', λύεται η συνεδρίαση για 
την Τρίτη 29 Αυγούστου 2000 και ώρα 18.30' με αντικείμενο εργασιών του Τμήματος νομοθετική εργασία, σύμφωνα με την ημερήσια διάταξη που θα διανεμηθεί.¶ 
Ο ΠΡΟΕΔΡΟΣ                       ΟΙ ΓΡΑΜΜΑΤΕΙΣ 
  

  


 

