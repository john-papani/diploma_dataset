ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΡΜ΄
Πέμπτη 31 Μαίου 2007 

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές, από το Δημοτικό Σχολείο Εκπαιδευτηρίων Πετράκη-Βαλσαμίδη, το 2ο Δημοτικό Σχολείο Χαλκίδας, το 2ο Δημοτικό Σχολείο Ψαχνών Ευβοίας και  το 2ο και  15ο Δημοτικό Σχολείο Καρδίτσας, σελ.
3. Επί του Κανονισμού, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 1 Ιουνίου 2007, σελ.
4. Συζήτηση επικαίρων ερωτήσεων:
α) Προς τον Υπουργό Εθνικής Παιδείας και Θρησκευμάτων, 
i) σχετικά με τη λειτουργία του 2ου Τμήματος Τ.Ε.Ι. Αμαλιάδας κ.λπ. σελ.
ii) σχετικά με την προοπτική του Πανεπιστημίου Στερεάς Ελλάδας κ.λπ. σελ.
β) Προς τον Υπουργό Οικονομίας και Οικονομικών, σχετικά με τη λειτουργία εργοστασίου της Βιομηχανίας Φωσφορικών Λιπασμάτων στην Καβάλα κ.λπ. σελ.
γ) Προς τον Υπουργό Ανάπτυξης, σχετικά με την ανανέωση των εξαμηνιαίων αδειών πώλησης στους ελαιοπαραγωγούς βρώσιμης ελιάς από τον Οργανισμό Λαϊκών Αγορών Αθηνών-Πειραιώς.σελ.
δ) Προς τον Υπουργό Υγείας και Κοινωνικής Αλληλεγγύης, σχετικά με τη δημιουργία μονάδας υποκατάστασης του ΟΚΑΝΑ στο Ηράκλειο Κρήτης κ.λπ. σελ.
ε) Προς τον Υπουργό Εμπορικής Ναυτιλίας, σχετικά με την παραχώρηση από τον Οργανισμό Λιμένα Ελευσίνας παραλιακών χώρων στο Δήμο κ.λπ.. σελ. 

Γ΄. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής της πρότασης νόμου αρμοδιότητας του Υπουργείου Εσωτερικών, Δημόσιας Διοίκησης και Αποκέντρωσης: «Ρυθμίσεις για την ενίσχυση της διαφάνειας και της αξιοκρατίας στο σύστημα προσλήψεων του ν. 2190/1994, όπως ισχύει και άλλες διατάξεις».σελ.
2. ΚΑΤΑΘΕΣΗ ΕΚΘΕΣΕΩΝ ΔΙΑΡΚΩΝ ΕΠΙΤΡΟΠΩΝ
α) Η Διαρκής Επιτροπή Οικονομικών Υποθέσεων καταθέτει τις εκθέσεις της στα σχέδια νόμων:
i) Του Υπουργείου Περιβάλλοντος, Χωροταξίας και Δημοσίων Έργων: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τουρκίας για την κατασκευή δεύτερης διασυνοριακής οδικής γέφυρας μεταξύ των δύο χωρών, στην περιοχή της συνοριακής διόδου Κήποι-Ipsala».σελ.
ii) Του Υπουργείου Οικονομίας και Οικονομικών: «Πώληση και ταυτόχρονη μίσθωση ακινήτων του Δημοσίου, μακροχρόνιες και χρηματοδοτικές μισθώσεις του Δημοσίου και άλλες διατάξεις».σελ.
β) Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δημόσιας Τάξης: «Προστασία του Περιβάλλοντος, αγροτική ασφάλεια και άλλες διατάξεις».σελ.
3. ΚΑΤΑΘΕΣΗ ΣΧΕΔΙΟΥ ΝΟΜΟΥ
Οι Υπουργοί Ανάπτυξης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Δικαιοσύνης, Πολιτισμού, Τουριστικής Ανάπτυξης, Μεταφορών και Επικοινωνιών και Επικρατείας κατέθεσαν σχέδιο νόμου: «Τροποποίηση και συμπλήρωση του ν. 2251/1994 «Προστασία των καταναλωτών», όπως ισχύει-Ενσωμάτωση της οδηγίας 2005/29 του Ευρωπαϊκού Κοινοβουλίου και του Συμβουλίου (EEL 149)».σελ.
ΟΜΙΛΗΤΕΣ
Α. Επί του Κανονισμού:
ΒΕΝΙΖΕΛΟΣ Ε. σελ.
ΚΟΣΜΙΔΗΣ Σ. σελ.
ΠΑΥΛΟΠΟΥΛΟΣ Π. σελ.
ΤΡΑΓΑΚΗΣ Ι. σελ.

Β. Επί των Επικαίρων Ερωτήσεων:
ΑΛΑΒΑΝΟΣ Α. σελ.
ΑΝΤΩΝΑΚΟΠΟΥΛΟΣ Π. σελ.
ΑΝΤΩΝΙΟΥ Α. σελ.
ΓΙΑΝΝΟΠΟΥΛΟΣ Α. σελ.
ΓΚΑΤΖΗΣ Ν. σελ.
ΚΕΦΑΛΟΓΙΑΝΝΗΣ Ε. σελ.
ΛΕΒΕΝΤΗΣ Α. σελ.
ΠΑΠΑΘΑΝΑΣΙΟΥ Ι. σελ.
ΤΑΛΙΑΔΟΥΡΟΣ Σ. σελ.
ΤΖΕΚΗΣ Α. σελ.
ΦΩΛΙΑΣ Χ. σελ.

Γ. Επί της πρότασης νόμου αρμοδιότητας του Υπουργείου Εσωτερικών, Δημόσιας Διοίκησης και Αποκέντρωσης:
ΒΕΝΙΖΕΛΟΣ Ε. σελ.
ΓΕΙΤΟΝΑΣ Κ. σελ.
ΓΚΑΤΖΗΣ Ν. σελ.
ΚΑΣΤΑΝΙΔΗΣ Χ. σελ.
ΚΟΣΜΙΔΗΣ Σ. σελ.
ΚΟΥΒΕΛΗΣ Φ. σελ.
ΛΥΚΟΥΡΕΝΤΖΟΣ  Α. σελ.
ΜΑΝΙΑΤΗΣ Ι. σελ.
ΜΑΝΩΛΙΑ Χ. σελ.
ΜΠΕΝΟΣ Σ. σελ.
ΠΑΠΑΝΔΡΕΟΥ Γ. σελ.
ΠΑΥΛΟΠΟΥΛΟΣ Π. σελ.
ΡΟΒΛΙΑΣ Κ. σελ.
ΣΓΟΥΡΙΔΗΣ Π. σελ.
ΤΑΣΟΥΛΑΣ Κ. σελ.
ΤΖΙΜΑΣ Μ. σελ.
ΧΑΪΔΟΣ Χ. σελ.




      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ  Γ΄
      ΣΥΝΕΔΡΙΑΣΗ ΡΜ΄
      Πέμπτη 31 Μαΐου 2007 
      Αθήνα, σήμερα στις 31 Mαϊου 2007, ημέρα Πέμπτη και ώρα 10.30΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ’ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Παναγιώτη Αντωνακόπουλο, Βουλευτή Ηλείας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Αιτωλ/νίας κ. ΧΡΙΣΤΟΣ  ΒΕΡΕΛΗΣ κατέθεσε αναφορά με την οποία η Τοπική Ένωση Δήμων και Κοινοτήτων του Νομού Αιτωλ/νίας ζητεί την αύξηση του χρηματικού ποσού που κατανεμήθηκε στους Ο.Τ.Α. για κάλυψη των δαπανών πυροπροστασίας.
      2) Ο Βουλευτής Αιτωλ/νίας κ. ΧΡΙΣΤΟΣ  ΒΕΡΕΛΗΣ κατέθεσε αναφορά με την οποία ο Σύλλογος Γαβαλιωτών Αθήνας ζητεί την ανάκληση της απόφασης για παύση λειτουργίας του καταστήματος Ο.T.Ε., στη Γαβαλού του Δήμου Μακρυνείας Νομού Αιτωλ/νίας.
      3) Η Βουλευτής A΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία οι κάτοικοι των Δ.Δ. Μαυρικίου και Μανθυρέας του Δήμου Τεγέας Νομού Αρκαδίας ζητούν την έγκαιρη λήψη μέτρων ώστε να μη δημιουργηθεί ΧΑΔΑ στη θέση «Μακριά Λάκκα».
      4) Ο Βουλευτής B΄  Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο κ. Δημήτριος Θεοδωράκης, εκπαιδευτικός Μουσικής, ζητεί την πραγματοποίηση διαγωνισμού μέσω Α.Σ.Ε.Π. για το διορισμό των ανέργων εκπαιδευτικών Μουσικής Κλάδου ΠΕ16 στα δημόσια σχολεία.
      5) Ο Βουλευτής Χανίων κ. ΝΙΚΟΛΑΟΣ ΧΡΙΣΤΟΔΟΥΛΑΚΗΣ  κατέθεσε αναφορά με την οποία ο Δήμαρχος Κρυονερίδας του Νομού Χανίων ζητεί να δοθεί το δικαίωμα για υποβολή συμπληρωματικής δήλωσης στους μη αποζημιωθέντες αγρότες της περιοχής του.
      6) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε δημοσίευμα εφημερίδας το οποίο αναφέρεται στις ζημιές από τη χαλαζόπτωση στην Κοινότητα Λεοντίου του Νομού Αχαΐας.
      7) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε δημοσίευμα εφημερίδας στο οποίο ζητείται η ανέγερση σχολικού συγκροτήματος για τη στέγαση του Λυκείου Δεμενίκων Δήμου Μεσσάτιδας του Νομού Αχαΐας.
      8) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία ο Πολιτιστικός Σύλλογος Πολυτέκνων Άργους και Περιχώρων ζητεί οικονομική επιχορήγηση.
      9) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία το Σωματείο Καθαριστριών Α/βάθμιας και Β/βάθμιας Εκπαίδευσης Νομού Μεσσηνίας ζητεί να καταβληθούν στα μέλη του δεδουλευμένες αποδοχές κ.λπ..
      10) Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε αναφορά με την οποία ο Δήμος Ωλενίας Νομού Αχαΐας ζητεί έκτακτη οικονομική ενίσχυση για την αποκατάσταση των ζημιών που υπέστη η περιοχή από θεομηνία.
      11) Ο Βουλευτής Β΄ Αθηνών κ. ΚΩΝ/ΝΟΣ ΓΕΙΤΟΝΑΣ κατέθεσε αναφορά με την οποία ο Δήμαρχος Πετρούπολης Νομού Αττικής ζητεί την άμεση κατασκευή του Δημοτικού Σταδίου στην Πετρούπολη.
      12) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία ο Δήμαρχος Πετρούπολης Νομού Αττικής ζητεί την άμεση κατασκευή του Δημοτικού Σταδίου στην Πετρούπολη.
      13) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία η κ. Αλιφιεράκη Αναστασία διαμαρτύρεται για την εγκατάσταση αλλοδαπών νομάδων στην περιοχή του Βοτανικού Αττικής.
      14) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία η Πανηπειρωτική Ένωση για το Νεανικό Διαβήτη ζητεί να λειτουργήσει Διαβητολογικό Κέντρο στο Περιφερειακό Πανεπιστημιακό Γενικό Νοσοκομείο Ιωαννίνων.
      15) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία η Εθνική Οργάνωση Πολυτέκνων Αθηνών ζητεί την ανά τριετία θεώρηση των βιβλιαρίων των πολυτέκνων κ.λπ..
      16) Ο Βουλευτής Β΄ Θεσσαλονίκης κ. ΑΔΑΜ ΡΕΓΚΟΥΖΑΣ κατέθεσε αναφορά με την οποία η Εθνική Οργάνωση Πολυτέκνων Αθηνών ζητεί την ανά τριετία θεώρηση των βιβλιαρίων των πολυτέκνων κ.λπ..
      17) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Δήμος Μελισσίων Νομού Αττικής ζητεί την άμεση υπογραφή του σχεδίου του Π.Δ. που αφορά στην προστασία του δάσους Παπαδημητρίου.
      18) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Δήμος Ιεράς Πόλεως Μεσολογγίου Νομού Αιτωλ/νίας ζητεί να ληφθεί υπόψη στους οικονομικούς σχεδιασμούς του ΥΠΕΘΟ το Περιφερειακό Πλαίσιο Χωροταξικού Σχεδιασμού και Αειφόρου Ανάπτυξης της Περιφέρειας Δυτικής Ελλάδας, που εγκρίθηκε το 2003.
      19) Οι Βουλευτές Β΄ και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία η Ένωση Αστυνομικών Υπαλλήλων Νομού Ροδόπης ζητεί να επεκταθούν και στους αστυνομικούς οι ευεργετικές διατάξεις των παραμεθορίων περιοχών κ.λπ.
      20) Ο Βουλευτής Β΄ Αθηνών κ. ΑΝΤΩΝΗΣ ΣΚΥΛΛΑΚΟΣ και η Βουλευτής Α΄ Αθηνών κ. ΛΙΑΝΑ ΚΑΝΕΛΛΗ κατέθεσαν αναφορά με την οποία η Ένωση Συλλόγων Γονέων Δήμου Περιστερίου ζητεί την ανέγερση νέου κτηρίου για τη στέγαση του 10ου Ενιαίου Λύκειου Περιστερίου.
      21) Η Βουλευτής Πέλλης κ. ΘΕΟΔΩΡΑ ΤΖΑΚΡΗ κατέθεσε αναφορά με την οποία ο Δήμαρχος Βεγορίτιδος Νομού Πέλλας ζητεί  την άμεση στελέχωση του Κέντρου Υγείας Άρνισσας Νομού Πέλλας.
      22) Ο Βουλευτής Έβρου κ. ΑΠΟΣΤΟΛΟΣ ΦΩΤΙΑΔΗΣ κατέθεσε αναφορά με την οποία η Ένωση Συνταξιούχων Τ.Ε.Β.Ε. Ο.Α.Ε.Ε. Νομού Έβρου ζητεί την άμεση επαναφορά των Συνταξιούχων του Τ.Ε.Β.Ε. στο φυσικό τους ασφαλιστικό φορέα κ.λπ..
      23) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Καλαϊτζάκης Γεώργιος, αποστρατευθείς Σ/χης ε.α., ζητεί τη βαθμολογική του αποκατάσταση.
      24) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η αναβάθμιση του δημόσιου νηπιαγωγείου.
      25) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας  το οποίο αναφέρεται στις ανάγκες αποκατάστασης του δρόμου Λάστρος – Σητεία.
      26) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Αγίου Νικολάου Νομού Λασιθίου ζητεί την κατασκευή σύγχρονου κολυμβητηρίου στο Δήμο του.
      27) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η έγκαιρη αξιοποίηση δωρεάς προς το Δήμο Μακρύ Γιαλού Νομού Λασιθίου.
      28) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Σύνδεσμος Επαγγελματιών και Βιοτεχνών Καρύστου ζητεί τη λειτουργία Τμήματος Ο.Α.Ε.Ε. στην Κάρυστο Εύβοιας.
      29) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Δήμαρχος Αιδηψού Νομού Εύβοιας ζητεί την κατασκευή αλιευτικού καταφυγίου στο Νταμάρι – Γιάλτρων Νομού Εύβοιας.
      30) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Ωλενίας Αχαΐας ζητεί έκτακτη χρηματοδότηση για την αποκατάσταση των ζημιών στην αγροτική οδοποιία που προκλήθηκαν εξαιτίας έντονων καιρικών συνθηκών κ.λπ..
      31) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Πολιτιστικός Σύλλογος Ερασιτεχνικό Σχήμα Πάτρας «Ρεφενέ» ζητεί την παραχώρηση κτηρίου του Θεάτρου «Η Αγορά» για την κάλυψη των στεγαστικών του αναγκών.
      32) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Πανελλήνια Ένωση Δασολόγων Δημοσίων Υπαλλήλων ζητεί από την Εταιρεία Κτηματολόγιο Α.Ε., όσον αφορά στην «οριοθέτηση δασών και δασικών εκτάσεων», να υπάρχει ενημέρωση και συνεργασία με τις αρμόδιες Υπηρεσίες των συναρμόδιων Υπουργείων.
      33) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ  κατέθεσε αναφορά με την οποία  ο Σύλλογος Συμβασιούχων Υπαλλήλων Δημοτικών Βρεφονηπιακών Σταθμών Δωδεκανήσου ζητεί τη μονιμοποίηση των μελών του.
      34) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ  κατέθεσε αναφορά με την οποία η «ΒΑΛΛΙΔΗΣ Α.Ε.» Εμπορία Νωπών Αγροτικών Προϊόντων ζητεί την άρση των περιοριστικών μέτρων που της επιβλήθηκαν βάσει του άρθρου 14 ν. 2523/97.
      35) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Σύλλογος Επαγγελματιών των Δήμων Οιτύλου και Ανατολικής Μάνης «Η ΜΑΝΗ» ζητεί τη νομοθετική τροποποίηση ώστε να επιτραπεί η τοποθέτηση  κουφωμάτων με απομίμηση ξύλου στα κτήρια της Μάνης.
      36) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Δήμος Ασωπού Λακωνίας ζητεί τη χρηματοδότηση έργων για την αντιμετώπιση της λειψυδρίας στο Νομό Λακωνίας.
      37) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ομάδες παραγωγών εσπεριδοειδών Νομού Λακωνίας ζητούν την τροποποίηση του τρόπου αποζημίωσης των παραγωγών της βόρειας Λακωνίας.
      38) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η Περιβαλλοντική Μέριμνα Ελλάδος ζητεί την ίδρυση μη κερδοσκοπικού χαρακτήρα τηλεοπτικών σταθμών περιβαλλοντικού ενδιαφέροντος κ.λπ..
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 6780/16-4-07 ερώτηση του Βουλευτή κ. Δημητρίου Παπαγεωργόπουλου δόθηκε με το υπ’ αριθμ. 444/26-4-07 έγγραφο από την Υπουργό Τουριστικής Ανάπτυξης η ακόλουθη απάντηση:
      «Σε απάντηση του ανωτέρω ερωτήματος σας γνωστοποιούμε ότι:
      1. Όσον αφορά στο σχεδιασμό συνολικής αξιοποίησης του ακινήτου:
      Το εξαγγελθέν από το 2006 σχέδιο ανάπτυξης της συνολικής έκτασης διοίκησης και διαχείρισης ΕΤΑ στην περιοχή Λουτρών Καϊάφα, το οποίο προβλέπει «εκσυγχρονισμό και αξιοποίηση των εγκαταστάσεων των Ιαματικών Πηγών, πλήρη ανακαίνιση των υφιστάμενων ξενοδοχειακών καταλυμάτων, με κύριο κατευθυντήριο άξονα τη διαμόρφωση ολοκληρωμένης μονάδας Θερμαλιστικού τουρισμού, τουρισμού υγείας και θαλάσσιων αγωνισμάτων διεθνούς εμβέλειας», εξακολουθεί να ισχύει και η εταιρεία με τους συμβούλους της εργάζεται προς αυτή τη κατεύθυνση. Συγκεκριμένα, ο Χρηματοοικονομικός Σύμβουλος της ΕΤΑ, Mizuho Corρorate Advisory Co., Ltd ολοκλήρωσε και υπέβαλλε το Αναλυτικό Στρατηγικό Σχέδιο Αξιοποίησης του ακινήτου και προχωρούν οι ενέργειες ωρίμανσης, ώστε να καταστεί αξιοποιήσιμο το συντομότερο δυνατόν.
      Οι τελικές αποφάσεις για τη μορφή και τον τρόπο αξιοποίησης του ακινήτου υπόκεινται στην αρμοδιότητα της Διυπουργικής Επιτροπής Αποκρατικοποιήσεων (ΔΕΑ), σύμφωνα με τον Ν.3270/04.
      2. Όσον αφορά στα άμεσα μέτρα εκσυγχρονισμού και λειτουργίας της μονάδας κατά τη φετινή λουτρική περίοδο:
      Έχουν ήδη ξεκινήσει οι εργασίες για την ετήσια καθιερωμένη συντήρηση των εγκαταστάσεων ενόψει της επερχόμενης τουριστικής περιόδου, οι οποίες περιλαμβάνουν και συντήρηση του υδροθεραπευτηρίου. Παράλληλα, θα ανατεθεί μελέτη ανακαίνισης/αναβάθμισης των κτιριακών συγκροτημάτων, με σκοπό να υλοποιηθεί εντός του τρέχοντος έτους.
      Σημειώνεται ότι, ο προϋπολογισμός των παραπάνω άμεσα υλοποιούμενων έργων ανέρχεται σε ύψος 200.000 ευρώ.
      Τέλος, τόσο το Υπουργείο Τουριστικής Ανάπτυξης, όσο και η ΕΤΑ με τους συμβούλους της, έχουν πλήρη επίγνωση της τουριστικής αξίας της πραγματικά μοναδικού κάλλους περιοχής των Λουτρών Καϊάφα και για αυτό ακριβώς μελετούν με ιδιαίτερη προσοχή το σχεδιασμό της τουριστικής αξιοποίησης του ακινήτου, σύμφωνα με τους στόχους και τις προτεραιότητες της τουριστικής πολιτικής της χώρας και, ενδεχομένως, σε συνδυασμό με τη συμπληρωματική αξιοποίηση άλλων ακινήτων αρμοδιότητας ΕΤΑ της περιοχής Ηλείας (κτήματα Ζαχάρως και Κουνουπελίου) σε ένα γενικότερο χωροταξικό πλαίσιο ανάπτυξης.
      Η Υπουργός
      ΦΑΝΗ ΠΑΛΛΗ –ΠΕΤΡΑΛΙΑ»
      2. Στην με αριθμό 5080/5-3-07 ερώτηση του Βουλευτή κ. Χρήστου Πρωτόπαπα δόθηκε με το υπ’ αριθμ. 30718/7-5-07 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμό 5080/5.3.2007 ερώτηση, που κατατέθηκε στη Βουλή από το Βουλευτή κ. Πρωτόπαπα, με θέμα: «Μείωση των ουροληπτικών ελέγχων στα θεραπευτικά προγράμματα απεξάρτησης», σας γνωρίζουμε τα εξής:
      Στα πλαίσια του Θεραπευτικού Προγράμματος χορήγησης Υποκαταστάτων, διενεργείται περιοδικά έλεγχος για την παράλληλη χρήση, μέσω ουροληψίας. 
      Τη συχνότητα των ουροληψιών καθορίζει κατά περίπτωση, ο υπεύθυνος ιατρός σε συνεργασία με τους άλλους θεραπευτές.
      Δεν υφίσταται πρόβλημα περιορισμού της συχνότητας των ουροληψιών, λόγω έλλειψης κονδυλίων. Επισημαίνεται ότι, γίνεται έλεγχος με απόφαση και ευθύνη του θεραπευτή ιατρού και όχι με απόφαση της Διοικητικής Υπηρεσίας.
      Στην Α΄ Μονάδα Θεσσαλονίκης, η συσκευή ουροληψίας δεν έχει χαλάσει, αλλά δεν χρησιμοποιείται προσωρινώς, ώσπου να γίνουν οι αναγκαίες επισκευές στο θάλαμο, στον οποίο βρίσκεται η συσκευή, καθότι υπήρξε διαρροή υδάτων και τούτο βεβαίως για λόγους ασφαλείας. Ο έλεγχος των δειγμάτων ούρων συνεχίζεται κανονικώς σε συσκευή, άλλης Μονάδας.
      Επιπρόσθετα σας γνωρίζουμε ότι, στη Θεσσαλονίκη υπάρχει το Συντονιστικό Γραφείο του Οργανισμού κατά των Ναρκωτικών (Ο.ΚΑ.ΝΑ.), που υπηρετεί ο Ψυχίατρος κ. Γαζγαλίδης, ο οποίος συντονίζει όλες τις ενέργειες.
      Ο Υφυπουργός
      Α. ΓΙΑΝΝΟΠΟΥΛΟΣ»
      3. Στην με αριθμό 4658/22-2-07 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. 2869/16-4-07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στο ανωτέρω σχετικό (1), που κατατέθηκε στη Βουλή από το Βουλευτή κ. Μ. Φραγκιαδουλάκη, σχετικά με την απομάκρυνση του αμιάντου από το σχολείο στη Μονή Καλυβιανής του Νομού Ηρακλείου, και όσον αφορά στις αρμοδιότητες του Υπουργείου Απασχόλησης και Κοινωνικής Προστασίας, σας πληροφορούμε τα εξής:
      Στην Ελλάδα ο αμίαντος χρησιμοποιήθηκε εκτεταμένα κατά το παρελθόν σε πολλά ιδιωτικά και δημόσια κτίρια όπως σχολεία, κυρίως υπό τη μορφή προϊόντων αμιαντοτσιμέντου. Τα προϊόντα αμιαντοτσιμέντου έχουν σχετικά χαμηλή (περίπου 10%) περιεκτικότητα ινών αμιάντου, οι οποίες είναι εγκλωβισμένες στο τσιμέντο. Τα υλικά αυτά χαρακτηρίζονται ως μη εύθρυπτα και δεν απελευθερώνουν ίνες αμιάντου στο περιβάλλον αν δεν υποστούν ιδιαίτερη μηχανική ή άλλου τύπου καταπόνηση ή φθορά. Δεδομένου ότι η επικινδυνότητα του αμιάντου για την υγεία εμφανίζεται μόνο με την εισπνοή αιωρούμενων ινών, τα ανωτέρω υλικά δεν αποτελούν, με την παρουσία τους και μόνο σε ένα κτίριο, κίνδυνο για την υγεία των εργαζόμενων και των τρίτων.
      Η λήψη απόφασης, μετά από εκτίμηση του υπάρχοντος κινδύνου, για την αναγκαιότητα της απομάκρυνσης των αμιαντούχων υλικών ή για την εφαρμογή, εναλλακτικά, άλλων μέτρων προστασίας (επικάλυψη, εγκλεισμός, κλπ), καθώς και ο εντοπισμός των σημείων στα οποία υπάρχουν αμιαντούχα υλικά είναι ευθύνη, σύμφωνα με τη νομοθεσία, της κάθε επιχείρησης και του κάθε αρμόδιου δημόσιου ή ιδιωτικού φορέα. Αυτό ισχύει και στη συγκεκριμένη περίπτωση του σχολείου της Μονής Καλυβιανής.
      Ειδικότερα για τα σχολικά κτίρια, σας πληροφορούμε ότι αρμόδια είναι η υπηρεσία της τοπικής Νομαρχίας σε συνεργασία με τον Οργανισμό Σχολικών Κτιρίων που απασχολούν για το σκοπό αυτό ειδικευμένους Μηχανικούς. Όπως είναι ήδη γνωστό, υλοποιείται πρόγραμμα απομάκρυνσης υλικών που περιέχουν αμίαντο, από όλα τα σχολικά κτίρια της χώρας.
      Τέλος, σας γνωρίζουμε ότι όπως προβλέπεται από την ειδική νομοθεσία που ισχύει την προστασία των εργαζομένων που εκτίθενται ή είναι πιθανόν να εκτεθούν σε αμίαντο (Π.Δ. 212/2006), πριν από την έναρξη εκτέλεσης εργασιών κατεδάφισης ή αφαίρεσης αμιαντούχων υλικών πρέπει να υποβάλλεται στην αρμόδια Επιθεώρηση Εργασίας, Σχέδιο εργασίας. Στο Σχέδιο εργασίας καταγράφονται αναλυτικά τα τεχνικά και λοιπά μέτρα που πρόκειται να ληφθούν για την προστασία της υγείας και της ασφάλειας των εργαζομένων που θα εκτελέσουν τις εργασίες, συμπεριλαμβανόμενης της εκπαίδευσης τους και της ιατρικής επίβλεψης της υγείας τους. Τα Σχέδια εργασιών, εξετάζονται από την αρμόδια υπηρεσία και όπου διαπιστώνονται ελλείψεις, δίνονται γραπτές υποδείξεις για τη συμπλήρωσή τους. Στη συνέχεια, κατά τη διάρκεια εκτέλεσης των εργασιών, διενεργείται έλεγχος από Επιθεωρητές εργασίας για την επί τόπου διαπίστωση της τήρησης των μέτρων προστασίας, σύμφωνα με το Σχέδιο εργασίας και τις διατάξεις της νομοθεσίας.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      4. Στην με αριθμό 6003/22-3-07 ερώτηση της Βουλευτού κ. Θεοδώρας Τζάκρη  δόθηκε με το υπ’ αριθμ. Α.Π.Φ. 21/50/Α.Σ. 855 δις /16-4-07 έγγραφο από την Υπουργό Εξωτερικών η ακόλουθη απάντηση:
      «Το Υπουργείο Εξωτερικών καταβάλλει, στο πλαίσιο των αρμοδιοτήτων του, κάθε δυνατή προσπάθεια για τη διευκόλυνση της διαδικασίας χορήγησης θεωρήσεων σε Αλβανούς και Βουλγάρους εποχιακούς εργάτες που μετακαλούνται στην Ελλάδα, εντός του συμβατικού πλαισίου που ορίζουν αφ' ενός οι διμερείς Συμφωνίες Εποχικής Απασχόλησης με Αλβανία και Βουλγαρία, και αφ' ετέρου ο μεταναστευτικός νόμος 3386/2005, με βάση και την κτηθείσα εμπειρία των προηγουμένων ετών. Προς τούτο, οι Προξενικές μας Αρχές σε Αλβανία και Βουλγαρία, προβαίνουν στον κατάλληλο προγραμματισμό για την κατά προτεραιότητα διεκπεραίωση των αιτημάτων έκδοσης εθνικών θεωρήσεων για εποχική απασχόληση.
      Περαιτέρω, θα πρέπει να υπογραμμισθεί ότι οι Προξενικές μας Αρχές εμπλέκονται στη διαδικασία επιστροφής των εγγυητικών επιστολών μόνο κατά τις εξής περιπτώσεις:
      Α. όταν έχει εγκριθεί η μετάκληση αλλοδαπού εποχιακού εργάτη από την Περιφέρεια, αλλά είτε για λόγους δημόσιας τάξης και ασφάλειας, είτε για άλλους λόγους, δεν του χορηγήθηκε τελικώς θεώρηση εισόδου από την Αρμόδια Προξενική μας Αρχή και
      Β. όταν ανακληθεί, με αίτηση του εργοδότη, η εγκριθείσα μετάκληση του αλλοδαπού εποχιακού εργάτη πριν την είσοδο του τελευταίου στη χώρα μας και εφόσον η αρμόδια υπηρεσία της οικείας Περιφέρειας ενημερώσει εγκαίρως την Προξενική Αρχή.
      Στις ανωτέρω περιπτώσεις, η Προξενική Αρχή κατόπιν υποβολής σχετικών αιτημάτων ενημερώνει σχετικά την αρμόδια Περιφέρεια προκειμένου να επιστραφεί η εγγυητική επιστολή. Στα αιτήματα αυτά, οι Προξενικές Αρχές καταβάλλουν κάθε προσπάθεια να ανταποκρίνονται εγκαίρως, λαμβανομένου υπόψη και του μεγάλου φόρτου εργασίας που αντιμετωπίζουν καθημερινά για πληθώρα προξενικών θεμάτων.
      Ειδικότερα, στο πλαίσιο αυτό, το Προξενικό Γραφείο Τιράνων, το οποίο δέχεται και τη μεγαλύτερη πίεση, καθιέρωσε, από τις αρχές του τρέχοντος έτους, νέα απλοποιημένη διαδικασία για να ενημερώνονται εγκαίρως οι αρμόδιες Περιφέρειες και να αποφεύγονται τυχόν καθυστερήσεις, όσον αφορά την επιστροφή των εγγυήσεων στους δικαιούχους. Πιο συγκεκριμένα, το Προξενικό Γραφείο αποστέλλει στις Περιφέρειες κατάσταση με τα στοιχεία των μετακληθέντων εποχικών εργατών, στην οποία εμφαίνεται:
      α) σε ποιους χορηγήθηκε θεώρηση, β) σε ποιους δεν χορηγήθηκε θεώρηση, και γ) ποιοι τελικά δεν παρουσιάσθηκαν στις προκαθορισμένες συνεντεύξεις.
      Με τον τρόπο αυτό, οι Περιφέρειες γνωρίζουν εγκαίρως για την τύχη των αιτήσεων και πράττουν αναλόγως, όσον αφορά την επιστροφή των εγγυητικών επιστολών.
      Ταυτόχρονα, το Υπουργείο Εξωτερικών, αξιοποιώντας την εμπειρία των Προξενικών μας Αρχών και σε συνεργασία με τα άλλα συναρμόδια Υπουργεία, εξετάζει τις δυνατότητες περαιτέρω εξορθολογισμού της όλης διαδικασίας, προκειμένου οι μετακλήσεις εποχιακών εργατών να αποβαίνουν πράγματι σε όφελος της εθνικής και ιδίως αγροτικής μας οικονομίας, αποτρέποντας ταυτόχρονα κάθε απόπειρα εκμετάλλευσής τους για την εξυπηρέτηση μη σύννομων σκοπών.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»
      5. Στην με αριθμό 6184/27-3-07 ερώτηση του Βουλευτή κ. Ιωάννου Σκουλά δόθηκε με το υπ’ αριθμ. 425/19-4-07 έγγραφο από την Υπουργό Τουριστικής Ανάπτυξης η ακόλουθη απάντηση:
      «Απαντώντας στο ανωτέρω σχετικό, σας γνωστοποιούμε τα εξής:
      Σύμφωνα με τις διατάξεις του Ν.3270/2004 το νεοσύστατο Υπουργείο Τουριστικής Ανάπτυξης, μεταξύ των άλλων και στα πλαίσια στελέχωσης των Υπηρεσιών του, προέβη στις αποσπάσεις 5 υπαλλήλων από τη Γενική Γραμματεία Εμπορίου του Υπουργείου Ανάπτυξης, οι οποίοι εν συνεχεία τοποθετήθηκαν στη Διεύθυνση Καζίνο.
      Σημειώνεται ότι οι προαναφερόμενοι υπάλληλοι ήταν επί μακρόν υπάλληλοι Ε.Ο.Τ., οι οποίοι ασκούσαν τα καθήκοντά τους, διενεργώντας ελέγχους στις μονάδες Αυτεπιστασίας Ε.Ο.Τ. και συγκεκριμένα στα Καζίνο ανά την Επικράτεια.
      Με τη σύσταση της Γενικής Γραμματείας Τουρισμού του Υπουργείου Ανάπτυξης και στα πλαίσια στελέχωσης της, οι εν λόγω υπάλληλοι αποσπάστηκαν από τον Ε.Ο.Τ., προκειμένου και λόγω της εμπειρίας τους, να διενεργούν ελέγχους στα Καζίνο, αρμοδιότητα που ασκούσε η Γενική Γραμματεία.
      Εν συνεχεία, με σχετικές αποφάσεις μετατάχθηκαν στη Γενική Γραμματεία Εμπορίου του Υπουργείου Ανάπτυξης.
      Στα πλαίσια κάλυψης Υπηρεσιακών αναγκών του Υπουργείου Τουριστικής Ανάπτυξης και δεδομένης της μη επαρκούς στελέχωσης των κλιμακίων ελέγχου της Διεύθυνσης Καζίνο, κρίθηκε αναγκαία η απόσπαση τους, η οποία και ολοκληρώθηκε σύμφωνα με τον προαναφερόμενο ισχύοντα Νόμο.
      Σημειώνεται ότι, σύμφωνα με τις διατάξεις του Π.Δ. 149/2005 «Οργανισμός του Υπουργείου Τουριστικής Ανάπτυξης» στα πλαίσια στελέχωσης των Οργανικών Μονάδων, για την εύρυθμη και αποτελεσματική άσκηση των αρμοδιοτήτων του, συστήθηκαν 117 νέες Οργανικές θέσεις, οι οποίες μέχρι σήμερα δεν έχουν καλυφθεί σε όλες τις κατηγορίες και κλάδους. Ως εκ τούτου δεν ήταν δυνατό να καλυφθούν οι ανάγκες της Διεύθυνσης Καζίνο εξ ολοκλήρου από το υπηρετούν προσωπικό.
      Επί πλέον η ιδιαιτερότητα των εργασιακών συνθηκών (διαρκείς μετακινήσεις ανά την Επικράτεια, ιδιαίτερο ωράριο εργασίας, απασχόληση σε αργίες κ.ο.κ.) καθιστά αντικειμενικά δύσκολη τη δυνατότητα κάλυψης της προαναφερόμενης υπηρεσιακής ανάγκης από το υπηρετούν προσωπικό.
      Επισημαίνεται ότι εξακολουθούν να υπηρετούν στη Διεύθυνση (έλεγχο) Καζίνο, εκτός από τους προαναφερόμενους αποσπασμένους υπαλλήλους και υπάλληλοι οι οποίοι υπηρετούσαν στην πρώην Γενική Γραμματεία Τουρισμού.
      Τέλος σε ό,τι αφορά στις γενόμενες αποσπάσεις και μετατάξεις προσωπικού, το Υπουργείο τις πραγματοποίησε, με κριτήριο τις σχετικές βεβαιώσεις των Υπηρεσιακών Μεταβολών των ενδιαφερομένων, σε συσχετισμό με τις υφιστάμενες υπηρεσιακές ανάγκες κατά κατηγορία και κλάδο. Οι σχετικές αιτήσεις υπεβλήθησαν από υπαλλήλους του Δημοσίου και Ευρύτερου Δημοσίου Τομέα (όχι μόνο Ο.Τ.Α.) και ικανοποιήθηκαν, σύμφωνα με τις διατάξεις του Ν.3270/2004
      Η Υπουργός
      ΦΑΝΗ  ΠΕΤΡΑΛΙΑ-ΠΑΛΛΗ»
      6. Στην με αριθμό 6375/29-3-07 ερώτηση του Βουλευτή κ.Φώτη Κουβέλη δόθηκε με το υπ’ αριθμ. 7017/4/7023/20-4-07 έγγραφο από τoν Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Φ. Κουβέλης, σε ό,τι μας αφορά, σας γνωρίζουμε ότι το πρόβλημα της λαθρομετανάστευσης στη χώρα μας αντιμετωπίζεται από το Υπουργείο μας, σε συνεργασία με τις συναρμόδιες Υπηρεσίες των άλλων Υπουργείων και τους λοιπούς φορείς, με ιδιαίτερη προσοχή και ευαισθησία, για τη διασφάλιση των εθνικών μας συμφερόντων και την εμπέδωση του αισθήματος ασφαλείας των πολιτών. Για την επίτευξη του στόχου αυτού έχουμε δραστηριοποιήσει τις Υπηρεσίες της Ελληνικής Αστυνομίας, οι οποίες έχουν στελεχωθεί με το αναγκαίο προσωπικό και έχουν εφοδιασθεί με τον απαραίτητο υλικοτεχνικό εξοπλισμό και λοιπά μέσα, ώστε να ανταποκρίνονται αποτελεσματικά στην αποστολή τους.
      Στο πλαίσιο αυτό, οι Υπηρεσίες μας και φυσικά η Αστυνομική Διεύθυνση Σάμου, για την αποτροπή εισόδου λαθρομεταναστών και την εξάρθρωση των κυκλωμάτων αλλοδαπών και ημεδαπών που δρουν, κυρίως, στα σύνορα και διευκολύνουν, εκμεταλλευόμενοι παράλληλα, τους αλλοδαπούς που επιθυμούν να εισέλθουν στη χώρα μας, καταβάλλουν κάθε δυνατή προσπάθεια, εφαρμόζοντας την ισχύουσα νομοθεσία. Επίσης, στο εσωτερικό της χώρας, οι έλεγχοι νομιμότητας των αλλοδαπών που διενεργούνται από τις αστυνομικές Υπηρεσίες είναι συστηματικοί και έντονοι, θα συνεχισθούν δε με αμείωτη ένταση, ώστε στη χώρα να παραμείνουν μόνο οι αλλοδαποί, οι οποίοι πληρούν τις προβλεπόμενες προϋποθέσεις και να απομακρυνθούν όλοι οι παρανόμως διαβιούντες.
      Οι ανωτέρω Υπηρεσίες μας συνεργάζονται με τις κατά τόπους συναρμόδιες Υπηρεσίες, για την αντιμετώπιση των προβλημάτων που αφορούν τη στέγαση, σίτιση και γενικότερα τη φιλοξενία των λαθρομεταναστών. Πρέπει δε να επισημανθεί ότι, σε μαζικές αφίξεις λαθρομεταναστών, σημαντική είναι και η συμβολή, στην επίλυση των προβλημάτων που ανακύπτουν, των τοπικών φορέων της κάθε περιοχής.
      Ειδικότερα, για τη φιλοξενία των λαθρομεταναστών στην περιοχή του Ανατολικού Αιγαίου λειτουργεί Κέντρο Προσωρινής Διαμονής Αλλοδαπών στη Λέσβο, δυναμικότητας 300 ατόμων, το οποίο βρίσκεται στις παρυφές της πόλης της Μυτιλήνης και ανακατασκευάστηκε με μέριμνα και δαπάνες της οικείας Νομαρχιακής Αυτοδιοίκησης, καθώς και το Κέντρο Προσωρινής Διαμονής Αλλοδαπών στη Χίο, δυναμικότητας 120 ατόμων, που στεγάζεται σε δέκα προκατασκευασμένους οικίσκους που παραχωρήθηκαν στη Νομαρχιακή Αυτοδιοίκηση Χίου από το Υπουργείο ΠΕ.ΧΩ.Δ.Ε. Επίσης, το Κέντρο Προσωρινής Διαμονής Αλλοδαπών στη Σάμο, δυναμικότητας 300 ατόμων, θα λειτουργήσει σε νέο σύγχρονο κτίριο με δαπάνες του συνερωτώμενου Υπουργείου Εσωτερικών Δημόσιας Διοίκησης και Αποκέντρωσης. Το έργο βρίσκεται στο τελικό στάδιο ολοκλήρωσής του και εκτιμάται ότι θα λειτουργήσει τον προσεχή Ιούνιο.
      Πάντως, ο έλεγχος και η επιτήρηση των θαλάσσιων συνόρων μας, για την αποτροπή της μέσω αυτών εισόδου λαθρομεταναστών, ανήκει στην αρμοδιότητα των Υπηρεσιών του Υπουργείου Εμπορικής Ναυτιλίας, με τις οποίες οι αστυνομικές Υπηρεσίες συνεργάζονται στενά, συνεπικουρώντας το έργο τους.
      Πέραν αυτών, το θέμα του ελέγχου της λαθρομετανάστευσης στη Μεσόγειο και στη Νότια Ευρώπη και της ενίσχυσης των εξωτερικών συνόρων απασχολεί και τα αρμόδια όργανα της Ευρωπαϊκής Ένωσης, μέσω των οποίων επιδιώκονται λύσεις ριζικής αντιμετώπισης. Η χώρα μας, λόγω και της γεωγραφικής της θέσης, αποδίδει ιδιαίτερη σημασία στην ανάπτυξη πρωτοβουλιών σε θέματα που αφορούν τη μετανάστευση και στην καθιέρωση ολοκληρωμένου συστήματος αποτελεσματικού ελέγχου και διαχείρισης των εξωτερικών συνόρων της Ε.Ε., με έμφαση στην επιχειρησιακή συνεργασία των κρατών μελών στη Μεσόγειο και ιδιαίτερα στην ανατολική.
      Η προσπάθεια όλων των κρατών μελών της Ε.Ε., για την επίτευξη του στόχου της ολοκληρωμένης διαχείρισης των εξωτερικών συνόρων της Ε.Ε. απαιτεί κοινή δράση και χειροπιαστή έκφραση αλληλεγγύης. Για το σκοπό αυτό συνεργαζόμαστε στενά με τα λοιπά κράτη-μέλη για τη διαμόρφωση των κατάλληλων πολιτικών αντιμετώπισης του φαινομένου της λαθρομετανάστευσης. Η χώρα μας ενθαρρύνει με συνέπεια και υποστηρίζει πιστά μέχρι σήμερα όλες τις κοινές πρωτοβουλίες, στοχεύοντας στην ενίσχυση της αποτελεσματικής επιτήρησης των χερσαίων και κυρίως, λόγω του εύρους και της εγγύτητας με τρίτες χώρες των θαλασσίων συνόρων της Ε.Ε. στην περιοχή της Μεσογείου, βάσει των αρχών της αλληλεγγύης και της δίκαιης κατανομής των βαρών.
      Παράλληλα, η χώρα μας δραστηριοποιείται και στο πλαίσιο των περιφερειακών πρωτοβουλιών συνεργασίας. Παρακολουθούμε με ιδιαίτερη προσοχή τις διεθνείς εξελίξεις και έχουμε συνάψει συμφωνίες επανεισδοχής, καθώς και πρωτόκολλα και συμφωνίες αστυνομικής συνεργασίας με ρήτρα επανεισδοχής με άλλα κράτη.
      Ειδικότερα, το θέμα της λαθρομετανάστευσης και ιδιαίτερα της προερχόμενης από τα ανατολικά ευρωπαϊκά σύνορα συζητήθηκε και κατά τη Σύνοδο των Υπουργών Δημοσίας Τάξεως και Εσωτερικών της Νοτιοανατολικής Ευρώπης (Αττάλεια 3-4/11/2006). Κατά τη Σύνοδο αυτή, την 3-11-2006, επισημάναμε, μεταξύ άλλων, την ανάγκη ανάσχεσης του κύματος της λαθρομετανάστευσης στα απώτερα ευρωπαϊκά σύνορα και τονίσαμε ότι πρέπει να δοθεί έμφαση στο σύστημα ανταλλαγής πληροφοριών μεταξύ των χωρών με σωστούς τρόπους επικοινωνίας. Επισημάναμε, επίσης, προς τους Υπουργούς των άλλων χωρών που συμμετείχαν στη Σύνοδο, ότι πλέον των αστυνομικών μέτρων πρέπει να ληφθούν εκ μέρους τους μέτρα ευρύτερης πολιτικής με τα οποία να τονίζεται στους πολίτες των χωρών τους να μην αναζητούν «παραδείσους» σε άλλες χώρες, καθιστάμενοι κατ' αυτόν τον τρόπο εν δυνάμει θύματα «trafficking», αλλά να παραμείνουν στις χώρες τους για εργασία.
      Σύμφωνα με τα ανωτέρω, η χώρα μας καταβάλλει σημαντικές προσπάθειες για την ανάδειξη της παράνομης μετανάστευσης που αντιμετωπίζουμε και ιδίως της πίεσης που δεχόμαστε από τα ανατολικά κυρίως σύνορά μας, σε όλα τα επίπεδα και ιδιαιτέρως στις αρμόδιες Ομάδες του Συμβουλίου της Ε.Ε., την Ευρωπαϊκή Υπηρεσία για τη διαχείριση της επιχειρησιακής συνεργασίας στα εξωτερικά σύνορα των κρατών μελών της Ευρωπαϊκής Ένωσης (FRONTEX - AGENCY), την EUROPOL, τις Ηγετικές Ομάδες (TASK FORCE) Αρχηγών κ.ο.κ..
      Σε ό,τι αφορά το θέμα της στελέχωσης των αστυνομικών Υπηρεσιών, σας ενημερώνουμε ότι αυτές σήμερα στελεχώνονται με το απαραίτητο προσωπικό μέσα από τις δυνατότητες που παρέχει η δύναμη του Σώματος, με ορθολογική κατανομή αυτής και εφοδιάζονται με τον αναγκαίο υλικοτεχνικό εξοπλισμό και μέσα, ώστε να ανταποκριθούν αποτελεσματικότερα στην αποστολή τους. Για την περαιτέρω στελέχωση της Ελληνικής Αστυνομίας, κατά το παρελθόν έτος, προσελήφθησαν με το σύστημα των γενικών Εξετάσεων 1510 δόκιμοι αστυφύλακες και υπαστυνόμοι, ενώ κατά το τρέχον έτος υποβλήθηκε, σύμφωνα με τις διατάξεις του ν. 2226/1994, αίτημα του Υπουργείου μας προς τα αρμόδια για την έγκριση Υπουργεία, για την πρόσληψη μεγαλύτερου αριθμού νέων αστυνομικών, το οποίο εγκρίθηκε και ο αριθμός αυτών θα ανέλθει σε 1900. Παράλληλα προκηρύχθηκε διαγωνισμός για την πρόσληψη 2.000 ειδικών φρουρών, που θα αποδοθούν άμεσα στην αστυνόμευση.
      Στο πλαίσιο αυτό έχει στελεχωθεί και η Αστυνομική Διεύθυνση Σάμου με δύναμη, η οποία σήμερα εμφανίζει μικρό έλλειμμα έναντι της οργανικής της, όπως συμβαίνει με τις περισσότερες Αστυνομικές Διευθύνσεις που αντιμετωπίζουν τα ίδια προβλήματα. Πάντως, στα πλαίσια των υπηρεσιακών δυνατοτήτων, θα καταβληθεί προσπάθεια για την ενίσχυση της εν λόγω Διεύθυνσης κατά τις μεταθέσεις του τρέχοντος έτους. Ήδη, προκηρύχθηκαν προς πλήρωση δεκαέξι (16) θέσεις αστυνομικού προσωπικού διαφόρων βαθμών. Επίσης, θα καταβληθεί προσπάθεια για την ενίσχυσή της και με νεοεξερχόμενους των Σχολών της Αστυνομικής Ακαδημίας αστυνομικούς. Για την αντιμετώπιση των αυξημένων αναγκών της θερινής περιόδου του τρέχοντος έτους θα ενισχυθεί με επτά (7) αστυνομικούς διαφόρων βαθμών και με πενήντα τέσσερις (54) δόκιμους αστυφύλακες.
      Ωστόσο, το θέμα της πληρέστερης στελέχωσης και των Υπηρεσιών που αστυνομεύουν την περιοχή του Ανατολικού Αιγαίου και της αποτελεσματικότερης λειτουργίας τους θα αντιμετωπισθεί και με την ολοκλήρωση της αναδιάρθρωσης-αναδιοργάνωσης των περιφερειακών αστυνομικών Υπηρεσιών που προωθούμε, με την οποία συναρτάται και η ανακατανομή της οργανικής δύναμης αυτών, ώστε να εξοικονομηθεί προσωπικό, που θα διατεθεί σε μάχιμες Υπηρεσίες.
      Πέραν αυτών στις αρμόδιες Υπηρεσίες μας, δόθηκαν εντολές και οδηγίες για τη λήψη κάθε πρόσθετου μέτρου αποτροπής της λαθρομετανάστευσης, αλλά και για τον έλεγχο και απομάκρυνση των αλλοδαπών που διαμένουν παράνομα στη χώρα μας, με στόχο να περιοριστεί το φαινόμενο και να ενισχυθεί το αίσθημα ασφαλείας των πολιτών.
      Τέλος, προς το Υπουργείο Εμπορικής Ναυτιλίας διαβιβάζουμε φωτοαντίγραφο της ερώτησης, προκειμένου να σας ενημερώσει για θέματα της αρμοδιότητάς του.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      7. Στην με αριθμό 6220/27-3-07 ερώτηση του Βουλευτή κ. Χρίστου Βερελή δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./417/16-4-07 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 6220/27.3.07 ερώτησης του Βουλευτή κ. Χρίστου Βερελή, σας πληροφορούμε ότι:
      Η προστασία των εγγράφων της Επανάστασης του 1821, για τα οποία δεν έχει γίνει χαρακτηρισμός, δεν υπάγεται στην αρμοδιότητα του Υπουργείου Πολιτισμού.
      Το θέμα βρίσκεται στην αρμοδιότητα των Γενικών Αρχείων του Κράτους που υπάγονται στο Υπουργείο Εθνικής Παιδείας και Θρησκευμάτων, προς το οποίο και κοινοποιούμε την ερώτηση.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      8. Στην με αριθμό 6218/27-3-07 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./416/16-4-07 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 6218/27.03.07 ερώτησης του Βουλευτή κ. Στέλιου Ματζαπετάκη, σας πληροφορούμε ότι:
      Σύμφωνα με τα οριζόμενα στις διατάξεις του άρθρου 74 παρ. 12 και 13 του Π.Δ. 191/2003 (ΦΕΚ 146/Α/13.6.2003) «Οργανισμός του Υπουργείου Πολιτισμού» ως προσόντα διορισμού στον κλάδο ΔΕ Φύλαξης - Πληροφόρησης και στον κλάδο των Νυκτοφυλάκων Αρχαιοτήτων ορίζονται τα προβλεπόμενα από το άρθρο 17 του Π.Δ. 50/01 όπως ισχύει. Συγκεκριμένα στο άρθρο 17 παρ. 1 του Π.Δ. 50/2001 ορίζεται ότι «Για τους κλάδους ΔΕ μιας ή περισσοτέρων ειδικοτήτων των οποίων η ονομασία είναι ίδια με την ονομασία: Διπλώματος Επαγγελματικής Κατάρτισης ΙΕΚ κ.λπ. προσόν διορισμού ορίζεται το ομώνυμο ή αντίστοιχο πτυχίο ή δίπλωμα».
      Ως προς το σκέλος που αφορά στην απασχόληση Φυλάκων Αρχαιοτήτων αποφοίτων ΙΕΚ πέραν των 24 μηνών, με βασικό κριτήριο το πτυχίο του ΙΕΚ, σας γνωρίζουμε ότι η ως άνω ειδικότητα δεν θα μπορούσε χωρίς νομοθετική ρύθμιση να εξαιρεθεί από τις απαγορεύσεις που τίθενται στις διατάξεις των άρθρων 5 και 6 του Π.Δ. 164/2004 που διέπουν τις συμβάσεις ορισμένου χρόνου, οι οποίες συνάπτονται στο δημόσιο και ευρύτερο δημόσιο τομέα από τις 19.7.2004 (ημερομηνία έναρξης ισχύος του ανωτέρω Διάταγμα).
      Όσον αφορά την προκήρυξη Α.Π. 202/2.2.07 του Αρχαιολογικού Μουσείου Ηρακλείου για πρόσληψη ωρομίσθιου προσωπικού, της οποίας γίνεται μνεία στην Ερώτηση, σημειώνεται ότι επειδή το Α.Μ.Η. παραμένει κλειστό από 13.11.06 λόγω εργασιών ανακαίνισης, οι υπάρχουσες ανάγκες αφορούν όχι σε αρχαιοφύλακες μουσειακού χώρου σε λειτουργία, αλλά σε εργατοφύλακες εργοταξίου με υποχρέωση επικουρίας στη μεταφορά ταξινόμηση εγκιβωτισμένων αρχαίων, όπως αναφέρεται και στην προκήρυξη.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      9. Στην με αριθμό 6118/26-3-07 ερώτηση των Βουλευτών κύριων Νικολάου Γκατζή και Δημητρίου Τσιόγκα, δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./408/16-4-07 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 6118/26.03.07 ερώτησης των Βουλευτών κύριων Νίκου Γκατζή και Τάκη Τσιόγκα, σας πληροφορούμε ότι:
      Το σπήλαιο βρίσκεται σε απόσταση 4 χιλιομέτρων περίπου από το Δ.Δ. Φυλάκης και είναι διανοιγμένο σε χαμηλό λόφο από κρητιδικό ασβεστόλιθο έντονα ρηγματωμένο. Η προσέγγισή του γίνεται με απότομη κατάβαση στην πλαγιά του λόφου. Η είσοδός του κοιτάει προς βορρά σε ρέμα, πρώην παραπόταμο του Ενιπέα, είναι στενή (0,65Χ2,00 μ.) και με ύψος που μειώνεται σταδιακά προς το εσωτερικό του. Ακολουθεί μικρός θάλαμος από τον οποίον ξεκινούν στενές στοές ύψους περίπου 2,00 μ., μία εκ των οποίων οδηγεί σε έναν δεύτερο ευρύχωρο θάλαμο με περιμετρικές εσοχές. Παρουσιάζει λιθωματικό διάκοσμο από σταλακτίτες και σταλαγμίτες σε ποικίλους σχηματισμούς και χρώματα. Το δάπεδό του είναι ανισόπεδο με έντονη κλίση και ολισθηρότητα. Στο εσωτερικό του βρίσκουν καταφύγιο πολλές νυχτερίδες και άλλα έμβια όντα, ενώ υπάρχουν και αρχαιολογικά κατάλοιπα.
      Από τα παραπάνω είναι προφανές ότι το μικρό μέγεθος του σπηλαίου, σε συνδυασμό με το περιορισμένο άνοιγμα, τα στενά περάσματα, το επικλινές δάπεδο και το χαμηλό ύψος οροφής σε αρκετά σημεία, δεν επιτρέπουν την τουριστική ανάδειξή του. Για την αξιοποίησή του θα απαιτούνταν δραστικές επεμβάσεις και εκτεταμένοι εκβραχισμοί, που θα κατέστρεφαν σημαντικό μέρος του σπηλαίου. Επίσης θα διαταρασσόταν και ίσως θα καταστρεφόταν εντελώς το περιβάλλον, στο οποίο βρίσκουν καταφύγιο διάφορα σπηλαιόβια όντα και κυρίως νυχτερίδες. Επιπλέον, λόγω της ύπαρξης αρχαιοτήτων, θα απαιτούνταν εκτεταμένη έρευνα πριν ληφθεί οποιαδήποτε απόφαση αξιοποίησης.
      Γενικότερα, πρέπει να επισημανθεί ότι οι αναδείξεις σπηλαίων οφείλουν να γίνονται με μεγάλη περίσκεψη και μόνο σε εξαιρετικές περιπτώσεις, διότι «αξιοποίηση» σημαίνει και μακροπρόθεσμη καταστροφή του σπηλαίου. Άλλωστε ακόμα και σε περιπτώσεις σπηλαίων, τα οποία καταρχήν θεωρούνται αξιοποιήσιμα, απαιτείται μακροχρόνια έρευνα και πλήθος ειδικών μελετών, που σκοπό έχουν να αποτρέψουν την καταστροφή του μνημείου και να εγγυηθούν την ασφάλεια των επισκεπτών.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      10. Στην με αριθμό 6091/23-3-07 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 939/12-4-07 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό πρωτ.6091/23-03-07 που κατέθεσε στη Βουλή ο Βουλευτής κ. Βασ. Κεγκέρογλου , σας πληροφορούμε ότι:
      Σύμφωνα με το υπάρχον θεσμικό πλαίσιο (άρθρο 12 εδ.κθ΄ του Ν. 3431/06), η Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.) ρυθμίζει τα θέματα προστασίας του καταναλωτή στον τομέα των ηλεκτρονικών επικοινωνιών.
      Ως εκ τούτου αποστέλλομε το με αριθμό 17308/Φ.450/03-04-07 έγγραφο της Ε.Ε.Τ.Τ., προς ενημέρωσή σας.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      11. Στην με αριθμό 5676/15-3-07 ερώτηση του Βουλευτή  κ. Μιχάλη Καρχιμάκη δόθηκε με το υπ’ αριθμ. 998/13-4-07 έγγραφο από τον Υπουργό  Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 36025/13-04-2007 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης του Βουλευτή κ. Μ. Καρχιμάκη.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      12. Στην με αριθμό 6106/23-3-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 1074/12-4-07 έγγραφο από τον Υπουργό  Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης, σας πληροφορούμε τα εξής:
      Η Δ/νση Προστασίας Φυτικής Παραγωγής του Υπουργείου Αγροτικής Ανάπτυξης και Τροφίμων συντονίζει τη διαπίστευση τριών Εργαστηρίων, τα οποία ανήκουν στο Περιφερειακό Κέντρο Προστασίας Φυτών και Ποιοτικού Ελέγχου Ηρακλείου, τα οποία είναι:
      1. Εργαστήριο Ελέγχου Υπολειμμάτων Φυτοπροστατευτικών προϊόντων στα φυτικά προϊόντα.
      2. Εργαστήριο Ποιοτικού Ελέγχου προϊόντων φυτικής παραγωγής και
      3. Εργαστήριο Ελέγχου ποιότητας φυτοπροστατευτικών προϊόντων (νέο εργαστήριο).
      Τα εργαστήρια αυτά εξυπηρετούν την Περιφέρεια Κρήτης και η διαδικασία διαπίστευσή τους προβλέπεται να ολοκληρωθεί μέχρι τα τέλη του τρέχοντος έτους.
      Συμπληρωματικά των ανωτέρω σας διαβιβάζουμε συνημμένα το με αριθμ. πρωτ. 3936/3-4-2007 έγγραφο του Προέδρου του Εθνικού Ιδρύματος Αγροτικής Έρευνας (ΕΘΙΑΓΕ).
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      13. Στην με αριθμό 5805/19-3-07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 32653/ΙΗ/13-4-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 5805/19-3-07, την οποία κατέθεσε ο Βουλευτής κ. Φώτης Κουβέλης σχετικά με την αντισεισμική θωράκιση κτιρίων και στο μέρος των αρμοδιοτήτων μας, σας γνωρίζουμε τα ακόλουθα:
      Όπως μας ενημέρωσε ο ΟΣΚ με σχετικό έγγραφό του, βρίσκεται σε εξέλιξη ο προσεισμικός έλεγχος των σχολικών κτιρίων της επικράτειας, ο οποίος υλοποιείται με ευθύνη των πέντε Πολυτεχνείων της χώρας.
      Ήδη ολοκληρώθηκε ο έλεγχος (Τ.Ο.Ε.) των σχολείων σε 37 νομούς που είχαν μελετηθεί και κατασκευαστεί χωρίς αντισεισμικό κανονισμό (προ του έτους 1959).
      Συνολικά έχουν ελεγχθεί 4.689 στατικά ανεξάρτητα σχολικά κτίρια.
      Παράλληλα, προωθούνται οι συμβάσεις για να ακολουθήσει ο έλεγχος των σχολείων από τα Πολυτεχνεία και στους υπόλοιπους νομούς της Χώρας.
      Επίσης, σας πληροφορούμε ότι ο ΟΣΚ ενημερώνει τις αρμόδιες Νομαρχιακές Αυτοδιοικήσεις για τις περιπτώσεις των σχολείων όπου κρίνονται σκόπιμες περαιτέρω παρεμβάσεις.
      	Τέλος, σας γνωρίζουμε ότι κατά την τρέχουσα χρονική περίοδο αξιολογούνται από την Επιστημονική Επιτροπή του ΟΣΚ τα στοιχεία των σχετικών ελέγχων.
      Ο Υφυπουργός
      ΓΕΩΡΓΙΟΣ ΚΑΛΟΣ»
      14. Στην με αριθμό 7448/2.5.07 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 3190/22.5.07  έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας ενημερώνουμε για τα εξής:
      Οι μελέτες και κατασκευές νέων έργων του βασικού οδικού δικτύου προσβάσεων προς τη Χαλκιδική και εντός του Νομού είχαν εγκαταλειφθεί επί είκοσι και πλέον χρόνια. Είναι δε γνωστό ότι για την ωρίμανση και δημοπράτηση ενός σημαντικού οδικού έργου, απαιτείται μία τετραετία. Έργα οδοποιίας ανώριμα το 2004 δεν προλάβαιναν να ενταχθούν σε υπόλοιπα του Γ΄ ΚΠΣ. Οι ελάχιστες υπάρχουσες μελέτες νέων έργων, πέραν των ελλείψεών τους είχαν και ανάγκη ριζικών αλλαγών για τη βελτίωση της χάραξης και των γεωμετρικών χαρακτηριστικών της οδού.
      Το ΥΠΕΧΩΔΕ δεσμεύτηκε να υλοποιήσει και υλοποιεί στο ακέραιο ένα μείζον πρόγραμμα οδικών έργων για τη βελτίωση και κυκλοφοριακή αναβάθμιση των προσβάσεων και του δικτύου του Νομού Χαλκιδικής. Ήδη εκπονούνται μελέτες με εξασφαλισμένες σχετικές πιστώσεις με χρηματοδότηση από το Γ΄ΚΠΣ (Μέτρο 3.6) για τους νέους οδικούς άξονες. Παράλληλα χρηματοδοτούνται συνεχώς και οι συντηρήσεις του υπάρχοντος δικτύου.
      Ειδικότερα:
      1. Για το τμήμα Κ11-Θέρμη, του οδικού άξονα Πολύγυρος - Θεσσαλονίκη,
      ανατέθηκε ήδη η εκπόνηση της σχετικής μελέτης σε ανάδοχο μελετητικό σχήμα.
      2. Όσον αφορά στο τμήμα Κόμβος Γερακαρούς-Αγ. Πρόδρομος της σύνδεσης της Εγνατίας Οδού με το οδικό δίκτυο, η υπόψη μελέτη προκηρύχθηκε και αξιολογήθηκαν ήδη από την αρμόδια Επιτροπή Διαγωνισμού οι Τεχνικές Προσφορές των ενδιαφερομένων, ενώ αναμένεται στο προσεχές χρονικό διάστημα, το άνοιγμα των οικονομικών προσφορών ώστε να προκύψει το ανάδοχο μελετητικό σχήμα.
      Έχουμε προβεί επιπλέον στην ανασύνταξη του τεχνικού δελτίου για πρόσθετη χρηματοδότηση ύψους 1.700.000 € προκειμένου να καλυφθεί η δαπάνη για την ολοκλήρωση των μελετών του εν λόγω τμήματος (π.χ. υποστηρικτικές γεωτεχνικές μελέτες, οριστικές μελέτες τεχνικών έργων κ.λ.π.). Εκτιμάται ότι και αυτή η πρόσθετη χρηματοδότηση θα εξασφαλιστεί στα πλαίσια των μελετών του Μέτρου 3.6 του Γ΄ Κ.Π.Σ.
      3. Αναφορικά με το τμήμα Θέρμη-Γαλάτιστα, του οδικού άξονα Πολύγυρος -Θεσσαλονίκη, η σχετική μελέτη έχει ήδη ενταχθεί σε συγχρηματοδοτούμενα προγράμματα με χρηματοδότηση 1.000.000 €.
      Έχουμε προβεί επιπλέον στην ανασύνταξη του τεχνικού δελτίου και για την υπόψη μελέτη για πρόσθετη χρηματοδότηση ύψους 2.900.000 € (ήτοι συνολικής χρηματοδότησης 3.900.000 €) προκειμένου να καλυφθεί η δαπάνη των μεγάλων και πολλών τεχνικών έργων που περιλαμβάνονται στο εν λόγω τμήμα. Εκτιμάται ότι και αυτή η πρόσθετη χρηματοδότηση θα εξασφαλιστεί στα πλαίσια των μελετών του Μέτρου 3.6 του Γ΄ Κ.Π.Σ. και η σχετική προκήρυξη αναμένεται μετά την εξασφάλιση της πρόσθετης χρηματοδότησης.
      4. Πέραν των ανωτέρω έχει συνταχθεί τεχνικό δελτίο που αφορά στη μελέτη του οδικού άξονα Πολύγυρος-Ουρανούπολη, με προτεινόμενο προϋπολογισμό 3.000.000 €, το οποίο εγκρίθηκε ήδη από τη Διαχειριστική Αρχή (ΕΠ-Ο.Α.Λ.Α.Α.). Εκτιμάται ότι η σχετική προκήρυξη θα πραγματοποιηθεί εντός του 2ου εξαμήνου του έτους 2007.
      5. Παράλληλα προωθούνται μελέτες και έργα σε επίπεδο Περιφέρειας και Νομαρχίας: Σας επισυνάπτουμε στην παρούσα τα με αρ.Πρ. 3066/9.5.07 και 3301/8.5.07 σχετικά έγγραφα της Περιφέρειας Κεντρικής Μακεδονίας καθώς και το αρ.πρ. 455/10.5.07 έγγραφο του κ. Αντινομάρχη Χαλκιδικής, για ενημέρωσή σας.
      Ο Υφυπουργός
      ΑΘΑΝΑΣΙΟΣ ΞΑΝΘΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      15. Στην με αριθμό 7553/4.5.07 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. 57314/21.5.07  έγγραφο από τον Yφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στις με αρ. 7553/4-5-2007 ερώτηση και 2465/16-4-2007 αναφορά (μας διαβιβάστηκε από το ΥΠΕΣΔΔΑ) που κατατέθηκαν στη Βουλή από τους Βουλευτές κ.κ. Α. Φωτιάδη και Μ. Παντούλα σχετικά με τη χορήγηση εφάπαξ βοηθήματος του μεταταχθέντος προσωπικού του ΕΟΠ στη Νομαρχιακή Αυτοδιοίκηση, σας πληροφορούμε τα εξής:
      Σύμφωνα με τις διατάξεις του άρθρου 56 του Ν. 3518/06 (ΦΕΚ. 272/21-12-06, τ.Α΄) αρμοδιότητας του Υπουργείου Απασχόλησης και Κοινωνικής Προστασίας, ρυθμίζονται τα θέματα της αποζημίωσης - εφάπαξ βοηθήματος των υπαλλήλων των καταργηθέντων φορέων κοινωνικής πρόνοιας (ΕΟΠ, ΙΒΣΑ, ΙΒΣΘ, Κέντρο Βρεφών Η ΜΗΤΕΡΑ, ΠΙΚΠΑ) που μετετάγησαν ή μεταφέρθηκαν σε οργανικές ή προσωποπαγείς θέσεις των υπηρεσιών που αναφέρονται στο Ν. 3106/03 για το χρόνο που υπηρέτησαν στους φορείς αυτούς.
      Αναφορικά με τα θέματα αποζημίωσης-εφάπαξ βοηθήματος των υπαλλήλων των παραπάνω φορέων που μετατάχθηκαν σε Νομαρχιακές Αυτοδιοικήσεις πριν την κατάργηση αυτών σύμφωνα με τις διατάξεις του Ν. 3106/03, δεν έχουν ρυθμισθεί με άλλες διατάξεις εκτός των προβλεπομένων από αυτές με τις οποίες έγιναν οι μετατάξεις.
      Ο Υφυπουργός
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ»
      16. Στην με αριθμό 7521/3.5.07 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 7260Β/24.5.07 έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Αναφορικά με το παραπάνω θέμα, στο πλαίσιο των αρμοδιοτήτων του ΥΠΕΧΩΔΕ, σας ενημερώνουμε τα ακόλουθα:
      - Σ’ ότι αφορά στην υποχρέωση σε εισφορά σε γη των ιδιοκτησιών που βρίσκονται στην έκταση ισχύος του Ν 3481/2006 (όπου και οι υπόψη ιδιοκτησίες) ο Οργανισμός Ρυθμιστικού Σχεδίου Αθήνας (ΟΡΣΑ) έχει απαντήσει με σχετικό έγγραφό του προς την «Κίνηση Πολιτών» (α.π. 860/07) ότι για τις τυχόν αναγκαστικές απαλλοτριώσεις, προκειμένου να υλοποιηθεί το πρόγραμμα που αναφέρεται στον παραπάνω Νόμο δεν απαιτείται προηγούμενη πράξη εφαρμογής (σύμφωνα με τον 1337/83).
      - Η «Κίνηση Πολιτών», όπως προκύπτει και από την παρούσα Ερώτηση, είναι επίσης ενήμερη των απόψεων της Δ/νσης Νομοθετικού Έργου του ΥΠΕΧΩΔΕ (έγγραφο με α.π. 51223/15-12-2006) σχετικά με τις εισφορές σε γη και χρήμα.
      Όσον αφορά το θέμα ελέγχου της Απόφασης του Δ.Σ. του Δήμου Αθηναίων αυτό δεν εμπίπτει στις αρμοδιότητες του ΥΠΕΧΩΔΕ, αλλά του συνερωτόμενου Υπουργείου Εσωτερικών Δημόσιας Διοίκησης και Αποκέντρωσης.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 1 Ιουνίου 2007.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρα 129 παράγραφοι 2 και 3, 130 παράγραφοι 2 και 3 του Κανονισμού της Βουλής) 
      1. Η με αριθμό 601/29.5.2007 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Παρασκευής Χριστοφιλοπούλου προς τους Υπουργούς Εσωτερικών, Δημόσιας Διοίκησης και Αποκέντρωσης και Περιβάλλοντος, Χωροταξίας και Δημοσίων Έργων, σχετικά με τις καταστροφές από τις πρόσφατες βροχοπτώσεις στη βορειοδυτική Αττική, την κατασκευή των απαραίτητων αντιπλημμυρικών έργων κ.λπ.. 
      2. Η με αριθμό 607/29.5.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Εθνικής Άμυνας και Περιβάλλοντος, Χωροταξίας και Δημοσίων Έργων, σχετικά με την απομάκρυνση του πεδίου βολής Ασκού Νομού Θεσσαλονίκης κ.λπ. 
      3. Η με αριθμό 589/33/29.5.2007 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με τα δομημένα ομόλογα.
      (Θα απαντήσει ο Υπουργός Απασχόλησης και Κοινωνικής Προστασίας).
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 600/29.5.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Υπουργό Μεταφορών και Επικοινωνιών, σχετικά με την μίσθωση ντιζελοκίνητων αυτοκινηταμαξών προαστικού τύπου για τον Ο.Σ.Ε. κ.λπ.. 
      2. Η με αριθμό 596/29.5.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Δικαιοσύνης και Δημόσιας Τάξης, σχετικά με τη σύλληψη και κράτηση δεκαεννιάχρονου φοιτητή του Αριστοτέλειου Πανεπιστημίου Θεσσαλονίκης κ.λπ..
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμεθα στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 581/25-5-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Αντωνακόπουλου προς την Υπουργό Εθνικής Παιδείας και Θρησκευμάτων, σχετικά με τη λειτουργία του 2ου Τμήματος Τ.Ε.Ι. Αμαλιάδας κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Το Συμβούλιο Ανώτατης Τεχνολογικής Εκπαίδευσης (Σ.Α.Τ.Ε.) έχει αποφασίσει τη δημιουργία δεύτερου Τμήματος στο παράρτημα Τ.Ε.Ι. Αμαλιάδας, σε συνεδρίαση του 2006. 
      Στο σκεπτικό της απόφασης αναφερόταν η ανάγκη να πλαισιωθεί το ήδη υπάρχον τμήμα με δεύτερο, προκειμένου το Παράρτημα να αποκτήσει βιωσιμότητα. Η αρχική πρόταση του Τ.Ε.Ι. Πατρών για ίδρυση Τμήματος Γεωργικής Ανάπτυξης και Εκπαίδευσης, κρίθηκε ως μη ελκυστική και εδόθη κατεύθυνση δημιουργίας τμήματος συναφούς με το υπάρχον της πληροφορικής π.χ. Εμπορίας Διαφήμισης (Marketing).
      Ο Δήμος Αμαλιάδος σε πλήρη συνεργασία με τον Πρόεδρο και το Διοικητικό Συμβούλιο του ΑΤ.Ε.Ι. Πατρών, προχώρησε στην ανάθεση και εκπόνηση μελέτης Τμήματος Εμπορίας και Διαφήμισης, η οποία εγκρίθηκε από τη Γενική Συνέλευση καθηγητών του ΑΤ.Ε.Ι. Πατρών. 
      Δυστυχώς, όμως, δεν υπήρξε συνέπεια στα συμφωνηθέντα ούτε από το Σ.Α.Τ.Ε., ούτε από την πολιτική ηγεσία του Υπουργείου Παιδείας. Το προεδρικό διάταγμα που αφορούσε τη σύσταση και έναρξη λειτουργίας του 2007 νέων τμημάτων δεν περιελάμβανε το νέο τμήμα Τ.Ε.Ι. Αμαλιάδας. Μάλιστα, με έκπληξη πληροφορηθήκαμε ότι με το ίδιο διάταγμα ιδρύθηκε τμήμα Εμπορίας και Διαφήμισης στο Παράρτημα Τ.Ε.Ι. Άμφισσας. 
      Μετά απ’ αυτές τις εξελίξεις, είναι δικαιολογημένη η ανησυχία της δημοτικής αρχής και των πολιτικών της περιοχής. 
      Ερωτάστε, κυρία Υπουργέ, τα εξής:
      Με δεδομένη τη μελέτη βιωσιμότητας του νέου τμήματος Εμπορίας και Διαφήμισης, με δεδομένη την κτηριακή υποδομή για τη λειτουργία του Τμήματος και με δεδομένη τη θετική αρχική απόφαση του Σ.Α.Τ.Ε., υπάρχει στο σχεδιασμό του Υπουργείου σας η ίδρυση και λειτουργία μέσα στο 2008 Τμήματος Εμπορίας και Διαφήμισης στο Τ.Ε.Ι. Αμαλιάδος;»
      Το λόγο έχει ο Υφυπουργός Παιδείας κ. Ταλιαδούρος για τρία λεπτά. 
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. 
      Πράγματι, η πρόταση για ίδρυση Τμήματος Γεωργικής Ανάπτυξης και Εφαρμογών εισήλθε για γνωμοδότηση στο Σ.Α.Τ.Ε. στις 20 Δεκεμβρίου 2005. Μετά από διαλογική συζήτηση και δεδομένου ότι στην πατρίδα μας σήμερα λειτουργούν είκοσι δύο τμήματα Τ.Ε.Ι. που έχουν σχέση με αγροτική παραγωγή και πέντε Γεωπονικές σχολές σε επίπεδο Πανεπιστημιακό, κρίθηκε ότι δεν θα έπρεπε να ιδρυθεί και ένα εικοστό τρίτο τέτοιο τμήμα. 
      Το Τ.Ε.Ι. Πάτρας υπέβαλε μετά από ένα χρόνο περίπου, το 2006, μια νέα πρόταση που αφορά στη δημιουργία Τμήματος Εμπορίας και Διαφήμισης. 
      Ωστόσο, το 2006 εν’όψει δύο γεγονότων, δηλαδή τόσο της ψήφισης του νέου νόμου 3549/07, ο οποίος προβλέπει ειδική διαδικασία για ίδρυση νέων τμημάτων με βάση ολοκληρωμένες μελέτες, όπως θα αναφέρω στη συνέχεια, και της συγκρότησης από τον Οκτώβριο του 2006 της Επιτροπής Στρατηγικού Σχεδιασμού για να γνωμοδοτήσει τι κατευθύνσεις θα μπορούν να έχουν τα νέα τμήματα που πρόκειται να ιδρυθούν στην Ελλάδα, ώστε να μην έχουμε το φαινόμενο, όπως είπα πριν είκοσι δύο τμημάτων με παρεμφερές γνωστικό αντικείμενο, δεν εισήχθησαν οι μέχρι τότε προτάσεις που είχαμε στο Σ.Α.Τ.Ε. και που έγιναν το Δεκέμβριο, προκειμένου οι προτάσεις των τμημάτων, των σχολών και των ιδρυμάτων να εναρμονιστούν με τα όσα προβλέπονται στο νόμο και παράλληλα, να έχουμε και τη σχετική πρόταση της Επιτροπής Στρατηγικού Σχεδιασμού. 
      Σαν κριτήρια τα οποία προβλέπονται στο νόμο και εξειδικεύονται με αποφάσεις του Σ.Α.Τ.Ε. είναι να περιλαμβάνονται οι τάσεις που επικρατούν ή διαμορφώνονται στο διεθνή επιστημονικό χώρο, η γνώση των σημερινών και η πρόβλεψη των μελλοντικών οικονομικών αναγκών σε στελέχη, πτυχιούχους του προτεινόμενου τμήματος με βάση συγκεκριμένες μελέτες, τις επαγγελματικές δραστηριότητες και προοπτικές των πτυχιούχων και να μην επικαλύπτονται μεταξύ τους. 
      Θα αναμείνουμε τη γνωμοδότηση της Επιτροπής Στρατηγικού Σχεδιασμού και τη νέα πρόταση του Τ.Ε.Ι. Πατρών με βάση τα όσα προβλέπονται στον καινούργιο νόμο και σε επόμενη συνεδρίαση του Σ.Α.Τ.Ε. θα συμπεριληφθούν.
      Πρέπει να πω ότι η πάγια τακτική του Υπουργείου Παιδείας είναι να ακολουθεί τις γνωμοδοτήσεις του Σ.Α.Τ.Ε.. 
      Σε ό,τι αφορά στο θέμα που θίγεται στην ερώτηση, κύριε συνάδελφε, για την Άμφισα, θα ήθελα να διευκρινίσω ότι δεν πρόκειται για δημιουργία νέου τμήματος, αλλά λειτουργούσε εκεί τμήμα με τίτλο «Διοίκηση Τουριστικών Επιχειρήσεων» και η πρόταση είναι η αλλαγή του γνωστικού αντικειμένου εμπορίας και διαφήμισης. 
      Άρα, δεν ιδρύουμε νέο τμήμα, αλλά αλλάζουμε το γνωστικό αντικείμενο, όπως γίνεται και σε άλλα τμήματα, με βάση την πρότασης της Επιτροπής Στρατηγικού Σχεδιασμού. Μέχρι σήμερα, έχουμε εννέα τέτοιες περιπτώσεις σε τμήματα Τ.Ε.Ι. που γνωμάτευσε η Επιτροπή Στρατηγικού Σχεδιασμού ότι πρέπει να μετεξελιχθεί το γνωστικό αντικείμενο.
      Ολοκληρώνω, λέγοντας ότι με βάση το νόμο, με βάση τα κριτήρια που έχουν τεθεί, με βάση την πρόταση της Επιτροπής Στρατηγικού Σχεδιασμού, θα αναμείνουμε την πρόταση του Τ.Ε.Ι.. Άλλωστε, βούλησή μας εκπεφρασμένη είναι όπου υπάρχει ένα τμήμα Τ.Ε.Ι., να δημιουργείται και ένα δεύτερο, ώστε να γίνεται μια σχολή και να αποκτά ακαδημαϊκή αυτονομία. 
      Άρα η πρόθεσή μας είναι όταν πληρούνται αυτές οι προϋποθέσεις να δημιουργηθεί και στην Αμαλιάδα, όπως πρόσφατα άλλωστε, κύριε Πρόεδρε, έγινε και στον Πύργο που ιδρύθηκε νέο τμήμα στην περιφέρειά σας, κύριε συνάδελφε, νέο τμήμα Τ.Ε.Ι..
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
      Το λόγο έχει ο κ. Αντωνακόπουλος.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριε Υφυπουργέ, οι ανησυχίες μας είναι βάσιμες πλέον, γιατί απ’ ό,τι φαίνεται εδώ ίσχυσαν δύο μέτρα και δυο σταθμά. Ενώ, δηλαδή, για τα άλλα δύο τμήματα του Τ.Ε.Ι. Πάτρας, δηλαδή, σε Πύργο και Αίγιο που είχαν υποβληθεί ταυτόχρονα οι προτάσεις για ίδρυσή τους με το νέο τμήμα της Αμαλιάδος αυτά έχουν γίνει, το τμήμα της Αμαλιάδας δεν προχώρησε. Βεβαίως, υπήρξε επιφύλαξη για το γνωστικό αντικείμενο στον τομέα της αγροτικής οικονομίας. 
      Το ίδιο το Σ.Α.Τ.Ε. έδωσε κατεύθυνση να προχωρήσουν σε μια νέα μελέτη και πήγαν σ’ ένα νέο τμήμα εμπορίας και διαφήμισης. Άρα, υπήρχε μια δέσμευση η οποία έπρεπε να υλοποιηθεί. 
      Και απ’ ό,τι φαίνεται στην Επιτροπή του Υπουργείου σας -αυτή την ειδική επιτροπή για τη χωροταξική κατανομή των Τμημάτων του τεχνολογικού τομέα της ανώτατης εκπαίδευσης στη χώρα- υπάρχει από το Δεκέμβριο του 2006 η τεκμηριωμένη πρόταση του Τ.Ε.Ι. Πάτρας, που έχει περάσει από τη γενική συνέλευση και πληροί τα ακαδημαϊκά κριτήρια, με βάση και το ν. 1404/83. Η ακαδημαϊκή κοινότητα είναι περίπου η ίδια. Δηλαδή, τα κριτήρια τα οποία μπαίνουν είναι τα κριτήρια της βιωσιμότητας, της σύνδεσης με την τοπική οικονομία και κοινωνία, της ύπαρξης κτηριακών υποδομών, της ύπαρξης των ευρύτερων υποδομών που χρειάζονται για τη στέγαση, τη διαμονή των φοιτητών. Όλα αυτά υπήρχαν και υπάρχουν. Γιατί, λοιπόν, ενώ μεσολάβησε και άλλη συνεδρίαση του Σ.Α.Τ.Ε., που είχε θέμα το χωροταξικό σχεδιασμό το Φεβρουάριο του 2007, αυτή η επιτροπή, δεν ανταποκρίθηκε, αλλά ούτε το Σ.Α.Τ.Ε. ανταποκρίθηκε σ’ αυτή την ανειλημμένη του υποχρέωση; 
      Ουσιαστικά, η διαδικασία για το δεύτερο τμήμα Τ.Ε.Ι. στην Αμαλιάδα είχε ξεκινήσει. Είχαν δεσμευτεί. Υπήρξε μια συνεννόηση, μια κοινή, θα λέγαμε, συναπόφαση μεταξύ Τ.Ε.Ι. Πάτρας και Σ.Α.Τ.Ε. να προχωρήσουν σ’ ένα νέο τμήμα για το οποίο τώρα βλέπουμε ότι υπάρχει ένα τεράστιο πρόβλημα με το νέο θεσμικό πλαίσιο. Μα, και το νέο θεσμικό πλαίσιο που βάζετε εσείς, δεν αλλάζει τίποτε επί της ουσίας. Γι’ αυτό, λοιπόν, το ερώτημα που μπαίνει τώρα είναι το εξής:
      Αυτή η επιτροπή, πρώτον, έχει θετική εισήγηση γι’ αυτήν τη μελέτη για το Τμήμα Εμπορίας και Διαφήμισης, που έχει  υποβάλει το Τ.Ε.Ι. της Πάτρας, για το νέο Τμήμα στην Αμαλιάδα; Υπάρχει θετική εισήγηση; 
      Δεύτερον, πότε θα συνεδριάσει το Συμβούλιο Ανώτατης Τεχνολογικής Εκπαίδευσης; Θα προλάβει το νέο ακαδημαϊκό έτος; Δηλαδή οι χρόνοι που έχετε ορίσει να γίνουν αυτά τα βήματα θα δώσουν τη δυνατότητα το 2008 να είναι στο μηχανογραφικό το νέο Τ.Ε.Ι.; Διαφορετικά δεν ισχυροποιούμε ούτε το ακαδημαϊκό περιβάλλον, που είναι απαραίτητο, για να επιβιώσουν αυτά τα νέα τμήματα. Δεν στηρίζουμε την αποκέντρωση της γνώσης και, βεβαίως, δεν είμαστε συνεπείς στις ανειλημμένες υποχρεώσεις σε σχέση με τις αποφάσεις συλλογικών οργάνων, όπως είναι το Σ.Α.Τ.Ε..
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Αντωνακόπουλε. 
      Ορίστε, κύριε Υφυπουργέ. Έχετε το λόγο για δύο λεπτά. 
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. 
      Πρώτα απ’ όλα να πω ότι πάγια θέση του Υπουργείου Παιδείας –να το επαναλάβω- είναι ότι όπου υπάρχει ένα τμήμα να δημιουργηθεί και ένα δεύτερο, για να υπάρξει σχολή. Όμως, το τι τμήμα θα δημιουργηθεί είναι θέμα ακαδημαϊκό. Δεν υπήρξαν δύο μέτρα και δύο σταθμά, διότι το 2005, που υπεβλήθη η πρόταση, εγκρίθηκε από το Σ.Α.Τ.Ε. η πρόταση του Πύργου και του Αιγίου, ενώ απερρίφθη η πρόταση της Αμαλιάδος, λόγω γνωστικού αντικειμένου. Αν το γνωστικό αντικείμενο το 2005 δεν ήταν αυτό που επροτάθη, αλλά ήταν διαφορετικό, θα είχε περάσει από τότε και δεν θα υπήρχε το πρόβλημα. 
      Από εκεί και πέρα έχουμε δύο νέα δεδομένα. Το ένα δεδομένο είναι η Επιτροπή Στρατηγικού Σχεδιασμού που θέλουμε, ύστερα από ομόφωνη απόφαση και της Επιτροπής Μορφωτικών Υποθέσεων, να λειτουργήσει, ούτως ώστε να μας δημιουργήσει ένα χάρτη –αν θέλετε- των τμημάτων που εις το μέλλον θα δημιουργούνται στην Ελλάδα. Να μη δημιουργούνται τυχαία, όπως στο παρελθόν, και έχουμε προβλήματα. Αυτό είναι το ένα. 
      Δεύτερον, το Σ.Α.Τ.Ε. περιμένει τη γνωμοδότηση της επιτροπής. Ακόμη δεν έχει γνωμοδοτήσει η επιτροπή. Αναμένουμε. Πιστεύουμε ότι μέσα στους προσεχείς ένα ή δύο μήνες θα έχουμε τη γνωμοδότηση της επιτροπής, οπότε –απαντάω και στο δεύτερο ερώτημα- αμέσως μετά, σταδιακά, θα εισάγονται στο Συμβούλιο Ανωτάτης Τεχνολογικής Εκπαίδευσης για γνωμοδότηση, για να πάρουν τη διαδικασία ιδρύσεως τμημάτων. 
      Κλείνω, κύριε Πρόεδρε, λέγοντας ότι εκείνο που εμείς επιθυμούμε είναι η ίδρυση νέων τμημάτων να στηρίζεται σε σοβαρά κριτήρια, να είναι τμήματα ελκυστικά για τους νέους μας και να τους δίνουν προοπτικές εργασίας. Τα Τ.Ε.Ι. είναι πιο κοντά στην εφαρμογή. Είναι ιδρύματα εφαρμογής, διότι δίνουν εφαρμοσμένη γνώση και δεν δίνουν, όπως το πανεπιστήμιο μια γενικευμένη γνώση. Άρα, το να μην έχει εργασία ο πτυχιούχος του Τ.Ε.Ι. είναι τραγικό για την ίδια την τύχη των Τ.Ε.Ι.. Να μη γίνονται ιδρύματα για τα χαρτιά. 
      Χρειάζεται, λοιπόν, αυτή η σοβαρή προσέγγιση. Να είναι τμήματα με γνωστικό αντικείμενο σύγχρονο, με μέλλον. Περιμένουμε την πρόταση της Επιτροπής Στρατηγικού Σχεδιασμού. Στη συνέχεια ξεκινά το Σ.Α.Τ.Ε. να περνάει αυτές τις προτάσεις. Επιβεβαιώνω για άλλη μια φορά την πολιτική βούληση ότι όπου υπάρχει ένα τμήμα να γίνονται δύο, για να έχουμε την ακαδημαϊκή αυτοτέλεια. Αυτό είναι το διάγραμμα και η μελλοντική προοπτική. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
      Θα προταχθεί η πρώτη επίκαιρη ερώτηση στη δευτέρου κύκλου με αριθμό 580/25-5-2007 της Βουλευτού του Πανελλήνιου Σοσιαλιστικού Κινήματος κ. Αντωνίας Αντωνίου προς την Υπουργό Εθνικής Παιδείας και Θρησκευμάτων, σχετικά με την προοπτική του Πανεπιστημίου Στερεάς Ελλάδας κ.λπ..
      Συγκεκριμένα η επίκαιρη ερώτηση της κ. Αντωνίου έχει ως εξής: 
      «Το Πανεπιστήμιο Στερεάς Ελλάδας ιδρύθηκε από την Κυβέρνηση του ΠΑ.ΣΟ.Κ. με προσανατολισμό στην καινοτομική έρευνα, τις νέες τεχνολογίες και τις αναπτυξιακές ανάγκες της περιφέρειας. Προκειμένου να υλοποιήσει αυτή την απόφασή της, η Κυβέρνηση του ΠΑ.ΣΟ.Κ. παρέκαμψε όλα τα εμπόδια, οικονομικά, πολιτικά και συντεχνιακά, που στόχο είχαν να αποτρέψουν την ίδρυση του πανεπιστημίου. 
      Μετά την ανάληψη της εξουσίας από τη Νέα Δημοκρατία ο αρχικός προσανατολισμός, η λειτουργία και η περαιτέρω ανάπτυξη του πανεπιστημίου άρχισαν να υπονομεύονται. Η δημιουργία νέων τμημάτων στο πλαίσιο του αρχικού προσανατολισμού του σταμάτησε. Η προοπτική κατασκευής κτηρίου ματαιώθηκε. Το έργο δεν εντάχθηκε ούτε το Γ΄ ούτε το Δ΄ Κ.Π.Σ., αφού το Υπουργείο Παιδείας δήλωσε ότι οι υπάρχουσες εγκαταστάσεις είναι υπερεπαρκείς και σύγχρονες. Το πανεπιστήμιο παραμένει σήμερα χωρίς στελέχωση και χωρίς χρηματοδότηση. Όμως, το αποφασιστικό πλήγμα δόθηκε με τις πρόσφατες δηλώσεις της Υπουργού, ότι θα επανεξετασθεί η οικονομική βιωσιμότητα και η σκοπιμότητα της λειτουργίας του, αφήνοντας ανοιχτό το ενδεχόμενο κατάργησής του. Κατόπιν αυτών ερωτάται η κυρία Υπουργός:
      1.Εάν προτίθεται η Κυβέρνηση να χρηματοδοτήσει το πανεπιστήμιο, προκειμένου να αντεπεξέλθει τόσο στις σημερινές ανάγκες στελέχωσης και λειτουργίας του όσο και στη δημιουργία νέων καινοτομικών τμημάτων. 
      2.Εάν θα κατασκευαστεί κτήριο για το πανεπιστήμιο και με τον προϋπολογισμό και το χρονοδιάγραμμα. »
      Ορίστε, κύριε Υφυπουργέ. Έχετε το λόγο για τρία λεπτά. 
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Ευχαριστώ πολύ, κύριε Πρόεδρε. 
      Θα ήθελα ξεκινώντας να πω ότι στηρίζουμε το Πανεπιστήμιο Στερεάς Ελλάδος με συγκεκριμένα μέτρα, όπως θα τα αναφέρω απαντώντας στα ερωτήματα που ετέθηκαν. 
      Πρώτον, σε ό,τι αφορά τα θέματα υποδομών και καταστάσεων, θα ήθελα να ενημερώσω ότι ευθύς ως αναλάβαμε την Κυβέρνηση το 2004 ο Ο.Σ.Κ. έκανε μία διακήρυξη και ανέλαβε το έργο «Επισκευή και αναδιαρρύθμιση του κτηρίου της πρώην Παιδαγωγικής Ακαδημίας του Δήμου Λαμίας» με προϋπολογισμό 1.357.000 ευρώ και με παράλληλη συμπληρωματική πίστωση 572.000 ευρώ και τρίτη συμπληρωματική 105.000 ευρώ. Το έργο ολοκληρώθηκε και παραδόθηκε τον Οκτώβριο του 2006 μαζί με πλήρη έλεγχο στατικής και αντισεισμικής προστασίας, διότι το κτήριο είχε σοβαρά προβλήματα. Σύντομα θα επισκευαστεί ένα ακόμη κτήριο της πρώην Παιδαγωγικής Ακαδημίας, που στέγαζε δημοτικό σχολείο, για τις ανάγκες του πανεπιστημίου. 
      Από εκεί και πέρα για το μέλλον, σύμφωνα με το ν. 3549/ 2007, που προβλέπει τετραετή προγραμματισμό, η διοικούσα επιτροπή του πανεπιστημίου είναι αρμοδία να καθορίσει τις προτεραιότητες στο θέμα των κτηριακών εγκαταστάσεων του ιδρύματος.  Με βάση τις προτεραιότητες που θα καθορίσει αυτή, εμείς θα προχωρήσουμε για τα κτηριακά, τα οικόπεδα κ.α..
      Δεύτερον, σε ό,τι αφορά τα θέματα του διδακτικού προσωπικού, θα ήθελα να ενημερώσω το εξής: Από το ακαδημαϊκό έτος 2004-2005, 2005-2006 και 2006-2007 εγκρίθηκαν από το Υπουργείο Παιδείας δεκαεννέα θέσεις μονίμων μελών εκπαιδευτικού προσωπικού καθηγητών –μέλη Δ.Ε.Π.- και είναι στη διαδικασία των εκλογών. Κάποιοι έχουν εκλεγεί. Κάποιες διαδικασίες έχουν ολοκληρωθεί. Κάποιες δεν έχουν ακόμη προκηρυχθεί. Είναι θέμα του πανεπιστημίου. Το Υπουργείο Παιδείας για τα τρία ακαδημαϊκά έτη ενέκρινε δεκαεννέα θέσεις μελών Δ.Ε.Π., που είναι πολύ σημαντικό για ένα πανεπιστήμιο που λειτουργεί με δύο τμήματα. 
      Πέραν αυτών, σε ό,τι αφορά τις έκτακτες και επείγουσες διαδικασίες, λόγω ακριβώς ότι είναι νέο τμήμα και μέχρις ότου στελεχωθεί με τον αναγκαίο αριθμό μονίμων μελών Δ.Ε.Π., το ΥΠΕΠΘ ενέκρινε είκοσι δύο θέσεις εκτάκτου προσωπικού του Π.Δ. τετρακόσια επτά που χρηματοδοτούνται από το Ε.Π.Ε.Α.Ε.Κ. και τριάντα θέσεις που χρηματοδοτούνται από τον τακτικό προϋπολογισμό, δηλαδή σύνολο πενήντα δύο θέσεις. Οι πενήντα δύο θέσεις μαζί με τις δεκαεννέα, υπερβαίνουν τα εβδομήντα μέλη διδακτικού προσωπικού. 
      Πέραν αυτού, σχετικά με το βοηθητικό διδακτικό προσωπικό, έχει εγκριθεί η κατανομή εννέα θέσεων Ε.Τ.Ε.Π. και επτά θέσεων Ε.Ε.Δ.Ι.Π., δηλαδή ειδικού διδακτικού προσωπικού. 
      Με το διοικητικό προσωπικό –το επόμενο θέμα του προσωπικού- έχουμε υποβάλει αίτημα στο Υπουργείο Εσωτερικών, για να μας εγκρίνει 8 θέσεις διαφόρων ειδικοτήτων μόνιμου προσωπικού και δεκατέσσερις θέσεις καθαρά διοικητικών υπαλλήλων, οι οποίοι θα προστεθούν στους επτά διοικητικούς υπαλλήλους που υπηρετούν μέχρι σήμερα. 
      Σε ό,τι αφορά δε τη χρηματοδότηση, για το έτος 2007, για τις λειτουργικές δαπάνες, ανέρχεται στο ποσό των 900.000 ευρώ. Για τη μισθοδοσία του εκτάκτου προσωπικού άλλες 900.000 ευρώ. Για τη σίτιση των φοιτητών 90.000 ευρώ. Δηλαδή κοντά 2.000.000 ευρώ το χρόνο. Έχουμε μία αύξηση περίπου της τάξεως του 10%-15% κατ’ έτος. Βεβαίως η κατανομή των πόρων αυτών γίνεται με αποφάσεις του ιδρύματος. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Τέλος, σε ό,τι αφορά την ίδρυση νέων τμημάτων, μέχρι σήμερα η διοίκηση του πανεπιστημίου δεν μας έχει υποβάλει ολοκληρωμένη πρόταση για την ίδρυση νέων τμημάτων. Έχουμε πληροφορηθεί ότι έχει ανατεθεί η μελέτη και επίκειται η κοινοποίηση σε μας αυτής της απόφασης, για να έχουμε νέα τμήματα. 
      Όπως είπα και στην προηγούμενη ερώτηση για τα Τ.Ε.Ι. το ίδιο ισχύει –και κλείνω μ’ αυτό- και για τα πανεπιστήμια. Βούλησή μας είναι ότι όπου λειτουργεί ένα τμήμα πανεπιστημίου το ταχύτερο δυνατό, με άμεση προτεραιότητα, να λειτουργήσει και δεύτερο συναφούς γνωστικού αντικειμένου, για να δημιουργηθεί μία σχολή, που τότε αποκτάει την ακαδημαϊκή και διοικητική αυτοτέλεια η σχολή και το ίδρυμα αυτό. 
      Άρα, πρόθεσή μας είναι με το που θα υποβάλει η διοικούσα επιτροπή την πρότασή της για σχετικά βήματα και εφόσον, βεβαίως –και εδώ ισχύει ό,τι είπα και πριν- η πρόταση αυτή πληροί τις προϋποθέσεις που έχουν τεθεί από το σχετικό νόμο –εδώ δεν έχουμε Επιτροπή Στρατηγικού Σχεδιασμού- θα έρθει στο Σ.Α.Π.Ε. για σχετική γνωμοδότηση, για να πάρει τη διαδικασία της ίδρυσης του νέου τμήματος. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Ορίστε, κυρία Αντωνίου, έχετε το λόγο για δύο λεπτά.
      ΤΟΝΙΑ ΑΝΤΩΝΙΟΥ: Κύριε Πρόεδρε, κύριε Υφυπουργέ, κυρίες και κύριοι συνάδελφοι, η πραγματικότητα είναι τελείως διαφορετική. Ακούγοντας τον κύριο Υφυπουργό, θα θεωρούσαμε ότι αυτή τη στιγμή υπάρχει ένα τμήμα στο Πανεπιστήμιο Στερεάς Ελλάδας που λειτουργεί, αν και είναι σε νηπιακή μορφή, σε πάρα πολύ καλή κατάσταση.
      Κύριε Υφυπουργέ, η πραγματικότητα είναι εντελώς διαφορετική. Θα ήθελα να σας πω ότι στη συνείδηση των πολιτών της περιφέρειας και της Φθιώτιδας το Πανεπιστήμιο είναι ένα έργο του ΠΑ.ΣΟ.Κ.. Δεν ξέρω άλλωστε αν γι’ αυτό το τιμωρείτε. Διότι τρία χρόνια διακυβέρνησης από τη Νέα Δημοκρατία, τρία χρόνια χαμένα για το Πανεπιστήμιο Στερεάς Ελλάδας. 
      Αυτήν τη στιγμή δεν υπάρχει προσωπικό παρά μόνο περαστικοί καθηγητές. Δεν υπάρχουν ακόμη επαγγελματικά δικαιώματα. Οι φοιτητές τελειώνουν του χρόνου και δεν ξέρουν αν έχουν επαγγελματικά δικαιώματα και ποια είναι αυτά. Όπως είπατε και εσείς, γνωρίζουμε πάρα πολύ καλά ότι ένα πανεπιστήμιο στα πρώτα του βήματα πρέπει να στηριχτεί, να υπάρχει πολιτική βούληση, να υπάρχουν οι πόροι ώστε να αποκτήσει την ακαδημαϊκή και διοικητική του αυτοτέλεια.
      Κύριε Υφυπουργέ, τίποτα δεν συμβαίνει απ’ αυτά που λέτε. Κατέθεσα σήμερα επίκαιρη ερώτηση διότι στις 18 Μαΐου η κυρία Υπουργός ήταν στη Φθιώτιδα. Η κυρία Υπουργός δεν δεσμεύτηκε για τα νέα τμήματα που όλοι περιμέναμε. Η διοικούσα επιτροπή είχε πρόταση για τέσσερα νέα τμήματα. Και όπως συνήθως γίνεται, όταν πηγαίνει Υπουργός σε διάφορες περιοχές δεσμεύεται και λέει πως θα λυθούν τα προβλήματα. Όμως, μετά την επίσκεψη της κυρίας Υπουργού ανησυχούμε πάρα πολύ για το μέλλον του Πανεπιστημίου της Στερεάς Ελλάδας.
      Ξέρετε, κύριε Υφυπουργέ, τι είπε η κυρία Υπουργός; Ότι εδώ μελετάμε αν χρειάζεται το Πανεπιστήμιο Στερεάς Ελλάδας και όχι αν θα το αναβαθμίσουμε. Διότι, όπως είπατε και εσείς, χρειάζονται μελέτες οικονομικής βιωσιμότητας και σκοπιμότητας.
      Κύριε Υφυπουργέ, πολύ φοβάμαι ότι ανοίγετε την κερκόπορτα για τη μελλοντική κατάργηση του Πανεπιστημίου Στερεάς Ελλάδας. Άλλες ήταν οι δεσμεύσεις του Πρωθυπουργού στις 2 Ιουνίου 2006, που είπε ότι θα υπάρξουν υποδομές, θα υπάρξει προσωπικό. Ένα χρόνο μετά η κυρία Υπουργός μας είπε «θα δούμε την πορεία του Πανεπιστημίου».
      Άρα, οι πολίτες της Στερεάς Ελλάδας και οι πολίτες της Φθιώτιδας ανησυχούν πραγματικά για το μέλλον του Πανεπιστημίου της Στερεάς Ελλάδας. Εμείς θέλουμε να δεσμευθείτε εσείς σήμερα σ’ αυτή την Αίθουσα πότε θα υπάρξει νέο τμήμα στο Πανεπιστήμιο Στερεάς Ελλάδας και ποιος θα είναι ο κωδικός που θα δοθούν οι πόροι για να υπάρχει κτήριο. Γιατί η κυρία Υπουργός είπε ότι μ’ ένα κτήριο δεν κάνουμε πανεπιστήμιο. Αυτό το γνωρίζουμε πάρα πολύ καλά. Αλλά εδώ δεν έχουμε ούτε καν κτήριο. Και ξέρουμε τι λέμε. Για να υπάρξει πανεπιστημιούπολη, να υπάρξουν υποδομές για να έρθουν φοιτητές στο νέο Πανεπιστήμιο της Στερεάς Ελλάδας, πρέπει σήμερα να υπάρξουν η χωροθέτηση, οι δεσμεύσεις και οι όροι βιωσιμότητας, κατά εσάς.
      ΠΡΟΕΔΡΕΥΩΝ (Ιωάννης Τραγάκης): Κύριε Υφυπουργέ, έχετε το λόγο για δύο λεπτά.
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Κύριε Πρόεδρε, η πραγματικότητα είναι όπως την περιέγραψα με νούμερα και όχι όπως λέγεται με λόγια. Η πραγματικότητα είναι συγκεκριμένη. Την ανέφερα με πόσα μέλη Δ.Ε.Π. υπηρετούν -είναι περί τα εβδομήντα- πόσα μέλη είναι διοικητικό και ερευνητικό προσωπικό, πόσα μέλη είναι βοηθητικό προσωπικό, τι πιστώσεις έχουν δοθεί και τι συγκεκριμένα μέτρα έχουν ληφθεί για το κτήριο που ξεκίνησε. Το 2004 όταν παραλάβαμε, ήταν ένα ίδρυμα στα χαρτιά. Ούτε κτήριο υπήρχε. Προβλήματα σεισμικότητας είχε. Όλα αυτά λύθηκαν τα τρία χρόνια. Από εκεί και πέρα συνεχίζουμε.
      Για την ίδρυση, όπως είπα και πριν, νέου τμήματος όπως και για το θέμα της χωροθέτησης που θα γίνουν και νέες εγκαταστάσεις για την πανεπιστημιούπολη, θα πρέπει η διοικούσα επιτροπή να κάνει πρόταση. Μέχρι αυτή τη στιγμή η διοικούσα επιτροπή δεν έχει κάνει πρόταση για τη χωροθέτηση, ούτε έχει περιέλθει η πρόταση της διοικούσας επιτροπής για νέα τέσσερα τμήματα μέχρι σήμερα που μιλάμε στο Υπουργείο Παιδείας.
      Θέλω να σας διαβεβαιώσω ότι με το που θα έλθει η πρόταση στο Υπουργείο Παιδείας και πληροί τις προϋποθέσεις του νόμου, θα τεθεί άμεσα για γνωμάτευση του Σ.Α.Π.Ε.. Γιατί βούλησή μας είναι, επαναλαμβάνω, ότι όπου υπάρχει ένα τμήμα να δημιουργείται το ταχύτερο δυνατό –σε προτεραιότητα έναντι άλλων σχολών και πανεπιστημίων- ένα δεύτερο τμήμα για να αποκτά την ακαδημαϊκή αυτοτέλεια.
      Άρα, αναμένουμε την πρόταση. Θα μπει στο Σ.Α.Π.Ε. και στη συνέχεια θα υπάρξει το επόμενο βήμα.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστώ, κύριε Υφυπουργέ.
      Επανερχόμαστε στις επίκαιρες ερωτήσεις πρώτου κύκλου.
      Θα συζητηθεί η δεύτερη με αριθμό 586/25.5.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Οικονομίας και Οικονομικών και Ανάπτυξης, σχετικά με τη λειτουργία του εργοστασίου της Βιομηχανίας Φωσφορικών Λιπασμάτων στην Καβάλα κ.λπ.
      Η επίκαιρη ερώτηση του κυρίου συναδέλφου έχει ως εξής:
      «Παρά τις διαβεβαιώσεις που έδωσε η Κυβέρνηση προς τους εργαζόμενους του εργοστασίου Καβάλας της Βιομηχανίας Φωσφορικών Λιπασμάτων ότι δηλαδή σε σύντομο χρονικό διάστημα, μετά τις διαβουλεύσεις με τις τράπεζες-μετόχους της εταιρείας, θα εξασφάλιζε την ομαλή και συνεχή λειτουργία του, η προοπτική του οριστικού κλεισίματος του τελευταίου εργοστασίου παραγωγής λιπασμάτων είναι πλέον ορατή.
      Η Κυβέρνηση στην προσπάθειά της να κερδίσει χρόνο εμπαίζει τους εργαζόμενους, το λαό της Καβάλας. Αποδεικνύεται ότι το μόνο που την ενδιαφέρει είναι τα συμφέροντα των τραπεζιτών, των μεγαλεμπόρων, εισαγωγέων λιπασμάτων και όχι το συμφέρον των εργαζομένων, των αγροτών, της ανάπτυξης της περιοχής.
      Ερωτώνται οι κύριοι Υπουργοί αν θα παρέμβει άμεσα η Κυβέρνηση ώστε να αποτραπεί το κλείσιμο του εργοστασίου και να αναλάβει με κρατική ευθύνη τη λειτουργία του, την παραγωγή, διακίνηση και διάθεση φτηνών και καλής ποιότητας λιπασμάτων προς όφελος των αγροτών, των εργαζομένων, της περιοχής.»
      Ο κύριος Υφυπουργός έχει το λόγο για τρία λεπτά.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε.
      Είναι η δεύτερη ερώτηση που ο αγαπητός συνάδελφος υποβάλλει για το ίδιο θέμα. Πριν από είκοσι ημέρες, αν θυμάμαι καλά, ευρισκόμενος εδώ απάντησα ότι ελπίζουμε εντός δεκαπέντε ημερών να έχει δοθεί λύση στο πρόβλημα, το οποίο όλοι συμμεριζόμαστε και τη λύση του όλοι θέλουμε να δούμε. 
      Βρίσκομαι σήμερα εδώ για να απαντήσω στον κύριο συνάδελφο, ότι παρά τις μεγάλες προσπάθειες που γίνονται και βρίσκονται σε εξέλιξη, δεν έχουμε απάντηση στις δεκαπέντε μέρες. Θα παρακαλέσω τις επόμενες ημέρες να έχετε υπομονή να ανακοινώσουμε τη λύση, η οποία θα βρεθεί ώστε και θέσεις εργασίας να μη χαθούν και το εργοστάσιο να συνεχίσει τη λειτουργία του και παραγωγή προϊόντων να έχει για τη σοβαρή διακίνηση προς όφελος όλων των εμπλεκομένων.
      Αντιλαμβάνομαι πρώτα απ’ όλα την αγωνία των εργαζομένων. Τη συμμεριζόμαστε απόλυτα και δεν έχει κανείς το μονοπώλιο στην αγωνία αυτών των ανθρώπων. Λίγες ημέρες ακόμη υπομονή να κάνουμε για να λυθεί το πρόβλημα.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Ορίστε κύριε Τζέκη, έχετε το λόγο.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
      Πράγματι είναι η δεύτερη επίκαιρη ερώτηση που απαντά ο συγκεκριμένος Υφυπουργός ο κ. Φώλιας. Αλλά είχε προηγηθεί και μια άλλη ερώτηση προς την Κυβέρνηση και για λογαριασμό της είχε απαντήσει ο κ. Γιακουμάτος πριν από σαράντα πέντε μέρες. 
      Έτσι βλέπουμε ότι πέρασαν σαράντα πέντε περίπου μέρες, αλλά η Κυβέρνηση αδυνατεί να δώσει απάντηση συγκεκριμένη για την ομαλή και συνεχή λειτουργία του συγκεκριμένου εργοστασίου φωσφορικών λιπασμάτων στην Καβάλα. Για μια ακόμη φορά υποστηρίζει ότι θα δοθεί λύση για να μη χαθεί καμμία θέση εργασίας και να λειτουργήσει το εργοστάσιο. Αλλά το συμπέρασμα που βγαίνει απ’ όλη αυτή τη διαδικασία είναι ότι η Κυβέρνηση ψάχνει μια λύση που για μας βέβαια θα είναι μια βραχυπρόθεσμη λύση και μπροστά στις επικείμενες εκλογές.
      Όμως, το συγκεκριμένο εργοστάσιο έχει ανάγκη από άμεση, σήμερα αν είναι δυνατόν, χρηματοδότηση για να λειτουργήσει, για να αγοράσει τις πρώτες ύλες. Ήδη επί σαράντα πέντε, πενήντα μέρες που δεν μπορεί να το κάνει αυτό, έχει μεγάλη απώλεια από την αγορά. Κι αυτό γίνεται σε όφελος των μεγαλοεισαγωγέων. Κι αυτά είναι στοιχεία που μας δίνουν οι ίδιοι οι εργαζόμενοι.
      Πρέπει να ξέρετε, κύριε Πρόεδρε, ότι την προηγούμενη Τρίτη έγινε ένα πολύ μεγάλο συλλαλητήριο των εργαζομένων και του λαού στην Καβάλα. Σήμερα, αυτή την ώρα που μιλάμε, έχει αποκλειστεί η Εγνατία Οδός και όλες οι οδοί που οδηγούν προς την Καβάλα
      Αυτός ο αγώνας των εργαζομένων και του λαού της περιοχής της Καβάλας θα συνεχιστεί. Είναι ο μόνος δρόμος διεκδίκησης για να μη χαθεί πραγματικά καμμία θέση εργασίας, για να λειτουργήσει ομαλά το συγκεκριμένο εργοστάσιο. Το ενδιαφέρον μας είναι συγκεκριμένο. Δεν μονοπωλούμε, αλλά δεν θα αφήσουμε ήσυχη την Κυβέρνηση, όπως δεν αφήσαμε και τις προηγούμενες, όταν έκλεινε το ένα εργοστάσιο της ελληνικής λιπασματοβιομηχανίας πίσω από το άλλο.
      Και σας λέμε, κύριε Πρόεδρε και προς την Κυβέρνηση ότι το ενδιαφέρον αυτό εστιάζεται, γιατί θέλουμε να λειτουργήσει αυτό το εργοστάσιο και αν υπάρχει πολιτική βούληση, ναι, να λειτουργήσει κάτω από την κρατική ευθύνη και να δοθεί χρηματοδότηση. Εξάλλου, την επόμενη εβδομάδα θα επισκεφθεί το συγκεκριμένο εργοστάσιο και η Γενική Γραμματέας του Κόμματος, η συντρόφισσα Αλέκα Παπαρήγα, για να αποδείξουμε για μια ακόμη φορά ότι το ενδιαφέρον μας δεν είναι πρόσκαιρο και προεκλογικό, αλλά συνεχές. Πιστεύουμε ότι οι εργάτες μπορούν να λειτουργήσουν το εργοστάσιο -αυτοί το λειτουργούσαν τόσα χρόνια- και όχι οι τραπεζίτες.
      Κύριε Υπουργέ, εμείς θα περιμένουμε και θα σας φέρουμε εδώ για να μας δώσετε την τελική απάντηση. Μας έρχονται όμως κάτι πληροφορίες για το ζήτημα της Δ.ΕΠ.Α., να αυξηθεί δηλαδή το μετοχικό κεφάλαιο κι ένα μέρος των χρωστούμενων του εργοστασίου προς την Δ.ΕΠ.Α. να γίνουν μετοχές. Αυτό δεν θα δώσει μακροχρόνια λύση. Πιστεύουμε, δηλαδή, ότι το ενδιαφέρον της Κυβέρνησης θα αποδειχθεί όταν ανακοινώσει ότι αυτό το εργοστάσιο δεν θα κλείσει.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Τζέκη.
      Κύριε Υφυπουργέ, έχετε το λόγο.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Κύριε συνάδελφε, άκουσα με προσοχή την τοποθέτησή σας. Θα αντιπαρέλθω, δεν θα απαντήσω στο καθετί απ’ όσα είπατε. Δεν υπάρχει λόγος. 
      Η ουσία είναι μία, κύριε συνάδελφε: Πρώτα απ’ όλα, δεν θα με φέρετε εδώ. Με χαρά έρχομαι εδώ για να συζητάμε για θέματα επιλύσεως προβλημάτων. Δεύτερον, το πρόβλημα των λιπασμάτων είναι ένα παλιό πρόβλημα. Δεν δημιουργήθηκε σήμερα. Κι εμείς καλούμεθα να το λύσουμε και θα το λύσουμε. Εκείνο που θέλω να παρακαλέσω είναι ψυχραιμία και υπομονή για λίγες ημέρες. Θα έρθουμε εδώ και θα καταθέσουμε και την πρόταση, την οποία θα γνωρίσετε. Και είμαι βέβαιος ότι θα είναι προς την κατεύθυνση της διασφαλίσεως των θέσεων εργασίας των ανθρώπων και της διασφαλίσεως λειτουργίας του εργοστασίου. Από κει και πέρα, οτιδήποτε άλλο λέμε είναι εκ περισσού. Εδώ είναι η λύση. Θα τα πούμε και θα συζητήσουμε πάνω σ’ αυτή. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Κύριοι συνάδελφοι, θα συζητηθεί τώρα η δεύτερη επίκαιρη ερώτηση με αριθμό 587/25-5-2007 του δεύτερου κύκλου του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τους Υπουργούς Ανάπτυξης και Αγροτικής Ανάπτυξης και Τροφίμων, σχετικά με την ανανέωση των εξαμηνιαίων αδειών πώλησης στους ελαιοπαραγωγούς βρώσιμης ελιάς από τον Οργανισμό Λαϊκών Αγορών Αθηνών-Πειραιώς.
      Η επίκαιρη ερώτηση του κ. Γκατζή έχει ως εξής: 
      «Οργή και αγανάκτηση προκαλεί στους ελαιοπαραγωγούς βρώσιμης ελιάς η άρνηση του Οργανισμού Λαϊκών Αγορών Αθηνών-Πειραιά (Ο.Λ.Α.Α.Π.) να ανανεώσει τις εξαμηνιαίες άδειες πώλησης της παραγωγής τους στις λαϊκές αγορές με το πρόσχημα ότι έχει τελειώσει η ελαιοκομική περίοδος, όταν είναι γνωστό ότι διαρκεί όλο το χρόνο. Με την απόφασή του αυτή ο Ο.Λ.Α.Α.Π. βάζει σε αναγκαστική αργία για ένα εξάμηνο τους ελαιοπαραγωγούς βρώσιμης ελιάς με οδυνηρές συνέπειες για την επιβίωση τους και ταυτόχρονα στερεί τη δυνατότητα των καταναλωτών να προμηθευτούν απευθείας από τους παραγωγούς ένα σημαντικό διατροφικό προϊόν.
      Ερωτώνται οι κύριοι Υπουργοί τι ενέργειες θα κάνουν για να ανακληθεί άμεσα η άδικη για τους ελαιοπαραγωγούς απόφαση του Ο.Λ.Α.Α.Π., έτσι ώστε οι άδειες πώλησης της παραγωγής τους στις λαϊκές αγορές να ισχύουν όλη τη διάρκεια του χρόνου».
      Θα απαντήσει ο Υφυπουργός Ανάπτυξης κ. Παπαθανασίου για τρία λεπτά.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Ευχαριστώ, κύριε Πρόεδρε.
      Οι άδειες λαϊκών αγορών των παραγωγών ανανεώνονται μία ή περισσότερες φορές κάθε φορά από την εκδούσα αρχή. Για την ανανέωση της παραγωγικής άδειας απαιτούνται ορισμένα δικαιολογητικά που ελέγχονται από μία τριμελή επιτροπή που δίνει μια βεβαίωση. Αυτή χορηγείται μετά από επιτόπιο αυτοψία εντός είκοσι ημερών από την έναρξη της συγκομιδής. Αναφέρει μέσα αυτή η βεβαίωση τον τρόπο διαπίστωσης της ύπαρξης των καλλιεργειών, τη θέση, την έκταση των κτημάτων, την πιθανή απόδοση τους και το ιδιοκτησιακό καθεστώς. 
      Στη συγκεκριμένη περίπτωση, που αναφέρει εδώ ο συνάδελφος, η άρνηση του Οργανισμού Λαϊκών Αγορών για την ανανέωση αυτής της παραγωγικής άδειας οφειλόταν στη μη τήρηση της υφιστάμενης νομοθεσίας, δηλαδή ακριβώς στο γεγονός ότι αυτή η επιτόπιος αυτοψία χορηγήθηκε σε χρόνο μεταγενέστερο από τον προβλεπόμενο από το νόμο. 
      Άρα, δεν είναι άδικη η απόφαση, κύριε συνάδελφε. Είναι σύμφωνα με τη διαδικασία και με το νόμο. 
      Εν πάση περιπτώσει όμως, μετά από τις διαμαρτυρίες των ελαιοπαραγωγών, ήδη από τις 11 Μαΐου αποφάσισε το Διοικητικό Συμβούλιο του Οργανισμού να ανανεώσει αυτές τις άδειες, με την επισήμανση όμως ότι από τούδε και στο εξής δεν πρόκειται να γίνονται ανανεώσεις, εφόσον δεν υπάρχουν όλα τα νόμιμα στοιχεία. 
      Ο λόγος, για τον οποίον είμαστε αυστηροί και στην τήρηση των προθεσμιών, αλλά και στο ότι πρέπει να υπάρχει το πιστοποιητικό, είναι ακριβώς για να προστατεύσουμε τους πραγματικούς παραγωγούς. Ξέρετε πολύ καλά ότι ένα από τα προβλήματα στις λαϊκές αγορές ήταν και παραμένει το θέμα των ψευτοπαραγωγών. Εάν θέλουμε, λοιπόν, να έχουμε πραγματικούς παραγωγούς, πρέπει να κάνουμε και πραγματικούς ελέγχους και πρέπει να τηρούμε σωστά τις προθεσμίες και τις διαδικασίες. Διότι ακριβώς αυτή η χαλαρή αντιμετώπιση έχει φτάσει στο σημείο να εμφανίζονται ως παραγωγοί οι έμποροι -δεν τους κατηγορώ, αλλά δεν είναι παραγωγοί- και να έχουμε το φαινόμενο των ψευτοπαραγωγών.
       Είμαι βέβαιος, λοιπόν, ότι και εσείς θα συμφωνήσετε ότι απαιτείται αυστηρή τήρηση των διαδικασιών, ακριβώς για να προστατεύσουμε τους πραγματικούς παραγωγούς. Εν πάση περιπτώσει, το συγκεκριμένο θέμα έχει ήδη λυθεί, αλλά –επαναλαμβάνω- με την επισήμανση ότι από τούδε και στο εξής τέτοιου είδους παραχωρήσεις δεν θα γίνονται δεκτές, ακριβώς διότι κατ’ αυτόν τον τρόπο ξεπερνιόταν και το πρόβλημα των πραγματικών παραγωγών απ’ αυτούς που ήθελαν να παραστήσουν τους παραγωγούς, ενώ δεν ήταν.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Κύριε Γκατζή, έχετε το λόγο.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
      Κύριε Υπουργέ, είναι γνωστό ότι κάθε παραγωγός κάνει μία εκτίμηση για το τι διαθέτει σε κάθε λαϊκή αγορά στην ημερήσια κατανάλωση. Ένας ελαιοπαραγωγός, για παράδειγμα, μπορεί να ξέρει ότι σε μια λαϊκή διαθέτει εκατό, στην άλλη εκατόν πενήντα, στην άλλη διακόσια, στην άλλη έναν άλφα αριθμό. Με αυτόν τον τρόπο προσδιορίζει την ποσότητα που μπορεί να διαθέσει ολόκληρο το χρόνο. Έχει καταθέσει φυσικά τα χαρτιά, έχει δελτία αποστολής, τα οποία φέρνει. Δεν μιλάω για τους εμπόρους. Καλά κάνετε και θέλετε να προστατεύσετε τον αγρότη, τον παραγωγό ιδιαίτερα, αλλά δεν μπορεί να δίνετε δύο και τρεις φορές ανανεώσιμες άδειες και να μην τις δίνετε σε ετήσια βάση, όταν ξέρετε ότι ο παραγωγός, με τα στοιχεία που έχει καταθέσει, με την ποσότητα που θέλει να πουλήσει ολόκληρο το χρόνο με βάση τις εκτιμήσεις που έχει κάθε φορά για την κατανάλωση, υποβάλλει και την αίτηση αυτή.
      Επομένως δεν μπορεί να λέμε τώρα ότι τα στοιχεία δεν είναι νόμιμα. Δεν μιλάμε τώρα για τυπικό θέμα. Μιλάμε για ουσιαστικό θέμα, μιλάμε για τους παραγωγούς. Μπορεί ο Οργανισμός να λέει στον παραγωγό «πάρε την άδεια για εξάμηνη κατανάλωση του εμπορεύματος σου στη λαϊκή αγορά», όταν ο παραγωγός υπολογίζει ότι θέλει τόσες ελιές για όλο το χρόνο; Αυτό το πρόβλημα θέλουμε να λυθεί: Και ο παραγωγός να μην ταλαιπωρείται και οι άδειες να είναι ετήσιες. Ξέρουμε -και ξέρετε- ότι κάθε φορά από την αποθήκη του θα φέρει τα δελτία αποστολής, η υπηρεσία γνωρίζει, διότι δηλώνει στα δικαιολογητικά πόσες εκτάσεις καλλιεργεί, άρα έχει αυτές τις ποσότητες παραγωγής ελιάς κ.λπ..
      Και να σας πω κάτι, κύριε Υπουργέ; Σήμερα υπάρχει τεράστιο πρόβλημα στους ελαιοπαραγωγούς. Και μ’ αυτό το μέτρο εντείνονται αυτά τα προβλήματα. Θα σας αναφέρω ένα παράδειγμα: Η Ένωση Πηλίου έχει χίλιους διακόσιους τόνους αδιάθετης βρώσιμης ελιάς και δύο χιλιάδες τόνους ελαιόλαδο. 
      Και οι εισαγωγές συνεχίζονται, κύριε Πρόεδρε και χτυπάνε τον ντόπιο παραγωγό. Έτσι, έχουμε σήμερα μιαν απόκλιση στο αγροτικό εμπορικό ισοζύγιο που έχει ξεπεράσει τα 2.000.000.000 ευρώ. Και τα δικά μας τα έχουμε και στέκονται. Είναι μεγάλο πρόβλημα αυτό. Οι άδειες πρέπει να είναι ετήσιες και να μπορεί ο παραγωγός να πουλήσει.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Κύριε Υφυπουργέ, έχετε το λόγο.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Δεν θα συμφωνήσω, κύριε συνάδελφε, ότι οι άδειες πρέπει να είναι ετήσιες. Και δεν πρόκειται να τις κάνουμε ετήσιες διότι, αν τις κάνουμε ετήσιες, τότε δίνουμε το ελεύθερο σε κάποιον, του οποίου ενδεχομένως η παραγωγή να έχει τελειώσει και μετά να κάνει τον ψευτοπαραγωγό, να κάνει τον έμπορο. Προστατεύουμε τον παραγωγό με το να τις κάνουμε εξάμηνες και να τις ανανεώνουμε. Και κατά την ανανέωση καταγράφονται οι αδιάθετες ποσότητες. Αλλά οι αδιάθετες ποσότητες που καταγράφονται, δεν μπορεί να είναι περισσότερες από αυτές που έχει σε δυναμικότητα το χωράφι, ούτε οι ποσότητες που έχει δηλώσει σαν παραγωγός ότι εκτιμά να μην είναι συμβατές και τελικά με τα δελτία αποστολής, να έχει ήδη πουλήσει παραπάνω.
      Πώς, λοιπόν, θα δώσουμε από την αρχή ετήσια άδεια, για να κάνει ό,τι θέλει για όλα τα αγροτικά προϊόντα; Εμείς τι λέμε; Οι εξάμηνες που ανανεώνονται. Κατά την ανανέωση, μετά από αυτήν τη βεβαίωση, ελέγχονται τα δελτία αποστολής για να δούμε τι έχεις πουλήσει και τι παρήγαγες με βάση τις εκτιμήσεις και τι αδιάθετες ποσότητες έχεις. Εφόσον έχεις αδιάθετες ποσότητες, βεβαίως και θα μπορείς να τις πουλήσεις, αν όμως δεν έχεις αδιάθετες ποσότητες, αν όμως στο εξάμηνο έχεις πουλήσει όλη την εκτιμώμενη παραγωγή σου, αν όμως με τα δελτία αποστολής που έχεις βγάλει, έχεις εξαντλήσει τις ποσότητες, τότε από που και ως που πρέπει να είναι ένα χρόνο η άδεια και πως προστατεύεις τότε πραγματικά τον παραγωγό;
       Αυτά είναι που δεν γίνονταν, γι’ αυτό και επιτρεπόταν και είχε δημιουργηθεί αυτό το θέμα των ψευτοπαραγωγών, διότι δεν υπήρχε κανένας έλεγχος και κάλυπταν όλες τις ποσότητες δήθεν ως δικές τους. 
      ΠΡΟΕΔΡΕΥΩΝ (Ιωάννης Τραγάκης): Επανερχόμαστε στην τρίτη επίκαιρη ερώτηση με αριθμό 585/25-5-2007 του Προέδρου της Ριζοσπαστικής Αριστεράς κ. Αλέξανδρου Αλαβάνου προς τον Υπουργό Υγείας και Κοινωνικής Αλληλεγγύης,  σχετικά με τη δημιουργία μονάδας υποκατάστασης του Ο.ΚΑ.ΝΑ. στο Ηράκλειο Κρήτης κ.λπ.
      Η επίκαιρη ερώτηση του κ. Αλαβάνου σε περίληψη έχει ως εξής:
      «Η Κυβέρνηση έχει αποδεχθεί ότι είναι επείγουσα ανάγκη η ίδρυση και λειτουργία μονάδας αποκατάστασης του Ο.ΚΑ.ΝΑ. στο Ηράκλειο Κρήτης. Η μοναδική μονάδα που λειτουργεί στην Κρήτη βρίσκεται στο Νομό Χανίων και είναι εξαιρετικά δύσκολο να εξυπηρετήσει τους χρήστες του Ηρακλείου και του Λασιθίου, οι οποίοι πρέπει να υποστούν την ταλαιπωρία και τα έξοδα, γεγονός που αποθαρρύνει τους νέους και τις οικογένειές τους να συνεχίσουν την προσπάθεια. Πρόσφατα ο πρόεδρος του Ο.ΚΑ.ΝΑ. ανακοίνωσε ότι ξεπεράστηκαν κάποια προβλήματα και ότι η μονάδα μπορεί να δημιουργηθεί στο Πανεπιστημιακό Γενικό Νοσοκομείο Ηρακλείου και συγκεκριμένα δίπλα στην Ψυχιατρική Κλινική.
      Ερωτάται ο κύριος Υπουργός:
      1. Μπορεί να βεβαιώσει ότι, πράγματι, ξεπεράστηκαν τα εμπόδια για τη δημιουργία της ανωτέρω μονάδας εντός του Πανεπιστημιακού Γενικού Νοσοκομείου Ηρακλείου;
      2. Πότε ξεκινούν οι εργασίες και ποιο είναι το χρονοδιάγραμμα ολοκλήρωσης τους, ώστε να αρχίσει η επάνδρωση και λειτουργία του;»
      Ο κύριος Υφυπουργός έχει το λόγο για τρία λεπτά.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, είμαι υποχρεωμένος να πω ότι υπήρξε όντως η καθυστέρηση της δημιουργίας αυτής της Μονάδας Απεξάρτησης στο Νομό Ηρακλείου. Και αυτό γιατί; Γιατί δυστυχώς όχι μόνο στο Ηράκλειο της Κρήτης αλλά και σ’ όλες τις περιοχές της Ελλάδας, όπου θελήσαμε να δημιουργήσουμε μονάδες τέτοιες απεξάρτησης στις γειτονιές μέσα, υπήρξε μία σθεναρή αντίσταση από τους περισσότερους, που δεν ήθελαν μία τέτοια μονάδα να την έχουν δίπλα στο σπίτι τους. Αυτό είναι ένα κοινωνικό φαινόμενο, το οποίο βέβαια στιγματίζει τη συμπεριφορά των ατόμων, όμως εμείς ως πολιτεία έπρεπε να πάρουμε μέτρα. Και πήραμε ένα βασικό μέτρο και είπαμε, ότι δεν πρόκειται να ξαναδημιουργηθεί μονάδα απεξάρτησης μέσα σε κατοικημένες περιοχές στις γειτονιές, διότι όλοι έχουμε ζήσει –και το ξέρετε κι εσείς πολύ καλά,  κύριε Πρόεδρε- τα φαινόμενα που υπήρξαν, παραδείγματος χάρη οι αντιδράσεις στη Θεσσαλονίκη και σ’ άλλες περιοχές, φοβούμενοι ενδεχομένως κάποιοι ότι ή υποβαθμίζεται η περιοχή, ή τα ακίνητά τους και τα περιουσιακά τους στοιχεία χάνουν αξία, επειδή κάποιοι συνάνθρωποι μας έχουν το πρόβλημα αυτό και πρέπει να πηγαίνουν για θεραπεία. 
      Είμαι υποχρεωμένος και πάλι σήμερα να τονίσω, για να το καταλάβουν πια οι πανέλληνες, ότι είναι πάσχοντες άνθρωποι και ως πάσχοντες τους αντιμετωπίζουμε, γι’ αυτό κιόλας και η απόφασή μας ήταν και είναι ότι θα δημιουργούνται πλέον μονάδες τέτοιες απεξάρτησης μέσα σε νοσοκομειακούς χώρους, όχι έξω από νοσοκομεία. Αυτό βλέπουμε πλέον ότι υιοθετείται από τις κοινωνίες και αν κάποιοι διαμαρτύρονταν, τώρα δέχονται να είναι σε νοσοκομειακές μονάδες μέσα, όπως έγινε στη Λαμία το 2003, όπως έγινε στη Ρόδο και σε άλλα νοσοκομεία.
       Έτσι, λοιπόν και στο Νοσοκομείο του Ηρακλείου, στο ΠΕ.ΠΑ.Γ.Ν.Η.,, θα δημιουργηθεί.
       Οφείλω, κύριε Πρόεδρε του Συνασπισμού Ριζοσπαστικής Αριστεράς να πω, ότι υπήρξε και μία απάντηση εκ μέρους των υπηρεσιών του ΠΕ.ΠΑ.Γ.Ν.Η., που έλεγε ότι, δεν μπορούμε να σας δώσουμε χώρο για να γίνει η μονάδα αυτή, διότι ξεπερνιέται ο συντελεστής δόμησης, ενώ ζήταγαν να κάνουν καρδιοχειρουργική κλινική. Τη στιγμή, λοιπόν, που θα πάμε για νέο συντελεστή για την καρδιοχειρουργική κλινική, θα πηγαίναμε και για προσδιορισμό συντελεστού για τη μονάδα αυτή. 
      Έγινε μία κίνηση στο Ηράκλειο και από την πρώην Βουλευτή και νυν Νομάρχη, κ. Σχοιναράκη, όπως και από άλλους συναδέλφους του Νομού Ηρακλείου σε διάφορες περιοχές. Υπήρξε αντίδραση να υποδεχτούν μία τέτοια μονάδα, γι’ αυτό, λοιπόν, βρισκόμαστε στην ευχάριστη θέση να σας πούμε δημόσια εδώ, όπως και  προανακοινώθηκε από την τελευταία επίσκεψη του Προέδρου του Ο.ΚΑ.ΝΑ. κ. Μπάλα, ότι λίαν συντόμως θα γίνει η μονάδα. 
      Το χρονοδιάγραμμα, για το οποίο με ρωτάτε στην ερώτησή σας, το τοποθετώ το πολύ μέσα σ’ ένα εξάμηνο, διότι είναι προκατασκευασμένος οικίσκος εκατόν είκοσι με εκατόν σαράντα τετραγωνικά μέτρα, ήδη δε το προσωπικό είναι υπό προκήρυξη και στη δευτερολογία μου θα συνεχίσω για να σας πω ορισμένες άλλες λεπτομέρειες. 
      ΠΡΟΕΔΡΕΥΩΝ (Ιωάννης Τραγάκης): Ο κ. Αλαβάνος έχει το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς):  Θέλω να πω ότι είναι ακραίο το φαινόμενο, μία από τις μεγαλύτερες ελληνικές πόλεις, το Ηράκλειο, να μη διαθέτει παράρτημα, μονάδα του Ο.ΚΑ.ΝΑ.. Και συνάντησα εγώ ο ίδιος νέους ανθρώπους, οι οποίοι προσφεύγουν στις υπηρεσίες του Ο.ΚΑ.ΝΑ. και δεν πίστευα αυτό που μου είπαν.
      Όταν έχεις φθάσει να συμμετέχεις στο πρόγραμμα υποκατάστασης, τις περισσότερες φορές είσαι έξω από την αγορά εργασίας, δεν έχεις δυνατότητες χρηματικές, είσαι στα άκρα, στα σύνορα μίας κανονικής ζωής και να αναγκάζονται αυτοί οι άνθρωποι –νέοι οι περισσότεροι- να πηγαίνουν στα Χανιά, δηλαδή να κάνουν μία διαδρομή πέντε ωρών μετ’ επιστροφής, πέραν από το κόστος και την ταλαιπωρία, που και για έναν υγιή άνθρωπο αυτή η καθημερινή μεταφορά, θα ήταν δυσβάστακτη. Ουσιαστικά δεν υπάρχει αυτή η υπηρεσία την οποία οφείλουμε να δώσουμε. 
      Άκουσα τον κύριο Υπουργό και θεωρώ ότι πρέπει να δώσουμε μία μάχη και με την κοινωνία, με τα τμήματα εκείνα, να κατανοήσουν αυτό που είπατε κι εσείς, ότι είτε πρόκειται για όσους προσφεύγουν στον Ο.ΚΑ.ΝΑ., είτε όταν πρόκειται για αποσυλοποίηση και για ασθενείς με προβλήματα ψυχιατρικού χαρακτήρα, πρέπει η κοινωνία να είναι ανοικτή και όχι κλειστή, διότι έτσι θα περιορίζεται το πρόβλημα. 
      Παρ’όλα αυτά μας είπατε ότι έχει βρεθεί λύση. Έτσι, τουλάχιστον, νομίζουμε. Το σημαντικό είναι να ανοίξει η μονάδα, όχι να αρχίσει να πέφτει σε «γκέτο». 
      Πιο συγκεκριμένα, κύριε Υπουργέ, θα ήθελα να σας πω το εξής: Είπατε ότι σε σύντομο χρόνο, σ’ ένα εξάμηνο θα γίνει αυτό, όμως εγώ θα ήθελα σαφείς πληροφορίες και σαφείς δεσμεύσεις από την Κυβέρνηση, σχετικά με τη λειτουργία του Ο.ΚΑ.ΝΑ. στο Ηράκλειο, διότι είπατε ότι έχουμε πρόβλημα προσωπικού και κτηριακό κ.λπ.. Θέλουμε, λοιπόν, μία ημερομηνία όσο το δυνατόν πιο σύντομη, που να ξέρουμε ότι θα αρχίσει η λειτουργία αυτής της μονάδας. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ο κύριος Υφυπουργός έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Όπως σας είπα, διακαής πόθος όλων μας, είναι τέτοιες μονάδες να ανοίξουν όχι μόνο στο Ηράκλειο αλλά και σ’ άλλες περιοχές. Γι’ αυτό, λοιπόν, άνοιξε και στη Θεσσαλονίκη, στο Νοσοκομείο ΑΧΕΠΑ, εκτός της μονάδας που είναι κάτω στο λιμάνι. Έχει επίσης η Πρέβεζα και η Άρτα, θα ανοίξει και στη Θεσπρωτία μ’ αυτήν ακριβώς την τακτική ότι μέσα στους νοσοκομειακούς χώρους θα πάνε τέτοιοι οικίσκοι προκατασκευασμένοι, για να μπορούμε να λειτουργήσουμε. 
      Είναι γεγονός ότι το Ηράκλειο είχε αυτήν την περιπέτεια και είναι πολύ σωστή η παρατήρησή σας, ότι δεν μπορεί κάποιος να μετακινείται από το Ηράκλειο για να πάει στα Χανιά. Αλλά θα σας έλεγα ότι και η μονάδα στα Χανιά δεν μπορεί να εξυπηρετήσει όλους τους ανθρώπους, που έχουν εμπλακεί με τα εξαρτησιογόνα. 
      Υπάρχει όμως και ένα άλλο φαινόμενο κοινωνικού στιγματισμού, που αποκλείει τα παιδιά αυτά, τους νέους αυτούς, ιδιαίτερα στις επαρχιακές πόλεις, εκεί που η κοινωνία είναι ακόμα πιο σκληρή και στιγματίζεται το παιδί παραδείγματος χάρη του Κώστα και το κορίτσι της κυρά Αργυρώς, να πηγαίνει σε τέτοιες μονάδες. Γι’ αυτό πρέπει να περάσει το μήνυμα στην κοινωνία -και ας το καταλάβουν πια όλοι- ότι αυτοί είναι πάσχοντες άνθρωποι, δεν είναι τίποτα άλλο. Όπως είναι ένας καρκινοπαθής που κάνει τη θεραπεία, γίνεται καλά και υποτροπιάζει η νόσος, έτσι ακριβώς είναι και η αντιμετώπιση των εξαρτησιογόνων ουσιών.   
      Πρέπει να τους έχουμε κοντά μας και γι' αυτό πήραμε αυτήν την απόφαση. Επειδή έχετε ασχοληθεί με το θέμα, γνωρίζετε ότι το θέμα των εξαρτησιογόνων ουσιών δεν είναι αφορισμός, είναι μια σωστή διαχείριση που πρέπει να γίνεται. Και το νέο μοντέλο που θα υπάρξει, η συνταγογράφηση των σκευασμάτων αυτών μέσα από το Ε.Σ.Υ., που και οι μονάδες αυτές θα εναχθούν πλέον στο Ε.Σ.Υ., είναι ότι ο Ο.ΚΑ.ΝΑ. πρέπει να είναι ένας στρατηγικός οργανισμός σχεδιασμού και δεν μπορεί να μεταβληθεί σε μια Δ.Ε.Κ.Ο. που να δημιουργεί προϋποθέσεις προσωπικού και να μην κάνει τίποτα. Αυτή είναι η φιλοσοφία μας: οι μονάδες αυτές θα ενταχθούν πλέον στο Ε.Σ.Υ.. 
      Και επειδή θα θέλατε να μάθετε το χρονοδιάγραμμα, είπα ένα χρονικό διάστημα που μπορεί να είναι υπερβολικό, αλλά δεν θέλω να πέσω έξω σε εκτιμήσεις. Ήδη έχει περάσει η απόφαση  από το Δ.Σ. του Ο.ΚΑ.ΝΑ. του οικίσκου που θα τοποθετηθεί. Το δε προσωπικό ήδη υπάρχει, διότι ήδη είναι σε εξέλιξη ένας διαγωνισμός στον Ο.ΚΑ.ΝΑ. για ογδόντα προσλήψεις, οπότε από εκεί θα ικανοποιηθούν οι ανάγκες της εύρυθμης λειτουργίας και αυτής της μονάδας, αλλά και των άλλων μονάδων, που είναι υπό λειτουργία. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο Υφυπουργό. 
      Επίκαιρες ερωτήσεις δευτέρου κύκλου:
      Τρίτη είναι η με αριθμό 584/25-5-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Εμπορικής Ναυτιλίας, σχετικά με την παραχώρηση από τον Οργανισμό Λιμένα Ελευσίνας παραλιακών χώρων στο δήμο κ.λπ..
      Η ερώτηση του κ. Αθανασίου Λεβέντη έχει ως εξής:
      «Ο κόλπος της Ελευσίνας, με τα δεκατρία χιλιόμετρα των ακτών του, είναι απαράδεκτο να παραμένει αποκλεισμένος για το λαό της περιοχή. Το φυσικό περιβάλλον, οι ακτές και η θάλασσα, είναι δημόσια αγαθά και ο κάθε άνθρωπος  έχει δικαίωμα στην ελεύθερη πρόσβασή τους. Ο Ο.Λ.Ε. ο οποίος λειτουργεί πλέον ως ανώνυμη εταιρεία, με σκοπό το κέρδος, έχει οικειοποιηθεί για αποκλειστική του χρήση τις ακτές και τη θάλασσα της Ελευσίνας. Αρνείται να παραχωρήσει στον δήμο τμήμα της παραλίας, όπως έχει συμβεί π.χ. στην Ηγουμενίτσα. Η Ελευσίνα υποχρεώνεται μα συζεί, χωρίς κανένα αντάλλαγμα, με τα διαλυτήρια, τον ελλιμενισμό πλοίων με επικίνδυνα φορτία, της ετσιθελικής διαχείρισης των ακτών.
      Στο ιστορικό των απαράδεκτων ενεργειών του Ο.Λ.Ε. προστίθενται τώρα η εικόνα εγκατάλειψης των κοινόχρηστων χώρων, που κατέχει στην παραλία της πόλης (σε προφανή δυσαρμονία με τους χώρους που συντηρεί ο δήμος), αλλά και η κατακράτηση των ευρωπαϊκής χρηματοδότησης του προγράμματος «LIFE», που προορίζονται για την ανάπλαση γης παράκτιας ζώνης. Παρά το γεγονός, μάλιστα, ότι οι δήμοι της περιοχής και άλλοι φορείς είναι συνδιαχειριστές του προγράμματος αυτού.
      Με βάση τα παραπάνω ερωτάται ο κ. Υπουργός:
      Ποια μέτρα θα λάβει, ώστε ο Ο.Λ.Ε. να  παραχωρήσει άμεσα στον Δήμο Ελευσίνας κοινόχρηστους παραλιακούς χώρους, ώστε να αποκτήσουν οι πολίτες πρόσβαση στη θάλασσα, που κανονικά ανήκει στην πόλη; Πώς θα επιταχυνθούν οι διαδικασίες μεταφοράς του λιμανιού έξω από το παράλιο μέτωπο της πόλης;
      Ποιες πρωτοβουλίες θα αναληφθούν ώστε να πειθαρχήσει ο Ο.Λ.Ε. στις προβλέψεις του προγράμματος «LIFE» και να μην κινδυνεύσει η εξέλιξη του και η ευρωπαϊκή χρηματοδότηση;»
      Ο Υπουργός Εμπορικής Ναυτιλίας κ. Κεφαλογιάννης έχει το λόγο για τρία λεπτά. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, υπάρχει μια παραδοσιακή διένεξη -και ίσως όχι άδικη από την πλευρά της Τοπικής Αυτοδιοίκησης- με τους Οργανισμούς Λιμένος της Ελλάδος, οι οποίοι προσδιορίστηκαν με βάση τη νομοθεσία του 2001 και οι συμβάσεις παραχώρησης έγιναν ειδικά για την Ελευσίνα το Δεκέμβριο του 2003, διότι η ανάπτυξη του παραλιακού μετώπου με τους οργανισμούς λιμένος περιορίζει την πρόσβαση στη θάλασσα των κατοίκων των παραλιακών αυτών πόλεων. Έγινε μια πολύ μεγάλη συζήτηση σε όλες τις περιοχές, στο Ηράκλειο, στην Πάτρα, στην Κέρκυρα, στην Ηγουμενίτσα, στην Ελευσίνα, στο Λαύριο και στη Ραφήνα το πώς θα συνεργαστούν οι οργανισμοί λιμένος με την Τοπική Αυτοδιοίκηση. Στο πλαίσιο αυτής της πολιτικής προσπαθούμε, διότι οι οργανισμοί λιμένος είναι υπόχρεοι και σε κανόνες ασφαλείας σύμφωνα με τον ISPS Code που είναι διεθνείς κανόνες ασφαλείας. Αν τα λιμάνια αυτά δεν πληρούν αυτούς τους κανόνες, κανένας επιβάτης και κανένα προϊόν δεν μπορεί να μεταφερθεί σε οποιαδήποτε χώρα της Ευρωπαϊκής Ένωσης, ή των Η.Π.Α. και άλλων χωρών, που έχουν ειδικούς αυστηρούς κανόνες για τη μεταφορά επιβατών και εμπορευμάτων. Γίνεται ένας διάλογος πώς θα δοθεί ένα κομμάτι για χρήση της τοπικής κοινωνίας. Σε πολλές περιπτώσεις έχουμε καταλήξει σε καλά αποτελέσματα. Το ίδιο προσπαθούμε να κάνουμε και με τον Ο.Λ.Ε.. Με πρωτοβουλία του Ο.Λ.Ε. η διοίκηση συμμετέχει στο πρόγραμμα «LIFE» της Ευρωπαϊκής Ένωσης που σχετίζεται με την προστασία των φυσικών πόρων και βεβαίως την προστασία του περιβάλλοντος και την ποιότητα των υπηρεσιών οι οποίες προσφέρονται στους πολίτες αυτών των πόλεων. Αυτό το πρόγραμμα έχει ξεκινήσει από το Φεβρουάριο του 2005 και επίσης έχει ξεκινήσει η διαδικασία αδειοδότησης για την μεταφορά του λιμένα Ελευσίνα στη νέα του περιοχή. 
      Όπως γνωρίζετε έχουμε υπογράψει ένα χρηματοδοτικό πρωτόκολλο με την Ευρωπαϊκή Τράπεζα Επενδύσεων για έργα στους οργανισμούς λιμένος που θα ξεπεράσουν τα 6.000.000.000 ευρώ. Η χρηματοδότηση είναι 3.000.000.000 ευρώ από την Ευρωπαϊκή Τράπεζα Επενδύσεων και βεβαίως περιοχές, όπως η Ελευσίνα, που είναι, όπως πολύ σωστά λέτε, βεβαρημένες περιοχές από τη βαριά βιομηχανία, θα έχουν το δικό τους συγκεκριμένο ενισχυμένο μερτικό, για να υπηρετήσουν αυτό που και εσείς επικαλείστε στην ερώτησή σας.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο Υπουργό.
      Ο κ. Λεβέντης έχει το λόγο για δύο λεπτά.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κύριε Υπουργέ, λέτε ότι υπάρχει μια παραδοσιακή διένεξη ανάμεσα στις παραλιακές πόλεις και στους οργανισμούς λιμένος και είναι φυσικό, γιατί είναι χώρος των πόλεων, χώρος που ανήκει στους πολίτες, οι οποίοι σύμφωνα με το Σύνταγμα έχουν δικαίωμα να έχουν ελεύθερη πρόσβαση στις ακτές και αυτό το δικαίωμα τους, έχει αποκλειστεί. 
      Συγκεκριμένα στον κόλπο της Ελευσίνας υπάρχει μια διαδρομή δεκατριών χιλιομέτρων, που δεν υπάρχουν ούτε πέντε μέτρα ακτής στη διάθεση των κατοίκων. Αυτό είναι κάτι που θα έπρεπε να μας προβληματίσει και να απασχολήσει πρώτα και κύρια εσάς. Αυτοί οι οργανισμοί λιμένος, οι οποίοι κάποτε ήσαν δημόσιοι οργανισμοί και τώρα έχουν γίνει ανώνυμες εταιρείες, κερδοσκοπικές επιχειρήσεις και κοιτούν πώς να επωφεληθούν περισσότερο, προσπαθούν να αποκλείσουν τους κατοίκους εντελώς από τις ακτές. Αυτό είναι πέρα για πέρα απαράδεκτο. Πέρα από αυτό, να μην πούμε για τις καταστροφές του περιβάλλοντος, που έχουν γίνει σ’ αυτήν την περιοχή.
      Κύριε Υπουργέ, βάλατε και το θέμα ασφάλειας των λιμένων. Δεν είναι μόνο το συγκεκριμένο λιμάνι, είναι όλη η ακτή. Τα διαλυτήρια των πλοίων γιατί πρέπει να υπάρχουν εκεί; Γιατί πρέπει να γίνει το «μπάτε σκύλοι αλέστε και αλεστικά μη δίνετε»; Όποιος θέλει πηγαινοέρχεται και λέτε εσείς ότι θα υπάρχει θέμα ασφάλειας, αν θα πάνε οι άνθρωποι να κολυμπήσουν στις ακτές. Αυτά είναι πράγματα απαράδεκτα. Σ' αυτό έχει σοβαρή ευθύνη η Κυβέρνηση, γιατί το έχει χειριστεί μ' αυτόν τον τρόπο και δίνει τη δυνατότητα κάθε μέρα και περισσότερο στον οργανισμό λιμένος, να αποκλείει τους κατοίκους και να τους απομακρύνει.
      Υπάρχει το πρόγραμμα «LIFE» για το οποίο θα έπρεπε να συνεργαστούν ο οργανισμός λιμένος, οι παράκτιες επιχειρήσεις και ο δήμος. Ο οργανισμός λιμένος, φαταούλας καθώς είναι, προσπαθεί να αποκλείσει και το δήμο από αυτήν τη δυνατότητα, που έχει να παρέμβει και αυτός και βέβαια σε καμμία περίπτωση δεν φροντίζει την παράκτια ζώνη, την οποία έχει επεκτείνει σε μεγάλο βάθος πάνω από εκατό μέτρα ακτίνα μέσα στην πόλη. Αυτά είναι απαράδεκτα πράγματα. Ασφυκτιά η πόλη της Ελευσίνας και δεν μπορεί να επιβιώσει κατ’ αυτόν τον τρόπο. Δεν μπορούμε να φτιάχνουμε ό,τι βιομηχανία είναι ρυπαρή και επικίνδυνη και να καταλαμβάνουμε όλη την ακτή. Δεν είναι δυνατόν να ρυπαίνουμε τη θάλασσα, να έχουμε χιλιάδες πλοία. Δέκα ναυάγια υπάρχουν χρόνια εκεί μέσα σε βάθος ενός μέτρου και πάνε και πέφτουν τα άλλα πλοία επάνω τους. Αυτή η αδιαφορία είναι πέρα για πέρα απαράδεκτη. Νομίζω ότι έχετε σοβαρότατες ευθύνες και εσείς σαν Υπουργός Εμπορικής Ναυτιλίας και η Κυβέρνηση συνολικά. Επομένως απελευθερώστε ένα μέρος της ακτής, πάρτε μέτρα προστατευτικά κατά της ρύπανσης και της καταστροφής που περιβάλλοντος, ώστε να μην επιτρέπεται να μπαζώνουν –μπαζώνει και ο Ο.Λ.Ε.- και να οικειοποιούνται εκτάσεις, όπως έχει κάνει η «ΧΑΛΥΒΟΥΡΓΙΚΗ» όπου έχει μπαζώσει πεντακόσια στρέμματα. Αυτά είναι πράγματα απαράδεκτα.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κ. Λεβέντη.
      Ο κύριος Υπουργός Εμπορικής Ναυτιλίας.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριοι συνάδελφοι, νομίζω ότι είναι άδικο να εγκαλείται η σημερινή Κυβέρνηση και ο σημερινός Υπουργός, για λιμένες οι οποίοι έχουν χωροθετηθεί από τα μέσα του προηγούμενου αιώνα. Δηλαδή για λιμάνια, όπως της Ελευσίνας και άλλων περιοχών που έχουν χωροθετηθεί το 1930, το 1920, το 1910, έχει την ευθύνη η σημερινή Κυβέρνηση;
      Τι κάνουμε εμείς; Πρώτα απ’ όλα πρέπει να γνωρίζετε ότι όλοι οι οργανισμοί λιμένος παρουσιάζουν μία τελείως διαφορετική εικόνα. Δεύτερον, οφείλω να ομολογήσω ότι και η προηγούμενη κυβέρνηση είχε κάνει κάποιες κινήσεις, δηλαδή το ότι αυτά τα λιμενικά ταμεία μετετράπησαν σε οργανισμούς λιμένος ήταν μία πολύ σωστή κίνηση. Εμείς καταφέραμε σε πολύ σύντομο χρονικό διάστημα, παρ’ ότι η προηγούμενη κυβέρνηση είχε καθυστερήσει…
      ΠΡΟΕΔΡΕΥΩΝ (Ιωάννης Τραγάκης): Αυτός ο συγκεκριμένος οργανισμός έχει και πολύ καλό πρόεδρο, κύριε Κεφαλογιάννη.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ευχαριστώ, κύριε Πρόεδρε.
      Έχουμε εγκρίνει τα αναπτυξιακά σχέδια, τα λεγόμενα master plan. Έχει περάσει από δεκαεννέα συναρμόδια Υπουργεία μέσω της ΕΣΑΛ η έγκριση αυτών των αναπτυξιακών σχεδίων και με βάση τα σχέδια αυτά προχωρούμε σε συγκεκριμένες αναπλάσεις, που έχουν ξεκινήσει σ’ όλους τους οργανισμούς λιμένος και βεβαίως στην Ελευσίνα.
      Το άλλο θέμα που θέλω να αναφέρω, είναι ότι ήδη γίνεται συζήτηση με την Τοπική Αυτοδιοίκηση και τον οργανισμό λιμένος. Με ενημέρωσε ο γενικός γραμματέας ότι βρίσκονται σε μία συζήτηση για κάποιου είδους χρησιμοποίηση της λιμενικής ζώνης από την Τοπική Αυτοδιοίκηση, όπως κάνουμε και σε άλλους οργανισμούς και όπως γίνεται διαχρονικά με τους οργανισμούς λιμένος, βέβαια μέσα στο πλαίσιο των αναπτυξιακών τους σχεδίων, της υπηρέτησης γενικότερα του αναπτυξιακού συμφέροντος για το οποίο είναι επιφορτισμένοι οι οργανισμοί λιμένος και την άριστη σχέση με την τοπική κοινωνία. 
      Σ’ αυτό το πλαίσιο θα κινηθούμε και ελπίζω να έχουμε σύντομα αποτελέσματα, προς την κατεύθυνση στην οποία είναι και το πνεύμα της επίκαιρης ερώτησης, που καταθέσατε και συζητάμε σήμερα.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο Υπουργό.
      Οφείλω να πω ότι σήμερα ήμασταν συνεπέστατοι. Μέσα σε μία ώρα τελειώσαμε έξι επίκαιρες ερωτήσεις.
      Ολοκληρώθηκε η συζήτηση των επίκαιρων ερωτήσεων.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμεθα στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής, των άρθρων και του συνόλου της πρότασης νόμου αρμοδιότητας του Υπουργείου Εσωτερικών, Δημόσιας Διοίκησης και Αποκέντρωσης: «Ρυθμίσεις για την ενίσχυση της διαφάνειας και της αξιοκρατίας στο σύστημα προσλήψεων του ν. 2190/1994, όπως ισχύει, και άλλες διατάξεις».
      Ως γνωστόν, κυρίες και κύριοι συνάδελφοι, η πρόταση αυτή εμπίπτει στους περιορισμούς της παραγράφου 3 του άρθρου 73 του Συντάγματος. Θέλω να υπενθυμίσω στους κυρίους συναδέλφους ότι σύμφωνα με τη διάταξη αυτή της παραγράφου 3 του άρθρου 73, δεν εισάγεται για συζήτηση πρόταση νόμου εφόσον συνεπάγεται εις βάρος του δημοσίου, των Οργανισμών Τοπικής Αυτοδιοίκησης ή άλλων νομικών προσώπων δημοσίου δικαίου δαπάνες ή ελάττωση εσόδων ή της περιουσίας τους, για να δοθεί μισθός ή σύνταξη ή γενικά όφελος σε κάποιο πρόσωπο. Πρέπει όμως να σας υπενθυμίσω και πάλι ότι η πρακτική που ακολουθούμε όλα αυτά τα χρόνια, είναι να συζητάμε αυτές τις προτάσεις νόμου χωρίς να προχωρούμε σε ψηφοφορία. Τις εισάγουμε γιατί έτσι με τη συζήτηση στη Βουλή, δίνεται η δυνατότητα στα κόμματα, σ’ όλους τους Βουλευτές αλλά και στην Κυβέρνηση να πάρουν θέση σε σοβαρά ζητήματα στα οποία αναφέρονται και επιχειρούν να ρυθμίσουν οι προτάσεις νόμου, όπως κάνει και η παρούσα. 
      Το λόγο έχει ο εισηγητής του ΠΑ.ΣΟ.Κ…
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, σας στέλνω έγγραφο επί του Κανονισμού.
      ΠΡΟΕΔΡΕΥΩΝ (Ιωάννης Τραγάκης): Αργήσατε να το στείλετε.
      ΕΥΑΓΓΕΛΟΣ ΒΕΝΙΖΕΛΟΣ: Θέλω να μου δώσετε το λόγο για να το αποσαφηνίσουμε τώρα.
      ΠΡΟΕΔΡΕΥΩΝ (Ιωάννης Τραγάκης): Επειδή για πολλοστή φορά έχει συζητηθεί το θέμα και παρά το γεγονός ότι έχω ήδη καλέσει στο Βήμα τον εισηγητή της Μειοψηφίας, θα ήθελα να αναφέρω ότι έχετε, πράγματι, τις απαιτούμενες υπογραφές και έχετε το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, κατ’ επανάληψη…
      ΠΡΟΕΔΡΕΥΩΝ (Ιωάννης Τραγάκης): Το έχουμε συζητήσει και άλλη φορά.
      ΕΥΑΓΓΕΛΟΣ ΒΕΝΙΖΕΛΟΣ: …έχει τεθεί ενώπιον του Σώματος το ζήτημα αυτής της κραυγαλέας παρανάγνωσης και παρερμηνείας του άρθρου 73 του Συντάγματος. Η διάταξη αυτή απαγορεύει τους ατομικούς νόμους, απαγορεύει νόμους με τους οποίους ατομικά, ονομαστικά απονέμεται σύνταξη, μισθός ή χορηγία σε συγκεκριμένο πρόσωπο. Το σχολικό παράδειγμα που επί χρόνια δίναμε στα μαθήματά μας και ο κ. Παυλόπουλος και εγώ, είναι απονομή σύνταξης σε μία χήρα Πρωθυπουργού, απονομή σύνταξης στην οικογένεια του θύματος μιας τρομοκρατικής επίθεσης. Αυτοί είναι οι νόμοι που θέλει να αποκλείσει αυτή η διάταξη, όχι κάθε πρόταση νόμου, δηλαδή κάθε νομοθετική πρωτοβουλία της Βουλής η οποία συνεπάγεται επιβάρυνση του προϋπολογισμού. 
Οι επιβαρύνσεις του προϋπολογισμού που είναι αυτονόητη και φυσική συνέπεια σχεδόν κάθε νομοθετικής πρωτοβουλίας, ελέγχονται κατά το άρθρο 75 μέσω της έκθεσης του Γενικού Λογιστηρίου και της ειδικής έκθεσης του Υπουργού Οικονομικών και του αρμοδίου Υπουργού. Η Βουλή πληροφορείται τη δημοσιονομική επιβάρυνση και την οικονομική επίπτωση, τη λαμβάνει υπ’όψιν και τοποθετείται. 
      Αυτού του είδους η πρακτική που ακολουθεί η Βουλή ακυρώνει, εκμηδενίζει και ευτελίζει τη νομοθετική πρωτοβουλία της Αντιπολίτευσης αλλά και των Βουλευτών της Συμπολίτευσης, γιατί και αυτοί έχουν δικαίωμα υποβολής πρότασης νόμου. Δεν είναι δυνατόν ακόμα και αν θέλει το σύνολο της Βουλής να αποδεχθεί μία πρόταση νόμου, να λέμε ότι αυτή δεν μπορεί να την ψηφίσει το Σώμα επειδή προσκρούει στο άρθρο 73, το περιεχόμενο του οποίου είναι, τελείως, διαφορετικό. Αν στο παρελθόν έχει εφαρμοστεί αυτή η πρακτική, είναι λάθος. 
      Εγώ δε, μόνο στη διάρκεια των υπουργικών μου θητειών έχω αποδεχθεί τουλάχιστον τρεις προτάσεις νόμων, προερχόμενες από τη Βουλή και την πρόταση για το Μουσείο Εθνικής Αντίστασης και την πρόταση για το Ίδρυμα Δημοκρατίας στο Μεσολόγγι, για να θυμηθώ μόνο δύο από όσες έχω αποδεχθεί. Άρα μη μου επικαλείσθε ούτε καν τα προηγούμενα, διότι υπάρχουν και καλά και κακά προηγούμενα και επιλέγετε μόνο τα αρνητικά.
      Θα μου πείτε: Εάν δεν θέλει η Πλειοψηφία, είναι δυνατό να γίνει αποδεκτή μία πρόταση νόμου, όπως αυτή για τις προσλήψεις που φέρνουμε σήμερα, όπου έχουμε ριζική διαφωνία φιλοσοφίας και καταγγέλλουμε την πελατειακή και κομματική αντίληψη της Νέας Δημοκρατίας; Όχι, αλλά πρέπει να τεθεί σε ψηφοφορία.
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε.
      ΕΥΑΓΓΕΛΟΣ ΒΕΝΙΖΕΛΟΣ: Εμείς θέλουμε να τίθενται προ των διλημμάτων της ψήφου τους οι Βουλευτές της Συμπολίτευσης, για να ξέρουν ότι αναλαμβάνουν πολιτική ευθύνη, στηρίζοντας την κυβερνητική πολιτική.
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε επί του Κανονισμού.
      Προτού σας απαντήσει ο κ. Υπουργός, θα ήθελα να κάνω δύο παρατηρήσεις. Ως γνωστόν, όλες οι προτάσεις νόμου οι οποίες έγιναν δεκτές και από σας όταν ήσασταν Υπουργός Πολιτισμού, ήταν προτάσεις οι οποίες αναφέρονταν σε ιδρύματα και σε ημερομηνίες αναγνώρισης, παραδείγματος χάρη γενοκτονίας Αρμενίων ή Ποντίων. Ένα το κρατούμενο.
      ΕΥΑΓΓΕΛΟΣ ΒΕΝΙΖΕΛΟΣ: Μα ο Κανονισμός είναι Κανονισμός, δεν έχει σημασία το περιεχόμενο.
      ΠΡΟΕΔΡΕΥΩΝ (Ιωάννης Τραγάκης): Δεύτερον, ως γνωστόν, στην επιτροπή δεν ετέθη σε ψηφοφορία, επομένως αφού δεν ετέθη σε ψηφοφορία, σύμφωνα με το άρθρο του Κανονισμού δεν μπορεί να τεθεί σε ψηφοφορία στην Ολομέλεια. 
      ΕΥΑΓΓΕΛΟΣ ΒΕΝΙΖΕΛΟΣ: Τι λέτε; Πού το λέει αυτό;
      ΠΡΟΕΔΡΕΥΩΝ (Ιωάννης Τραγάκης): Λέω αυτό που πρέπει.
      ΕΥΑΓΓΕΛΟΣ ΒΕΝΙΖΕΛΟΣ: Η επιτροπή επεξεργάζεται…
      ΠΡΟΕΔΡΕΥΩΝ (Ιωάννης Τραγάκης): Παρακαλώ, δεν έχετε το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Δεν έχω το λόγο, αλλά έχω το δίκιο με το μέρος μου.
      ΠΡΟΕΔΡΕΥΩΝ (Ιωάννης Τραγάκης): Το δίκιο το έχουμε όλοι εδώ μέσα.
      Τρίτον, ο κ. Κοσμίδης ήταν επικεφαλής πενήντα Βουλευτών, δεν ξέρω αν ήσασταν κι εσείς ένας απ’ αυτούς. Κύριε Κοσμίδη, ο κ. Βενιζέλος ήταν ένας απ’ αυτούς που είχαν υπογράψει;
      ΣΩΚΡΑΤΗΣ ΚΟΣΜΙΔΗΣ: Μάλιστα, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Άρα κι εσείς, κύριε Βενιζέλο, είχατε υπογράψει στην Αναθεώρηση του Συντάγματος μέσα στους πενήντα και παραπάνω συναδέλφους για την τροποποίηση του άρθρου 73 παράγραφος 3 του Συντάγματος, ώστε οι προτάσεις νόμων που προέρχονται από Βουλευτές να έρχονται σε ψηφοφορία στην Ολομέλεια της Βουλής. Άρα εμμέσως πλην σαφώς κι εσείς είχατε αναγνωρίσει ότι υπάρχει συνταγματική διάταξη, που εμποδίζει την ψηφοφορία στη Βουλή.
      Ο κ. Παυλόπουλος έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν θα καθυστερήσω, γιατί δεν νομίζω πως έχει σημασία το θέμα που έθεσε ο κ. Βενιζέλος. Πρέπει να μπούμε στην ουσία. Θα επαναλάβω ότι δεν είναι δυνατόν την αλήθεια και την ορθή ερμηνεία του Συντάγματος, να τη θυμόμαστε διαφορετικά όταν είμαστε στην κυβέρνηση και διαφορετικά όταν είμαστε στην αντιπολίτευση. Εμείς είχαμε πει την άποψή μας τότε, αλλά ακολουθήσαμε την πρακτική και δεν διαμαρτυρηθήκαμε. Το ίδιο κάνουμε και τώρα. 
      Επειδή άκουσα τον κ. Βενιζέλο να λέει ότι έχει το δίκιο με το μέρος του, εξαρτάται για ποιο δίκιο μιλάει. Γιατί φαντάζομαι ότι έτσι που τα έχει καταφέρει το ΠΑ.ΣΟ.Κ., διαφορετικό είναι το δίκιο όταν είναι κυβέρνηση και διαφορετικό το δίκιο όταν είναι αντιπολίτευση! Την πρακτική αυτή ακολουθήσαμε πάντοτε, θα την ακολουθήσουμε και τώρα και την ακολουθούμε και στα θέματα που ανέφερε ο κ. Βενιζέλος. Γιατί, βεβαίως, για ρυθμίσεις οι οποίες αποδεδειγμένα δεν συνεπάγονται καμμία απολύτως δαπάνη και δεν μπορεί να τεθεί κανένα ζήτημα, το κάνουμε κι εμείς τώρα. Αλλά σε καμμία περίπτωση, δεν πρόκειται να αποστούμε από την πρακτική που ακολουθήθηκε προηγουμένως για τους ίδιους λόγους, που είχε επικαλεσθεί το ΠΑ.ΣΟ.Κ. ως κυβέρνηση. Όσον αφορά τα δικαιώματα των Βουλευτών, και πάλι θα πω ότι δεν είναι διαφορετικά όταν είναι κυβέρνηση κάποιος και διαφορετικά όταν είναι αντιπολίτευση.
      Λέμε, λοιπόν, προς το ΠΑ.ΣΟ.Κ., και προς τον κ. Βενιζέλο ότι όσα δικαιώματα απένειμαν στους Βουλευτές ως κυβέρνηση και ως πλειοψηφία κατά την ερμηνεία του Συντάγματος, άλλα τόσα έχουν τώρα. Δεν διαφοροποιείται καθόλου το ζήτημα. Μένουμε, λοιπόν, γι’ αυτό το θέμα, σ’ αυτά που είχαμε πει και στην επιτροπή. Δεν θα υπάρχει ψηφοφορία.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο Υπουργό.
      Ζητώ συγγνώμη από τον εισηγητή του ΠΑ.ΣΟ.Κ. κ. Κοσμίδη.
      Ορίστε, κύριε Κοσμίδη, έχετε το λόγο.
      ΣΩΚΡΑΤΗΣ ΚΟΣΜΙΔΗΣ: Κυρίες και κύριοι συνάδελφοι, η συζητούμενη πρόταση νόμου κατατέθηκε στη Βουλή στις 10 Ιουλίου του 2006 και η συνοδευτική έκθεση του Γενικού Λογιστηρίου του Κράτους λίγες εβδομάδες αργότερα. Δηλαδή, η πρόταση αυτή ήταν ώριμη για συζήτηση σχεδόν πριν από ένα χρόνο. 
      Πέραν του ευτελισμού της διαδικασίας συζήτησης προτάσεων νόμων των Βουλευτών, ο οποίος προκύπτει από την ακραία βραδύτητα συζήτησής τους, παρατηρείται και μία δεύτερη παθογένεια, αυτή που αναφέρθηκε από τον κ. Βενιζέλο. Πρόκειται για τη συνειδητά εσφαλμένη ερμηνεία, που δίδεται διαχρονικά στην παράγραφο 3 του άρθρου 73 του Συντάγματος.
      Έτσι οι προτάσεις νόμων, συζητούνται περίπου κατ’ οικονομίαν ή κατά χάριν σε μία συνεδρίαση, χωρίς διεξαγωγή ψηφοφορίας.
      Όλοι συμφωνούμε στη διαπίστωση της παθογένειας. Ουδείς, όμως, φροντίζει να την αναιρέσει. 
      Θυμίζω ή γνωστοποιώ, ότι κατά τη διαδικασία Αναθεώρησης του Συντάγματος στην επιτροπή, κατέθεσα και συζητήθηκε –υπογεγραμμένη πάνω από πενήντα Βουλευτές- πρότασή μου αναθεώρησης αυτής της διάταξης. Αυτό δεν σημαίνει σε καμμία περίπτωση, αποδοχή της ερμηνείας που δίδεται έως τώρα. 
      Κι ενώ υπήρξε ομοθυμία στην επιτροπή, τελικά στην Ολομέλεια, με την αποχώρηση του ΠΑ.ΣΟ.Κ. και τα «παρών» των μικρών κομμάτων, βρέθηκαν μόνο τρεις Βουλευτές της Νέας Δημοκρατίας και την ψήφισαν. Και τους ευχαριστώ. 
      Φρονώ, πάντως, ότι το όλο θέμα μπορεί να ρυθμιστεί και μέσω του Κανονισμού της Βουλής, ώστε κάθε μήνα να συζητούνται και να τίθενται σε ψηφοφορία, όπως όλα τα κοινά νομοσχέδια, τουλάχιστον δύο προτάσεις νόμων Βουλευτών.
      Κυρίες και κύριοι συνάδελφοι, η παθογένεια της Δημόσιας Διοίκησης στην Ελλάδα είναι ενδημική κι έχει ιστορικό βάθος. Κατά καιρούς παρουσιάζονται μεγαλόστομες πρωτοβουλίες, συνήθως ως ασκήσεις επί χάρτου, οι οποίες έχουν βραχυπρόθεσμα αποτελέσματα, είναι αποσπασματικές, δεν αγγίζουν την καρδιά του προβλήματος και δεν απαντούν σε κυρίαρχα ερωτήματα, όπως είναι τα εξής: 
      Ποιος είναι ο ρόλος του κράτους και της Δημόσιας Διοίκησης σήμερα, στον 21ο αιώνα, σε περιβάλλον ραγδαίων τεχνολογικών και άλλων εξελίξεων; Δηλαδή, ποιες δουλειές πρέπει να κάνει το κράτος; Λιγότερο ή περισσότερο κράτος; Ποιο είναι το αποτελεσματικότερο μοντέλο διακυβέρνησης; Ποιες οι καταλληλότερες εργασιακές σχέσεις στους διάφορους τομείς κρατικής δραστηριότητας; Πώς επιλέγονται, καταρτίζονται, αξιοποιούνται και αμείβονται τα στελέχη της Δημόσιας Διοίκησης; Κατοχή οργανικών θέσεων για όλη τη σταδιοδρομία ή ευέλικτες μορφές απασχόλησης στο δημόσιο; Πυραμίδα ογκώδης και αντεστραμμένη, δηλαδή πλήθος στρατηγών, αρεοπαγιτών, γενικών ή απλών διευθυντών ή ολίγοι, οι αξιότατοι, στις κορυφές; Ανέλιξη στην κορυφή με επετηρίδα και τυπικά προσόντα ή με βάση τις ικανότητες και τη διάθεση προσφοράς; Ποίος ο σωστός αριθμός και οι βασικές αρμοδιότητες Υπουργείων, φορέων αυτοδιοίκησης και οργανισμών του δημοσίου; Ποία η ορθολογική διοικητική διαίρεση της χώρας; Ποίο το καθηκοντολόγιο και προσοντολόγιο; Ποίος ο τρόπος τοποθέτησης και προαγωγής; Μείωση ή αύξηση των βαθμών;
      Αυτά είναι κάποια από τα ερωτήματα. Και μπορεί κάποιος να προσθέσει και ένα σωρό άλλα, σε αυτά που ενδεικτικά ανέφερα.
      Όσα ανέφερα, κυρίες και κύριοι συνάδελφοι, όσα εκφώνησα ως τώρα, αποτελούν απόσπασμα ομιλίας μου το 2003 κατά την παρουσίαση βιβλίου τριών πανεπιστημιακών, που αφορούσε στην Εθνική Σχολή Δημόσιας Διοίκησης. Τότε ήμουν Γενικός Γραμματέας της κυβέρνησης και στενός συνεργάτης του Πρωθυπουργού. Παρά ταύτα, τόλμησα και τα εκφώνησα. 
      Όλα αυτά, που ανέφερα, ισχύουν και σήμερα κατά μείζονα λόγο. 
      Έρχομαι στην πρόταση νόμου. 
      Πρόκειται για ολοκληρωμένη πρόταση πολιτικής για τις προσλήψεις. Δύο είναι τα κεντρικά σημεία της πρότασης. Το θέμα της συνέντευξης και το θέμα των συμβάσεων έργου. Δεν μου περισσεύει χρόνος για τις λοιπές προτάσεις.
      Όσον αφορά στη συνέντευξη: Επί ΠΑ.ΣΟ.Κ. η συνέντευξη ίσχυε σε διαγωνισμούς για την πρόσληψη ειδικού επιστημονικού προσωπικού και σε κάποιες ολίγες ακόμη περιπτώσεις. Λειτούργησε χωρίς παρατράγουδα. Η Κυβέρνηση της Νέας Δημοκρατίας διηύρυνε τη συνέντευξη και μάλιστα ως βαθμολογούμενο συντελεστή σε πλήθος περιπτώσεων.
      Συνέβησαν πολλά παρατράγουδα, τα οποία έχουν μετατραπεί και σε ανέκδοτα, για το περιεχόμενο των ερωτημάτων, που τέθηκαν σε διάφορες συνεντεύξεις.
      Πέραν αυτού, όπου χρησιμοποιήθηκε η συνέντευξη, παρατηρήθηκε θεαματική ανατροπή του πίνακα κατάταξης. 
      Είναι αληθές ότι ο θόρυβος που δημιουργήθηκε, περιόρισε δραματικά τις εγκρίσεις συνεντεύξεων από το Α.Σ.Ε.Π.. Κάτι είναι και αυτό. Αυτό, όμως, για τις περιπτώσεις όπου εμπλέκεται το Α.Σ.Ε.Π.. Όπου οι διαδικασίες είναι εκτός Α.Σ.Ε.Π., όπως παραδείγματος χάρη στη Δ.Ε.Η., η συνέντευξη χρησιμοποιείται καταχρηστικά για την εξυπηρέτηση ημετέρων. 
      Κατά τη συζήτηση στην επιτροπή, ακούστηκαν απόψεις προερχόμενες από παρανόηση. Παραδείγματος χάρη, ότι χρειάζεται η συνέντευξη στις προσλήψεις φρουρών, πυροσβεστών, αστυνομικών κ.λπ., για να διαπιστώνεται η σωματική τους ρώμη. Μα αυτή η ικανότητα προκύπτει από τις αθλητικές δοκιμασίες, που εφαρμόζονται σ’ αυτές τις προσλήψεις.
      Θα αναφερθώ διεξοδικότερα στις συμβάσεις έργου. 
      Στο ν. 2190/1994, γνωστό ως «νόμο Πεπονή», υπήρξε μία διάταξη για τις συμβάσεις έργου, που ήταν ένα μικρό παράθυρο, το οποίο –και στεναχωρούμαι που το λέω- έγινε πόρτα. Ήταν ένα μονοπάτι, που έγινε λεωφόρος. Χρησιμοποιήθηκε κατά κόρον, χρησιμοποιήθηκε ανορθολογικά και πελατειακά. 
      Οι συμβάσεις έργου είναι μία αμαρτωλή υπόθεση. Είναι η επιβίωση του ρουσφετιού και των πελατειακών σχέσεων και μετά το νόμο Πεπονή. Δεν υπάρχει καμμία διαδικασία με ποιον θα υπογράψει σύμβαση έργου ο αρμόδιος Υπουργός, δήμαρχος, νομάρχης ή πρόεδρος ενός φορέα, υπέρ του οποίου έχουν εγκριθεί συμβάσεις έργου.
      Δεν υπάρχει προκήρυξη, δεν υπάρχει διαγωνιστική διαδικασία, δεν υπάρχουν απαιτούμενα προσόντα, δεν υπάρχουν κριτήρια, δεν υπάρχει πίνακας κατάταξης. Είναι μία δυσάρεστη κατάσταση, όπου οι πολίτες βλέπουν κάποιο γείτονά τους να δουλεύει σε κάποιον φορέα και αναρωτιούνται πώς βρέθηκε να δουλεύει σ’ αυτόν. Η απάντηση είναι ότι συνήψε κάποια σύμβαση έργου.
      Δείτε παραδείγματα: Στο Δήμο Αθηναίων συμβάσεις έργου ενός έτους με χίλια φυσικά πρόσωπα. Και ποίο είναι το έργο τους; Να συλλέγουν προς αποκομιδή από ακάλυπτα οικόπεδα στα όρια του Δήμου Αθηναίων τυχόν υπάρχοντα αντικείμενα. Πείτε μου, πόσα οικόπεδα στα όρια του Δήμου Αθηναίων είναι άχτιστα, ακάλυπτα, ώστε χίλιοι άνθρωποι για ένα χρόνο θα μαζεύουν από αυτά αντικείμενα; Κι αν υπάρχει αυτή η δουλειά, δεν είναι δουλειά διαρκείας; Εάν αναζητήσει κάποιος αυτούς τους χίλιους, θα τους βρει είτε στα γραφεία του δήμου είτε στα σπίτια τους ως αργόμισθους.
      Άλλο παράδειγμα: Έγκριση συμβάσεων έργου για εννιακόσια εξήντα πέντε άτομα στα νομικά πρόσωπα, που εποπτεύει ο Δήμος Αθηναίων, πάλι για ένα χρόνο, χωρίς καν στην έγκριση αναφοράς, έστω και ψευδεπίγραφης, του έργου. Θα την καταθέσω για τα Πρακτικά.
      Κυρίες και κύριοι συνάδελφοι, είναι γνωστοποιημένα τα αποτελέσματα ταξινόμησης, που κάνει το γραφείο μου, με βάση αντίγραφα εγκριτικών αποφάσεων, που μου χορηγεί το αρμόδιο Υπουργείο κατόπιν αίτησης κατάθεσης εγγράφων. Θα τα καταθέσω για τα Πρακτικά.
      Τα στοιχεία αυτά είναι αναμφισβήτητα πέρα για πέρα. Με βάση αυτά τα στοιχεία φαίνεται ότι στην τελευταία τριετία η Κυβέρνηση διά της τριμελούς επιτροπής, δηλαδή διά του Υπουργού Οικονομίας και Οικονομικών, διά του Υπουργού Εσωτερικών, Δημόσιας Διοίκησης και Αποκέντρωσης και του γενικού γραμματέα της Κυβέρνησης –θέση που κατείχα εγώ στο παρελθόν- ενέκρινε στα τρία χρόνια ενενήντα δύο χιλιάδες οκτακόσιες σαράντα μία συμβάσεις έργου, οι οποίες είναι καθαρό ρουσφέτι και οι οποίες κατά κανόνα καλύπτουν πάγιες και διαρκείς ανάγκες κι έχουν διάρκεια ενός έτους.
      Μετρήστε: Σε κάθε εργάσιμη ημέρα συνάπτονται, υπογράφονται πάνω από εκατόν τριάντα συμβάσεις έργου. Και αυτό σ’ όλη τη διάρκεια της τριετίας που διέρρευσε. Στο σύνολο των τετρακοσίων εξήντα εννέα χιλιάδων επτακοσίων εξήντα τριών εγκρίσεων πρόσληψης προσωπικού με διάφορες σχέσεις εργασίας, αυτές οι ενενήντα δύο χιλιάδες οκτακόσιες σαράντα μία συμβάσεις έργου, αποτελούν περίπου του 1/5, δηλαδή ένας στους πέντε είναι με ρουσφέτι.
      Κυρίες και κύριοι συνάδελφοι, το θέμα είναι μία διαχρονική κατάσταση που δεν τιμά τον τόπο, δεν τιμά όλους εμάς και δημιουργεί ρήγματα, αλλά και ρωγμές, στην κοινωνική συνοχή.
      Για να σταματήσει αυτή η κατάσταση, υπάρχουν δύο τρόποι. Ο ένας είναι ο υποδεικνυόμενος με την παρούσα πρόταση νόμου, όπου προβλέπεται ότι το Α.Σ.Ε.Π. θα κρίνει πριν την σύναψή της εάν μία σύμβαση έργου που εγκρίνει η Κυβέρνηση είναι γνήσια σύμβαση έργου ή εάν πίσω από αυτήν, υποκρύπτεται κάλυψη πάγιων και διαρκών αναγκών. Εάν το Α.Σ.Ε.Π. κρίνει ότι είναι γνήσια σύμβαση έργου, τότε θα ακολουθεί διαδικασία αντικειμενικών κριτηρίων, που σημαίνει προκήρυξη, προσόντα, πρόσβαση οιουδήποτε ενδιαφερόμενου και έχοντος τα τυπικά προσόντα να συμμετάσχει. Κατόπιν αυτού, το Α.Σ.Ε.Π. θα συντάσσει τον πίνακα αυτών, που θα υπογράψουν τη σύμβαση έργου. 
      Εάν, όπως ακούστηκε στην επιτροπή, υπάρχει δυσχέρεια διαπίστωσης εκ των προτέρων εάν πρόκειται για γνήσια σύμβαση έργου, τότε δεχθείτε το δεύτερο σκέλος της πρότασης, δηλαδή τη σύναψη των συμβάσεων αυτών με αντικειμενικά κριτήρια, όπως οι συμβάσεις ορισμένου χρόνου. 
      Εάν η Βουλή, κυρίες και κύριοι συνάδελφοι, δεχθεί αυτήν την πρόταση, είναι μαθηματικά και νομοτελειακά βέβαιο ότι κανένας φορέας στο μέλλον, δεν θα ζητά έγκριση σύμβασης έργου, διότι δεν θα είναι πια ρουσφέτι. Ουδείς θα ενδιαφέρεται να ζητήσει τέτοια έγκριση. Συνεπώς θεωρώ ότι είναι κλειδί η πρόταση νόμου και πρέπει να γίνει δεκτή για τη διαφάνεια στις προσλήψεις. 
      Το πρόγραμμα του ΠΑ.ΣΟ.Κ κάνει ένα βήμα παραπέρα. Προβλέπει πλήρη κατάργηση της έννοιας «συμβάσεις έργου» στο δημόσιο τομέα. Είναι ο δεύτερος, πιο ριζοσπαστικός τρόπος αντιμετώπισης του φαινομένου. 
      Ακούστηκε στην επιτροπή ότι η πρόταση είναι αποσπασματική. Η απάντηση μου είναι ότι δεν προτείνουμε ένα νέο θεσμικό πλαίσιο για την όλη Δημόσια Διοίκηση, αλλά σε συγκεκριμένα θέματα, όπου εμφανίζεται και υπάρχει ένα νοσηρό κλίμα και μία παθογένεια. Προσπαθούμε μ’ αυτήν την πρόταση, εάν πείσουμε την Κυβέρνηση, να ληφθούν κάποια μέτρα, για να εξαφανιστούν αυτά τα φαινόμενα. 
      Ειλικρινά, δεν αντιλαμβάνομαι ποια είναι η θέση της Νέας Δημοκρατίας. Η Νέα Δημοκρατία επιθυμεί τη συνέχιση του σημερινού νοσηρού φαινομένου; Δεν επιθυμεί την αναίρεσή του; Ας το πει ευθέως. Δεν έχω πρόβλημα να συνομολογήσω ότι οι συμβάσεις έργου είναι μία παθογένεια, η οποία δεν είναι δυσμενές προνόμιο μόνο για τη Νέα Δημοκρατία, ήταν και για τις Κυβερνήσεις του ΠΑ.ΣΟ.Κ.. Αλλά επιτέλους, εμείς λέμε να σταματήσει αυτό το βιολί. Και με την πρόταση νόμου, εάν γίνει δεκτή, θα σταματήσει. 
      Την ίδια πρόταση υποβάλλει και το Α.Σ.Ε.Π.. Αντιγράφω από την τελευταία του έκθεση: «Ως εκ τούτου, καθίσταται αναγκαία όσο ποτέ η νομοθετική ρύθμιση να υπαχθούν οι συμβάσεις έργου με φυσικά πρόσωπα στη διαδικασία του άρθρου 21 του ν.2190/1994 (προσωπικών πρόσκαιρων αναγκών) ή σε άλλη αντικειμενική διαδικασία υπό τον έλεγχο του Α.Σ.Ε.Π.». Τα ίδια υποστηρίζει και ο Συνήγορος του Πολίτη. 
      Ειπώθηκε στην επιτροπή και κάτι άλλο, εύλογο θα έλεγα. Γιατί το ΠΑ.ΣΟ.Κ, όταν ήταν στην κυβέρνηση, δεν νομοθέτησε αυτά που προτείνει σήμερα ως Αντιπολίτευση; 
      Εν πρώτοις, υπάρχουν δικαιολογίες, όπως η πρώτη εφαρμογή του «ΚΑΠΟΔΙΣΤΡΙΑ» στους δήμους, όπως η προετοιμασία των Ολυμπιακών Αγώνων και άλλες. Ωστόσο, προσωπικά δικαιούμαι να ομιλώ. Στις αρχές του 2001, όντας ένα από τα τρία μέλη της επιτροπής που ενέκρινε τις προσλήψεις, παραιτήθηκα, διότι αρνιόμουν να υπογράψω συμβάσεις έργου, και έχοντας –ομολογώ- έμμονη ιδέα για το θέμα, υπέδειξα στον εισηγητή της Πλειοψηφίας του ΠΑ.ΣΟ.Κ τότε και περιελήφθη στο αναθεωρημένο Σύνταγμα η απαγόρευση μετατροπής και των συμβάσεων έργου. 
      Κλείνω, εκφράζοντας τη λύπη μου, που η Κυβέρνηση δεν δέχεται την ουσία της πρότασή μας. Δεν εκφράζω, όμως, έκπληξη. Δεν είναι τυχαίο που χθες στην επιτροπή ψηφίστηκε το εκτρωματικό στη φιλοσοφία και στη διατύπωσή του νομοσχέδιο, για την επανασύσταση της Αγροφυλακής του 1833.
      (Χειροκροτήματα από την πτέρυγα του ΠΑ.ΣΟ.Κ.)
      Ψηφίστηκε, μάλιστα, με επίδειξη αυτοσαρκασμού και αλαζονείας και από τον Υπουργό και από τους Βουλευτές της Νέας Δημοκρατίας, οι οποίοι Βουλευτές της Νέας Δημοκρατίας πρωτοφανώς ιστορικά απέρριψαν αίτημα σύσσωμης της Αντιπολίτευσης να γίνει ακρόαση έστω και ενός φορέα. Αυτή είναι, κυρίες και κύριοι συνάδελφοι, η Νέα Δημοκρατία. Δεν αλλάζει όσο και αν περνούν τα χρόνια. Ευτυχώς, οι εκλογές έρχονται. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      (Στο σημείο αυτό ο Βουλευτής κ. Σωκράτης Κοσμίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Κυρίες και κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: « Οι Έλληνες στη Διασπορά 15ος-21ος αι.» καθώς και τους λοιπούς χώρους του Μεγάρου της Βουλής των Ελλήνων είκοσι πέντε μαθητές και μαθήτριες και ένας συνοδός δάσκαλος από το Δημοτικό Σχολείο Εκπαιδευτηρίων Πετράκη-Βαλσαμίδη. 
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Το λόγο έχει ο εισηγητής της Νέας Δημοκρατίας, ο κ. Τζίμας. 
      ΜΑΡΓΑΡΙΤΗΣ ΤΖΙΜΑΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, δεν θα μπορούσε το ΠΑ.ΣΟ.Κ να προσφέρει καλύτερη υπηρεσία στη Νέα Δημοκρατία από τη δήλωση που έκανε χθες στην αρμόδια επιτροπή της Βουλής πως, όταν θα γίνει Κυβέρνηση, θα καταργήσει το νόμο για την Αγροφυλακή. Κάντε μερικές ακόμα τέτοιες δηλώσεις και να είστε βέβαιοι, πως θα είστε αρκετά χρόνια στα έδρανα της Αντιπολίτευσης. 
      (Θόρυβος από το ΠΑ.ΣΟ.Κ.)
      Όσον αφορά το ζήτημα διεξαγωγής ψηφοφορίας για προτάσεις νόμων που εισάγονται στη Βουλή από Βουλευτές ή κόμματα πλην της Κυβέρνησης, θα ήθελα να θυμίσω στο Σώμα, πως όταν είχαμε τη συζήτηση και ψηφοφορία για την Αναθεώρηση του Συντάγματος, το κόμμα της Αξιωματικής Αντιπολίτευσης στην ψηφοφορία του σχετικού άρθρου για την Αναθεώρηση, απείχε από τη διαδικασία. Ούτε καν την πρόταση του κ. Κοσμίδη δεν μείνατε εδώ για να υποστηρίξετε και να ψηφίσετε και έρχεστε τώρα, με δικονομικά δήθεν μέσα, να μας πείσετε ότι χρειάζεται ψηφοφορία για την πρόταση νόμου που εισηγείστε. 
      Μπαίνω τώρα στο ζήτημα της ουσίας της προτάσεως νόμου του ΠΑ.ΣΟ.Κ.. Διαβάζοντας αυτήν την πρόταση, διερωτήθηκα μέσα μου γιατί το ΠΑ.ΣΟ.Κ σκέφθηκε να κάνει πρόταση να καταργηθεί η συνέντευξη στους διαγωνισμούς που γίνονται με το Α.Σ.Ε.Π. και γιατί σκέφθηκε να καταργηθούν οι συμβάσεις έργου. Μήπως ήταν και είναι λαϊκή επιταγή; Δηλαδή η ελληνική κοινωνία ζητά σήμερα να καταργηθεί η βαθμολογούμενη συνέντευξη; Το ζητά κάποιος φορέας; Το ζήτησε η Κεντρική Ένωση Δήμων και Κοινοτήτων, που μέχρι πρότινος επρόσκειτο πολιτικά σ’ εσάς; Ζήτησε η Ένωση Νομαρχιακών Αυτοδιοικήσεων την κατάργηση της συνέντευξης ή των συμβάσεων έργου; Δεν υπάρχει ψήφισμα, δεν υπάρχει πρόταση της Κ.Ε.Δ.Κ.Ε. και της Ε.Ν.Α.Ε. που να ισχυροποιεί τον ισχυρισμό σας για την κατάργηση της βαθμολογούμενης συνέντευξης. 
      Ένα δεύτερο ερώτημα που πρέπει να απαντηθεί σ’ αυτήν την Αίθουσα είναι το εξής: Ποιος καθιέρωσε τα διάφορα είδη προσλήψεων στο ελληνικό δημόσιο όλα τα προηγούμενα χρόνια; Δηλαδή, η καθιέρωση των συμβάσεων έργου, της μίσθωσης έργου, οι συμβάσεις δύο μηνών, που δίνατε το δικαίωμα να συνάπτει η Τοπική Αυτοδιοίκηση, συμβάσεις ορισμένου χρόνου, συμβάσεις αορίστου χρόνου, το τακτικό προσωπικό, δεν είναι δημιούργημα της εικοσάχρονης διακυβέρνησης της χώρας από εσάς; Δεν είναι εύκολο το ερώτημα που τίθεται σ’ εσάς να το απαντήσετε, γιατί επί είκοσι ολόκληρα χρόνια ανεχθήκατε τη δημιουργία και σύναψη συμβάσεων έργου. 
      Ακούστε λίγο. Το 2001 εγκρίνατε τακτικό και έκτακτο προσωπικό εκατόν πενήντα έξι χιλιάδων επτακοσίων σαράντα έναν πολιτών, το 2002 προσλάβατε εκατόν σαράντα οκτώ χιλιάδες, οκτακόσιους ενενήντα οκτώ πολίτες, το 2003 που ήταν και προεκλογική χρονιά εκατόν τριάντα μία χιλιάδες πολίτες. Δηλαδή στο σύνολο της τριετίας 2001-2003 προσλάβατε τετρακόσιες τριάντα έξι χιλιάδες εννιακόσιοι ενενήντα δύο Έλληνες πολίτες. Εγώ διαφωνώ μαζί σας. Οι συμβασιούχοι δεν ήταν διακόσιες πενήντα χιλιάδες που λέτε ότι δεσμεύτηκε ο Πρωθυπουργός, ήταν τετρακόσιες τριάντα έξι χιλιάδες. Ποιος το δημιούργησε λοιπόν; Ήταν δημιούργημα της δικής σας εικοσάχρονης διακυβέρνησης. Γιατί δεν τους μονιμοποιήσατε και μας δώσατε προίκα να μονιμοποιήσουμε εμείς τους διακόσιους πενήντα χιλιάδες ή τετρακόσιους τριάντα έξι χιλιάδες που λένε όλα τα στοιχεία ότι προσελήφθησαν επί των ημερών σας; 
      Άρα, λοιπόν, η πρότασή σας είναι ένα επικοινωνιακό εκκρεμές, που κινείται μεταξύ των ορίων της πολιτικής υποκρισίας και του πολιτικού θράσους. Έρχεστε εδώ να ισχυριστείτε ότι η συνέντευξη δεν είναι αξιοκρατική. Την απάντηση δεν θα τη δώσω εγώ, δεν θα τη δώσει η Κυβέρνηση, σας την έδωσε μέσα στην αρμόδια επιτροπή της Βουλής και το Α.Σ.Ε.Π., αλλά και ο Συνήγορος του Πολίτη. Και προφορικά προχθές, αλλά και με τις ετήσιες εκθέσεις, είπαν και οι δύο ότι η συνέντευξη είναι αξιοκρατική και δεν είναι αντισυνταγματική. 
      Δεύτερον, αυτό που πρέπει να πληροφορηθεί ο λαός -διότι εσείς το ξέρετε και το αποκρύπτετε σκόπιμα- είναι ότι δεν καλούνται όλοι οι υποψήφιοι σε ένα διαγωνισμό σε συνέντευξη.
      Δηλαδή, αν προκηρυχθούν εκατό θέσεις, συνέντευξη καλούνται να περάσουν μόνο οι εκατόν τριάντα. Δεν καλείται το σύνολο των υποψηφίων που υπέβαλλαν αίτηση. Και το πιο σημαντικό που αγνοείτε ή θέλετε να αγνοείτε, κύριοι συνάδελφοι του ΠΑ.ΣΟ.Κ., είναι ότι τη συνέντευξη δεν την αποφασίζει η Κυβέρνηση ή ο φορέας που προκηρύσσει τις αντίστοιχες θέσεις. Την αποφασίζει το ίδιο το Α.Σ.Ε.Π. και έχει αρνηθεί πάρα πολλές φορές μέχρι σήμερα το Α.Σ.Ε.Π. τη διεξαγωγή των συνεντεύξεων.
      Εσείς, λοιπόν, τώρα, που πριν από το Α.Σ.Ε.Π. είχατε καθιερώσει το κομματικό ρουσφέτι και μάλιστα με το ν. 2190/2004, το γνωστό νόμο του Πεπονή, είχατε ψηφίσει ορισμένα άρθρα, από το 25 και μετά. Το 26, το 27, το 28. Αυτά λοιπόν τα άρθρα, 25 και επόμενα, αποτελούν ντροπή και για τη δική σας διακυβέρνηση, αλλά κυρίως για το δημοκρατικό και πολιτικό ήθος του πολιτικού κόσμου της χώρας που εκπροσωπούσατε εκείνη την εποχή.
      Κοιτάξτε τι λέγατε στο άρθρο 26 του ν. 2190/2004. Υπάλληλος ο οποίος ισχυρίζεται ότι κατά το ως άνω χρονικό διάστημα, δηλαδή από το 1991, έως το 1992 και μέχρι τέλους του 1993 –κυβέρνηση Μητσοτάκη την εποχή εκείνη- υπέστη μετάταξη ή μεταφορά αδικαιολόγητη ή καταχρηστική, δύναται με αίτησή του που υποβάλλει να επανέλθει στη θέση που κατείχε, όταν έγινε η κατά τη γνώμη του αδικαιολόγητη αυτή μεταφορά. Δηλαδή, με απλή γνώμη του υπαλλήλου που μετετάχθη, χωρίς κρίση υπηρεσιακού οργάνου, δίνατε το δικαίωμα εκείνο, εκείνη την εποχή, να επανέλθουν οι υπάλληλοι που υπέστησαν μεταβολές από το έτος1991 έως το 1993 στις θέσεις που κατείχαν εκείνη την εποχή. 
      ΑΝΔΡΕΑΣ ΛΥΚΟΥΡΕΝΤΖΟΣ: Αυτοί ήταν «διωχθέντες»!!!
      ΜΑΡΓΑΡΙΤΗΣ ΤΖΙΜΑΣ: Αυτή ήταν η αξιοκρατία την οποία εφαρμόσατε επί μια εικοσαετία. Γι’ αυτό χωρίσατε την Ελλάδα στα δύο, στους «πράσινους» και στους «γαλάζιους». Γι’ αυτό και θεωρείτο μειονέκτημα, ήταν μίασμα για κάποιον να δηλώσει ότι ανήκε στη Νέα Δημοκρατία, τα είκοσι χρόνια που κυβερνούσατε, ως κόμμα, την Ελλάδα. Τι κάνει η νομοθεσία της Νέας Δημοκρατίας; Τι κάνει το σύστημα προσλήψεων της Νέας Δημοκρατίας; Τι κάνουν όλοι οι νόμοι τους οποίους ψηφίζουμε κι εσείς αποχωρείτε από τη Βουλή; Δεν θεωρούν μειονέκτημα για κανέναν Έλληνα, να ανήκει σε οποιοδήποτε κόμμα. Δεν είναι, λοιπόν, η Ελλάδα χωρισμένη στα δύο ή στα τρία ή στα τέσσερα. Διότι το σύστημα προσλήψεων πλέον είναι αξιοκρατικό. Κι εμείς, χωρίς να αμαρτήσουμε, μας ζητάτε να ζητήσουμε συγγνώμη. Εσείς πρέπει να ζητήσετε συγγνώμη από την ελληνική κοινωνία για όλα τα αίσχη, τα επαίσχυντα νομοσχέδια και τις πράξεις διορισμού τις οποίες κάνατε στα είκοσι χρόνια διακυβέρνησης.
      Εγώ διετέλεσα δεκατέσσερα χρόνια δήμαρχος. Ήσασταν απέναντί μου στην άσκηση της εξουσίας. Ποτέ, κύριε Κοσμίδη, δεν μου στείλατε ένα έγγραφο –και σε όλη την Αυτοδιοίκηση- με το οποίο να λέτε ότι δεν έχει η Αυτοδιοίκηση τη δυνατότητα να κάνει συμβάσεις έργου. Ποτέ δεν στείλατε ένα έγγραφο να λέτε ότι δεν έχουν δικαίωμα οι δήμαρχοι και οι νομάρχες να προχωρούν σε δίμηνες συμβάσεις. Εσείς καθιερώσατε τις δίμηνες συμβάσεις, εσείς καθιερώσατε τους ενοικιαζόμενους εργαζόμενους στο δημόσιο και στις ιδιωτικές επιχειρήσεις. Είναι δημιουργήματα δικά σας. Καθιερώσατε τους εργαζόμενους με μερική απασχόληση. Αυτά δεν τα ξεχνά ο ελληνικός λαός και τώρα έχουμε ένα σύστημα αξιοκρατικό. 
      Εγώ θα περίμενα το ΠΑ.ΣΟ.Κ., που διακρίνεται από τη νηφαλιότητα του, όπως ισχυρίζεται -είναι κόμμα Αντιπολίτευσης δεν είναι στη διαχείριση της εξουσίας- να καταθέσει εδώ μία ολοκληρωμένη πρόταση, για να έρθει επιτέλους στην ελληνική κοινωνία μόνο ένα σύστημα διορισμών. Αντέχουμε όλοι μας να προχωρήσουμε σε ένα τύπο διορισμού στο ελληνικό δημόσιο; Να μην υπάρχουν εποχιακοί, να μην υπάρχουν συμβάσεις ορισμένου χρόνου. Ένας τύπος διορισμού. Κανείς δεν το αντέχει. Εσείς δεν το αντέξατε περισσότερο. Εμείς όμως θέλουμε μέσα από τις διαδικασίες του Α.Σ.Ε.Π., το οποίο σεβόμαστε, ως ανεξάρτητη αρχή και μέσω της συνέντευξης, την οποία καθιερώσαμε, να κάνουμε τις πλέον αξιοκρατικές προσλήψεις. Πολλοί από εσάς είστε επιχειρηματίες ή ήσασταν επιχειρηματίες, πριν έρθετε στη Βουλή. Προσλαμβάνετε υπαλλήλους χωρίς να τους δείτε φυσιογνωμικά; Εδώ ο Πρόεδρος του Α.Σ.Ε.Π. προχθές στην επιτροπή δήλωσε ότι δεν είναι δυνατόν σήμερα να προχωρούμε σε προσλήψεις προσωπικού, χωρίς να δούμε τη φυσιογνωμία ή να ακούσουμε τον άνθρωπο ο οποίος θέλει να προσληφθεί στο ελληνικό δημόσιο. Και φυσικά η πρότασή σας έχει ένα νομικό κενό. Θέλετε να εφαρμοστεί και στις επιχειρήσεις ιδιωτικού τομέα. Στις επιχειρήσεις οι οποίες είναι ενταγμένες μέσα στο ελληνικό Χρηματιστήριο και που έρχεται σε αντίθεση και με την ισχύουσα νομοθεσία. Θέλετε να εφαρμοστεί -και εδώ είναι το άκρον άωτο της πολιτικής υποκρισίας που διακρίνει την πρότασή σας, κυρίες και κύριοι συνάδελφοι- και στους ΕΠ.ΟΠ., στους επαγγελματίες οπλίτες. Δικό σας δημιούργημα δεν είναι οι ΕΠ.ΟΠ.; Εσείς δεν είχατε συνέντευξη στους ΕΠ.ΟΠ; Δεν είχατε συνέντευξη στους Ειδικούς Φρουρούς; 
      ΜΙΧΑΛΗΣ ΚΑΧΡΙΜΑΚΗΣ: Όχι, βέβαια, δεν τα ξέρετε καλά.
      ΜΑΡΓΑΡΙΤΗΣ ΤΖΙΜΑΣ: Τι λέτε; Αυτά να τα πείτε αλλού, όχι στην Αίθουσα αυτή και με έναν άνθρωπο, ο οποίος σας είχε απέναντί του και πάλευε μαζί σας, επί αρκετές τετραετίες, κύριε συνάδελφε. Οι ΕΠ.ΟΠ. περνούσαν επί των ημερών σας συνέντευξη και αυτό συνεχίζει να γίνεται και σήμερα. 
      Έρχεστε, λοιπόν, εδώ και ρίχνετε κροκοδείλια δάκρυα…
      (Θόρυβος στην Αίθουσα)
      Εγώ δεν διέκοψα κανέναν και παρακαλώ σεβαστείτέ το. Μπορεί να μην σας συμφέρουν αυτά που λέμε, αλλά εν πάση περιπτώσει θα τα ακούσετε, διότι είναι η γνώμη της ελληνικής κοινωνίας, κατά την άποψή μου.
      Είναι λοιπόν η πρότασή σας ανεφάρμοστη και όσον αφορά τη συνέντευξη και κυρίως όσον αφορά τον τριετή προγραμματισμό. Δηλαδή τι μας λέτε εδώ; Ένας δήμος και μία νομαρχία ή μία δημόσια υπηρεσία να κάνει τριετή προγραμματισμό, όταν το ίδιο το κράτος καταθέτει ετήσιο προγραμματισμό και ετήσιο Προϋπολογισμό; Πάνω σε τι οικονομικά δεδομένα είναι δυνατόν να στηριχθεί ένας τριετής προγραμματισμός προσλήψεων, όταν ακόμη και ο κρατικός Προϋπολογισμός είναι ετήσιος; Αντίθετα, ο νέος κώδικας δήμων και κοινοτήτων που ψήφισε αυτή η Κυβέρνηση και εισηγήθηκε ο Υπουργός Εσωτερικών προβλέπει τετραετή προγραμματισμό έργων, με σύνταξη επιχειρησιακών σχεδίων από τους δήμους και τις νομαρχίες. Αυτή είναι πρόοδος. Η άλλη είναι πρόταση αναχρονισμού, είναι πρόταση ανεδαφική.
      Όσον αφορά τώρα στο ακροτελεύτιο άρθρο της προτάσεώς σας, λέτε  ότι η πρόταση νόμου που εισηγείστε, ισχύει από τη δημοσίευση στο φύλο της Κυβέρνησης, αλλά ένα άρθρο μόνο ισχύει από 7-3-2004. Δηλαδή, την επόμενη  διεξαγωγής των προηγούμενων εθνικών εκλογών ζητάτε να ακυρωθούν όλες οι προσλήψεις που είχαν συνέντευξη. Αν είναι δυνατόν τέτοια πολιτική υποκρισία στον 21ο αιώνα, ενώπιον της ελληνικής Βουλής και ενώπιον της ελληνικής κοινωνίας. Προχθές έγιναν εκλογές στην Ε.Ρ.Τ.. Ξέρετε τι ποσοστό πήρε η πλειοψηφούσα παράταξη στο διοικητικό συμβούλιο της Ε.Ρ.Τ., του συνδικαλιστικού οργάνου; Πάνω από 95%. Για το ΠΑ.ΣΟ.Κ. εννοείται. Εμείς προσλάβαμε όλους αυτούς τους υπαλλήλους στην Ε.Ρ.Τ.; Πώς βρέθηκαν 95% πασόκοι και ψήφισαν το δικό σας συνδικαλιστικό όργανο;
      (Θόρυβος στην Αίθουσα)
      ΠΡΟΕΔΡΕΥΩΝ (Ιωάννης Τραγάκης): Παρακαλώ. Μπορεί να διαφωνείτε, αλλά σας παρακαλώ!
      ΜΑΡΓΑΡΙΤΗΣ ΤΖΙΜΑΣ: Εγώ θα σας πω και άλλα παραδείγματα. Θυμάστε το δημιούργημα το δικό σας, το Σ.Δ.Ο.Ε., το Σώμα Δίωξης Οικονομικού Εγκλήματος; Σε κάθε εκλογική διαδικασία που γινόταν στο Σ.Δ.Ο.Ε. το ΠΑ.ΣΟ.Κ. έπαιρνε και παίρνει πάνω από 85%. Αυτή ήταν η αξιοκρατία. 
      (Θόρυβος-διαμαρτυρίες στην Αίθουσα)
      ΠΡΟΕΔΡΕΥΩΝ (Ιωάννης Τραγάκης): Παρακαλώ, παρακαλώ!
      Εγώ ξέρω ότι είστε δημοκρατικό κόμμα και χαρακτηρίζεστε από δημοκρατική ευαισθησία. Ακούστε, λοιπόν, και την άλλη άποψη και  μετά να πάρετε το λόγο και να απαντήσετε.
      ΜΑΡΓΑΡΙΤΗΣ ΤΖΙΜΑΣ: Θέλετε και το κερασάκι στην τούρτα; Πώς τυχαίνει δεκαετίες τώρα το διοικητικό συμβούλιο του συνδικαλιστικού οργάνου της Α.Δ.Ε.Δ.Υ., να ανήκει πάντοτε στο ΠΑ.ΣΟ.Κ.; Για εξηγήστε μου. Η Α.Δ.Ε.Δ.Υ. εκπροσωπεί το σύνολο των δημοσίων υπαλλήλων της χώρας. Πώς γίνεται εκεί να έχετε πάντοτε την πλειοψηφία ως ΠΑ.ΣΟ.Κ.;
      Άρα λοιπόν, καθιερώσατε ένα σύστημα προσλήψεων, στα είκοσι χρόνια που ήσασταν Κυβέρνηση, τελείως αναξιοκρατικό, ένα σύστημα το οποίο φαίνεται ακόμη και από την ισχύ εφαρμογής του νόμου 2190/2004. Ενώ ψηφίσατε το νόμο του κ. Πεπονή το 1994, τον θέσατε σε εφαρμογή το 1997, παραμονές των εκλογών. Κοιτάξτε τι παρανομίες κάνατε: Την εκλογική χρονιά του 1996, οι παράνομες προσλήψεις που κάνατε ήταν στο 75%. Την εκλογική χρονιά 2000 οι παράνομες προσλήψεις που κάνατε στο δημόσιο και τον ευρύτερο δημόσιο τομέα ήταν 88,5%. Την εκλογική χρονιά 2004 οι παράνομες προσλήψεις ξεκινούσαν από το 73%, 68%, 50%. Αυτή ήταν η αξιοκρατία την οποία εφαρμόσατε όλα αυτά τα χρόνια που κυβερνούσατε. Ένα σύστημα το οποίο χώριζε τους Έλληνες σε «γαλάζιους» και σε «πράσινους».
      (Θόρυβος στην Αίθουσα – Κωδωνοκρουσίες)
       Εμείς, με το σύστημα προσλήψεων και την πολιτική μας θεωρούμε ότι όλοι οι Έλληνες είναι ίσοι απέναντι στους νόμους. Υπάρχει σύστημα αξιοκρατίας και θα μας κρίνει ο λαός στις προσεχείς εθνικές εκλογές. Γι’ αυτό και η πρότασή σας δεν πρέπει να εγκριθεί από το ελληνικό Κοινοβούλιο. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει ο Πρόεδρος του Πανελληνίου Σοσιαλιστικού Κινήματος, κ. Γεώργιος Παπανδρέου.
      (Χειροκροτήματα από την πτέρυγα του ΠΑ.ΣΟ.Κ.)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρίες και κύριοι συνάδελφοι, στις εκλογές του 2004, η Νέα Δημοκρατία μίλησε για αξιοκρατία. Μας είπε ψέματα. Είπε ψέματα στον Ελληνικό λαό. 
      (Χειροκροτήματα από την πτέρυγα του ΠΑ.ΣΟ.Κ.)
      Στις εκλογές του 2004 είπε ότι θα αντιμετωπίσει όλους τους πολίτες ισότιμα, χωρίς κομματικούς διαχωρισμούς. Μας είπε ψέματα. Είπε ψέματα στον Ελληνικό λαό. Στις εκλογές του 2004, η Νέα Δημοκρατία μας μίλησε για περιφερειακή ανάπτυξη και απασχόληση για όλους τους νέους. Μας είπε ψέματα. Είπε ψέματα στον Ελληνικό λαό. Στις εκλογές του 2004, η Νέα Δημοκρατία μίλησε για διαφάνεια και καταπολέμηση της διαφθοράς. Και πάλι μας είπε ψέματα. Είπε ψέματα στον Ελληνικό λαό. 
      (Χειροκροτήματα από την πτέρυγα του ΠΑ.ΣΟ.Κ.)
      Τότε, το 2004, πολλοί την πίστεψαν. Τώρα, το 2007, κανένας μα κανένας δεν πιστεύει πια τη Νέα Δημοκρατία. Κανένας δεν πιστεύει ότι η Νέα Δημοκρατία θα τηρήσει τις υποσχέσεις της, τις υποσχέσεις του 2004, και κανένας δεν πιστεύει στις νέες υποσχέσεις που εκστομίζονται ανεύθυνα από τους Υπουργούς, τις τελευταίες ημέρες. Κανένας δεν περιμένει αλήθειες από τις μεγαλόστομες υποσχέσεις που ετοιμάζεται να εξαγγείλει ο κ. Καραμανλής στις περιοδείες του. 
      Οι πολίτες δοκίμασαν τη Νέα Δημοκρατία. Οι νέοι γνώρισαν τη Νέα Δημοκρατία. Υποστήκαμε την αυθαίρετη πολιτική, που λέει «το κράτος είναι δικό μου λάφυρο και το κάνω ό,τι θέλω». 
      Η Νέα Δημοκρατία απογοήτευσε όσους την ψήφισαν. Η Νέα Δημοκρατία πρόδωσε όσους την εμπιστεύτηκαν. Η Νέα Δημοκρατία πληγώνει όσους πιστεύουν σε μία πατρίδα δημοκρατική και αξιοκρατική. Η υπόσχεση για την «επανίδρυση» του Κράτους έγινε ένα χυδαίο παζάρι εξουσίας μεταξύ των κομματικών αξιωματούχων της Νέας Δημοκρατίας. 
      Το κρυφό σχέδιο είχε τα εξής βήματα:
      Βήμα πρώτο: Την άλωση της Δημόσιας Διοίκησης. 
      Βήμα δεύτερο: Την κατάργηση της αξιοκρατίας στις προσλήψεις και την ομηρία των νέων.
      Βήμα τρίτο: Τις υψηλές θέσεις, τους παχυλούς μισθούς και τις αργομισθίες για τη «γαλάζια» νομενκλατούρα, την ιδιοποίηση του Κράτους.
      Καταργήσατε την αυτονομία των υπηρεσιακών συμβουλίων. Απομακρύνατε όλους τους γενικούς διευθυντές των υπουργείων. Απομακρύνατε είκοσι πέντε χιλιάδες έμπειρα στελέχη της Δημόσιας Διοίκησης. Και δεν αρκούσε η γαλάζια κομματική ταυτότητα. Ζητούσατε πειθήνια στελέχη, στελέχη απολύτως εξαρτημένα και έτοιμα να υπηρετήσουν κάθε εντολή της άνωθεν εξουσίας. Απομακρύνατε ακόμα και νεοδημοκράτες υπαλλήλους, ικανά στελέχη, που δεν ήταν υπό το στενό προσωπικό ή κομματικό σας έλεγχο. Ικανά στελέχη, που εμείς αναγνωρίσαμε και αναδείξαμε, μακριά από μικροκομματικές σκοπιμότητες, διότι υπηρετούσαν το κοινό συμφέρον. Εσείς φοβόσαστε την αξιοκρατία, διότι ξέρετε ότι όταν επιβάλλεται η αξιοκρατία, ελέγχεται η εξουσία. Αντικαταστήσατε τα ικανά στελέχη με αρεστούς και υποτακτικούς. Θέλατε «yes men» που θα εξυπηρετούν κάθε αυθαίρετο ρουσφέτι.
      (Χειροκροτήματα από την πτέρυγα του ΠΑ.ΣΟ.Κ.)
      Εξαπολύσατε ένα πραγματικό ΠΟΓΚΡΟΜ ενάντια σε κάθε ανεξάρτητη και ικανή φωνή στο δημόσιο. 
      Ύστερα, ήρθε η σειρά του Α.Σ.Ε.Π.. Επινοήσατε τη «γαλάζια» συνέντευξη και υλοποιήθηκε το ρουσφετολογικό όργιο στους επαγγελματίες οπλίτες, στη Δ.Ε.Η., στον Ο.Τ.Ε., στην Πυροσβεστική, στις Φυλακές, στο Υπουργείο Οικονομικών, στη Γενική Διεύθυνση Δημοσιονομικού Ελέγχου, στη Δημοτική Αστυνομία, στον Ο.Λ.Π., στον Ο.Α.Ε.Δ., και στους μεσήλικες κομματικούς επίστρατους που τώρα τους επαναφέρετε ως Αγροφύλακες, όχι για την προστασία του φυσικού περιβάλλοντος, αλλά για την προστασία του κομματικού περιβάλλοντος της Νέας Δημοκρατίας. 
      (Χειροκροτήματα από την πτέρυγα του ΠΑ.ΣΟ.Κ.)
      Διότι, σύμφωνα με τη Νέα Δημοκρατία, αυτό που χρειαζόμαστε δεν είναι γιατροί, δεν είναι εκπαιδευτικοί, δεν είναι κοινωνικοί λειτουργοί, δεν είναι επιστήμονες για τον αγρότη. Χρειαζόμαστε κομματικούς εγκάθετους της Νέας Δημοκρατίας για την επαρχία. 
      Προσπαθήσατε ακόμα και να πλαστογραφήσετε τα αποτελέσματα των προσλήψεων, από διαδικασίες που γίνονται μέσω Α.Σ.Ε.Π., όπως στην Ε.Θ.Ε.Λ., στον Ο.Λ.Π., στο Νοσοκομείο «ΕΛΠΙΣ», στο «Σισμανόγλειο», στην Επιτροπή Τηλεπικοινωνιών, στους φρουρούς στην Τράπεζα της Ελλάδος. Όσο για το νοικοκύρεμα της οικονομίας, είναι και πάλι ψέματα, γιατί μέσα σε τρία χρόνια κάνατε τριακόσιες εξήντα πέντε χιλιάδες προσλήψεις. Από αυτές, περισσότερες από διακόσιες χιλιάδες είναι προσλήψεις αδιαφανείς, ρουσφετολογικές, προσλήψεις «κολλητών». 
      Μάλιστα, αγαπητοί συνάδελφοι της Νέας Δημοκρατίας, είμαι σίγουρος ότι πολλοί από εσάς είσαστε εξοργισμένοι, διότι μέσα στο Κόμμα σας υπάρχουν οι ευνοούμενοι από το πελατειακό σύστημα και οι άλλοι, που είναι οι αγνοούμενοι. Και όσοι από εσάς αγνοούνται, γίνεστε βορά της οργής των ψηφοφόρων σας. Αλλά κι εσείς έχετε ευθύνη, διότι στηρίζετε αυτήν την ανήθικη πρακτική. 
      (Χειροκροτήματα από την πτέρυγα του ΠΑ.ΣΟ.Κ.)
      Η πραγματική τραγωδία, όμως, συμβαίνει στους νέους. Μιλάμε για ενενήντα τρεις χιλιάδες συμβάσεις έργου, για περισσότερες από εξήντα δύο χιλιάδες συμβάσεις ορισμένου χρόνου και για άγνωστο αριθμό συμβάσεων μέσω εργοδότη. Θυμόμαστε και την ιστορία του κ. Χούπη. Μιλάμε για «STAGE», δηλαδή τα επιδοτούμενα προγράμματα μαθητείας και εκπαιδευτικής εμπειρίας, συμβάσεις λίγων μηνών, συνήθως στο δημόσιο. Μία κακοπληρωμένη και ανασφάλιστη δουλειά. Συμβάσεις χωρίς ασφάλεια, συμβάσεις ή μαθητείες χωρίς προοπτική, συμβάσεις πείνας. Αυτά για τους πληβείους. Υπάρχουν όμως και οι πατρίκιοι, για την «γαλάζια» νομενκλατούρα. Ιδρύσατε γραμματείες, διευθύνσεις, νομικά πρόσωπα δημοσίου δικαίου, νομικά πρόσωπα ιδιωτικού δικαίου, ιδρύσατε τετρακόσιες τριάντα νέες αμειβόμενες επιτροπές και ομάδες εργασίας και εκατόν εξήντα πέντε νέες θέσεις συμβούλων Υπουργών.
      (Χειροκροτήματα από την πτέρυγα του ΠΑ.ΣΟ.Κ.)
      Θυμάμαι, ως Υπουργός Εξωτερικών, που δεν είχα συμπληρώσει τις θέσεις μου για του συμβούλους και όταν έπαιρνα ένα σύμβουλο, φέρνατε τα πάνω-κάτω, επειδή πήρα ένα σύμβουλο ακόμα για τα θέματα εξωτερικής πολιτικής. Εσείς, που πήρατε εκατόν εξήντα πέντε συμβούλους, γιατί τους πήρατε; Για ποια σχέδια; Για να κάνουν καλύτερα τα σχέδια των ομολόγων; 
      (Χειροκροτήματα από την πτέρυγα του ΠΑ.ΣΟ.Κ.)
      Η επικαιρότητα των ημερών είναι και πάλι αποκαλυπτική. Μόλις την περασμένη Κυριακή, έγινε γνωστό ότι στη «ΛΑΡΚΟ» οι θέσεις διευθυντών από εικοσιένα έγιναν πενήντα πέντε. Θέσεις με μισθούς από 5.000 ευρώ μέχρι 10.000 ευρώ το μήνα, συν το εταιρικό αυτοκίνητο, συν την πιστωτική κάρτα που πληρώνεται από την εταιρεία. Θέσεις που εφευρέθηκαν από σας, για να τακτοποιηθούν ευνοούμενα «γαλάζια» μεγαλοστελέχη. Θέσεις που απονέμονται με ραβασάκια, εκπορευόμενα από το ίδιο το γραφείο του Πρωθυπουργού, από το διευθυντή του πρωθυπουργικού γραφείου. Αυτός είναι ο αρχιτέκτονας του ρουσφετιού. 
      (Χειροκροτήματα από την πτέρυγα του ΠΑ.ΣΟ.Κ.)
      Κυρίες και κύριοι συνάδελφοι, αποκαλύπτεται σε όλο της το μεγαλείο το πρόσωπο και η πολιτική της Κυβέρνησης της Νέας Δημοκρατίας. Πρώτον, υπονομεύετε τη λειτουργία του κράτους με την αναξιοκρατία. Στο δημόσιο, ο υπάλληλος δεν λογοδοτεί στον πολίτη, αλλά στον προστάτη. Στο στρατό, γίνονται προαγωγές και αποστρατείες με κομματικά κριτήρια. Στην αστυνομία το ίδιο, με τραγικά αποτελέσματα. Η Αντιτρομοκρατική Υπηρεσία βρίσκεται σε διάλυση. Στα αστυνομικά τμήματα δεν μπορούν πια ούτε τον εαυτόν τους να προστατεύσουν και ο Αρχηγός του Σώματος παίζει το ρόλο κομματάρχη και ετοιμάζεται να κατέβει ως υποψήφιος Βουλευτής. Στη δικαιοσύνη, γίνεται ωμή παραβίαση των δικαστικών επετηρίδων και συστηματική προσπάθεια κομματικής χειραγώγησης. Παντού, οι γιοί, τα ανίψια, οι κόρες και οι «κουμπάροι». 
      Εμείς, παλεύουμε για την ελληνική οικογένεια. Εσείς, παλεύετε για την «γαλάζια» οικογενειοκρατία. 
      (Χειροκροτήματα από την πτέρυγα του ΠΑ.ΣΟ.Κ.)
      Δεύτερον, υπονομεύετε τους δημοκρατικούς θεσμούς, με την αυθαιρεσία της εξουσίας. Ο προσωπικός έλεγχος από τον Υπουργό Ανάπτυξης της Επιτροπής Ανταγωνισμού είναι πλήγμα στην αγορά, με κανόνες και φυτώριο διαφθοράς. Η αγνόηση της Α.Δ.Α.Ε. είναι κίνδυνος για τα ανθρώπινα δικαιώματα. Η νόθευση της ψήφου στην Αναθεώρηση του Συντάγματος, είναι προσβολή στον κοινοβουλευτισμό. Η κομματικοποίηση της εκκλησίας είναι ενέργεια διχαστική για το λαό. Η προεκλογική εκμετάλλευση του Ελληνισμού της Διασποράς, υπονομεύει τα εθνικά μας συμφέροντα.
      (Χειροκροτήματα από την πτέρυγα του ΠΑ.ΣΟ.Κ.)
      Τρίτον, παρακάμπτετε και κομματικοποιείτε τους δημοκρατικούς θεσμούς. Ο Πρόεδρος του Αρείου Πάγου εισηγείται ο ίδιος τις κρίσεις, πράγμα πρωτοφανές στα δικαστικά χρονικά. Το Ανώτατο Δικαστικό Συμβούλιο απορρίπτει με μεγάλη πλειοψηφία τις προτάσεις του. Το κύρος της δικαιοσύνης πλήττεται βαριά, αλλά η Κυβέρνηση, μακάρια, ευνοεί τις άνομες αυτές εξελίξεις, γιατί εσείς δεν αντέχετε το κράτος δικαίου, της κοινωνικής λογοδοσίας, του δημοκρατικού ελέγχου της εξουσίας. Διότι ελέγχεται η δική σας εξουσία, που εσείς δεν θέλετε να ελεγχθεί, διότι εσείς θέλετε να αυθαιρετείτε. Αύριο, ο ελληνικός λαός θα σας αποδείξει πως θα ελέγξει την εξουσία σας δημοκρατικά, αλλάζοντας την Κυβέρνηση και αναδεικνύοντας ένα κόμμα που πιστεύει και παλεύει για τους θεσμούς. 
      Τέταρτον, εθίζετε με την πολιτική σας την Ελλάδα στη διαφθορά και την ασυδοσία. Θεωρείτε δικά σας τα χρήματα του Έλληνα πολίτη. Θεωρείτε το κράτος τσιφλίκι σας. Ο Βουλευτής, από υπηρέτης αξιών, γίνεται προστάτης συμφερόντων, πάτρωνας σε ομάδες ψηφοφόρων. Ο νέος μαθαίνει ότι είναι καλύτερα να έχεις «κολλητό», παρά να έχεις πτυχίο. Μαθαίνει ότι η πολιτική είναι η ομηρία σε κομματάρχη και όχι η ελευθερία της συνείδησής σου. Ο γονιός μαθαίνει ότι θα ήταν καλύτερα να είχε επενδύσει σε δημόσιες σχέσεις, παρά σε γνώση και παιδεία.
      Όλα αυτά δημιουργούν απογοήτευση, ανασφάλεια, αγανάκτηση. Είστε μία Κυβέρνηση που δεν ήρθε να κυβερνήσει, αλλά ήρθε για να κερδοσκοπήσει. 
      Κυρίες και κύριοι συνάδελφοι, μετά από λαϊκές κινητοποιήσεις, πανικόβλητη η Κυβέρνηση προσπαθεί να επαναφέρει τα κλοπιμαία στα ταμεία. Αυτό αποδεικνύει την κλοπή, το έγκλημα, την ενοχή. Όμως, οι πολιτικές και ποινικές ευθύνες δεν παραγράφονται. 
      (Χειροκροτήματα από την πτέρυγα του ΠΑ.ΣΟ.Κ.)
      Η επιστροφή των κλοπιμαίων δεν καταργεί την κλοπή, ούτε απαλλάσσει τους δράστες. Ποιοι έκλεψαν; Ποιοι έχουν πολιτικές ευθύνες; Ποιοι έχουν και ποινικές ευθύνες; Γιατί δεν ασκείται δίωξη εδώ και ενενήντα τρεις ημέρες; Πού είναι και ποιες είναι οι συμβάσεις όλων των ομολόγων; Αρνείται να μας δώσει στοιχεία ο κ. Καραμανλής εδώ και ενενήντα τρεις ημέρες, χωρίς ντροπή. Ενενήντα τρεις ημέρες συγκάλυψης, παρασκηνίου και συναλλαγών. 
      (Χειροκροτήματα από την πτέρυγα του ΠΑ.ΣΟ.Κ.)
      Τα ερωτήματα παραμένουν και θα απαντηθούν, θέλετε δεν θέλετε. Ποιος, πότε και με ποια διαδικασία έδωσε στο Γενικό Λογιστήριο του Κράτους, την εντολή να εκδοθούν τα ομόλογα της δομημένης απάτης; Ποιος πληροφόρησε την «ΑΚΡΟΠΟΛΗ» και την έστειλε να βρει πρόθυμους πελάτες στα ασφαλιστικά ταμεία; Σε ποια χέρια, σε ποιες τσέπες, σε ποιους λογαριασμούς κατέληξαν οι βαλίτσες με το μαύρο χρήμα, που διακινήθηκαν στο κέντρο της Αθήνας; Πού είναι οι υπόλοιπες συμβάσεις, για τα άλλα αμαρτωλά ομόλογα; Γιατί δεν έχετε ακόμα καταθέσει αυτές τις συμβάσεις στη Βουλή; Ποιος είναι ο ρόλος του Σ.Δ.Ο.Ε. στην υπόθεση αυτή; Δουλεύει για να προωθεί ή για να φρενάρει τις έρευνες, όπως καταγγέλλουν δικαστικοί λειτουργοί; 
      (Χειροκροτήματα από την πτέρυγα του ΠΑ.ΣΟ.Κ.)
      Γιατί δεν έχουν ασκηθεί ποινικές διώξεις εδώ και ενενήντα τρεις ημέρες; Γιατί δεν έχουν ασκηθεί; Απαντήστε, κύριε Υπουργέ. Να απαντήσει και ο Πρωθυπουργός.
      (Χειροκροτήματα από την πτέρυγα του ΠΑ.ΣΟ.Κ.)
      Και μην μας λέτε ότι γίνονται έρευνες, γιατί ποινικά οι αξιόποινες πράξεις υπάρχουν. Ρωτήστε τον εκλεκτό σας, τον κ. Κεδίκογλου. Μήπως σας διέφυγε; Και οι Υπουργοί σας, γιατί σπεύδουν να καλύψουν τον κ. Κουρή, ακριβώς τη στιγμή που οι αποκαλύψεις τον αγγίζουν και η έρευνα φθάνει σε αυτόν; Επειδή ξέρουν ότι είναι ένοχος; Τρέμουν στην ιδέα ότι δεν θα δεχθεί να γίνει αυτός το εξιλαστήριο θύμα; Ή επειδή είναι σίγουροι ότι είναι αθώος; Και πόσο σίγουροι είναι; Όσο ήταν και για τον κ. Τσιτουρίδη, που τον στηρίζατε με νύχια και με δόντια μέχρι και την προηγούμενη της απόλυσής του;
      (Χειροκροτήματα από την πτέρυγα του ΠΑ.ΣΟ.Κ.)
      Με ποια άλλη αφορμή θα απαλλάξετε τον κ. Κουρή από τα καθήκοντά του, για να συγκαλύψετε το colpo grosso του ομολόγου; Ποιο ένοχο μυστικό  κρύβει και ποιους προστατεύει ο κύριος Πρωθυπουργός; Ποιους φοβάται και πώς μπορεί να κυβερνήσει ένας Πρωθυπουργός αξιόπιστα τη χώρα, όταν ο ίδιος συγκαλύπτει και βρίσκεται ο ίδιος υπό την ομηρία του τεράστιου αυτού σκανδάλου; 
      (Χειροκροτήματα από την πτέρυγα του ΠΑ.ΣΟ.Κ.)
      Πώς κυβερνιέται δημοκρατικά ο τόπος αυτός σήμερα; Δεν κυβερνιέται. Γι’ αυτό ζητάμε εκλογές. Γι’ αυτό ζητάμε να απαλλάξουμε τη χώρα από έναν Πρωθυπουργό που βρίσκεται σε ομηρία.
      (Χειροκροτήματα από την πτέρυγα του ΠΑ.ΣΟ.Κ.)
      Η πρόταση νόμου, που σήμερα συζητάμε, κατοχυρώνει απλώς το ελάχιστο, το μίνιμουμ των εγγυήσεων για ένα κράτος δικαίου και διαφάνειας. Όμως, στις εκλογές που έρχονται, ο Έλληνας πολίτης θα έχει επιλογή: Την Ελλάδα της ομηρίας ή την Ελλάδα της ελευθερίας; Την Ελλάδα των «κολλητών» ή την Ελλάδα των αξιών; Την Ελλάδα όπου επικρατεί το δίκιο του ισχυρού ή την Ελλάδα που επικρατεί η ισχύς του δικαίου; Την Ελλάδα της ευνοιοκρατίας ή την Ελλάδα της αξιοκρατίας; Την Ελλάδα της υποβάθμισης της παιδείας ή την Ελλάδα της επιβράβευσης της δημιουργίας; Την Ελλάδα της εξαγοράς συνειδήσεων ή την Ελλάδα της αξιοπρέπειας και της ελπίδας; 
      Στην καινούργια Βουλή, η κυβέρνηση του ΠΑ.ΣΟ.Κ. θα φέρει τα νομοσχέδια που θα υλοποιούν πλήρως όλες τις προγραμματικές μας δεσμεύσεις για το κράτος και τις λειτουργίες του. 
      (Χειροκροτήματα από την πτέρυγα του ΠΑ.ΣΟ.Κ.) 
      Το ΠΑ.ΣΟ.Κ. εγγυάται το κράτος των πολιτών και τη δημοκρατία της καθημερινότητας. Το κράτος που υπάρχει για να υπηρετεί τον πολίτη και όχι να τον κρατά προεκλογικά σε ομηρία. Το κράτος της διαφάνειας και της αξιοκρατίας. 
      Τέρμα στο καθεστώς της πελατειακής συναλλαγής και του κομματισμού. Δεσμευόμαστε για την κατάργηση, επίσης, του φεουδαρχικού θεσμού των συμβάσεων έργου σε φυσικά πρόσωπα. Τέρμα στο απαράδεκτο καθεστώς της ομηρίας των συμβασιούχων. 
      (Χειροκροτήματα από την πτέρυγα του ΠΑ.ΣΟ.Κ.)
      Δεσμευόμαστε για την πραγματοποίηση όλων, χωρίς καμμία εξαίρεση, των προσλήψεων, μέσα από διαδικασίες του Α.Σ.Ε.Π..
      Τέρμα στο καθεστώς των «φίλων» και «κολλητών», των συγγενών και «ημετέρων», που περνάνε από ορθάνοιχτα παραθυράκια! Το ανήθικο μάθημα που έδωσε στην κοινωνία η Κυβέρνηση Καραμανλή, ότι το μόνο προσόν που χρειάζεται κάποιος για να προχωρήσει και να πετύχει είναι τα «κονέ», όπως λέει η νεολαία μας, θα τοποθετηθεί εκεί που ανήκει, στο «μουσείο» της πολιτικής ιστορίας. 
       (Χειροκροτήματα από την πτέρυγα του ΠΑ.ΣΟ.Κ.)
       Και θα ήθελα να κάνω μία μικρή παρένθεση για κάτι που αφορά τη νεολαία. Περιμένουμε αξιόπιστες απαντήσεις από την Κυβέρνηση, για ένα ζωτικό ζήτημα που αφορά τους νέους που διαγωνίζονται στις Γενικές Εξετάσεις. 
      Θέτω, λοιπόν, ερωτήματα στην Κυβέρνηση. Είναι αλήθεια ότι έχει συλληφθεί ο Πρόεδρος της Ένωσης Ιδιοκτητών Φροντιστηρίων Ελλάδας για διαρροή θεμάτων; Η υπόθεση αφορά ένα και μόνο φροντιστήριο, όπως λέει η Κυβέρνηση, ή δίκτυο σε όλη την Ελλάδα, κοντά στα εκατό φροντιστήρια; Έγινε διαρροή μία ημέρα και σε ένα μάθημα ή κατά συρροή, σε όλη την διάρκεια των εξετάσεων; Αυτή την ώρα δεν επιτρέπεται να υπάρχει ανασφάλεια στους μαθητές και τους γονείς για το αδιάβλητο των εξετάσεων. Καλούμε την Κυβέρνηση να μιλήσει υπεύθυνα και καθαρά και να μην προσπαθήσει να συγκαλύψει και αυτήν την υπόθεση, όπως κάνει έως αυτήν τη στιγμή!
      (Χειροκροτήματα από την πτέρυγα του ΠΑ.ΣΟ.Κ.)
      Απευθύνομαι σε όλους τους νέους και νέες της χώρας, πέρα από κομματικές προτιμήσεις. Απευθύνομαι στα νέα παιδιά που σήμερα αναγκάζονται να τρέξουν στα γραφεία της Νέας Δημοκρατίας, μήπως και βρουν μιά δουλειά στην Αγροφυλακή. Και τους λέω «Μη σκύψετε το κεφάλι, μην πουλήσετε τη συνείδησή σας, μην υποκύψετε στον εκβιασμό».
      (Χειροκροτήματα από την πτέρυγα του ΠΑ.ΣΟ.Κ.)
      «Η ψήφος σας, η ψήφος του καθενός, η ψήφος του νέου ανθρώπου είναι και ιερή και μυστική. Εμείς δεν σας υποσχόμαστε προνόμια. Εμείς σας υποσχόμαστε δικαιώματα. Και για εμάς, δικαίωμα είναι η παιδεία, δικαίωμα είναι η υγεία, δικαίωμα είναι η αξιοπρεπής σύνταξη, δικαίωμα είναι η εργασία»! 
      (Χειροκροτήματα από την πτέρυγα του ΠΑ.ΣΟ.Κ.)
      Και να ξέρει ο νέος ότι θα εγγυηθώ την αξιοπρέπειά του, όχι αυτό το αίσχος το οποίο γίνεται τρία χρόνια τώρα από την πλευρά της Νέας Δημοκρατίας, που προσπαθεί να εξαγοράσει τις συνειδήσεις των νέων ανθρώπων. Εμείς θα εγγυηθούμε μία πολιτεία και μια κοινωνία που επιβραβεύει την προσπάθεια, την αξία, την ικανότητα και τα πραγματικά προσόντα.
      «Κυρίες και κύριοι συνάδελφοι, η εξωτερική μας στρατηγική έχει εγκαταλειφθεί από τον κ. Καραμανλή. Όμως, το εξωτερικό θα αποτελεί όλο και περισσότερο τόπο απόδρασης του κ. Καραμανλή, για τα μεγάλα αδιέξοδα της εσωτερικής πολιτικής. Σας διαβεβαιώνω ότι όσο διογκώνεται η λαϊκή δυσαρέσκεια, τόσο ο κ. Καραμανλής θα ασχολείται με τις βόλτες μακριά από την πατρίδα.» 
      Σας διάβασα κομμάτι της ομιλίας μου από το 2005. Όσες βόλτες και αν κάνετε, όσο και αν προσπαθείτε να παροχολογείτε προεκλογικά, τόσο θα σας παίρνει χαμπάρι ο κόσμος. Ούτε ανασχηματισμοί, ούτε συγκεντρώσεις, ούτε ταξίματα σας σώζουν! 
      (Χειροκροτήματα από την πτέρυγα του ΠΑ.ΣΟ.Κ.)
      Δεν σας πιστεύουν πια! Σας δοκίμασαν και τώρα σας στέλνουν να θητεύσετε με σοβαρότητα στα έδρανα της Αντιπολίτευσης!
      (Χειροκροτήματα από την πτέρυγα του ΠΑ.ΣΟ.Κ.)
      Το ΠΑ.ΣΟ.Κ. εγγυάται να ανοίξουμε το βήμα προς το μέλλον, τόσο γρήγορα, όσο χρειάζεται για να καλύψουμε τα τρία χαμένα χρόνια. Αυτόν τον κατήφορο δεν τον αντέχει άλλο η χώρα! Και επειδή σας άκουσα, συγκρίνετε όποτε θέλετε τα δεκαπέντε χρόνια τα δικά σας, με τα δεκαοκτώ τα δικά μας και είμαι σίγουρος ότι θα δείτε ποια είναι πραγματικά η διαφορά. 
      (Χειροκροτήματα από την πτέρυγα του ΠΑ.ΣΟ.Κ.)
      Φθάνει πια αυτή η κοροϊδία! Τη λύση μόνο ο λαός μπορεί να τη δώσει! Πάμε τώρα σε εκλογές! Η Δεξιά αυτή παρένθεση, πρέπει να κλείσει το συντομότερο! 
      (Όρθιοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμένα)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, θα ήθελα να γνωστοποιήσω στο Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος – 21ος αι.» καθώς και στους λοιπούς χώρους του Μεγάρου της Βουλής των Ελλήνων είκοσι εννέα μαθητές και μαθήτριες και δύο  συνοδοί–δάσκαλοι από το 2ο Δημοτικό Σχολείο Χαλκίδας. 
      Η Βουλή τους καλωσορίζει. 
      (Χειροκροτήματα απ’ όλες τις πτέρυγες της Βουλής)
      Κύριε Παυλόπουλε, έχετε το λόγο. 
      (Θόρυβος στην Αίθουσα)
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, να βγουν πρώτα οι συνάδελφοι από την Αίθουσα, γιατί δεν τους ενδιαφέρει ούτε η πρόταση νόμου που κατέθεσε το Κόμμα τους. Ήρθαν εδώ μόνο για να χειροκροτήσουν. 
      Κύριε Πρόεδρε, κυρίες και κύριοι συνάδελφοι, γνωρίζετε ότι από τη νοοτροπία μου –και το έχω αποδείξει και αν βρεθεί μία δήλωσή μου, ελάτε να μου το πείτε- ποτέ δεν βγάζω προκαταβολικά συμπεράσματα για το εκλογικό αποτέλεσμα. Ο Ελληνικός Λαός κρίνει όλους μας και ποτέ δεν μπορείς να προδικάσεις την ετυμηγορία του. 
      Όμως, ο Αρχηγός της Αξιωματικής Αντιπολίτευσης με οδηγεί στο συμπέρασμα πως ο ίδιος έχει πάρει απόφαση ότι όποτε και να γίνουν οι εκλογές, θα τις χάσει. 
      Να σας πω γιατί; Διότι ισχυρίσθηκε εδώ, πως θέλει να κάνει πράγματα που γνωρίζει ότι δεν μπορεί να γίνουν. Γιατί δεν μπορώ να φαντασθώ τέτοια άγνοια από Αρχηγό της Αξιωματικής Αντιπολίτευσης, που έχει θητεύσει τόσα χρόνια και ως Υπουργός. Αυτά που έλεγε προηγουμένως ότι θα κάνει, πέρα από τις γενικότητες, αλλά και για την πρόταση νόμου συγκεκριμένα, ξέρει ότι πρακτικά δεν γίνονται. Άρα, τιμώντας το λειτούργημά του, αλλά και το επίπεδο των γνώσεών του, θεωρώ ότι αφού ξέρει πως δεν μπορεί να τα κάνει και λέει ότι θα τα κάνει, είναι βέβαιος ότι δεν θα χρειαστεί να τα κάνει, γιατί, απλώς, θα χάσει τις εκλογές. 
      Εκείνο, όμως, που πραγματικά καταθλίβει όλους μέσα σε αυτήν την Αίθουσα είναι το επίπεδο της συζήτησης και το επίπεδο του πολιτικού λόγου του κ. Παπανδρέου. Είναι πραγματικά κρίμα, κυρίες και κύριοι συνάδελφοι!
      Ακούσατε τον κ. Παπανδρέου, τον άνθρωπο που έγινε Αρχηγός του ΠΑ.ΣΟ.Κ., για να ανανεώσει το Κόμμα του, τον άνθρωπο, ο οποίος ξεκίνησε με το σύνθημα «Γιώργο, άλλαξέ τα όλα!». Είναι δέσμιος, αιχμάλωτος του Κόμματός του στις χειρότερες στιγμές παλαιοκομματισμού που γνώρισε το ΠΑ.ΣΟ.Κ., ιδίως από το 1981 μέχρι σήμερα. Τον ακούσατε τι είπε; Η φρασεολογία του τι σας θύμισε, κυρίες και κύριοι συνάδελφοι, ιδιαίτερα οι παλαιότεροι που είστε εδώ; 
      «Η Νέα Δημοκρατία» –λέει- «θα πάει στο χρονοντούλαπο της ιστορίας, στο μουσείο». Όμως, τι σας θυμίζει αυτό; Ποιος ήταν εκείνος που μέσα σε αυτήν την Αίθουσα -οι περισσότεροι άλλωστε, πολιτικοί του ΠΑ.ΣΟ.Κ. δεν θέλουν να τον θυμούνται πια- έλεγε: «Δεν δικαιούστε, δια να ομιλείτε. Εσείς θα μείνετε στο χρονοντούλαπο της ιστορίας και της Αντιπολίτευσης.»; 
      Σκεφτείτε, ο άνθρωπος που ήρθε να ανανεώσει το ΠΑ.ΣΟ.Κ., γυρνάει στα συνθήματα της εποχής εκείνης. Και ξέρετε γιατί γυρνάει; Γυρνάει, γιατί δυστυχώς αποδεικνύει –εγώ δεν θέλω να το πιστεύω, γιατί ξέρω πόσες δυνάμεις έχει μέσα του το Πανελλήνιο Σοσιαλιστικό Κίνημα, που θέλουν την πραγματική αλλαγή, τον εκσυγχρονισμό τους- πως το μόνο που θέλει όταν θα έρθει η επομένη των εκλογών και θα τις έχει χάσει, να είναι όλοι συνυπεύθυνοι και να μην αμφισβητηθεί η δική του ηγεσία. Αυτή είναι η πραγματικότητα. Αυτός είναι ο πολιτικός λόγος που εκπέμπει μέσα στη Βουλή, ο λόγος του κ. Παπανδρέου.
       Και είναι κρίμα, κυρίες και κύριοι συνάδελφοι. Γιατί αυτό που έχουμε κατακτήσει, χρόνια ολόκληρα στη Βουλή, είναι ότι αυτή η Βουλή γίνεται ολοένα και καλύτερη σε επίπεδο πολιτικού λόγου. Και αν παρατηρήσετε τι έχει γίνει τα προηγούμενα χρόνια, θα δείτε ότι μέσα σ’ αυτήν την Αίθουσα γίνονταν συζητήσεις που δεν τιμούσαν τη δημοκρατία. Εκεί δυστυχώς θέλει να μας γυρίσει ο κ. Παπανδρέου. Ξεκίνησε ως πολιτικός μέλλοντος και προοπτικών και καταλήγει ως πολιτικός παρελθόντος και λαϊκίστικων βιωμάτων. Και ας δούμε τι είπε, για να υπάρξουν και συγκεκριμένες απαντήσεις πάνω σε αυτά τα οποία τόνισε. Γιατί, πέρα από τις απερίγραπτες ανακρίβειες, τα συνθήματα, φτάνει σε σημεία τα οποία συνιστούν κατασυκοφάντηση των πάντων, εν ονόματι δημοσιευμάτων και φημών, αφού δεν προσκόμισε απολύτως τίποτε. Μα απολύτως τίποτε. 
      Μίλησε ξεκινώντας ο κ. Παπανδρέου για τη Νέα Δημοκρατία και το ΠΑ.ΣΟ.Κ.. Κυρίες και κύριοι συνάδελφοι, η Νέα Δημοκρατία μίλησε για αξιοκρατία και κάνει την αξιοκρατία πράξη. Επί των ημερών μας, όλα πηγαίνουν μέσω Α.Σ.Ε.Π.. Επί των ημερών μας, με τα στοιχεία που θα δώσω στη συνέχεια, ανανεώνουμε τις συμβάσεις, ακόμα και ανθρώπων που προσλήφθηκαν στα χρόνια διακυβέρνησης του ΠΑ.ΣΟ.Κ. Επί των ημερών μας –και θα το καταλάβει ο κ. Παπανδρέου και το ΠΑ.ΣΟ.Κ.- κάναμε τριάντα τρεις χιλιάδες υπαλλήλους αορίστου χρόνου, συμβασιούχους, που προσλήφθηκαν επί των ημερών του ΠΑ.ΣΟ.Κ. 
      Η Νέα Δημοκρατία είπε όχι στη διαφθορά και το κάνει πράξη. Επί των ημερών μας, κάθε φαινόμενο διαφθοράς, όπου υπάρχει, αναδεικνύεται, πατάσσεται και οι ένοχοι οδηγούνται στη δικαιοσύνη και το γνωρίζετε. Το ΠΑ.ΣΟ.Κ. ποια τακτική ακολούθησε, που γίνεται σήμερα τιμητής, απέναντι σε μία Νέα Δημοκρατία, που και την αξιοκρατία αναδεικνύει και τη διαφθορά την πατάσσει; Είναι ή δεν είναι το Κόμμα, το οποίο εισήγαγε το κομματικό ρουσφέτι; Όσοι μας ακούν και όσοι μας βλέπουν -και πέρα από αυτήν την Αίθουσα τούτη την ώρα- δεν ξέρουν τι ήταν το ΠΑ.ΣΟ.Κ. από το 1981 μέχρι την τελευταία ημέρα που έφυγε; Δεν γνωρίζουν την νοοτροπία του; Δεν ξέρουν ότι δεν υπήρχε διορισμός για διορισμός στο δημόσιο, αν δεν ήσουν γραμμένος σε κλαδική του ΠΑ.ΣΟ.Κ.; Δεν ξέρουμε, πραγματικά, τι όργια συνέβησαν όλα τα προηγούμενα χρόνια και πριν από το 1994 και μετά, όταν εισήχθη το Α.Σ.Ε.Π.; 
      Το ΠΑ.ΣΟ.Κ. τι έκανε στα θέματα της διαφθοράς; Πότε το ΠΑ.ΣΟ.Κ. έφερε ένα θέμα διαφθοράς, ως Κυβέρνηση, μόνο του και πότε το πάταξε; Τι έκανε για το έγκλημα του χρηματιστηρίου, στο οποίο θα αναφερθώ στη συνέχεια, μιας και μιλάει για ομόλογα ο κ. Παπανδρέου αυτήν την ώρα, για να κάνουμε τις συγκρίσεις; 
      Έχουμε, λοιπόν, μία Νέα Δημοκρατία που ό,τι είπε το κάνει. Μίλησε για αξιοκρατία και την κάνει πράξη. Μίλησε για διαφάνεια και την κάνει πράξη. Και πρέπει να είμαστε υπερήφανοι, όχι όταν συγκαλύπτονται τα πράγματα, αλλά όταν αναδεικνύονται και πατάσσονται. Γιατί ο κ. Παπανδρέου, περίπου, μας είπε, όταν συνέβαινε επί τόσα χρόνια όργιο διαφθοράς και το έγκλημα του χρηματιστηρίου, αλλά δεν αποκαλύφθηκε τίποτα, όλα πήγαιναν καλά! Τώρα που τα μεμονωμένα φαινόμενα αποκαλύπτονται, κάτι συμβαίνει. Αυτό σημαίνει προπαγάνδα και παραπληροφόρηση. Αυτή είναι η νοοτροπία του ΠΑ.ΣΟ.Κ. διαχρονικά. Κρίμα που πιστεύαμε ότι κάτι πήγαινε να αλλάξει. 
      Και ας έρθουμε στα θέματα τα οποία μας αφορούν, ένα-ένα. Ξεκινάμε από το θέμα των προσλήψεων, μιας και αυτό αφορά την πρόταση νόμου του ΠΑ.ΣΟ.Κ. Ακούστε νούμερα τα οποία έφερε ο Αρχηγός της Αξιωματικής Αντιπολίτευσης! Δεν φταίει αυτός, αυτά του δώσανε αυτά λέει. Διότι δεν κάθησε, φαντάζομαι, ούτε αυτός ούτε οι σύμβουλοί του να ερευνήσουν. Αλλά το κακό είναι ότι αυτοί που το παρέσυραν προς αυτήν την κατεύθυνση, γελοιοποιούν τον Αρχηγό της Αξιωματικής Αντιπολίτευσης, δηλαδή τα ίδια τα στελέχη του ΠΑ.ΣΟ.Κ. που του τα έδωσαν. 
      Μας μιλούσε προχθές και στο πολιτικό του συμβούλιο έλεγε: «Τι έκανε η Νέα Δημοκρατία στην τριετία; Έκανε τριακόσιες εξήντα πέντε χιλιάδες προσλήψεις»! Φαίνεται του είπαν όσες είναι οι μέρες του χρόνου, για να το θυμάται καλύτερα. 
      (Χειροκροτήματα από την πτέρυγα της Νέας Δημοκρατίας)
       Έγιναν, λοιπόν, επί των ημερών μας τριακόσιες εξήντα πέντε χιλιάδες προσλήψεις στο δημόσιο τομέα, κατά τον κ. Παπανδρέου. 
      Ακούστε, κύριοι συνάδελφοι -και αν είναι ακριβές το νούμερο του κ. Παπανδρέου- πόσες προσλήψεις συνολικού προσωπικού έγιναν την τριετία πριν από το 2004, μιας και αναφέρεται ο κ. Παπανδρέου σ’ αυτό: Το 2001: εκατόν πενήντα έξι χιλιάδες επτακόσιες σαράντα μία, το 2002: εκατόν σαράντα οκτώ χιλιάδες οκτακόσιες ενενήντα οκτώ, το 2003: εκατόν τριάντα μία χιλιάδες τριακόσιες πενήντα τρεις. Σύνολο τριετίας προ του 2004: τετρακόσιες τριάντα έξι χιλιάδες εννιακόσιες ενενήντα δύο. Και μας  αποδίδει τριακόσιες εξήντα πέντε χιλιάδες προσλήψεις. Δηλαδή, το ΠΑ.ΣΟ.Κ. ομολογεί ότι έκανε πολύ περισσότερες προσλήψεις. Κι εμείς δεν απολύσαμε κανέναν, όπως γνωρίζετε, απλώς ανανεώνουμε τις συμβάσεις που έκανε το ΠΑ.ΣΟ.Κ.! 
      Σας παρακαλώ πολύ, κύριοι συνάδελφοι, μην γελοιοποιείτε τον Αρχηγό σας με τα στοιχεία που του δίνετε. Κάντε μας τη χάρη, όχι για τίποτε άλλο, αλλά γιατί ο ελληνικός λαός κρίνει. Μην νομίζετε ότι ο ελληνικός λαός δεν καταλαβαίνει. 
      Και είπε ο Αρχηγός της Αξιωματικής Αντιπολίτευσης: «Είναι οργισμένοι οι Βουλευτές της Νέας Δημοκρατίας, γιατί κάνουν οι Υπουργοί ρουσφέτια κι επομένως δεν μπορούν να διορίσουν τα δικά τους παιδιά οι Βουλευτές»! 
      Αν είναι οργισμένοι οι Βουλευτές της Νέας Δημοκρατίας, αυτό είναι για ένα λόγο, κύριε Παπανδρέου και κύριοι συνάδελφοι του ΠΑ.ΣΟ.Κ.. Είναι οργισμένοι γιατί δεν μπορέσατε ποτέ να αναλάβετε τις ευθύνες σας. Και ακόμη και σήμερα πολιτεύεσθε με μύθους. Σπέρνετε στον ελληνικό λαό την ίδια διχόνοια που σπείρατε και τα είκοσι χρόνια που κυβερνήσατε. Ενώ ξέρετε ότι σήμερα δεν γίνονται ούτε ρουσφέτια ούτε διορισμοί από το παράθυρο, θέλετε να πείτε στον ελληνικό λαό και στη νεολαία αυτό που μόνο γνωρίζετε να κάνετε, να πείτε δηλαδή ότι υπάρχουν δύο ειδών παιδιά: Αυτά που όταν έρθετε εσείς στην εξουσία –αν έρθετε ποτέ- θα αποκαταστήσετε. 
      Αυτά δεν είναι σοβαρά πράγματα. Σπείρατε στην Ελλάδα μπλε και πράσινα καφενεία. Το θυμάστε; Σπείρατε την Ελλάδα με παιδιά που τα μάθατε ότι για να μπορέσουν να πάνε μπροστά, πρέπει να γραφτούν σε κλαδικές. Είσαστε το αρνητικό πρότυπο ενός κόμματος, το οποίο εφάρμοσε το σιδερένιο νόμο του κομματισμού παντού. Και σήμερα, που ξέρετε -και αποδεικνύεται από τους αριθμούς- ότι έχετε κάνει περισσότερες προσλήψεις στην τριετία από όσες κάναμε εμείς, «μας ζητάτε τα ρέστα». Το λέω, λοιπόν, για να το ακούσουν όλοι. Αφού λέτε ότι κάναμε τριακόσιες εξήντα πέντε χιλιάδες προσλήψεις -που δεν είναι έτσι- εκείνο που σας λέω είναι ότι εσείς κάνατε την τριετία προ των εκλογών –επαναλαμβάνω τον αριθμό- τετρακόσιες τριάντα έξι χιλιάδες εννιακόσιες ενενήντα δύο. Κριτική μας κάνετε;
      Ελάτε, λοιπόν, τώρα να δούμε και τα νούμερα από εκεί και κάτω, για να ξέρουμε και τι μας γίνεται. Ακούστε: Ποιο είναι το σύνολο του έκτακτου προσωπικού, το οποίο προσλαμβανόταν από το 2001 και επέκεινα; Το 2001: εκατόν είκοσι πέντε χιλιάδες επτακόσιες πενήντα τέσσερις. Το 2002: εκατόν είκοσι επτά χιλιάδες. Το 2003: εκατόν οκτώ χιλιάδες πεντακόσιες δέκα τέσσερις. Και ακούστε: Το 2004 –που ήταν ολυμπιακή χρονιά- και με τις εγκρίσεις για το 2004, δοσμένες πριν αναλάβουμε εμείς τα καθήκοντά μας, γιατί ξέραμε ότι θα γίνουν αυτές οι εγκρίσεις αφού ήταν ολυμπιακή χρονιά και μετά έγιναν οι εξής προσλήψεις : το 2004 εκατόν είκοσι οκτώ χιλιάδες εξακόσιες ενενήντα τρεις, το 2005 εκατόν είκοσι οκτώ χιλιάδες οκτακόσιες εξήντα οκτώ, το 2006 εκατόν είκοσι οκτώ χιλιάδες τριακόσιες είκοσι μία. 
      Τι δηλοί αυτό; Απλώς ανανεώνουμε τις συμβάσεις που υπήρχαν προηγουμένως. Διότι, επειδή δεν έχουν καλυφθεί οι οργανικές θέσεις, όσα μας αφήσατε -και είχατε εσείς καλύψει με τις ίδιες συμβάσεις- το ίδιο κάνουμε κι εμείς. Ούτε κατά κεραία. Και μάλιστα με ολυμπιακή χρονιά το 2004.
      Μας λέτε ακόμα ότι έχουμε περίπου ενενήντα μία χιλιάδες συμβάσεις έργου. Κι αυτό στην τριετία. Ακούστε, λοιπόν, πόσες είχαν στην τριετία προ του 2004 -και τονίζω ότι το 2004 ήταν ολυμπιακή χρονιά: το 2001: είκοσι πέντε χιλιάδες εκατόν εβδομήντα τέσσερις, το 2002: είκοσι εννιά χιλιάδες πεντακόσιες δεκαεννέα, το 2003 είκοσι εννέα χιλιάδες επτακόσιες δύο. Δηλαδή, το σύνολο της τριετίας στις συμβάσεις έργου: ογδόντα τέσσερις χιλιάδες τριακόσιες ενενήντα πέντε. 
      Ο κ. Κοσμίδης μας αποδίδει ενενήντα μία χιλιάδες, βάζοντας μέσα στις συμβάσεις αυτές, κυρίες και κύριοι συνάδελφοι και τις συμβάσεις που εγκρίθηκαν εκτάκτως για τους Ολυμπιακούς Αγώνες –και αυτά που λένε περί δήμων κ.λπ. ήταν για να μαζέψουν εκτάκτως τα σκουπίδια, για να μην έχει την εικόνα που ξέρετε η Αθήνα- και βεβαίως, βάζοντας μέσα και τις πρόσθετες συμβάσεις που δίνουμε και των εποχικών ακόμα για τη δασοπυρόσβεση, όπως θα γίνει και φέτος το καλοκαίρι.
      ΣΩΚΡΑΤΗΣ ΚΟΣΜΙΔΗΣ: Δεν είναι στις συμβάσεις έργου αυτά.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών Δημόσιας Διοίκησης και Αποκέντρωσης): Κι επειδή μου μιλάει ο κ. Παπανδρέου και μου λέει ότι αυτή την ώρα τόσες εγκρίσεις έγιναν, θέλω να του πω το εξής και απευθύνομαι σ’ αυτούς που μας ακούν αυτή την ώρα:
      Οι αυτοδιοικητικοί, νομάρχες, δήμαρχοι που ανήκουν και στο χώρο του ΠΑ.ΣΟ.Κ., εκλιπαρούν -και καλά κάνουν- και τρέχω εγώ στο Γενικό Λογιστήριο, για να πάρουμε μερικές θέσεις, να καλύψουν κενά. Αυτές τις θέσεις και τις εγκρίσεις που δίνουμε σε νομάρχες και δημάρχους σε όλη τη χώρα -που φυσικά περιλαμβάνονται και οι νομάρχες και δήμαρχοι που πρόσκεινται στο ΠΑ.ΣΟ.Κ.- τις αθροίζει ο κ. Παπανδρέου, τις βάζει μέσα και λέει ότι αυτές είναι συμβάσεις ρουσφετολογικές που έκανε η Νέα Δημοκρατία. 
      Δηλαδή, κύριε Κοσμίδη, κύριοι συνάδελφοι, όταν ο Γιάννης ο Σγουρός, ο Γιάννης ο Μίχας, η κ. Φώφη Γεννηματά μου ζητούν και με παρακαλούν -και καλά κάνουν και κακώς δεν έχουμε ακόμη ολοκληρώσει τη διαδικασία- να τους δώσουμε τις θέσεις που ακόμη τους χρωστάω αυτές τις μέρες, αθροίζετε και αυτές τις θέσεις; Θέλετε να πω αυτή τη στιγμή ότι κόβω αυτές τις θέσεις διότι τις χρεώνετε στη Νέα Δημοκρατία και να τους στείλω να ζητήσουν το λογαριασμό κάτω από τη Χαριλάου Τρικούπη; Θέλετε να πω στους δημάρχους όλης της χώρας ότι οι πέντε χιλιάδες διακόσιοι εποχικοί με χρήματα που τους δώσαμε επίσης για να μπορέσουν να αστυνομεύσουν όπως μπορούν χώρους συγκεκριμένους για να μην έχουμε πυρκαγιές, είναι «γαλάζια παιδιά» ή ότι αυτές είναι «γαλάζιες προσλήψεις»; 
      Είναι ντροπή! Αυτή η παραπληροφόρηση δεν πάει άλλο. Και όσοι την κάνουν και τα φερέφωνα που την αναπαράγουν, ας καταλάβουν ένα πράγμα: Αυτοί γελοιοποιούνται απέναντι στον ελληνικό λαό. Γιατί ξέρει ο ελληνικός λαός. Και αυτή είναι η οργή των Βουλευτών της Νέας Δημοκρατίας, το γεγονός ότι δεν καταγγείλαμε νωρίτερα ως Κυβέρνηση και εγώ προσωπικά ως αρμόδιος Υπουργός, τι συνέβαινε πριν και τι συμβαίνει τώρα. 
      Γιατί ξέρετε πάρα πολύ καλά τι κάνατε. Τους αριθμούς σας τους έδωσα. Όργιο είχατε στήσει την εποχή εκείνη. Και έρχεστε τώρα και λέτε «μην κοιτάτε τι κάναμε εμείς στο παρελθόν, ελάτε να δούμε τι κάνουμε τώρα». Μα, εξ όνυχος τον λέοντα! Το ξέρετε αυτό το πράγμα. Ακούσατε τον Αρχηγό σας. Αν πίστευα ότι έχει αλλάξει νοοτροπία, ειλικρινά σας μιλώ, να καθίσω να κουβεντιάσω σοβαρά. Μα, τον ακούσατε; Αλλαγή νοοτροπίας είναι αυτή ή επαναφορά των συνθημάτων προηγούμενων ετών;
      Επειδή ο κ. Παπανδρέου θεωρεί ότι το παρελθόν δεν τον αφορά, δεν το γνωρίζει, εγώ θα του το θυμίσω. Σας είπα τους αριθμούς και σας λέω ότι περισσότερους διόριζαν. Εμείς κάναμε τριάντα τρεις χιλιάδες αορίστου χρόνου ανθρώπους που διορίστηκαν τότε και απλώς ανανεώνουμε τις συμβάσεις, τις οποίες βρήκαμε και δίνουμε στην τοπική αυτοδιοίκηση τις εγκρίσεις που έχει ανάγκη. Γιατί έχει πολλά κενά οργανικών θέσεων. Και ξέρετε γιατί δημιουργήθηκαν τα κενά αυτά.
      Άκουσα τον κ. Παπανδρέου να μιλάει για καρατόμηση γενικών διευθυντών, διευθυντών, στελεχών κ.λπ.. Εγώ τον καλώ να έλθει στο Υπουργείο Εσωτερικών και να δει ποιοι είναι οι γενικοί διευθυντές και ποιοι είναι οι διευθυντές που έχω κάνει εγώ. Έχουμε εδώ δύο πρώην Υπουργούς που έχουν περάσει από το Υπουργείο αυτό. Τα ονόματα τα ξέρουν και μπορούν να δουν πόσους «γαλάζιους» γενικούς διευθυντές και διευθυντές έκανα, ποιος διαχειρίζεται τη Γενική Διεύθυνση Απλοποίησης Διαδικασιών τώρα και ποιος διαχειρίζεται τη μετανάστευση αυτή τη στιγμή στο Υπουργείο Εσωτερικών. Για να καταλάβουμε δηλαδή για τι μιλάμε. Κι ας μου θυμίσουν αν υπήρχε πρόσωπο προσκείμενο στη Νέα Δημοκρατία που έγινε διευθυντής ή τμηματάρχης από το 1994 μέχρι το 2004. 
      Γιατί ξέρετε τι έκαναν, κύριοι συνάδελφοι; Εγώ θα το λέω, θα το επαναλαμβάνω. Το 1994 με το ν. 2190 ιδρύθηκε το Α.Σ.Ε.Π.. Ο ν.2190 είχε τη μία όψη του, που ήταν το Α.Σ.Ε.Π.. Η άλλη όψη, τα άλλα είκοσι πέντε επόμενα άρθρα, τι ήταν; Δεν καρατόμησε όλους τους γενικούς διευθυντές της εποχής εκείνης; Και δεν είναι μόνο ότι καρατόμησε γενικούς διευθυντές, διευθυντές, αλλά τους πάντες. Έκανε κάτι το οποίο είναι μοναδικό. Γιατί η επιστημονική υπηρεσία της Βουλής είπε ότι αυτό που έγινε δεν συνάδει με δημοκρατικό καθεστώς. Και την «έγραψαν στα παλιά τους τα παπούτσια». Είπε τότε το ΠΑ.ΣΟ.Κ. ότι όσοι θεωρούν πως την τριετία της κυβέρνησης Μητσοτάκη, της κυβέρνησης της Νέας Δημοκρατίας την εποχή εκείνη, «εδιώχθησαν» κατά δήλωσή τους παρακαλώ, μπορούσαν να επανέλθουν! Και επανήλθε με δήθεν αποκαταστατικές διατάξεις το σύμπαν. 
      Εγώ ως Υπουργός επανέφερα μόνο τις διατάξεις που αφορούσαν το θέμα των διευθυντών και των γενικών διευθυντών, γιατί έβαλα θητεία σε συμφωνία με την Α.Δ.Ε.Δ.Υ.. Είχαμε συμφωνήσει ότι πρέπει να υπάρξει θητεία για να υπάρχει αξιοκρατία και κρίση στο μέλλον. Αλλά δεν τόλμησα να σκεφτώ, σεβόμενος τη δημοκρατία και τη ποιότητα της δημοκρατίας μας, ότι μπορούσα να μιλήσω για αποκαταστατικές διατάξεις. Γιατί, παρά τις διώξεις τόσων ανθρώπων -δεν υπήρχε νεοδημοκράτης που να έχει οποιαδήποτε ηγετική θέση στο χώρο της δημόσιας διοίκησης- παρ’ όλα αυτά και επειδή θεωρώ ότι πρέπει να προάγεται η δημοκρατία, δεν θεώρησα ότι πρέπει να γυρίσουμε σε δήθεν αποκαταστατικές διατάξεις. Το ΠΑ.ΣΟ.Κ. όμως το έκανε και «ζητάει τα ρέστα». Ο κ. Παπανδρέου, περίοπτος Υπουργός της εποχής εκείνης δεν τα ήξερε; Δεν τα έβλεπε; Όλα αυτά δεν τα ήξερε καθόλου; Δεν γνώριζε τίποτα;
      Να δούμε τι είναι εκείνο που ο κ. Παπανδρέου μου λέει για τους επιμέρους κλάδους. Σας είπα για τη δημόσια διοίκηση. Ελάτε να δείτε ποιοι είναι διευθυντές και ποιοι γενικοί διευθυντές στα Υπουργεία, για να καταλάβουμε ποιος είχε στήσει  το «γαλάζιο» κράτος και ποιος είχε στήσει το «πράσινο» κράτος.
      Δεν υπάρχει σήμερα «γαλάζιο κράτος», υπάρχει κράτος του ελληνικού λαού.
      (Χειροκροτήματα από την πτέρυγα της Νέας  Δημοκρατίας) 
      «Πράσινο» κράτος υπήρξε, όμως, και φαίνεται από τα λόγια του κ. Παπανδρέου ότι αυτό του λείπει και αυτό πίσω από το μυαλό του σκέπτεται. Γι’ αυτό «κλείνει το μάτι» στα στελέχη του. Είναι σαν τους λέει: «Αν εκλεγώ» -που δεν το πιστεύω, όπως σας είπα- «να ξαναστήσουμε το κράτος», το οποίο πραγματικά αυτή τη στιγμή γυρνάει στις δημοκρατικές του διαστάσεις. Τι ήθελε ο κ. Παπανδρέου;  Να αφήσει κανείς ατόφιο το μηχανισμό του ΠΑ.ΣΟ.Κ., όταν  ξέρουμε ότι το ΠΑ.ΣΟ.Κ. πέρασε δύο φάσεις; Πρώτα κομματικοποίησε το κράτος και μετά επιχείρησε την κρατικοποίηση του κόμματος. Δεν το ξέρουμε; Ο ίδιος δεν τα έλεγε στις συνεντεύξεις του τόσο καιρό προηγουμένως; Ο ίδιος δεν μίλησε για κατεστημένες νοοτροπίες; Ο ίδιος δεν μίλησε πραγματικά για διαφθορά την εποχή εκείνη; Και κάτι άλλο, για να μην το ξεχνούν. Ο κ. Παπανδρέου δεν είναι εκείνος που μας λέει ότι και σήμερα ακόμη έχει στους κόλπους του στελέχη που δεν σκοπεύει να τους κάνει καν υπουργούς, γιατί συνηλλάγησαν με τις κάθε μορφής εξουσίες και τους έφαγε η «λάμψη»; Ποιους εννοεί; Άρα, μέσα στα πόδια τους έχει -κι αν ρωτάει τον κ. Καραμανλή ποιος τον κρατάει, του λέω απλά ότι κανένας δεν τον κρατάει. Ο Καραμανλής και ελεύθερος είναι και το αποδεικνύει- ανθρώπους που τον κρατάνε. Γιατί αν ομολογεί ότι έχει τέτοια στελέχη μέσα και δεν τα διώχνει, φαίνεται ότι δεν τολμά να τα διώξει. Η δήλωση είναι δική του, δεν είναι δική μου, κύριοι συνάδελφοι και αυτή είναι η πραγματικότητα. Αυτός είναι ο εκσυγχρονισμός του κ. Παπανδρέου.
      (Στο σημείο αυτό την Προεδρική Έδρα καταλαμβάνει ο Β’ Αντιπρόεδρος της Βουλής κ.  ΓΕΩΡΓΙΟΣ  ΣΟΥΡΛΑΣ)
      Μίλησε στη συνέχεια για διάφορους τομείς, που είπε ότι εμείς κάναμε κομματισμό. Να τους δούμε, λοιπόν, έναν-έναν. Είπε: «Μα, δεν έχετε να πάρετε γιατρούς και επιστήμονες και κάνετε την αγροφυλακή»;  Δεν είδε, πρώτον, ότι η Αγροφυλακή έχει άλλα καθήκοντα και άλλες αρμοδιότητες και δεν είναι η Αγροφυλακή του παρελθόντος. Δεν είδε επίσης ότι τα νοσοκομεία στελεχώνονται, ενώ είχαν αρχίσει  να ερημώνουν στις μέρες του το ΠΑ.ΣΟ.Κ., όπως το «ΑΤΤΙΚΟ ΝΟΣΟΚΟΜΕΙΟ» και άλλα. Άρα, και το ένα κάνουμε και βεβαίως δημιουργούμε υπηρεσίες που είναι χρήσιμες στον αγροτικό κόσμο και για το περιβάλλον.  
      Όταν το ΠΑ.ΣΟ.Κ. ήλθε το 1994 στην εξουσία, ξέρετε τι έκανε; Είχε τελειώσει ο διαγωνισμός για την Αγροφυλακή κι επειδή δεν ήθελε να προσλάβει τους ανθρώπους, των οποίων η δημοσίευση διορισμού είχε πάει στην Εφημερίδα της Κυβερνήσεως, κατάργησε ολόκληρη την υπηρεσία. Και ακούστε την παραπληροφόρηση: «Ιδρύετε», λέει, «Αγροφυλακή». Δεν έχει δει ποιες είναι οι αρμοδιότητές τους, δεν έχει δει τι λείπει από την ελληνική ύπαιθρο αυτή τη στιγμή.
      Δεύτερον, λέει ο κ. Παπανδρέου: «Στο στρατό καρατομήσατε αδίκως». Ποιος τα λέει αυτά; Ο Αρχηγός του ΠΑ.ΣΟ.Κ., ο Υπουργός των κυβερνήσεων από το 1994 και επέκεινα. Πού είδε την καρατόμηση; Πού είδε την αναξιοκρατία; Ποιος αξιωματικός που ήταν απαραίτητος για την υπηρεσία παραλείφθηκε; Πού είναι οι βουτιές; Να σας πω τι εννοεί ο κ. Παπανδρέου; Ο κ. Παπανδρέου κάνει μάθημα στη Νέα Δημοκρατία, όταν ο πρώτος νόμος –και το τονίζω-  που ψήφισε η κυβέρνηση του ΠΑ.ΣΟ.Κ. μετά τις εκλογές του 1993 ήταν ο νόμος που επανέφερε από την αποστρατεία μέλος τότε της κεντρικής επιτροπής του ΠΑ.ΣΟ.Κ., το Ναύαρχο Λυμπέρη! Τον έκανε Αρχηγό Γ.Ε.ΕΘ.Α. και μετά τον έδιωξε ως υπεύθυνο για τα Ίμια! Αυτό είναι το ΠΑ.ΣΟ.Κ. που κατηγορεί τη Νέα Δημοκρατία αυτή τη στιγμή για αναξιοκρατία στις Ένοπλες Δυνάμεις. Δεν τα ξέρει ο κ. Παπανδρέου; Δεν ήταν Υπουργός τότε; Δεν υπήρχε ΚΥ.Σ.Ε.Α.; Δεν συνέπραξε ο ίδιος για να γυρίσει ο Ναύαρχος Λυμπέρης; Εγώ δεν παίρνω θέση ποιος έφταιγε στα Ίμια. Αν ακούσουμε τι λέει ο  κ. Λυμπέρης,  έπρεπε να κρύβεται όλη η σημερινή ηγεσία του ΠΑ.ΣΟ.Κ.. Αλλά εγώ δεν το παίρνω τοις μετρητοίς για λόγους εθνικούς. Αλλά να κάνει μάθημα ο κ. Παπανδρέου, να κάνει  μάθημα το ΠΑ.ΣΟ.Κ. στη Νέα Δημοκρατία, όταν το ίδιο οίκτιρε τη στιγμή που γύρισε ο Ναύαρχος Λυμπέρης, περίοπτο στέλεχος του ΠΑ.ΣΟ.Κ., από την αποστρατεία; Δεν είχε χρήσιμα και σωστά στελέχη το ΠΑΣΟΚ το 1993 και έπρεπε να επαναφέρει το Ναύαρχο Λυμπέρη, ο οποίος, κατά τη γνώμη του, μας οδήγησε στην κρίση και στο φιάσκο των Ιμίων, που μας οδήγησε σε όλα τα υπόλοιπα, με τους λάθος χειρισμούς; Λοιπόν;
      Μιλάει για τη δικαιοσύνη. Ποια «βουτιά» έγινε στη δικαιοσύνη; Πότε παραλείφθηκε ένας άνθρωπος εκεί που έπρεπε να γίνει; Και μιλάει το ΠΑ.ΣΟ.Κ.; Εγώ θα φέρω ορισμένα παραδείγματα. Ξέχασε το ΠΑ.ΣΟ.Κ. πώς γίνονταν οι αντιπρόεδροι στο ΣτΕ;  Ξέχασε ότι παρέλειψε επανειλημμένα δεκατέσσερις ανθρώπους για να πάει στον δέκατο πέμπτο; Και είχε ανακοινώσει τότε: «Άξιοι είναι, αλλά είναι αξιότεροι οι παρακάτω». Οι «βουτιές» στον δέκατο πέμπτο ήταν καλές! Τώρα, αν πας στο δεύτερο ή στον τρίτο, είναι έγκλημα. 
      Και βεβαίως, από εκεί και πέρα ούτε λίγο ούτε πολύ, αρχίζει η επίθεση εναντίον πάντων και πασών -ανεξάρτητα από το αν υπάρχει μία έρευνα η οποία είναι εν εξελίξει- μόνο και μόνο γιατί έτσι υπάρχουν δημοσιεύματα. Ο Τύπος καλά κάνει, τη δουλειά του κάνει.
      Η κριτική για τον Τύπο είναι η ουσία και η πεμπτουσία της ελευθερίας του. Ο Αρχηγός της Αξιωματικής Αντιπολίτευσης όμως, κύριοι συνάδελφοι, όταν έρχεται εδώ και βάλλει εναντίον της δικαιοσύνης, όταν το ΠΑ.ΣΟ.Κ. έθυσε και εδήωσε εις βάρος της δικαιοσύνης, πρέπει να έρχεται με στοιχεία και όχι απλώς και μόνο με δημοσιεύματα. 
      Πάμε παρακάτω, λοιπόν, γιατί είναι αρκετά πράγματα τα οποία πρέπει να απαντηθούν. Έρχομαι στο περίφημο θέμα των δομημένων ομολόγων.  Κύριοι συνάδελφοι, το θέμα των δομημένων ομολόγων και η σύνδεσή του με τα ταμεία αναδείχθηκε από ανεξάρτητη αρχή που έκανε τον έλεγχο κανονικά –μιλάω για την Επιτροπή Κεφαλαιαγοράς- έχει πάει στη δικαιοσύνη, πάμε με ταχύτατους ρυθμούς και θα αποκαλυφθούν όλοι οι ένοχοι και θα τιμωρηθούν. Αλλά αυτό γίνεται επί των ημερών μας. 
      Εγώ ρωτάω το εξής: Είχε πει το ΠΑ.ΣΟ.Κ. «φέρτε πίσω τα κλεμμένα». Μάλιστα, πίσω και μιλάμε για  μεμονωμένα φαινόμενα.
       Ο κ. Παπανδρέου τι έκανε το 2001-2003, όταν αποδεδειγμένα τα ταμεία από μετοχές «φούσκες» που έπαιξαν, έχασαν πάνω από 1,5 δισεκατομμύρια ευρώ; Θα δείτε τα στοιχεία από την Επιτροπή Κεφαλαιαγοράς. Έχασαν 1,5 δισεκατομμύρια ευρώ. Τώρα δεν χάθηκε τίποτα και πάνε και οι ένοχοι φυλακή. Χάθηκαν το λιγότερο 1,6 δισεκατομμύρια ευρώ το 2001-2003 από επενδύσεις σε μετοχές «φούσκες» και ο κ. Παπανδρέου ζητά τα ρέστα από τη Νέα Δημοκρατία. Μα, είναι σοβαρά πράγματα; Και λέει «ενενήντα μέρες», τις μετράει, δεν έχει τίποτα άλλο να κάνει. Μήπως έχει να κάνει πολιτική; Έχει προτάσεις να πει; Μετράει τις μέρες και λέει ότι πέρασαν ενενήντα μέρες που αποκαλύφθηκε και ξεκίνησε η δικαιοσύνη κ.λπ.. 
      Ξέχασε ότι από το 2001 έχουν περάσει μέχρι σήμερα έξι χρόνια. Τι έκανε για τις μετοχές «φούσκες», οι οποίες κατέστρεψαν ένα μεγάλο κομμάτι του ελληνικού λαού και της ελληνικής οικονομίας και φυσικά πολλά από τα ταμεία; Αυτά τα κλεμμένα ποιος θα τα γυρίσει πίσω και πότε; Μπορείτε να μου πείτε; Αυτά τα κλεμμένα θα τα γυρίσει ο κ. Παπανδρέου;
      (Χειροκροτήματα από την πτέρυγα της Νέας Δημοκρατίας)
      Δεσμεύεται, εάν ποτέ γίνει κυβέρνηση και το αποφασίσει ο ελληνικός λαός, ότι αυτά τα κλεμμένα θα τα γυρίσει πίσω; Δεν πάει να το πει στους συνταξιούχους, που ξέρουμε με πόση αγωνία γυρνούν στους δρόμους, πολλές φορές θύματα της παραπληροφόρησης του ΠΑ.ΣΟ.Κ. και των φερέφωνων του; Και επειδή τους ακούω, λένε «φέρτε όλα τα κλεμμένα». Εμείς, αν υπάρχουν και όσο υπάρχουν, το αποκαλύπτουμε και τα γυρίζουμε πίσω. Θα τα γυρίσει ο κ. Παπανδρέου; Το ΠΑ.ΣΟ.Κ. θα απολογηθεί για την περίοδο του Χρηματιστηρίου,  να μας πει την αλήθεια και να αποδείξει ποιοι είναι εκείνοι που το έκαναν; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θέλω δύο λεπτά ακόμα, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, πρέπει να εφαρμόσω και τον Κανονισμό. Κατά παρέκκλιση μίλησε ο Αρχηγός του ΠΑ.ΣΟ.Κ. και κατά παρέκκλιση μιλάτε κι εσείς.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τι να κάνω; Δεν παραβίασα εγώ τον Κανονισμό. 
      ΠΡΟΕΔΡΕΥΩΝ (Γεώργιος Σούρλας):  Έπρεπε να προηγηθούν οι εισηγητές των άλλων κομμάτων και οι έξι Βουλευτές. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όσον αφορά τα διάφορα περί των δανείων των δομημένων ομολόγων και των σχετικών συμβάσεων, όπως ξέρετε, η βασική σύμβαση κατατέθηκε πάρα πολύ έγκαιρα, πριν ένα μήνα. Μιλάω για το ομόλογο που αφορά το Υπουργείο Εθνικής Άμυνας. Όλα τα υπόλοιπα, όλες οι υπόλοιπες συμβάσεις είναι στο δικτυακό τόπο μπλούμπεργκ, που αν πατήσεις ένα κουμπάκι, το βγάζεις και μπορεί να το δει ο οποιοσδήποτε. Δεν ξέρουν στο ΠΑ.ΣΟ.Κ. ότι, με ένα κουμπάκι, αν πατήσεις τον δικτυακό τόπο μπλουμπεργκ, τα βρίσκουν όλα και δεν υπάρχει κανένα θέμα; Και μην μου πει το ΠΑ.ΣΟ.Κ. τώρα ότι δεν έχει ανθρώπους για να μπουν στο διαδίκτυο και να δουν τι γίνεται. «Αετοί» ήταν στο Χρηματιστήριο τα στελέχη του ΠΑ.ΣΟ.Κ. την εποχή εκείνη και δεν μπορούν να μπουν στο διαδίκτυο τώρα να δουν ποιες είναι οι συμβάσεις αυτές και θέλουν να κατατεθούν στη Βουλή, πράγμα που το ξέρει όλος ο κόσμος και ένα μικρό παιδί μπορεί να μπει μέσα;
      ΧΑΡΑΛΑΜΠΟΣ ΚΑΣΤΑΝΙΔΗΣ: Εσείς τις είδατε; Να μας πείτε τι περιλαμβάνει.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα κλείσω λέγοντας να μην αγγίζουν το θέμα του Α.Σ.Ε.Π.. 
      Ο Αντιπρόεδρός του κ. Μπατόπουλος έδωσε την απάντηση στο ΠΑ.ΣΟ.Κ. προχθές στην επιτροπή. Τους είπε ότι αυτά που λέει το ΠΑ.ΣΟ.Κ. δεν γίνονται και τους είπε επίσης τι γινόταν επί των ημερών τους και του επιτέθηκαν του ανθρώπου.
      Ο κ. Μπατόπουλος δεν ορίστηκε μέλος του Α.Σ.Ε.Π. επί των ημερών μας, ήταν από πριν. Του επιτέθηκαν χυδαιότατα, διότι τόλμησε να πει την αλήθεια. Γιατί η μόνη αλήθεια για το ΠΑ.ΣΟ.Κ. είναι εκείνη που κάθε φορά το βολεύει. 
      ΕΥΑΓΓΕΛΟΣ ΒΕΝΙΖΕΛΟΣ: Προσωπική απάντηση. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θέλετε, δεν θέλετε, ένα σας λέω: Από το 1994 μέχρι το 2004 με τις εκθέσεις του Α.Σ.Ε.Π., οι παραβάσεις που διαπίστωνε ήταν 62% κατά μέσο όρο και μέσα σε δύο χρόνια 2004-2006 κατέβηκε στο 32%, δηλαδή το μισό επί των ημερών μας. Έτσι είναι, θέλετε δεν θέλετε. 
      Και το τελευταίο. Είναι ντροπή ο κ. Παπανδρέου να λέει για βόλτες του Πρωθυπουργού στην Αυστραλία. Έτσι αντιλαμβάνεται την πρώτη φορά που πάει Έλληνας Πρωθυπουργός σε τόσο μακρινό τόπο; Έτσι αξιολογεί τις αντιδράσεις και την υποδοχή της ομογένειας. Έτσι κρίνει τους ομογενείς; «Πας βόλτα» όταν πας στους ομογενείς και μάλιστα στην Αυστραλία και τη Νέα Ζηλανδία;
      Αλλά πώς να μην κρίνει εξ ιδίων τα αλλότρια σχετικά με την εξωτερική πολιτική και τα θέματα της ομογένειας; Λυπάμαι που θα το πω, αλλά με οδηγεί το επίπεδό του. Γιατί όταν λέει για τον Πρωθυπουργό ότι κάνει βόλτες, πρέπει να του απαντήσω, δυστυχώς, στον ίδιο τόνο. Ο Πρωθυπουργός δεν έκανε βόλτες στην Αυστραλία. Ο Πρωθυπουργός είδε την ομογένεια που δεν είχε πάει ποτέ πρωθυπουργός να τη δει και πήγε να λύσει προβλήματα, τα οποία αφορούσαν για χρόνια ολόκληρα π.χ. τα ασφαλιστικά των ομογενών.
      (Χειροκροτήματα από την πτέρυγα της Νέας Δημοκρατίας)
      	Άλλοι είναι εκείνοι που μπέρδευαν την εξωτερική πολιτική και τα θέματα των ομογενών με τις δημόσιες σχέσεις. Γιατί εν πάση περιπτώσει ο κ. Καραμανλής πήγε και είδε τους ομογενείς και υπέγραψε εθνικώς επωφελείς συμβάσεις. Πάντως, δεν έχει βρεθεί και ούτε θα υπάρξει πρωθυπουργός της Νέας Δημοκρατίας ούτε Υπουργός Εξωτερικών, ο οποίος θα χορεύει ζεϊμπέκικο, αντί να λύνει τα προβλήματα, με τον Τούρκο ομόλογό του.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θα ήθελα το λόγο για μία σύντομη παρέμβαση.
      ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, ο Κανονισμός ορίζει ότι προηγούνται οι εισηγητές των κομμάτων και οι έξι Βουλευτές και έπονται οι Κοινοβουλευτικοί Εκπρόσωποι. Σήμερα έγινε μία παρέκκλιση για τον Αρχηγό σας -και καλά έγινε, Αρχηγός κόμματος είναι- και μία παρέκκλιση για τον Υπουργό. Παρακαλώ να δεχθείτε –έτσι υπαγορεύει ο Κανονισμός και αυτό εφαρμόζει το Προεδρείο- να μιλήσουν οι δύο εισηγητές του Κομμουνιστικού Κόμματος Ελλάδας και του Συνασπισμού Ριζοσπαστικής Αριστεράς και θα πάρετε το λόγο μετά.
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν θέλω ούτε καν παρέμβαση, μία παράκληση θέλω να κάνω.
      ΦΩΤΗΣ ΚΟΥΒΕΛΗΣ: Κύριε Πρόεδρε, το λόγο.
      ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, μόνο αν το επιτρέψουν ο κ. Γκατζής και ο κ. Κουβέλης. Σεβαστείτε το.
      Ο κ. Γκατζής έχει το λόγο.
      ΝΙΚΟΛΑΟΣ ΓΚΑΤΖΗΣ: Κατ’ αρχήν, κύριε Πρόεδρε, κύριοι συνάδελφοι, θα ήθελα να καταγγείλω και απ’ αυτό το Βήμα το δικομματικό καυγά προεκλογικού χαρακτήρα, όπου τα δύο κόμματα χρησιμοποιούν και το Βήμα της Βουλής σαν προεκλογικό μπαλκόνι σ’ έναν ανούσιο, κατά την άποψή μας, καυγά για να αποδείξουν ποιος είναι λιγότερο αφερέγγυος, ποιος είναι λιγότερο διαπλεκόμενος, ποιος τελικά έχει ηθικό ανάστημα, ποιος τελικά τηρεί ή δεν τηρεί υποσχέσεις, ποιος ακολουθεί φιλολαϊκή πολιτική, ποιος χρησιμοποιεί το δημόσιο προς κοινωνικό όφελος κ.λπ.. Είναι ένας καυγάς ο οποίος δεν στέκεται επί της ουσίας.
      Θα πω μάλιστα και στα δύο κόμματα ότι είχαμε χθες τις δηλώσεις του Γενικού Γραμματέα του Ο.Α.Σ.Α.. Ποια ήταν η θέση των δύο κομμάτων πάνω στα σοβαρά λαϊκά κοινωνικά προβλήματα που έθεσε; Είχαμε φυσικά και προηγούμενα, είχαμε του Αλμούνια, είχαμε του Γκαργκάνα κ.λπ. στην ίδια κατεύθυνση, στην κατεύθυνση εφαρμογής της στρατηγικής της Λισαβόνας, της Μπολόνια κ.λπ., πέρα για πέρα αντιλαϊκές, αντεργατικές πολιτικές που γυρίζουν τον ελληνικό λαό δεκάδες χρόνια πίσω. 
      Τι είπαν, λοιπόν, ο Αρχηγός της Αξιωματικής Αντιπολίτευσης και ο Υπουργός Εσωτερικών; Τι απάντησε χθες ο κ. Παπανδρέου στα σοβαρά θέματα που έθεσε ο Γενικός Γραμματέας με την έκθεση του Ο.Α.Σ.Α. που μίλησε για δίδακτρα στα Τ.Ε.Ι. και τα Α.Ε.Ι. και άφησε υπονοούμενα ακόμα και για τα γυμνάσια και τα λύκεια; Τι απάντηση έδωσαν για τη μείωση των μισθών και των συντάξεων; Τι απάντηση έδωσαν για την κατάργηση των πρόωρων συντάξεων; Τι είπαν για το αίτημα αύξησης του ορίου ηλικίας για τις συντάξεις; Τι είπαν για την αύξηση του φορολογικού και ιδίως της έμμεσης φορολογίας; Τι είπαν για την ιδιωτικοποίηση παραπέρα των Δ.Ε.Κ.Ο. και την ανεξαρτοποίηση πέρα για πέρα από το δημόσιο της Δ.Ε.Η.: Να μπει μέσα στο νόμο που ψήφισε το ΠΑ.ΣΟ.Κ., όπως και το νόμο για το σιδηρόδρομο που ψήφισε το ΠΑ.ΣΟ.Κ., δηλαδή με λίγα λόγια να ιδιωτικοποιηθούν τα κέρδη και να κρατικοποιηθούν οι δαπάνες για την υποδομή και τη συντήρηση των δικτύων; Τι είπαν τελικά για όλα αυτά; Κουβέντα, κύριοι συνάδελφοι, κουβέντα, γιατί αυτή είναι η πολιτική τους. 
      Από τη μεριά της Αξιωματικής Αντιπολίτευσης ο κ. Παπανδρέου δήλωσε ότι η έκθεση του Ο.Α.Σ.Α. επιβεβαιώνει τις αδυναμίες της χώρας, στηρίζοντας ουσιαστικά την επιτάχυνση των αντιδραστικών διαθέσεων και αναδιαρθρώσεων και από την άλλη μεριά ισχυρίστηκε ότι η Νέα Δημοκρατία απέτυχε να πάρει τα απαραίτητα μέτρα για να αντιμετωπίσει αυτά τα σοβαρά προβλήματα του εκσυγχρονισμού και των διαρθρωτικών μέτρων. 
      Σήμερα και η Νέα Δημοκρατία και το ΠΑ.ΣΟ.Κ. μέσα σ’ αυτήν την αντιπαράθεση που είχαν μας μίλησαν για την παιδεία.
      Ειδικά ο κ. Παπανδρέου μας είπε: «θέλουμε δημόσια παιδεία, είναι δικαίωμα η παιδεία, είναι δικαίωμα η εργασία». Μάλιστα, η μόνη κουβέντα που είπε για την πρόταση νόμου, την οποία κατέθεσε το ίδιο, ήταν ότι η πρότασή μας κατοχυρώνει ένα ελάχιστο δικαίωμα στην εργασία. 
      Πού το βρήκατε αυτό, εισηγητά, κύριε Κοσμίδη; Φυσικά, εσείς δεν είστε υπεύθυνος για ό,τι λέει ο Αρχηγός σας. Εξάλλου, έχετε διαχωρίσει από παλαιότερα τη θέση σας σε σχέση με τις συμβάσεις έργου. Ποια, όμως, είναι η θέση του ΠΑ.ΣΟ.Κ. σήμερα πάνω σε αυτά τα προβλήματα; 
      Μίλησε καθόλου γι’ αυτές τις αναδιαρθρώσεις; Πώς είναι δικαίωμα, όταν τελικά θα πρέπει να καταβάλει δίδακτρα ο φοιτητής, όταν αποκλείεται σχεδόν το 50% των φτωχών λαϊκών στρωμάτων από τα πανεπιστήμια και τα Τ.Ε.Ι., με τα δίδακτρα που επιβάλλουν; Ποια είναι η θέση για το μεροκάματο, που είπε ο κ. Αλμούνια ότι πρέπει να μειωθεί, αλλά και για τις συντάξεις; Κουβέντα πάνω σε αυτά. Απλούστατα λέει: «Δεν προχώρησαν οι αναδιαρθρώσεις. Ευθύνεται η Κυβέρνηση. Εμείς, όταν θα έρθουμε, θα έχουμε την πολιτική τόλμη να τα εφαρμόσουμε.»
      Αυτή είναι, λοιπόν, η πολιτική, η οποία υποκρύπτεται μέσα από τον τεχνικό καβγά, που αναπτύσσεται και μέσα από το Βήμα της Βουλής, για να αποκρύψουν την πραγματική θέση, που έχουν μέσα από τα προγράμματά τους, μέσα από τη θέση τους για τα μεγάλα αυτά λαϊκά, κοινωνικά προβλήματα, από τα οποία σήμερα ο λαός μας υποφέρει. 
      Και όχι μόνο αυτό. Έρχεται και η «Πράσινη Βίβλος», η οποία βάζει ταφόπλακα στα εργασιακά και ασφαλιστικά δικαιώματα των εργαζομένων, με τη δήθεν ευασφάλεια κλπ., την οποία ψήφισαν και στηρίζουν και τα δύο κόμματα. Φυσικά, θα τεθεί σε εφαρμογή μετά από λίγο καιρό, τον Ιούνιο. Ήδη βγαίνει η τελική απόφαση.
      Ποια είναι η θέση τους, λοιπόν, σε αυτό, όταν καταργεί πέρα για πέρα τις συλλογικές συμβάσεις, όταν αυξάνει τα όρια ηλικίας, όταν ο εργοδότης θα μπορεί να απολύει όσους θέλει, όποτε θέλει και για όσο χρόνο θέλει, όταν θα κρατάει τον εργαζόμενο μέχρι εξήντα πέντε ώρες την εβδομάδα, χωρίς να πληρώνει υπερωρίες;
      Κουβέντα γι’ αυτά. Ομονοείτε! Ομονοείτε, συναποφασίζετε, αλλά κρύβεστε από τον ελληνικό λαό. Μιλάει για κοινωνική πολιτική και ο ένας και ο άλλος.
      Τη Νέα Δημοκρατία την ξέρουμε. Εφαρμόζει την πολιτική που βρήκε από το ΠΑ.ΣΟ.Κ. και τη διευρύνει. Και στην πρόταση νόμου, με όλες αυτές τις  αλλοιώσεις που ήρθαν στο Α.Σ.Ε.Π., τι έρχεται και κάνει η Νέα Δημοκρατία; Βάζει και τη συνέντευξη. Είναι σωστό; Όχι. Καταδικαστέο. Δεν είναι, όμως, μόνο αυτό, στο οποίο στάθηκε το ΠΑ.ΣΟ.Κ., η συνέντευξη. Τι γίνεται με το πρόβλημα στα εργασιακά δικαιώματα των εργαζομένων; Τι γίνεται με την άλλη απασχόληση, μιας ώρας, μιας ημέρας, δύο ημερών, πέντε ωρών ή δύο μηνών; Τι γίνεται με τα γραφεία δουλείας, που ψήφισε το ΠΑ.ΣΟ.Κ. και εφαρμόζει σήμερα η Νέα Δημοκρατία σε ευρύτητα; Τι γίνεται τελικά με όλες αυτές τις επιθέσεις στα κοινωνικά δικαιώματα των εργαζομένων, υγεία, παιδεία; Όλα αυτά είναι προβλήματα, τα οποία ο δικομματικός καβγάς τα παρακάμπτει, αγαπητοί συνάδελφοι. 
      Εμείς, για το νομοσχέδιο θέλουμε να πούμε το εξής: Όλο το προηγούμενο διάστημα χρησιμοποιήθηκε ο δημόσιος τομέας, κυρίως για την εξυπηρέτηση των μεγάλων συμφερόντων. Έγινε εργαλείο μικροκομματικών και ρουσφετολογικών προσλήψεων και από τα δύο κόμματα κατά τη θητεία τους στην κυβέρνηση. 
      Μετά το ν. 2190 η είσοδος του μεγάλου κεφαλαίου και στις υπηρεσίες του δημοσίου με τις καπιταλιστικές αναδιαρθρώσεις, για να θεωρηθεί αναγκαίο από την πλειοψηφία του ελληνικού λαού, ο ευρύτερος και στενός δημόσιος τομέας υποβαθμίστηκε, συκοφαντήθηκε, απαξιώθηκε, ιδιαίτερα από την έλλειψη εξειδικευμένου προσωπικού και τον εκσυγχρονισμό της υποδομής και λειτουργίας του. Τον παραλύσατε κύριοι και της Νέας Δημοκρατίας και του ΠΑ.ΣΟ.Κ. κατά τα χρόνια που κυβερνήσατε.
      Η Νέα Δημοκρατία εκμεταλλευόμενη και πατώντας στις υπαρκτές αδυναμίες της δημόσιας διοίκησης –χαμηλή ποιότητα παροχής υπηρεσιών, μεγάλο κόστος για τους πολίτες, προβληματική οργάνωση και συγκεντρωτισμός των δημοσίων υπηρεσιών, έλλειψη αξιοκρατίας, φαινόμενα μαζικής διαφθοράς, απόρροια των πολιτικών που ακολουθήθηκαν όλα τα προηγούμενα χρόνια από τις ίδιες πολιτικές που έκαναν οι προηγούμενες κυβερνήσεις- έκανε λόγο για επανίδρυση του κράτους. Διακήρυξε ότι επιβάλλεται άμεσα μία διοικητική μεταρρύθμιση για την εξυγίανση και τον εκσυγχρονισμό του δημόσιου τομέα. Το πώς εννοεί τον στόχο της μεταρρύθμισης και του εκσυγχρονισμού του δημόσιου τομέα, ομολογήθηκε κατά την εισαγωγή στη Βουλή του νέου δημοσιοϋπαλληλικού κώδικα, όπου στην Εισηγητική Έκθεση, σελίδα 3, λέει πως πρέπει να προωθηθεί μία ισχυρή συγκεντρωτική διοίκηση, ενισχύοντας ακόμα περισσότερο τους μηχανισμούς ελέγχου του δημοσίου υπαλλήλου, αλλά και την ιεραρχική δομή της διοίκησης, αντιστοιχίζοντας ταυτόχρονα όλο και περισσότερο τις εργασιακές σχέσεις των δημοσίων υπαλλήλων με εκείνες των εργαζομένων στον ιδιωτικό τομέα.
      Είναι έξω από την πολιτική και των δυο κομμάτων ότι βασικά η πλειοψηφία των δημοσίων υπαλλήλων είναι, για να εξυπηρετεί και να λύνει προβλήματα λαϊκής ανάγκης και όχι να γίνεται μία σύγκριση της ανταποδοτικότητας και πολύ περισσότερο με τις αποδόσεις του ιδιωτικού τομέα σ’ ένα συγκεκριμένο φορέα. Τέτοια παραδείγματα υπάρχουν πάρα πολλά και δεν θα σταθώ περισσότερο σ’ αυτά.
      Ξέρετε ότι καταψηφίσαμε το νόμο του Α.Σ.Ε.Π., γιατί δεν είχε μετρήσιμα στοιχεία για τις προσλήψεις, όπως επίσης και γιατί δεν είχε κοινωνικά κριτήρια. Από την άποψη αυτή, όμως, δεν σημαίνει ότι δεν θα πρέπει να δούμε πως ήταν ένα βήμα προς τις προσλήψεις. Δεν τηρήθηκε, όμως, από τα δυο κόμματα, και από το κόμμα του ΠΑ.ΣΟ.Κ. το οποίο το έφερε στη Βουλή και το ψήφισε, αλλά και από τη Νέα Δημοκρατία που σήμερα αναπτύσσει τις δικές της πολιτικές.
      Κύριοι συνάδελφοι, η επιτακτική ανάγκη ενίσχυσης της λειτουργικότητας και της παραγωγικότητας της δημόσιας διοίκησης, με σκοπό την εναρμόνιση με τις προοπτικές του Εθνικού Στρατηγικού Πλαισίου Ανάπτυξης 2007-2013 και ιδίως με την αναπτυξιακή προτεραιότητα βελτίωσης της ανταγωνιστικότητας, είναι ο στόχος που μπαίνει και σήμερα μέσα στην όλη πολιτική που ακολουθεί η Νέα Δημοκρατία στο δημόσιο τομέα. Είναι η καλύτερη εξυπηρέτηση της πλουτοκρατίας μέσα από το δημόσιο τομέα, ιδιαίτερα όταν βάζει πια στο δημόσιο τομέα με όλες τις μορφές τον ιδιωτικό τομέα και κυρίως με τα Σ.Δ.Ι.Τ.. Είναι μία συνέχεια της ίδιας πολιτικής, για την οποία, μάλιστα, καυχώνται, ποιος την έφερε πρώτος, ποιος ήταν ο εμπνευστής των συμπράξεων στο δημόσιο τομέα.
      Εμείς τι λέμε; Γι’ αυτό το κατάντημα που υπάρχει ευθύνεται και το ΠΑ.ΣΟ.Κ.. Γιατί, κύριε Κοσμίδη, κακά τα ψέματα, δεν είναι τι κάνετε εσείς προσωπικά, γιατί το ΠΑ.ΣΟ.Κ. είναι αυτό που έφερε τη μερική απασχόληση, την απασχόληση έργου, την ελαστικοποίηση του ωραρίου της μιας ώρας δουλειάς, των δέκα ωρών δουλειάς, των πέντε μηνών, των έξι. Το ΠΑ.ΣΟ.Κ. είναι αυτό που καθιέρωσε τα γραφεία, δουλεμπορικά θα έλεγα, που με νόμο μπορούν να προσλαμβάνουν εργάτες και να τους δανείζουν σε επιχειρήσεις. Το ΠΑ.ΣΟ.Κ. είναι εκείνο που συμφώνησε και για όλα τα άλλα προβλήματα που έχουν να κάνουν με τα εργασιακά και που αναφέρονται διεξοδικά στη στρατηγική της Λισαβόνας. 
      Εμείς, κύριοι συνάδελφοι, λέμε το εξής: Παλεύουμε και διεκδικούμε μαζί με τους εργαζόμενους, μαζί με το ταξικό συνδικαλιστικό κίνημα, ώστε η σχέση εργασίας να είναι ενιαία, μοναδική σχέση, αυτή του μόνιμου δημόσιου υπάλληλου. Δεν μπορεί να υπάρχει καμμία άλλη. Όμως, και τα δύο κόμματα, καταργήσατε και μέσα από το Σύνταγμα, την ιδιότητα του μονίμου υπαλλήλου στο δημόσιο.
      Επίσης, θεωρούμε ότι πρέπει να γίνει μια απογραφή των αναγκών των υπηρεσιών του δημοσίου, και του στενού και του ευρύτερου τομέα, με βάση τα οργανογράμματα που υπάρχουν, αλλά και τις σημερινές ανάγκες των οργανισμών, όπως είναι τα νοσοκομεία και άλλες υπηρεσίες. Με βάση τις οργανικές θέσεις πρέπει να καλυφθούν όλα τα κενά και ιδιαίτερα από τους εργαζόμενους που έχουν αποκτήσει κάποια εμπειρία και καλύπτουν πάγιες και διαρκείς ανάγκες, καταργώντας οποιαδήποτε σχέση εργασίας, όπως αυτή του ορισμένου χρόνου, συμβάσεων έργου κ.λπ.. Οι εποχικοί εργαζόμενοι πρέπει να είναι αυστηρά για τις εποχικές ανάγκες και λίγων μηνών, δυο ή τριών μηνών.
      Απ’ αυτήν την άποψη, λοιπόν, είμαστε αντίθετοι και με την πρόταση που κάνει το ΠΑ.ΣΟ.Κ., διότι δίνει μια ασπιρίνη μόνο στο πρόβλημα της σύμβασης έργου, ενώ αφήνει ανοικτή, διατηρεί και επαυξάνει, εάν θέλετε, τη στήριξη όλων των αντιλαϊκών μορφών σχέσεων εργασίας που έρχονται από την Ευρώπη και που έχουν συναποφασίσει τα δύο κόμματα.
      Κύριοι συνάδελφοι, θα ήθελα να πω ότι και για τα δυο κόμματα, παρά τα δάκρυα που ρίχνουν προεκλογικά για την κατάσταση των εργαζομένων, ένας είναι ο στόχος τους, να περάσουν αυτές τις πολιτικές που έρχονται από την Ευρωπαϊκή Ένωση όσο το δυνατόν ανώδυνα, να κοροϊδέψουν τον κόσμο, να τον παγιδεύσουν πάλι στις εκλογές, να τον αποπροσανατολίσουν ότι τα ομόλογα είναι εκείνο που σήμερα πρέπει να αναδειχθεί. Είναι ένα πρόβλημα, πρέπει να αναδειχθεί, αλλά δεν είναι το μοναδικό. Είναι και αποπροσανατολιστικό, όταν προσπαθούν σήμερα ιδίως τα δύο μεγάλα κόμματα μέσα από τη διαδικασία αυτών των ομολόγων να αποδείξουν ποιος είναι ο καλύτερος διαχειριστής, ποιος θα έχει λιγότερες απώλειες στα ασφαλιστικά ταμεία και στο δημόσιο χρήμα.
      Κύριοι Βουλευτές, δεν είναι μόνο η σπατάλη ή εάν θέλετε η διαπλοκή ή η ζημία των ασφαλιστικών ταμείων με τα τελευταία ομόλογα. Το πρόβλημα είναι διαχρονικό. Το πρόβλημα ξεκινάει από τη δεκαετία του ’50, όπου κατέθεταν τα ασφαλιστικά ταμεία στην Τράπεζα της Ελλάδος χωρίς τόκους –άτοκα- τα χρήματα. Εκείνο το διάστημα, με τα επιτόκια της τάξης του 15% και 20%, τα ασφαλιστικά ταμεία έχασαν πάνω από 50.000.000.000 ευρώ. 
      Είναι όλες αυτές οι πράξεις που συμφώνησαν τα δύο κόμματα, το ένα κόμμα είπε το 20% και το άλλο το 23% των αποθεματικών να πηγαίνει στα ομόλογα, σε διάφορες μετοχές. Τελικά, η απώλεια των ασφαλιστικών ταμείων που είχαμε τη περίοδο του χρηματιστηρίου είναι 3,5 δισεκατομμύρια. Αν μαζέψουμε όλα αυτά, θα φτάσουμε στα 70.000.000.000 ευρώ.
      Εμείς δεν διαχωρίζουμε τη διαπλοκή που συντελείται, επαυξάνεται και διαιωνίζεται από τα δύο μεγάλα κόμματα στην κατασπατάληση και αφαίμαξη των αποθεματικών των ασφαλιστικών ταμείων. Λέμε ότι αυτά τα χρήματα πρέπει να δοθούν, γιατί το δημόσιο τα χρησιμοποίησε και μέσω του δημοσίου έγιναν αυτές οι σπατάλες, δηλαδή ουσιαστικά μέσω των κυβερνήσεων, για να μην πούμε του δημοσίου. Γιατί αυτή η σπατάλη έχει όνομα και υπευθύνους, που είναι η Νέα Δημοκρατία και το ΠΑ.ΣΟ.Κ. Πρέπει, λοιπόν, να αποδοθούν όλα στα ασφαλιστικά ταμεία. 
      Εμείς, κύριοι συνάδελφοι, σχετίζουμε το πρόβλημα των ασφαλιστικών ταμείων με την είσπραξη αυτών των χρημάτων, με τις αναδιαρθρώσεις που θέλετε να κάνετε. Πάνω από 7.000.000.000 ευρώ χρωστάει το δημόσιο σήμερα, κύριε Υπουργέ, στα ασφαλιστικά ταμεία. Ανείσπρακτα είναι 7,5 δισεκατομμύρια, τα οποία είναι βεβαιωμένα χρέη των ιδιωτών προς τα ασφαλιστικά ταμεία. Να, άλλα 15.000.000.000 ευρώ.
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Είναι χρήματα για τα οποία δεν χρειάζεται καμμία απόφαση, που θέλετε να πάρετε, στην αναδιάρθρωση του ασφαλιστικού φορέα εις βάρος των ασφαλιστικών ταμείων και των εργαζομένων. Θα μπορούν τα ασφαλιστικά ταμεία με τα χρήματα αυτά να έχουν και καλύτερες συντάξεις και καλύτερη ασφάλιση.
      …και καλύτερη υγεία και όχι να περνούν με την πολιτική σας στην ιδιωτικοποίηση των ασφαλιστικών ταμείων.
      Εμείς, λοιπόν, λέμε στους εργαζόμενους και στον ελληνικό λαό, μέσα από τη συζήτηση που έγινε σήμερα με βάση μία πρόταση νόμου για το πώς θα γίνονται οι προσλήψεις, να πάρουν ένα παράδειγμα από το περιεχόμενο των συζητήσεων και να κατανοήσουν προς τα πού θέλουν να τον αποπροσανατολίσουν και να τον οδηγήσουν με τις προεκλογικές φιέστες, χρησιμοποιώντας και το Βήμα της Βουλής προεκλογικά. 
      Τους λέμε να δώσουν μία απάντηση στα δύο κόμματα μαυρίζοντας τα και ενισχύοντας το Κ.Κ.Ε.. Γιατί μετά τις εκλογές και η «Πράσινη Βίβλος» θα εφαρμοστεί και το ασφαλιστικό θα φέρουν να αναθεωρήσουν εις βάρος των εργαζομένων, αν αυτά τα δύο κόμματα δεν υποστούν μία σημαντική, μία τρομερή μείωση στις επόμενες εκλογές. Η ψήφος τελικά πρέπει να είναι το «βόλι» που θα βάλει τέρμα σ’ αυτόν τον κατήφορο και την λαίλαπα, που τόσα χρόνια ακολουθούν και προετοιμάζουν για τους εργαζόμενους.
      Όπως καταλαβαίνετε, καταψηφίζουμε την πρόταση νόμου, γιατί θεωρούμε ότι στέκεται μόνο σ’ ένα σημείο. Δεν λέμε, βέβαια, ότι δεν είναι σοβαρό, όμως δεν συμφωνούμε με τις συνεντεύξεις. Επίσης αυτό δεν σημαίνει ότι αντιμετωπίζει τα μεγάλα σοβαρά εργασιακά προβλήματα των εργαζομένων, αλλά τα διατηρεί και τα διαιωνίζει.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γκατζή.
      Κυρίες και κύριοι συνάδελφοι, έχω την τιμή να σας ανακοινώσω ότι από τα άνω δυτικά θεωρεία παρακολουθούν την συνεδρίαση, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «οι Έλληνες στη Διασπορά 15ος-21ος», καθώς και στους λοιπούς χώρους του Μεγάρου της Βουλής των Ελλήνων, είκοσι τέσσερις μαθητές και μαθήτριες και δύο συνοδοί δάσκαλοι από το Β΄ Δημοτικό Σχολείο Ψαχνών Εύβοιας. 
      Η Βουλή τους καλωσορίζει και τους εύχεται καλές σπουδές.
      (Χειροκροτήματα απ’ όλες τις πτέρυγες της Βουλής)
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Οικονομικών Υποθέσεων καταθέτει τις εκθέσεις της στα σχέδια νόμων: 
      1. Του Υπουργείου Περιβάλλοντος, Χωροταξίας και Δημοσίων Έργων: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τουρκίας για την κατασκευή δεύτερης διασυνοριακής οδικής γέφυρας μεταξύ των δύο χωρών, στην περιοχή της συνοριακής διόδου Κήποι-Ipsala».
      2. Του Υπουργείου Οικονομίας και Οικονομικών: «Πώληση και ταυτόχρονη μίσθωση ακινήτων του Δημοσίου, μακροχρόνιες και χρηματοδοτικές μισθώσεις του Δημοσίου και άλλες διατάξεις». 
      Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δημόσιας Τάξης: «Προστασία του Περιβάλλοντος, αγροτική ασφάλεια και άλλες διατάξεις».
      Το λόγο έχει ο Κοινοβουλευτικός Εκπρόσωπος του Συνασπισμού κ. Κουβέλης. 
      ΦΩΤΗΣ ΚΟΥΒΕΛΗΣ: Κύριοι συνάδελφοι, εάν οι Έλληνες πολίτες παρακολουθούσαν τον προηγούμενο διαξιφισμό, μεταξύ του Προέδρου του ΠΑ.ΣΟ.Κ. και του εκπροσώπου της Κυβέρνησης, του Υπουργού Εσωτερικών, θα σκέπτονταν ότι η απαράδεκτη κατάσταση που υπάρχει στη Δημόσια Διοίκηση προέκυψε από παρθενογένεση και ότι ουδείς ευθύνεται για την κατάσταση στην οποία βρίσκεται η Δημόσια Διοίκηση.
       Όπως επίσης, αν παρακολουθούσε κάποιος, θα έπρεπε, οπουδήποτε και αν ανήκει πολιτικά, να ανατριχιάζει, από την ώρα που θα διαπίστωνε ότι η σύγκριση που γινόταν αναφερόταν στο ποιος πραγματοποίησε το μεγαλύτερο αριθμό ποικιλώνυμων προσλήψεων. Η Νέα Δημοκρατία τριακόσιες εξήντα πέντε χιλιάδες, τετρακόσιες τριάντα πέντε χιλιάδες το ΠΑ.ΣΟ.Κ., μέσα σε συγκεκριμένη χρονική περίοδο. Και είναι συνυπεύθυνα τα δυο αυτά κόμματα, η Νέα Δημοκρατία και το ΠΑ.ΣΟ.Κ., το ΠΑ.ΣΟ.Κ. και η Νέα Δημοκρατία, διότι αυτά κυβέρνησαν τον τόπο, για την απαράδεκτη κατάσταση στην οποία βρίσκεται σήμερα η Δημόσια Διοίκηση, η οποία δεν έχει την ικανότητα της οποιασδήποτε συμμετοχής στην παραγωγική διαδικασία αυτού του τόπου και βεβαίως δεν μπορεί να ανταποκριθεί στο κύριο καθήκον της, που είναι η εξυπηρέτηση της λειτουργίας του δημοσίου και βεβαίως η εξυπηρέτηση των πολιτών. 
      Μια Δημόσια Διοίκηση η οποία έχει έναν υπερπληθυσμό προδήλως δυσανάλογο προς τις ανάγκες αυτού του κράτους και αυτού του δημόσιου βίου και ειλικρινά αποφεύγω να συγκρίνω τον αριθμό των υπηρετούντων στον ευρύτερο δημόσιο τομέα στην Ελλάδα με τον αριθμό των υπαλλήλων που υπηρετούν στους ευρύτερους δημόσιους τομείς, άλλων κρατών-μελών της Ευρωπαϊκής Ένωσης. Από τη σύγκριση αυτή προκύπτουν συγκλονιστικά συμπεράσματα και βεβαιότατα συμπεράσματα πολιτικού χαρακτήρα. 
      Και πώς θέλουμε η Δημόσια Διοίκηση να είναι όρθια, αποτελεσματική, ευέλικτη; Από την ώρα που χρόνια ολόκληρα η Δημόσια Διοίκηση χρησιμοποιήθηκε και χρησιμοποιείται για την προώθηση πελατειακών σχέσεων και για την εξυπηρέτηση πολιτικών σκοπιμοτήτων. Εφεύρημα, ωρομίσθιος υπάλληλος. Εφεύρημα, ελαστικοποιημένο ωράριο. Διμηνίτες συμβασιούχοι, οκταμηνίτες συμβασιούχοι, συμβασιούχοι δεκαοκτώ μηνών. Και βεβαίως οι εργαζόμενοι είναι εκείνοι που σε τελευταία ανάλυση δεν ευθύνονται, διότι εκείνο το οποίο διεκδίκησαν και διεκδικούν είναι το δικαίωμα στη εργασία. Το θέμα είναι οι κυβερνήσεις οι οποίες έχουν παρελάσει από αυτόν τον τόπο, με ποιον τρόπο αντιμετώπισαν τη λειτουργία της Δημόσιας Διοίκησης και εν τέλει, πώς εκμεταλλεύτηκαν την ανθρώπινη διεκδίκηση, τη διεκδίκηση των πολιτών να έχουν εργασία.
      Κύριοι συνάδελφοι, αν θέλουμε να λειτουργήσει αποτελεσματικά η Δημόσια Διοίκηση, πρέπει να υπάρξουν σαφείς, συγκεκριμένες αποφάσεις που θα συνιστούν τομή. Γιατί δεν συμφωνείτε να καταργηθεί η έννοια της σύμβασης έργου με τα φυσικά πρόσωπα; Σας το είπα και στη Διαρκή Επιτροπή. Τι είναι αυτή η σύμβαση έργου; Στη βάση ποιων αναγκών κα μάλιστα με φυσικό πρόσωπο; Δεν αντιλαμβάνεστε ότι αυτό αποτελεί την εύκολη δίοδο για να περάσουν οι πελατειακές σχέσεις και να φορτωθεί ο ευρύτερος δημόσιος τομέας με εργαζόμενους, οι οποίοι –επαναλαμβάνω- εκείνο που διεκδικούν είναι το μεροκάματο, είναι ο μισθός, είναι η απασχόληση.
      Η Τοπική Αυτοδιοίκηση –δεν γενικεύω- είναι αθώα του αίματος τούτου; Η Τοπική Αυτοδιοίκηση δεν αξιοποίησε δυνατότητες συμβάσεως έργου ή συμβάσεων εργασίας ορισμένου χρόνου, για να προωθήσει και αυτή πελατειακές σχέσεις; Αλλά τότε ο κριτικός λόγος, όσο και ο αντίπαλος λόγος σε μια τέτοια λογική, απουσίαζε. Και απουσίαζε ακριβώς, για να εξυπηρετηθούν και σ’ ένα άλλο επίπεδο, πάλι οι πολιτικές σκοπιμότητες, πάλι οι πολιτικές μεροληψίες και ιδιοτέλειες. 
      Εμείς σας το έχουμε προτείνει. Έχουμε επίγνωση του μεγέθους μας, αλλά σας το έχουμε προτείνει: Να καταργηθεί κάθε έννοια σύμβασης εργασίας ορισμένου χρόνου, να καταργηθεί κάθε δυνατότητα σύμβασης έργου με φυσικά πρόσωπα στον ευρύτερο δημόσιο τομέα και από εκεί και πέρα στη βάση των καταγεγραμμένων αναγκών της Δημόσιας Διοίκησης και μέσα από ένα συγκεκριμένο προγραμματισμό να γίνονται οι οποιεσδήποτε προσλήψεις με αντικειμενικά, με οριοθετημένα, με συγκεκριμένα κριτήρια, για να απομακρύνεται η πολιτική και κομματική μεροληψία, η οποία εν τέλει αδικεί τους πολίτες,  αδικεί και τον τόπο. 
      Είναι πάρα πολύ απλή η πρόταση. Γιατί δεν την υιοθετείτε; Δεν την υιοθετείτε, γιατί  εξακολουθείτε να είστε δέσμιοι αυτής της λογικής των πελατειακών σχέσεων. Το παιχνίδι της εξουσίας σάς κρατάει ομήρους σε απαράδεκτες πρακτικές και λογικές του παρελθόντος. Και το μεγάλο δυσμενές αποτέλεσμα που προκύπτει είναι να πλήττεται η Δημόσια Διοίκηση και εν τέλει, αν θέλετε, να πλήττεται και η συνοχή αυτής της κοινωνίας, πέρα από επιμερισμούς, σε ποιο κόμμα θα πάει ο ένας και σε ποιο ο άλλος, διότι αντιλαμβάνεται ότι, αν δεν τοποθετηθεί σε συγκεκριμένη παράταξη, δεν θα μπορέσει να έχει εκείνα τα αποτελέσματα προς εξυπηρέτηση του ατομικού συμφέροντος.
       Και βεβαίως, και οι πολίτες πρέπει να αντιληφθούν ότι δεν υπάρχουν ατομικές λύσεις. Υπάρχουν συλλογικές ρυθμίσεις μέσα στις οποίες ο καθένας βεβαίως μπορεί να αναζητεί και την επίλυση του προσωπικού του προβλήματος. Αυτήν όμως την ιδεολογία των συλλογικών ρυθμίσεων δεν την υπηρετείτε, αγαπητοί συνάδελφοι της Νέας Δημοκρατίας και του ΠΑ.ΣΟ.Κ.. Δεν γενικεύω. Και δεν την υπηρετείτε ακριβώς, διότι εκείνο που προέχει για σας, εκείνο που αποτελεί πρωτεύουσα αρχή για την κομματική και πολιτική σας λειτουργία είναι η εξυπηρέτηση του κομματικού σας συμφέροντος. Και εν τέλει, επαναλαμβάνω, ο μεγάλος αδικημένος είναι αυτός ο τόπος, αυτή η κοινωνία και η προοπτική αυτής της χώρας, η οποία σημαντικά υπονομεύεται ή και δεσμεύεται από τη λειτουργία της Δημόσιας Διοίκησης. 
      Το γνωρίζετε πάρα πολύ καλά, κύριε Υπουργέ. Δεν υπάρχει αντίθετη πολιτική και επιστημονική άποψη από την παραδοχή ότι, αν μία χώρα δεν έχει αποτελεσματική Δημόσια Διοίκηση, δεν μπορεί με αισιοδοξία να πορευθεί σε δρόμους εξέλιξης και ανάπτυξης. 
      Κύριοι συνάδελφοι, σε τι ποσοστό μετέχει το δημόσιο σε δημόσια έργα που συντελούνται; Κάποιοι υποστηρίζουν ότι ο συντελεστής είναι μονοψήφιος. Και είναι μονοψήφιος παρά την ύπαρξη μεγάλου αριθμού υπαλλήλων. Κάτω από άλλες λογικές, άλλες διαδικασίες και άλλη δομή της Δημόσιας Διοίκησης θα μπορούσε αυτός ο συντελεστής να είναι πολύ μεγαλύτερος στην παραγωγή των έργων ανάπτυξης και αναφέρομαι σε ποικιλία έργων. 
      Κύριοι συνάδελφοι, δεν συνηθίζω να ευφυολογώ, αλλά είμαι βέβαιος ότι, αν ρωτήσω τώρα τον αγαπητό Υφυπουργό ποιος είναι ο ακριβής αριθμός των υπηρετούντων στον ευρύτερο δημόσιο τομέα, δεν θα μπορεί να μου απαντήσει. Και δεν θα έχει ευθύνη. Και αυτό το ερώτημα το έχω κάνει και σε προηγούμενους Υπουργούς. 
      Και βεβαίως, είναι σωστή η άποψη ότι θα πρέπει, αν θέλουμε να βάλουμε ένα τέρμα σε όλα αυτά τα οποία έχουν γίνει, να γίνει μία απογραφή και κυρίως να γίνει μία χαρτογράφηση, με όρους αντικειμενικότητας όμως των πραγματικών αναγκών της Δημόσιας Διοίκησης και στον στενό της πυρήνα και στον ευρύτερο τομέα. Διαφορετικά και μετά από χρόνια, θα μιλάμε με την ίδια ένταση, με τα ίδια επιχειρήματα, με τις ίδιες επισημάνσεις και ο μεγάλος ασθενής που λέγεται Δημόσια Διοίκηση θα εξακολουθεί να είναι ασθενής και μάλιστα με μία νόσο η οποία δεν θα μπορεί να ιαθεί. 
      Κυρίες και κύριοι συνάδελφοι, υπάρχουν εκκρεμότητες του παρελθόντος, εκκρεμότητες που έχουν σχέση με τους συμβασιούχους και σας ανέπτυξα την άποψή μας γι’ αυτούς τους συμβασιούχους. Ήρθε το π.δ. 164 και επεχείρησε να τακτοποιήσει ζητήματα των συμβασιούχων. Ε, αυτό το π.δ.164, όχι μόνο δεν τακτοποίησε, παρά ελαχίστους, αλλά έχει δημιουργήσει και εξαιρετικά μεγάλα προβλήματα άνισης όσο και άδικης μεταχείρισης, δηλαδή έχει μετατραπεί η σύμβαση εργαζομένων συμβασιούχων με προϋπηρεσία είκοσι τεσσάρων μηνών σε αορίστου χρόνου και δεν έχει μετατραπεί σε σύμβαση εργασίας αορίστου χρόνου σύμβαση εργαζομένου με τριάντα δύο, με τριάντα οκτώ, με σαράντα πέντε μήνες, διότι οι διατυπώσεις και οι ρυθμίσεις των διατάξεων οδήγησαν στο να υπάρχουν αυτές οι αδικίες και αυτές οι ανισότητες.
      Πρέπει συνολικά αυτό το ζήτημα να αντιμετωπιστεί με βάση το γράμμα και το πνεύμα της σχετικής κοινοτικής οδηγίας αλλά και με βάση την παραδοχή ότι αυτοί οι άνθρωποι πρέπει να μην βρίσκονται διαρκώς αιχμάλωτοι και πρέπει να εξασφαλίσουν τη σταθερή εργασιακή τους σχέση, που δεν είναι άλλη από τη σύμβαση εργασίας αορίστου χρόνου. Από εκεί και πέρα, εδώ είναι η πολιτική ευθύνη να τεθεί ένα τέρμα σε όλη αυτήν την υπόθεση, διότι έχουμε ξανά δεκαοκταμηνίτες, κύριε Υπουργέ, και πάλι έχουμε συμβασιούχους με εργασία ορισμένου χρόνου και αυτό θα πολλαπλασιάζει τα αδιέξοδα και θα μεγεθύνει τον εξαιρετικά επικίνδυνο φαύλο κύκλο που υπάρχει και υπάρχει δυστυχώς με μεγάλη ένταση στο χώρο της ευρύτερης Δημόσιας Διοίκησης.
      Κυρίες και κύριοι συνάδελφοι, είναι προφανές με βάση τις παρατηρήσεις που είχα τη δυνατότητα να κάνω ότι εμείς δεν συμφωνούμε με την πρόταση νόμου, όχι γιατί δεν έχει θετική αναφορά στη ρύθμιση της συνέντευξης ή δεν έχει μία επιμέρους αναφορά θετικού χαρακτήρα στα ζητήματα των συμβάσεων έργων, αλλά διότι δεν αντιμετωπίζει τα ζητήματα, δεν προωθεί καμμία τομή και εν πάση περιπτώσει δεν αποτελεί ανατροπή όλων των απαράδεκτων καταστάσεων που –επαναλαμβάνω- έχουν μέσα στη Δημόσια Διοίκηση διαιωνιστεί με συνευθύνη των δύο κομμάτων που έχουν κυβερνήσει τη χώρα, της Νέας Δημοκρατίας και του ΠΑ.ΣΟ.Κ..
      Επιλέγω να ολοκληρώσω μ’ ένα ζήτημα για το οποίο έγινε μεγάλη συζήτηση και σήμερα και σε άλλες συνεδριάσεις εδώ στη Βουλή αλλά και εκτός Βουλής, το ζήτημα της αδιαφάνειας στη διαχείριση του δημόσιου και κοινωνικού χρήματος. Το ζητούμενο είναι εάν αποκαλύπτονται οι αδιαφάνειες, οι παρανομίες ή οι παρατυπίες; Αυτό είναι ένα στοιχείο. Το ζήτημα είναι ποια παθολογία, ποια δομή είναι εκείνη η οποία επιτρέπει την παρουσία θυλάκων που έχουν τη δυνατότητα να παρανομούν, να αξιοποιούν την αδιαφάνεια και εν τέλει να προσβάλλουν το δημόσιο και κοινωνικό χρήμα. 
      Δεν είναι μία από τις αιτίες για όλα αυτά το γεγονός ότι στο χώρο κρίσιμων τομέων της Δημόσιας Διοίκησης του ευρύτερου τομέα είναι η σταθερή παρουσία κομματικά εγκαθέτων, χωρίς ικανότητες, χωρίς στοιχεία τα οποία θα αναδεικνύουν την αξιοσύνη τους στη διαχείριση του δημοσίου και κοινωνικού χρήματος; Το ζητούμενο είναι ποιος απεκάλυψε περισσότερα; Ποιος έστειλε περισσότερες υποθέσεις στον εισαγγελέα ή το μεγάλο ζητούμενο είναι τι είναι εκείνο που επιτρέπει να δημιουργείται η αδιαφάνεια στη διαχείριση του δημόσιου και κοινωνικού πλούτου, του κοινωνικού και δημόσιου χρήματος; Και εδώ δεν υπήρξε καμμία ρύθμιση, δεν υπήρξαν θεσμοί διαφάνειας και θωράκισης της διαχείρισης του δημόσιου και κοινωνικού χρήματος. Ή και σε όποιες περιπτώσεις –λίγες- υπήρξαν τέτοιοι θεσμοί και τέτοιοι μηχανισμοί για την εξασφάλιση της χρηστής διοίκησης του δημοσίου χρήματος και αυτοί οι θεσμοί προσεβλήθησαν, παραβιάστηκαν, περιφρονήθηκαν και πολλοί από αυτούς περιέπεσαν και σε αχρηστία.
      Αυτά είναι τα μεγάλα ζητήματα τα οποία πρέπει να αντιμετωπίσει το πολιτικό σύστημα και η Κυβέρνηση αυτού του τόπου. Θέλετε Νέα Δημοκρατία και ΠΑ.ΣΟ.Κ. να κάνετε τους επιμερισμούς των ευθυνών σας; Κάντε το και συνεχίστε να αναπτύσσετε την διελκυστίνδα αλλά στη μέση αυτής της διελκυστίνδας βρίσκεται αυτός ο τόπος με τα μεγάλα προβλήματα και ζητήματα. Αυτή η επιλογή της διελκυστίνδας και της στείρας αντιπαράθεσης, όχι στην ουσία των προβλημάτων, πολλαπλασιάζει τη νοσηρότητα ενός πολιτικού συστήματος που εκτιμώ και πέρα από την όποια κομματική αντιδικία ότι έχει διατρέξει την πορεία του και έχει εξαντλήσει τα όριά του. Μιλώ γι’ αυτό το πολιτικό σύστημα διακυβέρνησης του τόπου και για τον τρόπο μάλιστα που εγκατεστάθη αμέσως μετά τη Μεταπολίτευση και για τον τρόπο που με συνευθύνη σας Νέα Δημοκρατία και ΠΑ.ΣΟ.Κ. το συντηρήσατε για να συντηρείται εν τέλει αυτό το κομματικό πολιτικό στερεότυπο του δικομματισμού. 
      Δεχθείτε, όμως, ότι αυτό το στερεότυπο με τα όσα αρνητικά το συνοδεύουν πλήττει εν τέλει το συμφέρον αυτής της χώρας στην ολότητά του. 
      ΠΡΟΕΔΡΕΥΩΝ (Γεώργιος Σούρλας):  Ο κ. Καστανίδης έχει το λόγο για μία παρέμβαση.
      ΧΑΡΑΛΑΜΠΟΣ ΚΑΣΤΑΝΙΔΗΣ:  Κύριε Πρόεδρε, επιθυμώ να σχολιάσω λίγα από όσα αστόχαστα είπε προηγουμένως ο Υπουργός των Εσωτερικών. Ο κ. Παυλόπουλος με ύφος βαρέως εκτιμητού έργων απεφάνθη ότι η Κυβέρνηση κάνει ό,τι υποσχέθηκε. Υποθέτω ότι είναι το τελευταίο σύντομο ανέκδοτο που επεξεργάστηκε στα εργαστήριά της η Κυβέρνηση πριν το αμολύσει ανά την επικράτεια και γελάσει και ο τελευταίος πικραμένος Έλληνας.
      Είπε επίσης ο κ. Παυλόπουλος ότι η Κυβέρνηση μίλησε προ του Μαρτίου του 2004 σοβαρά για την ηθική και εναντίον της διαφθοράς και το εννοούσε. Το ύφος του Υπουργού και των στελεχών της Κυβέρνησης καθώς και κυρίως η συμπεριφορά ανωτάτων κρατικών και κυβερνητικών αξιωματούχων μου θυμίζει εκείνους τους τύπους που την ημέρα προσεύχονται μεγαλοφώνως μπροστά στο εικόνισμα της Παναγίας και το βράδυ κάνουν τα μεγαλύτερα ανομήματα μακράν του θεϊκού βλέμματος, υποτίθεται. 
      Επιπρόσθετα, ο κ. Παυλόπουλος αναρωτήθηκε εάν επιθυμούμε να κάνουμε οποιοδήποτε μάθημα στη Νέα Δημοκρατία. Τον διαβεβαιώνουμε ότι δεν επιθυμούμε να κάνουμε κανένα μάθημα στη Νέα Δημοκρατία για τον απλούστατο λόγο ότι το κόμμα που κυβερνά σήμερα είναι ανεπίδεκτο μαθήσεως.
      Τέλος, κύριε Πρόεδρε, επιθυμώ να επισημάνω μία ευτυχή συνέπεια της μεταβολής που συμβαίνει πάντοτε και κατά καιρούς στη Δημοκρατία. Η ευτυχής συνέπεια της κυβερνητικής μεταβολής του Μαρτίου του 2004 είναι ότι επιτέλους οι νεώτερες γενιές, που μεγάλωσαν γνωρίζοντας μόνο τις κυβερνήσεις του ΠΑ.ΣΟ.Κ., έμαθαν μετά το Μάρτιο του 2004 τι είναι η Δεξιά, ώστε να μπορούν μέσω της συγκρίσεως να κρίνουν και τελικά να αποδίδουν το δίκαιο σε κάθε εκλογική αναμέτρηση, όπως θα συμβεί και στην εκλογική αναμέτρηση που έρχεται. Γιατί το συμπέρασμα στο οποίο καταλήγουν μέσα από τη σύγκριση είναι ότι η μεγάλη κακοδαιμονία, που δεν δαμάστηκε ποτέ από το χρόνο, είναι η συντηρητική παράταξη, αυτή που πάντοτε οδηγεί τον τόπο προς τα πίσω με συγκεκριμένες πολιτικές όπως συμβαίνει εν προκειμένω με το κομματικό κράτος. 
      ΠΡΟΕΔΡΕΥΩΝ (Γεώργιος Σούρλας):  Ο κ. Λυκουρέντζος έχει το λόγο.
      ΑΝΔΡΕΑΣ ΛΥΚΟΥΡΕΝΤΖΟΣ: Αγαπητοί συνάδελφοι, μόλις άκουσα τον εκλεκτό Κοινοβουλευτικό Εκπρόσωπο του ΠΑ.ΣΟ.Κ. να χρησιμοποιεί όρους στον πολιτικό μας διάλογο που είμαι σίγουρος ότι είναι ακατανόητοι στη νέα γενιά της πατρίδας μας. 
      Σήμερα η νέα γενιά της πατρίδας είναι περισσότερο μορφωμένη έχει στραμμένο το βλέμμα στο μέλλον, στις ευρωπαϊκές εξελίξεις, στις ευρωπαϊκές διαδικασίες. ‘Εχει γυρίσει αποφασιστικά την πλάτη της στις παραπλανητικές ετικέτες του παρελθόντος τις οποίες οφείλω να σημειώσω, κύριε Κοινοβουλευτικέ Εκπρόσωπε της Νέας Δημοκρατίας, η ιδρυτική διακήρυξη του κόμματος του Κωνσταντίνου Καραμανλή έχει εγκαταλείψει από το 1974.
      Όποιος εξ’ ημών έμπαινε στον κόπο και διάβαζε την ιδρυτική διακήρυξη και έχει παρακολουθήσει και την πολιτική του Καραμανλή, την πολιτική της διεύρυνσης, δεν χρειάζεται να επαινεί εαυτόν, αλλά να αισθάνεται υπερηφάνεια για τη συμβολή της παράταξής μας στον εκσυγχρονισμό των πολιτικών μας ηθών, στην εμπέδωση άλλων όρων πολιτικής επικοινωνίας, όπως με κορυφαία τη συμπεριφορά του Γεωργίου Ράλλη, του πολιτικού του μέτρου, του πολιτικού του ήθους, του πολιτικού ο οποίος κατηγορήθηκε από άλλες πλευρές, διότι δεν ήταν οξύς, δεν ήταν σκληρός απέναντι στους αντιπάλους του. Έτσι,  πλέον, αυτοί οι διχαστικοί όροι δεν μας απασχολούν, δεν μας υποχρεώνουν σε κάποια μορφής αντιπαράθεση διότι δεν ενδιαφέρουν πια κανέναν. Λυπάμαι, όμως, που το κόμμα της Αξιωματικής Αντιπολίτευσης θέλει να αντιπαρατεθεί στην Κυβέρνηση, στο κόμμα της Νέας Δημοκρατίας με το οπλοστάσιο του παρελθόντος. 
      Όσον αφορά το άλλο το οποίο άκουσα, για τις τριακόσιες εξήντα πέντε χιλιάδες προσλήψεις, κύριε Υπουργέ, κύριοι συνάδελφοι, λύσαμε το πρόβλημα της ανεργίας!!! Ομιλώ αυτήν τη στιγμή στη Βουλή και η χώρα μας πρέπει να έχει 0% ανεργία! Αφήστε που θα πρέπει να έχετε αρχίσει κύριε Υπουργέ να προσλαμβάνετε υπηκόους τρίτων χωρών, για να καλύψουμε αυτές τις χιλιάδες των θέσεων! 
      Με τέτοια βροντώδη ψεύδη δεν είναι δυνατόν να ασκείτε Αντιπολίτευση στην Κυβέρνηση. Πώς το δικαίωμα της εργασίας, στο οποίο  με επιτυχία ανεφέρθη ο κ. Κουβέλης, ο οποίος μίλησε πριν από μένα, μετετράπη κατά τη διάρκεια των κυβερνήσεων του ΠΑ.ΣΟ.Κ. σε δικαίωμα «τακτοποίησης στο δημόσιο;» Καταλήγω στο συμπέρασμα ότι ο μόνος λόγος για να ψηφίσει κανείς ΠΑ.ΣΟ.Κ. είναι εάν είναι «τακτοποιημένος». Δεν υπάρχει κάποιο άλλο επιχείρημα και γι’ αυτό κάνουν τη λάθος ανάλυση να μας ασκούν κριτική, θεωρώντας ότι μιμούμεθα την πολιτική τους. 
      Είναι πολύ δύσκολο το ΠΑ.ΣΟ.Κ. να αντιληφθεί σήμερα αυτό στο οποίο επιμένω μήνες εδώ, στην ιερή Αίθουσα του Κοινοβουλίου. Δείξτε μας ένα διορισμό εκτός διαδικασιών Α.Σ.Ε.Π.. Δεν μπορεί να χωνέψει ότι δεν υπάρχει. Με ένα τέτοιο βεβαρημένο παρελθόν δεν μπορεί να το καταλάβει. Και επιμένουμε! Πώς μας απαντήσατε όταν ήρθατε το 1993 στην κυβέρνηση; Με το ν. 2190, που θα εφαρμοζόταν μετά από τρία χρόνια, αφού έκλειναν όλα εκείνα τα οποία είχατε προγραμματίσει να «τακτοποιήσετε»!!! 
      Σας έχω πει και άλλη φορά ότι το βιβλίο «Μετέωρη χώρα» περιγράφει επακριβώς τα έργα και τις ημέρες σας, από συγγραφέα ο οποίος δεν ανήκει στο χώρο της παράταξής μας. 
      Τι κάνατε με τον ν. 2190, για να θυμηθούμε στα άρθρα 25, 26 και 27; Ρυθμίσατε μέχρι και την τελευταία λεπτομέρεια, με την οποία το τελευταίο μέλος σας, θα εξασφάλιζε αυτό το περιβόητο διαβατήριο εισόδου στο δημόσιο. Και σήμερα αντί να επαινείτε αυτήν την Κυβέρνηση, αντί να μας θαυμάζετε για το κομματικό κόστος το οποίο κατεβάζουμε, αντί να στηρίζετε αυτήν την πολιτική, έρχεστε και θολώνετε την ατμόσφαιρα για μικροκομματικούς λόγους. Δηλαδή τι λέτε σήμερα στους Έλληνες; Ότι διορίζουμε τα «γαλάζια» παιδιά! Επιμένετε σ' αυτό; Όχι. Ούτε εσείς το πιστεύετε. Στέλνετε τους οπαδούς της Νέας Δημοκρατίας στα πολιτικά μας γραφεία, να μας λένε γιατί δεν είστε ΠΑ.ΣΟ.Κ., γιατί δεν κάνετε αυτό που έκαναν. Και όχι μόνο δεν το κάνετε, αλλά τους αφήνετε και να σας υβρίζουν, τους αφήνετε και να σας σπιλώνουν. Αφού, λοιπόν, σας υβρίζουν και σας σπιλώνουν, γιατί δεν τους μιμείστε; Εμείς, σε αυτήν την επιχειρηματολογία έχουμε γυρίσει την πλάτη και περιμένουμε να μας στηρίξετε σ' αυτό για το καλό του τόπου, για το καλό όλων των κυβερνήσεων που θα ακολουθήσουν. Εμείς καταβάλλουμε αυτό το κομματικό κόστος. Για σας είναι ανέδοξο. 
      Βεβαίως αγνοούσατε αποφάσεις της δικαιοσύνης, την οποία σήμερα επικαλείστε. Περίπτωση της Αγροφυλακής, δεν υπάρχει, στη σύγχρονη πολιτική ιστορία, άλλος τέτοιος σταθμός, άλλη τέτοια συμπεριφορά που να αποτελεί μνημείο κομματικής εμπάθειας. Χίλιους τριακόσιους ανθρώπους τους πετάξατε έξω άρον-άρον για να μπουν αυτοί που ρυθμίζατε με τον ν. 2190. Διώξατε όλους τους ωρομίσθιους τότε, του 1990-1993 και βάζετε τους ωρομίσθιους για τους οποίους ο Πρωθυπουργός σας τότε είχε δεσμευτεί δι’ ομιλίας του στην Καβάλα, όπως λέει η εισηγητική σας έκθεση. Αυτά ήταν εκσυγχρονιστικές πρακτικές!
      Κύριε Υπουργέ, επειδή δεν θέλω να αναλώσω το υπόλοιπο του χρόνου μου σε κριτική στην Αντιπολίτευση, θα ήθελα να πω ότι πιστεύω πάρα πολύ στη μεταρρύθμιση της επανίδρυσης του κράτους. 
      Θα σας δώσω τις προτάσεις μου ως Βουλευτής και αν νομίζετε ότι έχουν κάποια αξία αξιοποιήστε τες και ίσως συμβάλω να σταματήσει κάποτε αυτή η συζήτηση. 
      Πρώτον: Επιλέξατε πέντε νομούς ως πρότυπο σε όλη την Ελλάδα με διαφορετικά γεωοικονομικά χαρακτηριστικά. Επιλέξατε την Αρκαδία, την Ημαθία, βάλτε έναν νησιωτικό νομό κ.λπ.. Παρακολουθείτε τις καθημερινές λειτουργίες της διοίκησης. Δείτε πού το κράτος εμπλέκεται, πού υπάρχουν αλληλοκαλύψεις, τι είναι περιττό και θα βγάλετε συμπεράσματα για το ποιες είναι οι ανάγκες τις οποίες πρέπει να αντιμετωπίσουμε σήμερα. 
      Δεύτερον: Καμμία πρόσληψη στο δημόσιο εάν δεν πρόκειται περί αποφοίτων από την Εθνική Σχολή Δημόσιας Διοίκησης, για όλες τις βαθμίδες: Δ.Ε., Τ.Ε., Π.Ε.. Να φτιάξουμε μια σχολή Δημόσιας Διοίκησης στην οποία θα εισάγονται περισσότεροι, θα αποφοιτούν λιγότεροι και θα είναι κίνητρο για να  αποκτά την ιδιότητα του δημοσίου υπαλλήλου για να εξυπηρετεί τον πολίτη, για να είναι η διοίκηση αποτελεσματική. 
      Τρίτον: Στο νέο σχεδιασμό του κράτους, στην νέα περιφερειακή οργάνωση, να εμπιστευθούμε τα περιφερειακά όργανα, τα οποία να είναι υπεύθυνα για να τηρείται η αξιοκρατία, να τηρούνται οι κανόνες. Αλλά όχι να περιμένουμε δεκαοχτώ νοσοκόμες στο Παναρκαδικό δυόμισι χρόνια με τις διαδικασίες του Α.Σ.Ε.Π. όπως συμβαίνει σήμερα. Δηλαδή μια σύγχρονη ευρωπαϊκή χώρα δεν μπορεί να εμπιστευθεί τα περιφερειακά  όργανα του κράτους; Γιατί να πρέπει να προσληφθούν οι εκατοντάδες των Δ.Ε.Τ.Π.Ε., από κεντρικούς πίνακες; Η κάθε περιφέρεια της χώρας να εκδίδει τις προκηρύξεις της, να τηρούνται οι διαδικασίες, να είμαστε πιο αποτελεσματικοί.
      Τέλος, οι  κανόνες τους οποίους νομοθετούμε να είναι αυστηρά ουδέτεροι. Το παράδειγμα των άρθρων 25, 26, 27 του ν. 2190, είναι παράδειγμα προς αποφυγήν. Να μην μπαίνουμε κι εμείς ποτέ στον πειρασμό να νομοθετούμε ρυθμίσεις: όχι για διορισμούς, όχι χαριστικές –δεν το κάνουμε- αλλά οποιασδήποτε άλλης μορφής, για οτιδήποτε άλλο, επί μέρους ζήτημα.
      Ουδέτεροι κανόνες, ορθολογικοποίηση του πολιτικού μας συστήματος, ορθολογικοποίηση της διοίκησης. 
      Τέλος δεν μπορώ να εγκαταλείψω το Βήμα χωρίς να κάνω αναφορά στα πικρόχολα σχόλια τα οποία ακούγονται για τον Αντιπρόεδρο του Α.Σ.Ε.Π. τον κ. Μπακόπουλο, ο οποίος εκθέτοντας ακόμη και τις προσωπικές του απόψεις, όπως ισχυρίζεται εξαίρετος κοινοβουλευτικός συνάδελφος από το ΠΑ.ΣΟ.Κ., στενοχώρησε το ΠΑ.ΣΟ.Κ. Διότι φαίνεται ότι ο παραλήπτης του non paper που εξεδόθη από το ΠΑ.ΣΟ.Κ., για να κυκλοφορήσει από τους κύκλους του Α.Σ.Ε.Π., ήταν άλλος. Δεν ήταν ο κ. Μπακόπουλος, ο οποίος ήρθε εδώ και μίλησε με βάση τους νόμους, τις διατάξεις και τη λειτουργία του Α.Σ.Ε.Π.. Αν επενδύετε σε τέτοιου είδους πρακτικές, δηλαδή πώς θα βγει ένας εκπρόσωπος πολιτειακού θεσμού να πλήξει την Κυβέρνηση, πώς θα πει κάτι κάποιος, σας λέω ότι είναι κοντόθωρη στόχευση, είναι στρατηγική με κοντά πόδια. Δεν σας πάει μακριά. Ελάτε να ανταγωνιστείτε μαζί μας στα δύσκολα, σ’ αυτό που μας καλεί ο τόπος, οι περιστάσεις, η νέα γενιά της πατρίδος, και αφήστε τις ξένες γλώσσες περί της Δεξιάς, της Αριστεράς κ.λπ.. Δεν συγκινούν κανέναν. Όμως ξέρετε γιατί δεν τολμάτε; Διότι σε όλα αυτά τα οποία σας προτείνω εγώ ως απλός Βουλευτής δεν μπορείτε να ανταποκριθείτε. Διότι τότε θα πρέπει να τα «σπάσετε» με τα κομματικά σας όργανα, με αυτούς οι οποίοι συντελούν στην πολιτική και κομματική σας αναπαραγωγή. Αυτό δεν μπορείτε να το ξεπεράσετε, γι’ αυτό μένετε δέσμιοι του παρελθόντος. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λυκουρέντζο.
      Ο κ. Ρόβλιας έχει το λόγο. 
      ΚΩΝΣΤΑΝΤΙΝΟΣ ΡΟΒΛΙΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, προσέξτε με σας παρακαλώ. Θα σας διαβάσω κάτι πολύ ενδιαφέρον. Είναι η καλύτερη απάντηση σε όσα ανέφερε προηγουμένως ο κ. Παυλόπουλος. Αν θέλετε, προέρχεται από το «οπλοστάσιο» του παρελθόντος, για το οποίο ομίλησε ο προλαλήσας συνάδελφος. 
      Είναι ένα έγγραφο το οποίο απευθύνεται στα ΕΛ.ΤΑ. και λέει τα εξής: 
      «Σας γνωστοποιούμε ότι ο τάδε» -δεν χρειάζεται να πούμε το επώνυμο-  «Δημήτρης του Κωνσταντίνου έχει κάνει αίτηση στην προκήρυξη των ΕΛ.ΤΑ. Σας στέλνουμε την αίτησή του και σας γνωρίζουμε ότι είναι ενεργό μέλος» -είναι ενεργό, δεν είναι εν υπνώσει- «της Τοπικής της Νέας Δημοκρατίας της Ερέτριας. Παρακαλούμε να μας ικανοποιήσετε το αίτημά μας για πρόσληψη στα ΕΛ.ΤΑ..
                                                                                 Με τιμή, 
        Ο Πρόεδρος της Τοπικής Οργάνωσης Ερέτριας, της Νέας Δημοκρατίας 
                                                                               Γεώργιος Μάζης»
      Υπογραφή και σφραγίδα.
      ΑΝΔΡΕΑΣ ΛΥΚΟΥΡΕΝΤΖΟΣ: Σεις πώς τα μάθατε; 
      ΚΩΝΣΤΑΝΤΙΝΟΣ ΡΟΒΛΙΑΣ: Και για να μην υπάρχει η παραμικρή αμφιβολία σε ποιον αναφέρεται ο κύριος Πρόεδρος της Τοπικής Οργάνωσης έχει επισυνάψει και την αίτηση του ενδιαφερομένου επί της οποίας ετέθη η σφραγίδα της Τοπικής Οργάνωσης της Νέας Δημοκρατίας και εκ νέου οι υπογραφές του κ. Μάζη. 
      Το καταθέτω για τα Πρακτικά.
      (Στο σημείο αυτό ο Βουλευτής κ. Ρόβλιας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Αυτό είναι το οπλοστάσιο του παρελθόντος, αυτή η Τοπική Οργάνωση της Νέας Δημοκρατίας Ερέτρειας. Αυτό είναι το πρόσωπό σας για το οποίο μιλάτε τόση ώρα. Είναι ένα πολύ μικρό δείγμα αλλά χαρακτηριστικό, του εμπορίου ελπίδων που κάνει η Νέα Δημοκρατία για τις προσλήψεις.
      Οι διαδικασίες προσλήψεων στο δημόσιο και στον ευρύτερο δημόσιο τομέα όπως διενεργούνται από την Κυβέρνηση της Νέας Δημοκρατίας δεν έχουν καμμία σχέση ούτε με την αξιοκρατία, ούτε με τη διαφάνεια, ούτε με την αντικειμενικότητα που υποσχέθηκε προεκλογικά ο κ. Καραμανλής.
      Αυτό το οποίο κάνει η Κυβέρνηση της Νέας Δημοκρατίας είναι μια προγραμματισμένη και εξελισσόμενη επιχείρηση απαξίωσης του αντικειμενικού συστήματος προσλήψεων που είχε καθιερωθεί από τις κυβερνήσεις του ΠΑ.ΣΟ.Κ.. Συνεχείς πολιτικές πρακτικές και κανονιστικές ρυθμίσεις της Κυβέρνησης, αποβλέπουν και επιτυγχάνουν την αποσύνθεση του αντικειμενικού συστήματος προσλήψεων και την επιστροφή στο αλησμόνητο παρελθόν της παράταξής σας: στους κομματάρχες, στο ρουσφέτι, στο εμπόριο ελπίδων, στην ψηφοθηρία, μέσω της αγωνίας για εργασία, στην εξάρτηση των νέων από κομματικούς μηχανισμούς.
      Η Κυβερνητική επιχείρηση απαξίωσης του αντικειμενικού συστήματος προσλήψεων, κλιμακώνεται με τις εξής μεθοδεύσεις: πρώτον, με την καθιέρωση της περίφημης βαθμολογούμενης συνέντευξης, η οποία γελοιοποίησε όπου εφαρμόστηκε κάθε έννοια αντικειμενικής διαδικασίας. Δεύτερον, με τη σταδιακή απαξίωση του Α.Σ.Ε.Π.. Τεράστιες ελλείψεις προσωπικού, ουσιαστικός αποκλεισμός του Α.Σ.Ε.Π. από τις προσλήψεις στις Δ.Ε.Κ.Ο. και παντελής έλλειψη προγραμματισμού προσλήψεων. Τρίτον, με τις δεκάδες χιλιάδες ανεξέλεγκτες και αδιαφανείς εκτός Α.Σ.Ε.Π. προσλήψεις, μέσω συμβάσεων έργου ή μέσω συμβάσεων απασχόλησης με έμμεσο εργοδότη, χωρίς προκηρύξεις, χωρίς διαγωνισμούς, χωρίς αξιολόγηση. Μόνο κριτήριο η σχέση του άνεργου με συγκεκριμένα κομματικά γραφεία. 
      Για την αντιμετώπιση της απαράδεκτης αυτής κατάστασης το ΠΑ.ΣΟ.Κ. κατέθεσε την πρόταση νόμου που συζητάμε και τα βασικά σημεία της πρότασης είναι τα εξής: Πρώτον, απαγόρευση της διαβλητής βαθμολογούμενης συνέντευξης που καθιέρωσε η Νέα Δημοκρατία. Δεύτερον, υποχρεωτική και κατά προτεραιότητα κάλυψη των αναγκών του Α.Σ.Ε.Π. σε προσωπικό. Τρίτον, υπαγωγή στο Α.Σ.Ε.Π. όλων των προσλήψεων, όχι μόνο του δημοσίου αλλά και του ευρύτερου δημόσιου τομέα χωρίς τις γνωστές εξαιρέσεις που εισήγαγε η Νέα Δημοκρατία. Τέταρτον, προγραμματισμός προσλήψεων. Πέμπτον, απαγόρευση της απασχόλησης με έμμεσο εργοδότη. Έκτον, υποχρεωτική τήρηση ηλεκτρονικού πίνακα όλου του απασχολούμενου προσωπικού με οποιανδήποτε συμβατική σχέση και εάν απασχολείται σε οποιοδήποτε φορέα ή υπηρεσία του δημοσίου και του ευρύτερου δημόσιου τομέα. Έτσι ο πολίτης μέσω του διαδικτύου θα ξέρει ανά πάσα στιγμή, σε κάθε υπηρεσία ποιοι δουλεύουν και πώς δουλεύουν.
      Όμως, αξίζει να θυμηθούμε τα έργα και τις ημέρες της Κυβέρνησης Καραμανλή στον τομέα των προσλήψεων, τα οποία ήταν η αιτία για να έρθει για συζήτηση αυτή η πρόταση νόμου του ΠΑ.ΣΟ.Κ..
      Πρώτα-πρώτα, η καθιέρωση της περίφημης βαθμολογούμενης συνέντευξης. Ανατρέπει τη σειρά κατάταξης που προκύπτει από τα μόρια που συγκεντρώνει κάθε υποψήφιος, βάσει των τίτλων σπουδών, της εμπειρίας, της οικογενειακής κατάστασης κ.λπ.. Ευνοούνται οι λίγοι σε βάρος των πολλών.
      «Γαλάζιες συνεντεύξεις» εφαρμόζονται ή θα εφαρμοστούν στις εξής τουλάχιστον περιπτώσεις. Και μη μου πείτε ότι αυτά υπήρχαν επί ΠΑ.ΣΟ.Κ.. Είναι όλα επί των ημερών της Νέας Δημοκρατίας. Προσλήψεις σε πυροσβέστες με «γαλάζια» συνέντευξη. Δημοτικοί αστυνομικοί, υπάλληλοι Ο.Τ.Ε., φρουροί για τον Οργανισμό Εργατικής Κατοικίας, για τον Η.Λ.Π.Α.Π. και το Ι.Κ.Α.-Ε.Τ.Α.Μ. μέσω του Υπουργείου Δημόσιας Τάξης, υπάλληλοι του Υπουργείου Οικονομικών για τη Γενική Διεύθυνση Δημοσιονομικών Ελέγχων, υπάλληλοι της Δ.Ε.Η., επαγγελματίες οπλίτες, υπάλληλοι του Οργανισμού Σχολικών Κτηρίων, φρουροί σωφρονιστικών καταστημάτων, υπάλληλοι του Οργανισμού Λιμένος Πειραιά. Και βέβαια, η απόλυτη συνέντευξη, η απόλυτη «γαλάζια συνέντευξη», θα εφαρμοστεί για τους «δραγάτες» με τα μπλε, τους αλησμόνητους αγροφύλακες που σαν βρικόλακες εμφανίζονται και πάλι. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ποιος τους σκότωσε και έγιναν βρικόλακες;
      ΚΩΝΣΤΑΝΤΙΝΟΣ ΡΟΒΛΙΑΣ:  Ειδικά για τις υποσχέσεις αγροφυλάκων –ακούστε με, κύριε Υπουργέ, ξέρετε πόσο σας εκτιμώ- γίνεται μάχη στην ελληνική επαρχία. Αν υλοποιηθούν οι υποσχέσεις που έχουν δοθεί για διορισμούς αγροφυλάκων, οι αγροφύλακες θα είναι περισσότεροι από τα σιτάρια και τα βαμβάκια του Θεσσαλικού κάμπου, κύριε Υπουργέ!
      Όμως, αξίζει να θυμηθούμε και το επίπεδο των συνεντεύξεων, επίπεδο ανάλογο μ' αυτό της Κυβέρνησης. Ακούστε τις ερωτήσεις για τις προσλήψεις στον Ο.Τ.Ε.. Εγώ ο ίδιος μίλησα με παιδιά που πέρασαν «συνέντευξη» -εντός εισαγωγικών η λέξη συνέντευξη- βαθμολογούμενη, κιόλας. Τους ρώτησαν τα εξής: «Έχεις γνωστούς στον Ο.Τ.Ε.;», «Πώς θα εργάζεσαι, αφού είσαι μητέρα με δύο παιδιά;», «Πώς σου φαίνεται το κτήριο του Ο.Τ.Ε.;»
      Και βεβαίως, στις προσλήψεις των επαγγελματιών οπλιτών, η περιβόητη συνέντευξη ανέτρεψε σε ποσοστό έως 97% την αρχική σειρά κατάταξης που προέκυπτε από τα μόρια. 
      Ακούστε μερικές από τις φαιδρές ερωτήσεις και αυτής της συνέντευξης: «Τι δουλειά κάνουν οι γονείς σου;», «Τι ομάδα είσαι;», «Πόσα αδέλφια έχεις;». Σας θυμίζω ότι σ’ αυτόν τον ίδιο διαγωνισμό βαθμολογήθηκε το παράστημα και η εμφάνιση των υποψηφίων. Έχω την αίσθηση ότι αυτό δεν θα έχει παγκόσμιο προηγούμενο!
      Επαναλαμβάνουμε για όσους δεν το κατάλαβαν ότι από τις 7 Μαρτίου 2004 έως 19 Μαρτίου 2007 έχουν δοθεί από την Κυβέρνηση ενενήντα δύο χιλιάδες οκτακόσιες σαράντα μία εγκρίσεις για συμβασιούχους. Το νούμερο προκύπτει από τις απαντήσεις που έλαβε ο Βουλευτής του ΠΑ.ΣΟ.Κ. κ. Κοσμίδης από το Υπουργείο Εσωτερικών. Δεν το βγάλαμε από το μυαλό μας. Είναι ενενήντα δύο χιλιάδες οκτακόσιες σαράντα μία προσλήψεις. Εάν διαφωνείτε, να προσέχετε τις απαντήσεις, τις οποίες δίνετε στις ερωτήσεις μας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, σας παρακαλώ, δώστε μου και εμένα ένα λεπτό.
      ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Ρόβλια. 
      ΚΩΝΣΤΑΝΤΙΝΟΣ ΡΟΒΛΙΑΣ: Θυμίζω ότι αυτές οι εγκρίσεις και αυτές οι προσλήψεις γίνονται χωρίς προκήρυξη, χωρίς διαγωνισμό, χωρίς συγκριτική αξιολόγηση των υποψηφίων και βέβαια εκτός Α.Σ.Ε.Π.. 
      Και ας μην ξεχνάμε και αυτές τις απίστευτες ειδικότητες συμβασιούχων, οι οποίες εφευρέθηκαν και εγκρίθηκαν: Συμβασιούχος ιεροψάλτης, συμβασιούχος δάσκαλος πολεμικών τεχνών, συμβασιούχος καθαριστής αυτοκινήτων δημάρχου, συμβασιούχος δάσκαλος μαζορετών, συμβασιούχος μεταφορέας κατεψυγμένων προϊόντων, συμβασιούχος μη κατονομαζόμενης ρητά ειδικότητας, συμβασιούχος εμψυχωτής κούκλας. «Πολιτικό κουκλοθέατρο» με συμβασιούχους! 
      ΑΝΔΡΕΑΣ ΛΥΚΟΥΡΕΝΤΖΟΣ: Οι δήμαρχοι τα κάνουν αυτά! Όχι η Κυβέρνηση!
      ΣΩΚΡΑΤΗΣ ΚΟΣΜΙΔΗΣ: Τα εγκρίνει όμως η Κυβέρνηση!
      ΚΩΝΣΤΑΝΤΙΝΟΣ ΡΟΒΛΙΑΣ: Όμως, θέλω να θυμίσω και τους δεκατρείς συμβασιούχους του Δήμου Αθηναίων –ακούστε με- των οποίων η πρόσληψη εγκρίθηκε πέρυσι τον Ιούλιο. Πέντε συμβασιούχοι μελετητές –λέει- για την προώθηση της διεθνούς συνεργασίας, έξι συμβασιούχοι σύμβουλοι οργάνωσης διοίκησης, δύο συμβασιούχοι σύμβουλοι αστικού σχεδιασμού. Θέλετε να ακούσετε το μισθό τους; Δύο χιλιάδες εννιακόσια ευρώ το μήνα ο καθένας τους! Και για να μην αμφιβάλλετε, αυτές οι θέσεις με το μισθό είναι δημοσιευμένες στο ΦΕΚ Γ΄ 853/7 Ιουλίου 2006 σελίδα 12114. 
      ΑΝΔΡΕΑΣ ΛΥΚΟΥΡΕΝΤΖΟΣ: Δεν αφορούν τους Υπουργούς! Αφορούν τους δημάρχους. Και αν το κάνουμε αλλιώς, θα βγείτε και θα λέτε ότι «χτυπάμε» τους δημάρχους! 
      ΚΩΝΣΤΑΝΤΙΝΟΣ ΡΟΒΛΙΑΣ: Ναι, αλλά έχουν εγκριθεί με υπογραφές των Υπουργών σας, κύριε συνάδελφε!
       Η Κυβέρνηση της Νέας Δημοκρατίας προετοιμάζει μερικές δεκάδες χιλιάδες προσλήψεων μέχρι τις εκλογές. 
      Η Κυβέρνηση της Νέας Δημοκρατίας θα χρησιμοποιήσει αυτές τις προσλήψεις για να «λαφυραγωγήσει» ψήφους ανθρώπων, οι οποίοι αναζητούν εργασία. 
      Η Κυβέρνηση θα επιχειρήσει να συνεχίσει να χρησιμοποιεί την κρατική εξουσία για να ευνοεί τους λίγους σε βάρος των πολλών. Θα συνεχίσει να παραβιάζει τις αρχές της αξιοκρατίας και της αντικειμενικότητας στο βωμό του κομματισμού. Θα συνεχίσει την επιχείρηση της ευνοιοκρατίας και των προσχηματικών συνεντεύξεων στις δήθεν διαδικασίες των προσλήψεων. Είναι τακτική της, είναι πολιτική της. 
      Ο μόνος τρόπος για να επανέλθει η αντικειμενικότητα είναι η αποδοχή και η ψήφιση της πρότασης νόμου του ΠΑ.ΣΟ.Κ.. Η επίμονη άρνηση της Κυβέρνησης επιβεβαιώνει τις προθέσεις της. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ρόβλια. 
      Ορίστε, κύριε Τασούλα, έχετε το λόγο. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Δεν ανήκω, κύριε Πρόεδρε, εις την ευάριθμον χορείαν των επιστημόνων της επικοινωνιολογίας, οι οποίοι παρακολουθούν τη διακύμανση της πορείας του κ. Παπανδρέου, όπως υποθέτω ότι γίνεται και για τη διακύμανση της πορείας του κ. Καραμανλή από τα άλλα κόμματα και συμβουλεύουν, εν συνεχεία, τις πολιτικές ηγεσίες, προκειμένου να χαράξουν τον μεσοπρόθεσμο ή τον βραχυπρόθεσμο σχεδιασμό. 
      Όμως, ομολογουμένως, σήμερα, παρά το ότι δεν ήταν δουλειά μου αυτή, ανησύχησα ως νεοδημοκράτης για μία αισθητή βελτίωση που παρουσίασε εις την παράστασή του και την παρουσίαση των θέσεών του ο κ. Παπανδρέου. 
      Ανησύχησα βαθύτατα, διότι διαπίστωσα ότι ο κ. Παπανδρέου σήμερα στην ομιλία του σε αμφιλεγόμενα προσόντα που του «καταμαρτυρούνται» ή του αποδίδονται προσέθεσε το αδιαμφισβήτητο προσόν του αυτοσαρκασμού, το οποίο εγώ, προσωπικώς, εκτιμώ βαθύτατα και θαυμάζω πολύ. Διότι μόνο το προσόν του αυτοσαρκασμού δικαιολογεί το γεγονός ότι ο κ. Παπανδρέου σήμερα κατεφέρθη μεταξύ άλλων και κατά της οικογενειοκρατίας. 
      Ο κ. Γεώργιος Ανδρέα Παπανδρέου σήμερα από αυτό εδώ το Βήμα κατεφέρθη κατά της οικογενειοκρατίας! Το επαναλαμβάνω, για να συμμεριστούν οι επικοινωνιολόγοι που συμβουλεύουν το κόμμα μου την ανησυχία μου για μια αισθητή βελτίωση της προσωπικότητας του κ. Παπανδρέου και να προσαρμόσουν την τακτική αντιμετωπίσεως αυτού του θέματος. 
      Η πραγματικότης, όμως, είναι ότι ο αυτοσαρκασμός δεν ανήκει μόνο εις την φαρέτρα των επιχειρημάτων ή εις την φαρέτρα της προσωπικότητος του Αρχηγού του ΠΑ.ΣΟ.Κ. Όλη αυτή η άσκηση αυτής της νομοθετικής πρωτοβουλίας του ΠΑ.ΣΟ.Κ. εντάσσεται εις την χορείαν του αυτοσαρκασμού. Μόνον εάν αποφασίσατε να κριτικάρετε τους εαυτούς σας διά του αυτοσαρκασμού, που είναι ένας ανώδυνος τρόπος ασκήσεως κριτικής, που βελτιώνει την εικόνα σας στο λαό και που θα έπρεπε να μας ανησυχήσει, μόνον έτσι αντιλαμβάνομαι την κατάθεση αυτής της νομοθετικής πρωτοβουλίας. 
      Επειδή η άμεση αυτοκριτική είναι βαρύ έργο και δυσανάλογο με τις ψυχικές και πολιτικές αντοχές σας, υποθέτω ότι καταφύγατε στον αυτοσαρκασμό, λέγοντας ότι η Νέα Δημοκρατία απαξιώνει την αξιοκρατία και ότι το ΠΑ.ΣΟ.Κ. –ιδού το απόγειον και το ζενίθ του αυτοσαρκασμού!- προσφέρεται για να σας δώσει την τεχνογνωσία του εις το πώς θα κάνετε αξιοκρατικές τις προσλήψεις στο δημόσιο. 
      Όταν το ΠΑ.ΣΟ.Κ. προσφέρει επιχειρήματα αξιοκρατίας στη Νέα Δημοκρατία, αν αυτό δεν είναι το απόγειον και το αποκορύφωμα και η πεμπτουσία του αυτοσαρκασμού, τότε νομίζω ότι είναι ακριβώς το ίδιον της υποκρισίας! Εύχομαι να είναι αυτοσαρκασμός, για τη δική σας προσπάθεια βελτιώσεως. 
      Θα ήθελα να πω, όμως, πέραν αυτών των νοηματικών αναζητήσεων αιτίας σε αυτή σας την πρωτοβουλία εκ μέρους μου, ότι για μια ακόμη φορά εκμεταλλεύεστε ένα κακό κλίμα που υπάρχει στην κοινή γνώμη, για να το στρέψετε εναντίον μας. Όμως, πρέπει κάποιος να σας πει ότι αυτό το κακό κλίμα είναι γνήσιο δημιούργημα της δικής σας εποχής. Όταν ένας ομιλητής του ΠΑ.ΣΟ.Κ. ή ένας οποιοσδήποτε ομιλητής ομιλεί για αναξιοκρατία και μη αντικειμενικότητα στις προσλήψεις, είναι βέβαιο ότι απευθύνεται στην καχυποψία του ελληνικού λαού.  Αυτό συμβαίνει ακόμη και σήμερα –ομολογουμένως- με μία διαφορά, ότι απευθύνεστε στην κεκτημένη καχυποψία, η οποία δημιουργήθηκε από τη δική σας συμπεριφορά και πάτε να ωφεληθείτε αυτήν την κεκτημένη καχυποψία, για να αντλήσετε πολιτικά οφέλη. 
      Ενώ η προσπάθεια είναι αυτή η κεκτημένη καχυποψία που δημιούργησε η δική σας παραβατική σ’ αυτό το θέμα συμπεριφορά, να την υπονομεύσουμε και να αναδείξουμε ότι και σ’ αυτό τον τομέα μπορεί η Ελλάδα να γίνει όπως γίνεται και, ας πούμε, με τη συμπεριφορά του δημοσίου και των πολιτών στο θέμα των πανελληνίων εξετάσεων. Αυτή η κεκτημένη καχυποψία του ελληνικού λαού, δεν είναι αντικείμενο εκμεταλλεύσεως, αλλά είναι αντικείμενο υπονομεύσεως και μάλιστα εμπράκτου από το πολιτικό σύστημα. Γι’ αυτό το λόγο νομίζω πως το ΠΑ.ΣΟ.Κ. ουσιαστικά υπονομεύει και τις όποιες δικές του, οψέποτε έλθει στην εξουσία, προοπτικές, να αντιμετωπίσει αυτήν την καχυποψία έστω κι αν υποτεθεί ότι πέραν της βελτιώσεως δια του αυτοσαρκασμού που πετυχαίνετε, θα βελτιωθείτε αργότερα και δια της εμπράκτου μετανοίας στον τομέα ακριβώς της αρνήσεως εκ μέρους σας να είστε αναξιοκράτες και να είστε παραβάτες της αντικειμενικότητας στις προσλήψεις στο δημόσιο τομέα.
      Οι ψηφοφόροι της Νέας Δημοκρατίας ή μάλλον οι ψηφίσαντες τη Νέα Δημοκρατία -γιατί είναι ένα είδος επάρσεως να λες οι ψηφοφόροι, γιατί αυτό έχει ένα στοιχείο μονιμότητας ενώ μόνο ψηφίσαντες υπάρχουν πλέον για τα κόμματα- προ τριετίας αλλά κυρίως εκείνοι οι οποίοι στήριξαν τη Νέα Δημοκρατία, όλη την περίοδο που κυβερνούσε, καταδιώκοντας ενσυνείδητα και περιεσκεμμένα το ΠΑ.ΣΟ.Κ. τους πολιτικούς του αντιπάλους όπου μπορούσε να τους βρει μπροστά του, ας πούμε, στο δημόσιο τομέα, αυτοί οι πολίτες, αυτοί οι άνθρωποι, αυτά τα άτομα απέδειξαν κάτι το οποίο δεν έχει προηγούμενο στη σύγχρονη πολιτική ιστορία. Απέδειξαν ότι ακολουθούν μια παράταξη παρά το ότι δεν έχει να τους προσφέρει την παραδοσιακή πελατειακή πανδαισία που ανέκαθεν το πολιτικό σύστημα προσέφερε στους οπαδούς του. 
      Ανέκαθεν από της απελευθερώσεως αυτής της χώρας από τον τουρκικό ζυγό, το πολιτικό σύστημα είχε έντονα στοιχεία πελατειακά. Οι ψηφοφόροι της Νέας Δημοκρατίας, τα δεκαεννιά χρόνια που κυβερνούσε το ΠΑ.ΣΟ.Κ. επέμεναν στη Νέα Δημοκρατία παρά το ότι αυτό τους προκάλεσε, αν ήταν δημόσιοι υπάλληλοι ή στρατιωτικοί, πολλά δεινά και άδικα στη θητεία τους και στην καριέρα τους. Και αυτοί που ψήφισαν Νέα Δημοκρατία την άνοιξη του 2004 όχι μόνο δεν πήραν πίσω ένα μπλε ΠΑ.ΣΟ.Κ. όπως εσείς θέλετε να μας παρουσιάσετε -και περιγράφετε πολύ καλά ένα φανταστικό μπλε ΠΑ.ΣΟ.Κ., γιατί ξέρετε τι εστί ΠΑ.ΣΟ.Κ.- αλλά εξακολουθούν να χλευάζονται από τη δική σας συμπεριφορά όταν παριστάνετε δήθεν ότι επιφυλάσσουμε στους ψηφοφόρους μας τη μοίρα που επιφυλάξατε εσείς στους δικούς σας.
      Ξαναλέω απ’ αυτό το Βήμα ότι η Νέα Δημοκρατία σεμνύνεται ότι έχει ψηφοφόρους οι οποίοι για πρώτη φορά στα πολιτικά χρονικά της Ελλάδος δεν είναι πελάτες. Και αυτό το κόμμα επεβίωσε χάρη σ’ αυτούς τους ψηφοφόρους και αυτοί οι ψηφοφόροι είναι το κεφάλαιο αυτής της παρατάξεως. Διότι ακριβώς υπερέβησαν τις συνηθισμένες συμπεριφορές του ελληνικού λαού και κατάφεραν να αντισταθούν στον πειρασμό να απομακρυνθούν από ένα κόμμα το οποίο δεν τους παρέχει την πελατειακή στήριξη. Αυτό ανησυχεί δριμύτατα το ΠΑ.ΣΟ.Κ. και ευλόγως το ανησυχεί. Και προσπαθούν να διεγείρουν τα ανθρώπινα αισθήματα αυτών των πολιτών λέγοντάς τους ότι κάπου γύρω σας, που δεν το ξέρετε εσείς, γίνεται ένα όργιο ρουσφετιών και το απολαμβάνει ένα ποσοστό από σας. Το ίδιο επεχείρησε να κάνει και ο αντίπαλος της οικογενειοκρατίας Γεώργιος Ανδρέα Παπανδρέου σήμερα απευθυνόμενος στους Βουλευτές της Νέας Δημοκρατίας.
      Ο κ. Παπανδρέου, εκτός από αντίπαλος της οικογενειοκρατίας που σήμερα κήρυξε τον πόλεμο εναντίον της, είπε στους Βουλευτές της Νέας Δημοκρατίας ότι κάποιοι από σας είναι ριγμένοι, γιατί είναι φυσικό ορισμένοι από μας ενδεχομένως να είναι επιρρεπείς στη σκέψη ότι κάτι από αυτά μπορεί και να γίνεται. 
      Ε, λοιπόν, με τέτοιου είδους δολιότητες και με τέτοιου είδους απόπειρες δεν ξεσηκώνεις ένα μέρος μιας παρατάξεως εναντίον ενός άλλου μέρους.
      Απλώς αποδεικνύεις πόσο φοβάσαι μην τυχόν αυτοί οι οποίοι στηρίζουν τη Νέα Δημοκρατία εξακολουθήσουν -όπως εγώ πιστεύω- να την στηρίζουν, παρά το ότι δεν είναι το «μπλε» ΠΑ.ΣΟ.Κ..
       Όλη, λοιπόν, αυτή η νομοθετική πρωτοβουλία του ΠΑ.ΣΟ.Κ. σήμερα κατ’ εμέ πρέπει να μελετηθεί επισταμένα από τους επικοινωνιολόγους της παρατάξεώς μου. Το ΠΑ.ΣΟ.Κ. μπήκε σε μία επικίνδυνη φάση αυτογνωσίας, στη φάση του αυτοσαρκασμού. Και είναι –επαναλαμβάνω- αυτοσαρκασμός ο κ. Παπανδρέου να καταφέρεται κατά της οικογενειοκρατίας και το ΠΑ.ΣΟ.Κ. κατά της αναξιοκρατίας. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κ. Μπένος έχει το λόγο.
      ΣΤΑΥΡΟΣ ΜΠΕΝΟΣ: Κύριε Πρόεδρε, αγαπητοί συνάδελφοι, θέλω να αξιοποιήσω αυτήν τη δυνατότητα για συζήτηση σήμερα με αφορμή την πρόταση νόμου του ΠΑ.ΣΟ.Κ. για δύο βασικά λόγους:
      Ο ένας λόγος είναι να καταθέσω μία σειρά προτάσεων από τη μακρά μου εμπειρία στην άσκηση της Δημόσιας Διοίκησης, με τη φιλοδοξία να αγγίξουμε το σύνολο των συναδέλφων και του πολιτικού φάσματος της χώρας. 
      Ο δεύτερος λόγος είναι να ζητήσω στο μέρος της πολιτικής ευθύνης που μου αναλογεί, κύριε Πρόεδρε, ταπεινά συγγνώμη από τη νεολαία της πατρίδας μας, έναντι της οποίας κυρίως οι δύο παρατάξεις της εξουσίας έχουν κάνει δυστυχώς ανομολόγητα πράγματα. Και σήμερα και στη συζήτηση αυτή τα δύο κόμματα  εξουσίας ζούμε μία αναμέτρηση πάνω στις χειρότερες πλευρές του κακού εαυτού μας. 
      Αν είχαν την άνεση να μας παρακολουθήσουν οι νέοι της πατρίδας μας σήμερα, θα μας «μούντζωναν», κύριε Πρόεδρε, θα βάθαινε ακόμα περισσότερο η αναξιοπιστία απέναντι στο πολιτικό σύστημα. Αναμέτρηση για το ποια τερτίπια βρήκε ο ένας, ποια βρήκε ο άλλος, πόσους διόρισε ο ένας από  το παράθυρο, σε πόσο μεγάλο βαθμό αξιοποιήθηκε η κερκόπορτα των συμβάσεων έργου κ.λπ.. Αυτό μας αξίζει άραγε στο Κοινοβούλιο, ή να αναμετρώμεθα για τα καλά πράγματα που έχουμε, τις καλές ιδέες, για τις καλές εφαρμογές; Άλλωστε, το θέμα των προσλήψεων είναι πια το μέγα ιδεολογικό διακύβευμα αυτής της χώρας; Όχι βέβαια. Είναι πια θέμα αυτονόητης συνεννόησης των πολιτικών δυνάμεων της χώρας. Τα διακυβεύματα τα ιδεολογικά έχουν αλλού μετατοπιστεί. Κάποτε, ακόμα και τα θέματα της ελευθερίας και της δημοκρατίας ήταν διακυβεύματα. Δεν αξίζει πια να καθίσουμε να ασχοληθούμε με τους νέους; Αυτό αξίζει; Αυτή η χλωμή, γκρίζα αναμέτρηση, η μαύρη που ζήσαμε σήμερα στο Κοινοβούλιο;
      Δεν θέλω να θυσιάσω καθόλου από το χρόνο μου για να πω κι εγώ τις δικές μου εξυπνάδες και να παραθέσω τα δικά μου επιχειρήματα έναντι της άλλης πλευράς για τα πόσο άσχημα πράγματα έγιναν. Κι έγιναν. Γιατί μέσα στο υποσυνείδητό μου θα υπάρχει μία φωνή που θα μου υπενθυμίζει πόσο άσχημα πράγματα έγιναν και με δική μου υπαιτιότητα και με την υπαιτιότητα της δικής μου παράταξης. 
      Κλείνω, λοιπόν, δεν θέλω να μείνω, σε αυτό που μας καθηλώνει. Ναι, κύριε Υπουργέ, σε αυτό που μας καθηλώνει. Γιατί ζήσαμε και μεγάλες στιγμές. Σας θυμίζω. Ήμουν εγώ εκεί, ήταν ο κ. Ανδρονόπουλος από πίσω, γιατί είπαμε ότι δεν χρησιμοποιούσαμε εμείς στελέχη. Εγώ τον κ. Ανδρονόπουλο, που έχετε σήμερα Γενικό Γραμματέα, τον είχα δεξί μου χέρι. Γιατί είπατε, τι κάναμε εμείς. Γιατί ήταν ο γενικός διευθυντής, ο πρώτος συνεργάτης μου. Θυμάστε, πίσω μου καθόταν, όταν εδώ στην Αίθουσα ομόφωνα δεχθήκαμε την επέκταση του ν. 2190 με το ν. 2527/97 σε περιοχές που γίνονταν προσλήψεις με πολύ μεγάλη αδιαφάνεια εις βάρος των νέων, δημοτικές επιχειρήσεις, ευρύτερος δημόσιος τομέας, τράπεζες κ.λπ., είτε η συμφωνία μας σε ένα μεγάλο θεσμό, στα Κέντρα Εξυπηρέτησης Πολιτών, που κι εσείς τον υιοθετήσατε και πορεύεται και όλο και περισσότερο θριαμβεύει και για το καλό της χώρας αλλά και για το καλό των πολιτών. 
      Τι μας εμποδίζει να το κάνουμε αυτό; Δεν καταλαβαίνω. Τι μας εμποδίζει να πάρουμε μεγάλες πρωτοβουλίες; Είναι καλύτερα να κονταροχτυπιόμαστε για το ποιος έκανε τις μεγαλύτερες ανομίες εις βάρος των νέων μας;
      Έρχομαι, λοιπόν, στο διά ταύτα. Έχω να σας προτείνω κάποια πολύ απλά πράγματα που είναι στο χώρο του αυτονόητου, με την ελπίδα ότι τουλάχιστον θα συγκινήσω. Δεν έχω αυταπάτες -είμαι έμπειρος πολιτικός πολλά χρόνια, πάμε σε εκλογές-  υπάρχουν ελάχιστες ελπίδες να υιοθετηθούν, αλλά φανταστείτε, τι ανάσες θα έδιναν στη χώρα μας, αν καθήσουμε και συνεννοηθούμε, ακόμη και σε τέτοιες περιόδους, γι’ αυτά που μπορεί να μας ενώσουν. Δεν θέλω να ουδετεροποιήσω τη δημοκρατία. Είμαι ίσα-ίσα οπαδός της ανύψωσης των ιδεολογικών σημαιών, εκεί όμως που μπορεί να ανυψωθούν, όπως είναι για παράδειγμα η φύση και η ποιότητα των ατομικών δικαιωμάτων, το κοινωνικό κράτος, η αναδιανομή του εισοδήματος, τα θέματα του περιβάλλοντος. Εκεί βεβαίως υπάρχουν αντιπαραθέσεις, εκεί δεν μπορούν να υπάρξουν συμπλεύσεις. Εδώ όμως, στο πεδίο του αυτονόητου, τι μας εμποδίζει; 
      Έρχομαι, κύριε Πρόεδρε, σε απλές, απλούστατες προτάσεις και απολύτως εφαρμόσιμες. Και το ξέρετε, κύριε Υπουργέ, ότι είναι εφαρμόσιμες.
      Κατ’ αρχάς ένας ετήσιος διαγωνισμός για όλα τα παιδιά μας, από τους νοσηλευτές έως τον πιο δυναμικό επιστήμονα της χώρας, που να συνδυάζει και κριτήρια και βαθμολογίες και το σύστημα πολλαπλών επιλογών, που το έχει ετοιμάσει ήδη το Α.Σ.Ε.Π. και γραπτές εξετάσεις κλασικού τύπου, εκεί όπου απαιτούνται, σε έναν ετήσιο προγραμματισμό και αυτός ο διαγωνισμός να λειτουργεί και ως απόθεμα για όλον το χρόνο, να μην υπάρχει καθόλου κενό για την κάλυψη μονίμου προσωπικού. Τι μας εμποδίζει να το κάνουμε αυτό; Αυτό προβλεπόταν στο ν. 2190. Εμείς μετά ανοίξαμε τις κερκόπορτες και το ευτελίσαμε και ελάχιστοι νέοι προσλαμβάνονται με διαγωνισμό και οι δεκάδες χιλιάδες έρχονται από το παράθυρο.
      Δεύτερο μέτρο επίσης στην περιοχή του πολιτικού και νομικού αυτονόητου, μιας και είστε διαπρεπής  νομικός και είναι και ο φίλος μου ο Βαγγέλης Βενιζέλος, που μας παρακολουθεί, επίσης διαπρεπής νομικός.  Αυτές τις συμβάσεις  έργου στα φυσικά πρόσωπα τι τις θέλουμε; Γιατί δεν τις καταργούμε; Δεν καταλαβαίνετε ότι είναι ένας μεγάλος πολιτικός, θεσμικός και νομικός κόλαφος;  Μας πιέζει η αυτοδιοίκηση; Τι θα πει «μας πιέζει η αυτοδιοίκηση»;  Αν εμείς πάρουμε τις αποφάσεις μας, όλο το θεσμικό περιβάλλον θα διαμορφωθεί αναλόγως.  Δεύτερη πρόταση, λοιπόν, άμεση κατάργηση των συμβάσεων έργου σε φυσικά πρόσωπα.
      Η τρίτη περιοχή που μας απομένει είναι οι λεγόμενες εποχικές συμβάσεις με ελαστικές μορφές απασχόλησης. Πρέπει να συμφωνήσουμε –και απευθύνομαι και στον εκπρόσωπο του Κ.Κ.Ε. που με άγγιξε με την ομιλία του- ποιες κατηγορίες χρειάζονται στο δημόσιο και σε όλες τις παραφυάδες και στην αυτοδιοίκηση και στον ευρύτερο δημόσιο τομέα, σε δύο, τρεις μορφές απασχόλησης και να βάλουμε και εκεί κριτήρια αξιοκρατικά  και να επιβλέπονται όλα από το Α.Σ.Ε.Π.. Ποιος μας εμποδίζει να τα κάνουμε όλα αυτά;
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Κι επειδή δεν αρκεί αυτό, το πώς μπαίνουν, δηλαδή, οι νέοι στο δημόσιο, αλλά και το πώς εξελίσσονται, κύριε Υπουργέ, γνωρίζετε ότι όλες οι προηγμένες χώρες κινούνται πια στον αστερισμό της πραγματικής, της ουσιαστικής αξιοκρατίας και αξιολόγησης του έργου των δημοσίων υπαλλήλων και του έργου των οργανικών μονάδων της χώρας. Υπάρχει αξιολόγηση στη χώρα μας; Δεν πρέπει να ντρεπόμαστε εμείς οι πολιτικοί για το ότι δεν έχουμε ακόμη αυτό το κεκτημένο στη χώρα μας; Μιλάμε για πριμ παραγωγικότητας με βάση τι, με ποιες αποδόσεις, όταν δεν έχουμε μετρήσιμα κριτήρια στις αποδόσεις αυτές των οργανικών μονάδων και εν συνεχεία των εργαζομένων;
      Αυτά τα απλά πράγματα έχω να σας προτείνω, κύριοι συνάδελφοι. Δεν θέλω να μπω σε άλλα, δεν θέλω να καταναλώσω την παραμικρή φαιά ουσία για μία άγονη αντιπαράθεση που πάει πίσω τον τόπο και ο τόπος έχει μεγάλες ανάγκες. Το ξέρουμε και τα δύο μεγάλα κόμματα εξουσίας, το ξέρει και η Αριστερά. Μετά τις εκλογές θα προκύψουν τεράστια προβλήματα για τη χώρα, πρέπει να επιλύσει τεράστια ζητήματα σε όλα τα επίπεδα. Κι αν δεν μπορέσει να έχει ένα κράτος που να το σέβονται οι πολιτικοί του, να το σέβονται οι πολίτες και κυρίως να νιώθουν υπερήφανοι και οι νέοι αυτής της χώρας,  δεν θα μπορέσουμε  ποτέ να προχωρήσουμε σε μεγάλες μεταρρυθμίσεις.
      Εγώ αυτήν την κατάθεση ήθελα να σας κάνω, μια κατάθεση ψυχής από αυτά που, δυστυχώς, μας ντροπιάζουν και μια κατάθεση συνάντησης με το μέλλον και την ελπίδα της χώρας μας.
      ΠΡΟΕΔΡΕΥΩΝ ( Σωτήρης Χατζηγάκης):  Ευχαριστούμε τον κ. Μπένο.
      Ο κ. Βενιζέλος έχει το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κύριοι συνάδελφοι, ο αγαπητός φίλος και συνάδελφος κ. Σταύρος Μπένος με την εξομολογητική και βαθιά ειλικρινή και ανθρώπινη παρέμβασή του, τώρα που σιγά-σιγά εγκαταλείπει τα έδρανα αυτά με δική του απόφαση και πρωτοβουλία, είναι η πιο κατάλληλη «γέφυρα» ανάμεσα στο κλίμα της συζήτησης έως τη στιγμή που μίλησε και στο κλίμα που θα ήθελα να διαμορφώσω κι εγώ με την παρέμβασή μου.
      Η κοινή γνώμη δεν θέλει να βλέπει να επαναλαμβάνουμε στερεότυπα με έναν «ξύλινο» κομματικό λόγο, αντιλαμβάνεται όμως ότι το πρόβλημα της ανάπτυξης του τόπου αυτού είναι ουσιαστικά πρόβλημα κράτους. Το κράτος δεν είναι ένας μηχανισμός. Το κράτος είναι η συμπύκνωση όλων των κοινωνικών σχέσεων. Ο πολίτης αντιδρά απέναντι σ’ ένα κράτος γραφειοκρατικό, κρατικιστικό, αναποτελεσματικό, αναξιοκρατικό, το νιώθει ως βάρος πάνω στα δικαιώματα και τις ελευθερίες του, πάνω στις αναγκαίες κοινωνικές υπηρεσίες, ως βάρος πάνω στην τοπική ανάπτυξη, αλλά η ίδια η κοινωνία των πολιτών ξέρει πως θα οδηγηθεί σε αδιέξοδο, γιατί η ίδια η κοινωνία παράγει αδικία, ανισότητα, σκληρότητα εάν δεν υπάρχει ένα δημοκρατικό κράτος δικαίου, ένα κοινωνικό κράτος, ένα κράτος αντικρατικιστικό, αξιοκρατικό, αποτελεσματικό, ευέλικτο που να ανταποκρίνεται στις ανάγκες του πολίτη και να διαχειρίζεται κρίσεις, γιατί το κράτος πρέπει να είναι ο μεγάλος διαχειριστής κρίσεων. Για να το πετύχει αυτό όμως χρειάζεται προσωπικό, χρειάζεται στελέχωση, χρειάζεται να έχει ικανά στελέχη σε όλη την κλίμακα της ιεραρχίας και σε όλες τις εκδοχές του κρατικού φαινομένου από το «στενό» δημόσιο μέχρι την πιο μικρή και αδιάφορη δημοτική επιχείρηση.
      Το 1994 κάναμε μία πρώτη τομή με το ν. 2190, με το νόμο που οφείλει το όνομά του στον Αναστάση Πεπονή. Η Νέα Δημοκρατία αντέδρασε, δυσπίστησε, δεν αντελήφθη τη σημασία που είχε εκείνη η παρέμβαση, που ήταν βεβαίως πολύ σημαντική αλλά ατελής. Ήταν μία πρώτη προσπάθεια. Το 2001 όμως τα πράγματα είχαν ωριμάσει, είχαμε εντοπίσει προβλήματα και έπρεπε να άρουμε τη δυσπιστία καθιστώντας διάταξη συνταγματικού επιπέδου τον πυρήνα των ρυθμίσεων του ν. 2190. Αυτές τις διατάξεις του αναθεωρημένου Συντάγματος της χώρας τις συνδιαμορφώσαμε, τις ψηφίσαμε από κοινού επιχειρώντας να τραβήξουμε μία γραμμή και να διαμορφώσουμε ένα άλλο επίπεδο πολιτικού πολιτισμού. Έτσι λέγαμε τότε εδώ στις συζητήσεις στο πλαίσιο της Ζ΄ Αναθεωρητικής Βουλής. 
      Τι έγινε από τότε; Δυστυχώς δεν έγιναν όλα όσα είχαμε υποσχεθεί και είχαμε διατυμπανίσει κατά τη συζήτηση του ισχύοντος Συντάγματος της χώρας. Έρχεται όμως ο καιρός του θερίζειν, γιατί έχει προηγηθεί ο καιρός του σπείρειν. Η Νέα Δημοκρατία έκανε μία σκληρή, άνευ όρων και ορίων αντιπολίτευση από το 2001 έως το 2004, κατάφερε να αποκτήσει την εμπιστοσύνη και την ψήφο της πλειοψηφίας του ελληνικού λαού υποσχόμενη άλλο ήθος, υποσχόμενη έναν αδιάπτωτο αγώνα κατά της διαφθοράς, υποσχόμενη νέες πρακτικές, νέες νοοτροπίες, υποσχόμενη μία άλλη ποιότητα κράτους δικαίου. Αντί γι’ αυτό δυστυχώς ζούμε μία περίοδο έκπτωσης των αξιών και ανάδυσης των πιο ακραίων κακών πρακτικών. 
      Θα μπορούσαμε να πούμε πολλά. Δεν έχει πραγματικά νόημα να ανταλλάσσουμε κατηγορίες και αριθμούς. Εμείς ερχόμαστε ως Αξιωματική Αντιπολίτευση έχοντας πλήρη επίγνωση των προβλημάτων όλων των περιόδων και έχοντας ενσωματώσει την εμπειρία, αρνητική αλλά και θετική, όλων των περιόδων και προτείνουμε τρία απλά πράγματα, τρεις απλές, μεταβατικού χαρακτήρα αλλά αναγκαίες κινήσεις, τον τριετή προγραμματισμό -είναι αυτονόητο και μου έκανε εντύπωση που ο αντιπρόεδρος του Α.Σ.Ε.Π. στην ακρόαση ενώπιον της Διαρκούς Επιτροπής δεν το θεώρησε αυτονόητο- σε συνδυασμό με τους ετήσιους πολυμορφικούς διαγωνισμούς, όπως ανέλυσαν προηγουμένως ο κ. Μπένος και ο κ. Κοσμίδης στην εισήγησή του, έτσι ώστε να πάψει η Κυβέρνηση να κοροϊδεύει κάθε φορά την κοινή γνώμη και τους ενδιαφερόμενους επικαλούμενη τις γραφειοκρατικές αγκυλώσεις των διαδικασιών που ελέγχονται από το Α.Σ.Ε.Π.. 
      Όταν υπάρχει πολιτική βούληση, όταν υπάρχει δημοσιονομική πρόβλεψη, όταν υπάρχει το δημόσιο χρήμα, που πρέπει να διατεθεί για να εκπληρωθεί ένας δημόσιος σκοπός, όπως είναι η αναβάθμιση του Ε.Σ.Υ. για παράδειγμα, τότε μπορούμε να προσλαμβάνουμε με μεγάλη ταχύτητα και γιατρούς και νοσηλευτές.
      Γιατί η Κυβέρνηση αρνείται αυτήν την πάρα πολύ απλή, ορθολογική παρέμβαση στο σύστημα; Τι αντιτείνει; Αντιτείνει αυτό το στείρο κομματικό λόγο, που ακούσαμε από την Κυβέρνηση και τους Βουλευτές της Νέας Δημοκρατίας μέχρι σήμερα;
      Δεύτερη παρέμβαση: Να καταργηθεί η βαθμολογούμενη συνέντευξη, προς την οποία έχει εκφράσει τη δυσπιστία του πανηγυρικά το Α.Σ.Ε.Π. με το υπ’ αριθμ. 20 πρακτικό του ήδη από το Νοέμβριο του 2005. Η βαθμολογούμενη συνέντευξη στις διαδικασίες πρόσληψης. Όχι η συνέντευξη για την επιλογή γενικών διευθυντών, διευθυντών και τμηματαρχών, για την αξιολόγηση των στελεχών της Δημόσιας Διοίκησης. Όχι για την επιλογή των νέων διπλωματικών ακολούθων ή των νέων δικαστών ή του ειδικού επιστημονικού προσωπικού. 
      Η βαθμολογούμενη συνέντευξη είναι άλλο πράγμα από τις ψυχοπνευματικές δοκιμασίες, που πρέπει να επιβάλλονται σε όλους σχεδόν τους προσλαμβανομένους στο δημόσιο και στον ευρύτερο δημόσιο τομέα. Είναι άλλο πράγμα ο έλεγχος της σωματικής δυνατότητας, των πρακτικών δεξιοτήτων, της ψυχοπνευματικής συγκρότησης ως προκαταρκτική προϋπόθεση και άλλο μία εικονική βαθμολογούμενη συνέντευξη, που ευτελίζει τα τυπικά προσόντα και τα αποτελέσματα του γραπτού διαγωνισμού, που τα υπερκαλύπτει.
      Γιατί δεν το δέχεστε αυτό; Γιατί δεν δέχεστε τη σαφή διάκριση μεταξύ προκαταρκτικών διαδικασιών και βαθμολογούμενης συνέντευξης; 
      Τρίτη παρέμβαση: Να καταργήσουμε τις συμβάσεις έργου με φυσικά πρόσωπα. Και, εν πάση περιπτώσει, ώσπου να γίνει αυτό, μεταβατικά να υπαχθεί και αυτός ο τομέας στον έλεγχο του Α.Σ.Ε.Π., έτσι ώστε να ισχύουν στοιχειωδώς αντικειμενικά και αξιοκρατικά κριτήρια. 
      Δεν το θέλετε αυτό; Ας πάμε από τώρα, όπως προτείνει το ΠΑ.ΣΟ.Κ. στο πρόγραμμά του, στην πλήρη κατάργηση. Είναι δυνατόν να ακούω επιχειρήματα του τύπου «τι θα γίνει, αν πρέπει να αναθέσει ο δήμαρχος τον καθαρισμό της παραλίας ή τον καθαρισμό των δρόμων από μία πλημμύρα»; Θα προσλάβει έκτακτο προσωπικό, όπως δικαιούται κατά το Δημοτικό και Κοινοτικό Κώδικα, για δύο μήνες. Θα έχει έναν ανάδοχο, ο οποίος θα έχει στην ευθύνη του όλες αυτές τις έκτακτες παρεμβάσεις. Μπορεί να βρει ένα σύστημα κάλυψης των αναγκών αυτών από το προσωπικό που υπηρετεί και μέσα στο πλαίσιο της κοινωνικής οικονομίας, που είναι ένας πολύ σημαντικός τομέας ενδιαφέροντος της Τοπικής Αυτοδιοίκησης. Γιατί πρέπει να υπάρχει το νομικό σχήμα της ανεξέλεγκτης σύμβασης έργου;
      Μπορούμε να στείλουμε σήμερα μηνύματα στην ελληνική κοινωνία; Μπορούμε να κάνουμε κοινές παραδοχές; Μπορείτε να πείσετε ότι τα κριτήριά σας δεν είναι στενά κομματικά, δεν είναι μικρόψυχα, δεν είμαστε αγκυλωμένοι σε μία αντίληψη, η οποία, εν πάση περιπτώσει, δεν οδηγεί από ένα σημείο και μετά πουθενά; 
      Τι έχετε να αντιτείνετε στις συγκεκριμένες αυτές προτάσεις, όπως προβάλλονται στην πρόταση νόμου και όπως ολοκληρώνονται μέσα από το πρόγραμμα του ΠΑ.ΣΟ.Κ.; Ποιος είναι ο αντίλογος επί των συγκεκριμένων αυτών νέων θεσμικών εγγυήσεων; 
      Το δημόσιο και ο ευρύτερος δημόσιος τομέας είναι ο μεγαλύτερος εργοδότης της χώρας με απόσταση. Επηρεάζει τις νοοτροπίες και τις αξιολογήσεις και του ιδιωτικού τομέα. Επηρεάζει το εκπαιδευτικό σύστημα. Επηρεάζει τον τρόπο εισαγωγής στο πανεπιστήμιο. Επηρεάζει τη σχέση μεταξύ τριτοβάθμιας εκπαίδευσης και επαγγελματικού και κοινωνικού αντικρίσματος των πτυχίων.
      Η αγορά εργασίας, το μοντέλο ανάπτυξης της χώρας, η ανταγωνιστικότητα και η παραγωγικότητά της σε εθνικό επίπεδο, επηρεάζονται καταλυτικά από τον τρόπο, με τον οποίο ενεργεί το δημόσιο ως ο μεγάλος, ο συντριπτικά μεγαλύτερος εργοδότης. 
      Δεν θα ευεργετήσουμε έτσι μόνο το ίδιο το δημόσιο, που θα αποκτήσει καλύτερα και ικανότερα στελέχη, που θα το βοηθήσουν να εκπληρώνει τον αναπτυξιακό και κοινωνικό του ρόλο. Θα βοηθηθεί και η εθνική οικονομία και ο ιδιωτικός τομέας και η Τοπική Αυτοδιοίκηση, βεβαίως, η οποία παίζει πάρα πολύ κρίσιμο ρόλο στο δικό μας μοντέλο οργάνωσης και λειτουργίας του κράτους.
      Δεν μπορούμε να κάνουμε τα βήματα αυτά, γιατί η Κυβέρνηση αρνείται να συναινέσει, αρνείται να συζητήσει. Εδώ αρνείται καν, να συμφωνήσει στην ερμηνεία του Συντάγματος, όπως την αποδεχόμαστε όλοι επιστημονικά, προκειμένου τουλάχιστον να τίθενται σε ψηφοφορία οι προτάσεις μας, οι προτάσεις της Αντιπολίτευσης, με στείρα, παλαιολιθικού χαρακτήρα επιχειρήματα, ότι αυτό έγινε κάποιες φορές και στο παρελθόν. 
      Η σύγκρουση μεταξύ παρελθόντος και μέλλοντος, η σύγκρουσή γύρω από την  αίσθηση του ιστορικού χρόνου, είναι θεμελιώδης ιδεολογική σύγκρουση. Είναι η σύγκρουση που κατά βάθος… 
      ΠΡΟΕΔΡΕΥΩΝ (Σωτήρης Χατζηγάκης): Κύριε Βενιζέλο, ολοκληρώστε, σας παρακαλώ.
      ΕΥΑΓΓΕΛΟΣ ΒΕΝΙΖΕΛΟΣ: …την προοδευτική από τη συντηρητική αντίληψη. Και είναι κρίμα, να είστε τόσο βαθιά εγκλωβισμένοι, κύριε Υπουργέ, σε μια συντηρητική αντίληψη για τα θέματα αυτά. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.», καθώς και στους λοιπούς χώρους του Μεγάρου της Βουλής των Ελλήνων, τριάντα  μαθητές και μαθήτριες και πέντε συνοδοί-δάσκαλοι από το 2ο και 15ο Δημοτικό Σχολείο της Καρδίτσας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει τώρα η κ. Χρύσα Μανωλιά. 
      ΧΡΥΣΑ ΜΑΝΩΛΙΑ: Ευχαριστώ, κύριε Πρόεδρε. 
      Αγαπητοί συνάδελφοι, διανύουμε μια περίοδο που το πολιτικό μας σύστημα δέχεται αλλεπάλληλα απαξιωτικά χτυπήματα από την πολιτική πρακτική της Κυβέρνησης της Νέας Δημοκρατίας. Δεν είναι μόνο η πρωτοφανής σας συνέπεια προεκλογικών λόγων και έργων. Δεν είναι μόνο η μονόπλευρη λιτότητα που πλήττει τους εργαζόμενους και τα χαμηλότερα οικονομικά στρώματα. Δεν είναι μόνο η αδυναμία της Κυβέρνησης να δώσει λύση στα μεγάλα προβλήματα που αντιμετωπίζει σήμερα η χώρα μας. Δεν είναι, επίσης, μόνο η πολιτική ανεπάρκεια της Κυβέρνησης να ανταποκριθεί στις σύγχρονες ανάγκες της κοινωνίας μας. Δεν είναι, τέλος, μόνο η ανικανότητά της να οδηγήσει ένα βήμα μπροστά, από εκεί που το παρέλαβε, το επίπεδο της πολιτικής ζωής στον τόπο μας. 
      Το τραγικό στην όλη υπόθεση είναι το ότι η Νέα Δημοκρατία με τις κυβερνητικές της επιλογές σε καίριους τομείς, όπως είναι η διαφάνεια, το ακομμάτιστο της Δημόσιας Διοίκησης, η αξιοκρατία, ο σεβασμός του δημόσιου χρήματος, ο σεβασμός προς τον πολίτη κ.λπ., κατάφερε να απαξιώσει στο σύνολό της την πολιτική και τους πολιτικούς, με πρακτικές που έρχονται από τις χειρότερες στιγμές της πολιτικής ζωής του παρελθόντος. 
      Η Νέα Δημοκρατία απροκάλυπτα και χωρίς περιστροφές έφερε στην επιφάνεια από την πρώτη στιγμή της περιβόητης νέας διακυβέρνησης, όλα εκείνα τα γνωστά αναχρονιστικά στοιχεία της γνώριμης παλαιοκομματικής πρακτικής που σημάδεψε αρνητικά το ιστορικό της παρελθόν. Πελατειακές σχέσεις, «ημετεροκρατία», ταύτιση κράτους και κόμματος, ασφυκτικός κομματικός έλεγχος του κρατικού μηχανισμού, φαυλοκρατία και αδιαφάνεια, διακρίσεις σε βάρος των πολιτών κ.λπ., βρίσκονται σε ημερήσια διάταξη της πολιτικής ζωής μας, με συνειδητή επιλογή της Κυβέρνησης της Νέας Δημοκρατίας. 
      Είναι ό,τι χειρότερο μπορούσε να συμβεί για τη δημόσια ζωή στον τόπο μας. Και αυτό, γιατί ξαναγυρίζουμε σε άλλες εποχές του παρελθόντος, που πολλοί είχαμε πιστέψει ότι είχαν περάσει ανεπιστρεπτί. Γιατί απαξιώνεται συνολικά το πολιτικό μας σύστημα και υπονομεύεται το κύρος θεσμών και πολιτικών προσώπων. Γιατί απογοητεύουμε τη νεολαία μας και την κάνουμε να γυρίζει την πλάτη στην ενασχόληση με τα κοινά. Γιατί δηλητηριάζουμε τις σχέσεις των πολιτών μεταξύ τους, δημιουργούμε διαχωριστικές γραμμές και υπονομεύουμε την ενότητα της κοινωνίας μας. Γιατί δημιουργούμε επικίνδυνα πρότυπα για τη νεολαία μας, όπως εκείνα της κομματικής εξάρτησης και της υποτέλειας, των πελατειακών σχέσεων και των πλάγιων μέσων του βολέματος και της αρπαχτής. 
      Δυστυχώς, κύριοι της Νέας Δημοκρατίας, έχετε στην κυριολεξία ξεστρατίσει και έχετε δημιουργήσει μια κατάσταση, ιδιαίτερα επικίνδυνη για την πολιτική μας ζωή. Τριάμισι χρόνια τώρα είμαστε όλοι μάρτυρες μιας πολιτικής που συστηματικά ξηλώνει και καταργεί κάθε μέτρο διαφάνειας και αντικειμενικότητας στο σύστημα των προσλήψεων, στο στενό και στον ευρύτερο δημόσιο τομέα.
      Κορυφαίες ανάλογες πράξεις, η περιβόητη συνέντευξη που καθιερώσατε, με την οποία ακυρώνετε στην ουσία κάθε άλλο αντικειμενικό και μετρήσιμο κριτήριο στις προσλήψεις και ο παραγκωνισμός του Α.Σ.Ε.Π.. Το μήνυμα είναι ξεκάθαρο προς κάθε κατεύθυνση. Δεν έχεις καμμία τύχη και δεν περνάς πουθενά, όποια εφόδια και αν έχεις εάν προηγουμένως δεν περάσεις από βουλευτικό ή κομματικό νεοδημοκρατικό γραφείο. Τριακόσιες εξήντα πέντε χιλιάδες προσλήψεις είναι το επίτευγμά σας στην τριετία που πέρασε, όλες με αδιαφάνεια, με πελατειακές σχέσεις και με γαλάζιο χρώμα. 
      Η κατάσταση χειροτερεύει μέρα με τη μέρα, καθώς πλησιάζουμε στις εκλογές, καθώς βλέπετε προφανώς να χάνετε το έδαφος κάτω από τα πόδια σας. Κάθε μέρα ένας ένας οι Υπουργοί συναγωνίζονται στην παροχολογία. Κάθε μέρα ανακοινώνονται προσλήψεις η μια μετά την άλλη. Χωρίς περίσκεψη, χωρίς αιδώ τάζετε τα πάντα στους πάντες και πάλι. Έχουμε χάσει το λογαριασμό. Ο κύριος Πρωθυπουργός αναζητεί ψήφους στο εξωτερικό, ενώ κυβερνητικά στελέχη διαγκωνίζονται για τελετές εγκαινίων, όχι φυσικά δικών σας έργων. 
      Κύριοι συνάδελφοι της Νέας Δημοκρατίας, λυπάμαι αλλά είμαι υποχρεωμένη να τονίσω ότι όλα αυτά αποτελούν σημεία παρακμής της δημόσιας ζωής της χώρας μας, γι’ αυτό και σαν ΠΑ.ΣΟ.Κ. σας καλούμε να σταματήσετε αυτή την επικίνδυνη κατηφόρα. Είναι αδιέξοδος αυτός ο δρόμος και μόνο δεινά επιφυλάσσει για όλους μας. 
      Σας καλούμε να αντιδράσουμε όλοι μαζί και να στηρίξουμε το κύρος των θεσμών, όπως είναι η Κυβέρνηση, η Βουλή, τα κόμματα και η πολιτική μας ζωή γενικότερα. 
      Ελάτε όλοι μαζί να κάνουμε το μεγάλο βήμα, να ψηφίσουμε τη συγκεκριμένη πρόταση νόμου, που προτείνουμε σήμερα, ως βάση κατοχύρωσης της διαφάνειας, της αντικειμενικότητας, του αδιάβλητου και της αξιοκρατίας στον ιδιαίτερα ευαίσθητο και κρίσιμο τομέα των προσλήψεων στο δημόσιο τομέα. 
      Ελάτε να στηρίξουμε, να καταξιώσουμε και να διευρύνουμε ακόμη περισσότερο το Α.Σ.Ε.Π. και να διαμορφώσουμε με πληρότητα και ακρίβεια ένα σύστημα προσλήψεων που δεν θα μπορεί κανείς να το αμφισβητήσει.
       Ελάτε να καταργήσουμε την υποκειμενική συνέντευξη που φαλκιδεύει το όλο σύστημα των προσλήψεων, για να φανούμε υπεύθυνοι και αξιόπιστοι όλοι μας απέναντι στη νέα γενιά.
      Ελάτε να βάλουμε τέλος στον εκμαυλισμό των συνειδήσεων των νέων μέσα από πελατειακές και κομματικές εξαρτήσεις. 
      Ελάτε να ανεβάσουμε το κύρος του Κοινοβουλίου και να δώσουμε αξιοπιστία και στη δική μας παρουσία και λειτουργία στους πολιτικούς θεσμούς της χώρας μας.
      Ως ΠΑ.ΣΟ.Κ. πιστεύουμε ακράδαντα ότι μόνο με ανάλογες ενέργειες μπορούμε να αναβαθμίσουμε την πολιτική ζωή της χώρας μας. Νομοθετικές πρωτοβουλίες όπως η σημερινή χρειάζονται όσο ποτέ άλλοτε. Πιστεύουμε ότι μια ευρύτερη συμφωνία και σύμπλευση των κομμάτων σε ανάλογες νομοθετικές πρωτοβουλίες στηρίζουν τη δημοκρατία μας, αναδεικνύουν το ήθος και την αξιοπιστία μας, εμπνέουν τους πολίτες για μια δημιουργική συμμετοχή στη δημόσια ζωή του τόπου μας.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κυρία Μανωλιά.
      Ο κ. Χρήστος Χάιδος εκ Τρικάλων έχει το λόγο.
      ΣΩΚΡΑΤΗΣ ΚΟΣΜΙΔΗΣ: Ορμώμενος! 
      ΠΡΟΕΔΡΕΥΩΝ (Σωτήρης Χατζηγάκης): Όχι μόνο ορμώμενος και καταγόμενος και εκπροσωπών την περιοχή επαξίως.
      ΧΡΗΣΤΟΣ ΧΑΪΔΟΣ: Ευχαριστώ, κύριε Πρόεδρε, και για τα καλά σας λόγια.
      Κύριε Υπουργέ, κύριοι συνάδελφοι, το ενδιαφέρον στην πολιτική δραστηριότητα βρίσκεται στη διαλεκτική σχέση μεταξύ της διακήρυξης και της πράξης. Δηλαδή, όσο πιο κοντά βρίσκονται τα λόγια των πολιτικών με τα έργα τους τόσο περιφρουρείται το κύρος της πολιτικής, δυναμώνουν οι θεσμοί και ενισχύεται η εμπιστοσύνη των πολιτών απέναντί τους.
      Η καλύτερη και αποτελεσματικότερη πολιτική λειτουργία επιτυγχάνεται στο σημείο συνάντησης της συνείδησης του πολιτικού με την εμπιστοσύνη του πολίτη. Γι’ αυτό οι πολιτικοί πρέπει να έχουν συνέπεια και να υλοποιούν τις εξαγγελίες τους δείχνοντας έμπρακτα ότι λειτουργούν με υψηλό αίσθημα συνείδησης. Δυστυχώς, όμως,   τρία χρόνια μετά τις εκλογές η κοινωνία συνειδητοποίησε ότι η Νέα Δημοκρατία αθέτησε τις υποσχέσεις που έδωσε προεκλογικά, ακύρωσε τις δεσμεύσεις που ανέξοδα ανέλαβε και διέψευσε τις προσδοκίες, που έντεχνα καλλιέργησε για να υφαρπάξει την ψήφο των πολιτών. 
      Κραυγαλέο παράδειγμα αυτής της πολιτικής συμπεριφοράς αποτελεί ο τομέας των προσλήψεων στο δημόσιο. Προεκλογικά η Νέα Δημοκρατία υποσχόταν ένα διαφανές αξιοκρατικό και δίκαιο σύστημα προσλήψεων μέσω της ενίσχυσης και της διεύρυνσης του Α.Σ.Ε.Π.. Μετεκλογικά, όμως, επιδόθηκε σε ένα όργιο ρουσφετολογικών προσλήψεων με φαύλες μεθόδους, ενώ με δηλώσεις, παραλείψεις και πράξεις απαξιώνει, υποβαθμίζει και στην ουσία καταργεί το Α.Σ.Ε.Π.. 
      Για να αποδείξω του λόγου το αληθές, θα αναφέρω τους σημαντικότερους τρόπους που μετέρχεται η Κυβέρνηση παρουσιάζοντας τα απαραίτητα στοιχεία και έγγραφα στη Βουλή:
      Πρώτον, η εισαγωγή της υποκειμενικής συνέντευξης, που γίνεται χωρίς κριτήρια και πλαίσιο από δοτές διορισμένες επιτροπές. Ακούστηκαν πολλά γι’ αυτό και δεν θα τα επαναλάβω. 
      Δεύτερον, ρουσφετολογικές φωτογραφικές προκηρύξεις. Έχω για τα Πρακτικά την προκήρυξη εκατόν πενήντα θέσεων, την οποία υπογράφει ο ίδιος ο Υπουργός Πολιτισμού, όπου η συνέντευξη –κύριε Υπουργέ, θέλω να μου πείτε εάν συμφωνείτε- συμμετέχει κατά 60%, ενώ η πεντάμηνη δοτή προϋπηρεσία τη συγκεκριμένη περίοδο του 2005 καταργεί το διδακτορικό. Αν αυτό είναι αξιοκρατική προκήρυξη για διαφανείς προσλήψεις, εγώ ρωτώ γιατί δεν γράφετε τα ονοματεπώνυμα αυτών που θέλετε να προσλάβετε.
      (Στο σημείο αυτό ο Βουλευτής κ. Χρήστος Χάιδος καταθέτει για τα Πρακτικά την προαναφερθείσα προκήρυξη, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Τρίτον, λαθροχειρίες στους φακέλους των υποψηφίων με αλλοίωση των στοιχείων και των προσόδων τους. 
      Καταθέτω για τα Πρακτικά έγγραφο του Α.Σ.Ε.Π., που επιβεβαιώνει τις λαθροχειρίες στο Νοσοκομείο «Ελπίς» και ζητά την παρέμβαση της δικαιοσύνης.
      (Στο σημείο αυτό ο Βουλευτής κ. Χρήστος Χάιδος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Διακηρύττει ο Πρωθυπουργός το «σεμνά και ταπεινά», αλλά λησμονεί ότι αυτό θέλει και χέρια καθαρά και όχι χέρια που κάνουν λαθροχειρίες στα προσόντα των υποψηφίων. 
      Τέταρτον, εξαίρεση των περισσότερων Δ.Ε.Κ.Ο. από τις διαδικασίες Α.Σ.Ε.Π..
      Πέμπτον, επέκταση των συμβάσεων έργου και καθιέρωση των ενοικιαζόμενων εργαζόμενων. Βλέπε Χούπης για τα ΕΛ.ΤΑ..
      Έκτον, σύσταση εκατοντάδων νέων επιτροπών συμβουλίων και συμβούλων για δράσεις και υπηρεσίες που μπορεί και πρέπει να προσφέρουν εργαζόμενοι υπάλληλοι. Σε αυτές τις θέσεις τοποθετήθηκαν ρουσφετολογικά δεκάδες χιλιάδες γαλάζιοι «ημέτεροι» χωρίς κριτήρια, προκηρύξεις και διαφάνεια.
      Έβδομον, αύξηση του παραβόλου κατάθεσης αίτησης συμμετοχής σε διαγωνισμούς του Α.Σ.Ε.Π. από 5 ευρώ σε 15 ευρώ, δηλαδή 200% αύξηση και κατακερματισμός των υπό κάλυψη θέσεων σε πολλές προκηρύξεις των λίγων θέσεων. Έτσι, για τη συμμετοχή σε εκατοντάδες θέσεις, όπου ο άνεργος νέος παλαιότερα χρειαζόταν μόνο 5 ευρώ, τώρα με τον κατακερματισμό απαιτούνται χιλιάδες ευρώ. Αυτό σε συνδυασμό με τη ρουσφετολογική συνέντευξη απαγορεύει και αποτρέπει στους άνεργους νέους να υποβάλουν αιτήσεις στις περισσότερες από τις προκηρύξεις για θέσεις που έχουν τα προσόντα. 
      Καταθέτω για τα Πρακτικά δύο παλαιότερες προκηρύξεις των χιλίων θέσεων -δηλαδή με 5 ευρώ μπορούσε να συμμετέχει σε χίλιες θέσεις- και ενδεικτικά τρεις προκηρύξεις της μιας θέσης, των δύο θέσεων και των τριών θέσεων. Για τις χίλιες θέσεις, αν κατακερματιστούν σε προκηρύξεις των δύο θέσεων, χρειάζονται πάνω από 5.000 ευρώ.
      (Στο σημείο αυτό ο Βουλευτής κ. Χρήστος Χάιδος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Έτσι, όπως είπε και ο Πρόεδρος του ΠΑ.ΣΟ.Κ. κ. Παπανδρέου, έγιναν εκατοντάδες χιλιάδες ρουσφετολογικοί διορισμοί «ημετέρων». 
      Καταθέτω για τα Πρακτικά δημοσίευμα της εφημερίδας «ΤΟ ΒΗΜΑ», από το ρεπορτάζ του οποίου προκύπτει μεγαλύτερος αριθμός απ’ αυτόν που παρουσίασε και ο Πρόεδρος.
      (Στο σημείο αυτό ο Βουλευτής κ. Χρήστος Χάιδος καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κύριε Υπουργέ, οι εφημερίδες και ειδικά οι έγκριτες εφημερίδες έχουν και αυτές ένα ρόλο και έχουν και αυτές ευθύνη. Να απαντήσετε στον αρχισυντάκτη και στην εφημερίδα «ΤΟ ΒΗΜΑ», που τουλάχιστον έχει υψηλό κύρος και θεωρείται έγκριτη.
      Όταν σας τα παρουσιάζουμε όλα αυτά, όταν αποκαλύπτουμε τα πολιτικά ανομήματα, επιδίδεστε σε επικοινωνιακούς ακροβατισμούς και ψελλίζετε ρητορικά την προσήλωσή σας στη δημοκρατία και τη διαφάνεια. Όμως, όπως είπε και ο τραγικός μας ποιητής Ευριπίδης, ο πολιτικός δεν πρέπει να επιδεικνύεται με τα λόγια που λέει αλλά με τις πράξεις που κάνει. Και όταν τεκμηριωμένα και με στοιχεία αποδεικνύουμε ότι οι πράξεις σας στον τομέα των προσλήψεων δεν είναι σωστές, στηρίζονται στη συναλλαγή και διέπονται από την παλαιοδεξιά νοοτροπία του ρουσφετιού, τότε καταφεύγετε ως συνήθως στο παρελθόν, καταγγέλλοντας τα έργα και τις ημέρες των κυβερνήσεων του ΠΑ.ΣΟ.Κ..
      Εμείς στο ΠΑ.ΣΟ.Κ. είμαστε υπερήφανοι γι’ αυτά που κάναμε στον τομέα των προσλήψεων. Εντάξαμε τις στρατιωτικές και αστυνομικές σχολές στις πανελλήνιες εξετάσεις, καταργήσαμε τα πιστοποιητικά νομιμοφροσύνης, θεσπίσαμε το Α.Σ.Ε.Π. και περιλάβαμε στο Σύνταγμα την επιταγή για ένα αξιοκρατικό, αντικειμενικό, διαφανές και δίκαιο σύστημα προσλήψεων στο δημόσιο τομέα. 
      Εσείς υποσχεθήκατε τη βελτίωσή του και την ενίσχυση του για την αντιμετώπιση των όποιων προβλημάτων υπήρχαν, αλλά αντ’ αυτού, όπως κατέδειξα, καταργήσατε το Α.Σ.Ε.Π. και κάθε κανόνα διαφάνειας και αξιοκρατίας στις προσλήψεις. Επηρεασμένοι από τη μέθη της εξουσίας, αγνοείτε ότι όποιος διαχειρίζεται εξουσία πρέπει να γνωρίζει, πρώτον, ότι επί ανθρώπων άρχει, ενώ εσείς υποτιμάτε τη λογική τους, καταργείτε τα δικαιώματά τους και τους αδικείτε, δεύτερον, κατά νόμον άρχει, ενώ εσείς ουσιαστικά παραβιάζετε το πνεύμα του άρθρου του Συντάγματος για τη διαφάνεια και την αξιοκρατία στις προσλήψεις και, τρίτον, ου πάντα άρχει, γι’ αυτό σύντομα θα τελειώσει και η εξουσία σας, αφού η φλόγα της οργής για την αδικία που υφίστανται οι άνεργοι νέοι και οι πολίτες γενικότερα έγινε πυρκαγιά και κατακαίει τις καρέκλες της αρχής σας. Ο λαός θα ξαναφέρει πάλι το ΠΑ.ΣΟ.Κ. στην κυβέρνηση για να κάνει πράξη την πρόταση νόμου που καταθέτουμε σήμερα για αξιοκρατία, διαφάνεια, αντικειμενικότητα και δικαιοσύνη στις προσλήψεις στο δημόσιο τομέα μέσω της ενίσχυσης και διεύρυνσης του Α.Σ.Ε.Π., το οποίο εσείς ουσιαστικά καταργήσατε και δεν δέχεστε αυτήν την πρόταση νόμου. Αυτό περιλαμβάνεται και στο πρόγραμμα το οποίο παρουσιάσαμε έγκαιρα στον ελληνικό λαό, αποτελεί και προσωπική δέσμευση του Προέδρου μας, ο οποίος θα είναι Πρωθυπουργός μετά τις επόμενες εκλογές, όποτε και αν αυτές γίνουν.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Χάιδο.
      Το λόγο έχει ο κ. Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριοι συνάδελφοι, η παθογένεια της Δημόσιας Διοίκησης στην Ελλάδα είναι ενδημική με ιστορικό βάθος. Ποιος είναι ο ρόλος του κράτους και της Δημόσιας Διοίκησης σήμερα στον 21ο αιώνα σε περιβάλλον ραγδαίων τεχνολογικών και άλλων εξελίξεων; Δηλαδή ποιες είναι οι δουλειές που πρέπει να κάνει το κράτος; Λιγότερο ή περισσότερο κράτος; Ποιο είναι το αποτελεσματικότερο μοντέλο της διακυβέρνησης; Ποιες είναι οι καταλληλότερες εργασιακές σχέσεις στους διάφορους τομείς κρατικής δραστηριότητας; Πώς επιλέγονται, καταρτίζονται, αξιοποιούνται και αμείβονται τα στελέχη της Δημόσιας Διοίκησης; Κατοχή οργανικών θέσεων για όλη τη σταδιοδρομία ή ευέλικτες μορφές απασχόλησης στο δημόσιο; Ανέλιξη στην κορυφή με επετηρίδα και τυπικά προσόντα ή με βάση τις ικανότητες και τη διάθεση για προσφορά; 
      Αυτό, κύριοι συνάδελφοι και κύριε Υπουργέ, είναι ένα μικρό απόσπασμα από τη σεμνή παρέμβαση του εισηγητή του ΠΑ.ΣΟ.Κ., του κ. Κοσμίδη, στην πρόταση νόμου για την ενίσχυση της διαφάνειας και της αξιοκρατίας στο σύστημα των προσλήψεων του ν. 2190/1994, όπως ισχύει. Κατά βάση, τι κάνει αυτή η πρόταση νόμου; Διευρύνει τα πεδία στα οποία ο νόμος θα μπορεί να ισχύει, θέτει τον προγραμματισμό των προσλήψεων, απαγορεύει τη βαθμολογούμενη συνέντευξη, θέτει τη διαφάνεια με ηλεκτρονικούς πίνακες στο απασχολούμενο προσωπικό, βάζει όρους για τις συμβάσεις έργου με απασχόληση σε έμμεσο εργοδότη και θωρακίζει το Α.Σ.Ε.Π. βοηθώντας να αυξηθεί το προσωπικό του και να στελεχωθεί με γρήγορες διαδικασίες. Αυτός είναι ο νόμος. 
      Ο κ. Κοσμίδης προχωράει σε αυτήν την παρέμβαση, γιατί ως πρώην Γενικός Γραμματέας του Υπουργικού Συμβουλίου έχει καταλάβει ότι εκεί βρίσκεται το πρόβλημα. Το πρόβλημα βρίσκεται στο ότι ακόμα το κράτος είναι βαρύ και δυσκίνητο και το ότι εμείς θεσπίσαμε το Α.Σ.Ε.Π. είναι ένα ημίμετρο για να αντιμετωπίσουμε αυτήν την κατάσταση του κράτους με αξιοκρατία, μιας και το μοντέλο του κράτους αυτού, το οποίο επιλέξαμε, θέλει και μόνιμους υπαλλήλους, θέλει και αορίστου χρόνου, θέλει και με συμβάσεις ορισμένου χρόνου, θέλει και εποχικούς, θέλει και ωρομίσθιους, θέλει και με σύμβαση έργου. Δεν μπορεί να λειτουργήσει αλλιώς αυτό το κράτος, αυτό το μοντέλο.
      Και εδώ είναι η απάντηση στον κ. Κουβέλη, ο οποίος μίλησε για έναν τύπο υπαλλήλων, μιας σύμβασης, με έναν συγκεκριμένο τρόπο. Εμείς λέμε ή προχωράμε στο μικρό ευέλικτο κράτος ή από τη στιγμή που δεν  προχωράμε, αυτοί οι οποίοι προσλαμβάνονται με όλες αυτές τις σχέσεις εργασίας που προανέφερα θα έχουν την πεποίθηση ότι η πρόσληψή τους είναι αξιοκρατική και όχι ρουσφέτι. Το μικρό κράτος, το ευέλικτο και ελεγκτικό κράτος δεν έχει τέτοιου είδους προβλήματα. Όταν υπάρχει μικρό κράτος στελεχώνεται με τους άριστους, γιατί η καλή αμοιβή τους είναι και το κίνητρο για την πρόσληψή τους. Όταν έναν δημόσιο υπάλληλο τον αμείβεις με 10.000 ευρώ απλώς για να ελέγχει, σε καμμιά περίπτωση δεν θα είναι από το σωρό, δεν θα είναι από την αποθήκη αυτών που λένε ουδέν μονιμότερον του προσωρινού. Θα είναι ο άριστος. 
      Πώς όμως θα γίνεται ο έλεγχος; Θα γίνεται από τις αποκεντρωμένες στον ιδιωτικό τομέα υπηρεσίες. Εκεί θα ελέγχει το κράτος. Τις αποκεντρωμένες υπηρεσίες που θα ασκούνται από τον ιδιωτικό τομέα. Γιατί ο ιδιωτικός υπάλληλος έχει πελατοκεντρική αντίληψη. Ο υπάλληλος ο οποίος θα πρέπει να εξυπηρετήσει τον πολίτη για τις υπηρεσίες που πρέπει να του προσφέρει, θα βλέπει πως είναι ο πελάτης, γιατί ειδάλλως αυτός που έχει πάρει τη σύμβαση με τις υπηρεσίες θα θεωρεί ότι δεν είναι σωστός υπάλληλος. Αντιθέτως ο δημόσιος υπάλληλος έχει προϊσταμενοκεντρική αντίληψη. Σκέπτεται εφόσον τα πάω καλά με τον προϊστάμενο δεν έχω καμμιά ανάγκη αν εξυπηρετώ τον πολίτη ή δεν εξυπηρετώ. Άρα μέχρι που να φθάσουμε στο σημείο αυτό του κράτους θα πρέπει οπωσδήποτε να έχουμε αξιοκρατία στις προσλήψεις και στις συμβάσεις έργου. Και αυτή η πρόταση νόμου αυτή την αξιοκρατία επιχειρεί να βάλει. 
      Εσείς, τι έχετε κάνει μέχρι τώρα; Ας το δούμε λίγο. Ας δούμε και τι συνεχίζετε να κάνετε. Στην αρχή το ν. 2190/94 τον επονομαζόμενο νόμο Πεπονή, δεν τον ψηφίσατε προφασιζόμενοι όχι ότι δεν ήταν σωστό το πρώτο μέρος, αλλά ότι το δεύτερο μέρος του νόμου κομματικοποιεί τη Δημόσια Διοίκηση και την ανέλιξη μέσα στη Δημόσια Διοίκηση των διευθυντών και των προϊσταμένων. Σας θυμίζω όμως, κύριε Υπουργέ, ότι ολόκληρο το δεύτερο κομμάτι του νόμου Πεπονή, το επαναφέρατε, αλλά όχι αυτούσιο γιατί αφαιρέσατε τα κριτήρια αξιολόγησης της ανέλιξης. Και μάλιστα όταν φέρατε το νόμο σας το 2004 είπατε μα αυτό είναι κομμάτι του νόμου Πεπονή. Αλλά είχατε βγάλει τα κριτήρια της αξιολόγησης των διευθυντών και των προϊσταμένων. 
      Και το άκρον άωτον είναι ότι λέγατε ότι τα άρθρα 26, 27 ήταν όνειδος για τη Δημόσια Διοίκηση όταν δεν υπήρχε διάκριση ανάμεσα σε αυτούς, οι οποίοι θα έκαναν την αίτηση ότι διώχθηκαν. Μάλιστα εγώ ξέρω πολύ καλά για τη δική μου περιοχή ότι πολλοί απ’ αυτούς που υπήχθησαν στο άρθρο 26 ήταν άνθρωποι της δικής σας παρατάξεως και δικαιώθηκαν. 
      Αλλά ποια καλύτερη απόδειξη του πώς σκέπτεται η Νέα Δημοκρατία μπορούμε να έχουμε όταν στην εισαγωγή της ομιλίας του ο εισηγητής της Νέας Δημοκρατίας κ. Τζίμας είπε ότι η δήλωση του ΠΑ.ΣΟ.Κ. ότι θα καταργήσει την Αγροφυλακή, θα το οδηγήσει να ξαναβρεθεί πίσω στην Αντιπολίτευση. Αν είναι δυνατόν να είναι αυτή επιχειρηματολογία. Δηλαδή ότι επειδή εμείς δηλώσαμε ότι θα καταργήσουμε την Αγροφυλακή, αυτό θα είναι η αιτία που θα μας θάψει και θα μας ξαναβάλει στην Αντιπολίτευση. Αυτό σημαίνει ότι στο πίσω μέρος του μυαλού σας έχετε το ρουσφέτι. Θα προσλάβετε τώρα με το νόμο τους χίλιους. Θα κάνετε την προκήρυξη για άλλες πέντε χιλιάδες και θα τους έχετε ομήρους για να σας ψηφίσουν. Αυτό έχετε στο μυαλό σας. Και το λέει ο κ. Τζίμας. Δεν το λέω εγώ. 
      Είπε επίσης ο κ. Τζίμας κάτι άλλο χειρότερο στην υπηρεσία κατασυκοφάντησης του νόμου Πεπονή. Τη μόνιμη καραμέλα, τη μόνιμη επωδό, το μόνιμο μοτίβο. «Χιλιάδες αναξιοκρατικές προσλήψεις το 1996 και το 2000 προεκλογικά». Και έγραφαν οι εφημερίδες σας για αναξιοκρατικές προσλήψεις του άλφα, του βήτα, του γάμμα.
      Ξέρατε ότι το μόνο που θα μπορούσε να είναι ανοικτό ήταν οι συμβάσεις έργου, οι οποίες, όμως, γίνονταν από πού; Από τους Οργανισμούς Τοπικής Αυτοδιοίκησης, όπου ξέρουμε πολύ καλά ότι και οι νομάρχες και οι δήμαρχοι ήταν μοιρασμένοι μισοί-μισοί. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Άρα, λοιπόν, δεν έρχεται σ’ αυτό το σημείο η πρόταση νόμου να κάνει διορθώσεις, ώστε να περνάει τη σύμβαση έργου από το Α.Σ.Ε.Π.; Γιατί δεν την ψηφίζετε; 
      Θα κλείσω, κύριε Πρόεδρε. 
      Αυτό, λοιπόν, είναι η δεύτερη πράξη απαξίωσης του νόμου Πεπονή. Το λοιδορήσατε, σπείρατε αμφιβολίες στην ελληνική κοινωνία ότι ο νόμος αυτός δεν είναι αξιοκρατικός. Έρχονταν στο γραφείο μου και έλεγαν «να προσληφθούμε στο δημόσιο». «Μα, υπάρχει το Α.Σ.Ε.Π.», έλεγα εγώ. «Ποιο Α.Σ.Ε.Π.; Υπάρχουν παράθυρα». Ακόμη και σήμερα λέγεται, γιατί δεν συμφωνούμε ότι με τη συνταγματική ρύθμιση που κάνουμε αυτά τα παράθυρα δεν υπάρχουν. 
      Δεν βοηθάμε στην εμπέδωση ενός αξιόπιστου συστήματος προσλήψεων. Η συνέντευξη που θέσατε –που ξέρω πολύ καλά ότι σε ελάχιστες περιπτώσεις, όπως αυτές που ανέφερε ο κ. Χάιδος, υπάρχουν εξαιρέσεις και εκεί είναι λάθος του Α.Σ.Ε.Π. όχι της δικής σας διοίκησης, που δέχθηκε το 60% να προέρχεται από τη συνέντευξη- κατά βάση απαξιώνει τον ίδιο το νόμο και το σύστημα. 
      Γι’ αυτό σας καλώ, κύριε Υπουργέ, έστω και την ύστατη στιγμή να ψηφίσετε τις διατάξεις της πρότασης νόμου. Είναι το ελάχιστο βήμα που μπορούμε να κάνουμε ώστε επιτέλους, μέχρι να αλλάξουμε τη δομή του κράτους, να έχουμε μία αξιόπιστη Δημόσια Διοίκηση και αξιοκρατικές προσλήψεις. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σγουρίδη. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Ανάπτυξης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Δικαιοσύνης, Πολιτισμού, Τουριστικής Ανάπτυξης, Μεταφορών και Επικοινωνιών και Επικρατείας κατέθεσαν σχέδιο νόμου: «Τροποποίηση και συμπλήρωση του ν. 2251/1994 «Προστασία των καταναλωτών», όπως ισχύει –Ενσωμάτωση της οδηγίας 2005/29 του Ευρωπαϊκού Κοινοβουλίου και του Συμβουλίου (EEL 149)».
      Παραπέμπεται στην αρμόδια Διαρκή Επιτροπή. 
      Το λόγο έχει ο κ. Μανιάτης. 
      ΙΩΑΝΝΗΣ ΜΑΝΙΑΤΗΣ: Κυρίες και κύριοι συνάδελφοι, καταθέσαμε τη συγκεκριμένη πρόταση νόμου για την ενίσχυση της διαφάνειας και της αξιοκρατίας στις προσλήψεις. Γιατί μετά από τρία χρόνια διακυβέρνησης από τη Νέα Δημοκρατία νομίζω ότι είναι κοινή πεποίθηση πια, ακόμη και σε ανθρώπους που ψήφισαν τη Νέα Δημοκρατία, ότι η περίφημη επανίδρυση του κράτους και οι μεταρρυθμίσεις ήταν απλώς μία αλλαγή προς το χειρότερο στο καθεστώς προσλήψεων δημοσίων υπαλλήλων. 
      Στόχος μας –και νομίζω στόχος όλης της ελληνικής κοινωνίας- είναι να σταματήσει αυτό το άθλιο καθεστώς της «γαλάζιας» συνέντευξης και των χιλιάδων συμβάσεων έργου, ένα καθεστώς που εξευτελίζει την αξιοπρέπεια των νέων ανθρώπων, που τους μετατρέπει σε διαδρομιστές σε γραφεία νεοδημοκρατών Βουλευτών και σε επαίτες της γαλάζιας κομματικής νομενκλατούρας, ένα καθεστώς που μετατρέπει τους Βουλευτές πια από υπηρέτες της κοινωνίας, από υπηρέτες αξιών και οραμάτων σε πάτρωνες και εμπόρους ελπίδων, ελπίδων και προσδοκιών ολόκληρων οικογενειών. Μετατρέπει τους Βουλευτές σε θήτες που κρατούν σε ομηρία συνειδήσεις και όνειρα χιλιάδων νέων ανθρώπων.
      Εμείς, κυρίες και κύριοι συνάδελφοι, με την πρόταση νόμου λέμε τρία απλά πράγματα, που νομίζω ότι μπορεί και η Κυβέρνηση να τα αποδεχθεί. 
      Πρώτον, να υπάρξει τριετής προγραμματισμός, στοιχειώδες και αυτονόητο.
      Δεύτερον, μέχρι να καταργηθούν οι συμβάσεις έργου, να αξιολογούνται όλες από το Α.Σ.Ε.Π.. 
      Τρίτον, να καταργηθεί αυτή η περίφημη βαθμολογούμενη «γαλάζια» συνέντευξη. 
      Δύο αριθμοί νομίζω ότι είναι ενδιαφέροντες. Εμείς έχουμε στην Ελλάδα γύρω στις τετρακόσιες πενήντα χιλιάδες δημοσίους υπαλλήλους. Η Μεγάλη Βρετανία έχει γύρω στις πενήντα πέντε χιλιάδες. Ενώ θα ανέμενε κανείς από μία νέα κυβέρνηση, ανεξάρτητα από την πολιτική τοποθέτησή της -επειδή εκφράζει και αυτή ένα μεγάλο ποσοστό του ελληνικού λαού- να βελτιώσει την κατάσταση, ακούστηκαν από τους συναδέλφους -και είναι έτσι- νούμερα τα οποία πραγματικά ξεφεύγουν από κάθε όριο φαντασίας: Ενενήντα τρεις χιλιάδες συμβάσεις έργου και συνολικά τετρακόσιες εβδομήντα χιλιάδες προσλήψεις κάθε είδους σε όλα τα Υπουργεία μέσα σε τρία χρόνια. 
      Οι συμβάσεις έργου ξέρουμε όλοι μας ότι δεν προϋποθέτουν προκήρυξη, δεν προϋποθέτουν διαγωνισμό και δεν προϋποθέτουν και αξιολόγηση. Είναι το πιο εύκολο ρουσφέτι. Και ομολογώ ότι με έκπληξη άκουσα από συνάδελφο ότι έχουν υπάρξει και συμβάσεις έργου για μεταφορείς κατεψυγμένων προϊόντων, για δασκάλους μαζορετών και για ιεροψάλτες.
      Η ιστορία με τη συνέντευξη νομίζω ότι στην πραγματικότητα, πέρα από το ότι ευτελίζει όλο το πολιτικό σύστημα και απαξιώνει στοιχειώδεις αξίες μιας σύγχρονης κοινωνίας, έχει κάνει ζημιά και στην ίδια τη Νέα Δημοκρατία, κύριε Υπουργέ. Βλέπουμε το ίδιο το Α.Σ.Ε.Π., τα μέλη του Α.Σ.Ε.Π. να έχουν διαμετρικά αντίθετες αποφάσεις και απόψεις για ένα πράγμα από το οποίο δεν αναμέναμε διαφωνίες. Σκάνδαλα στις προσλήψεις της Δ.Ε.Η., σκάνδαλα στις προσλήψεις της Ε.ΘΕ.Λ.. Ανέκδοτα πια, που κυκλοφορούν ανάμεσα στους υποψήφιους, για το ποιες ερωτήσεις θα τεθούν στη συνέντευξη. Και φθάσαμε να συνεχίζεται αυτή η ιστορία ακόμη και στο περιβόητο νομοσχέδιο για την επανίδρυση της Αγροφυλακής. 
      Πρέπει να σας πω –και κρατήστε το, θα είναι χρήσιμο, κύριε Υπουργέ, για την παράταξή σας- ότι οι υποσχέσεις για προσλήψεις αγροφυλάκων στην Αργολίδα είναι πιο πολλές και από τις πορτοκαλιές που έχει ο αργολικός κάμπος. Αυτό μερικές φορές πληρώνεται άσχημα. 
      Θα σας πω, όμως, ένα παράδειγμα που έχει ενδιαφέρον. Πρόσφατα στους αρχαιολογικούς χώρους των Μυκηνών και της Επιδαύρου έγιναν προσλήψεις άνω των εκατό νέων παιδιών. Κατατέθηκαν πάνω από τετρακόσιες, τετρακόσιες πενήντα αιτήσεις. Η αρμόδια Εφορεία Αρχαιοτήτων έκανε μια εισήγηση, με βάση την εμπειρία που είχε και από τους προηγούμενους εργαζόμενους και μια αξιολόγηση, που μπορούσε να κάνει. Τα χαρτιά έφυγαν για το Υπουργείο Πολιτισμού.  Όταν ήρθε η έγκριση δεν προσελήφθη κανένας απ’ αυτούς που είχε εισηγηθεί η Εφορεία Αρχαιοτήτων, δεν προσελήφθη κανένας απ’ αυτούς που είχαν τελειώσει το ανάλογο Ι.Ε.Κ. που λειτούργησε για δύο χρόνια, δεν προσελήφθη κανένας με κάποια στοιχειώδη προϋπηρεσία. Αυτά νομίζω ότι δεν τιμούν πια κανέναν μας. 
      Εμείς στο ΠΑ.ΣΟ.Κ. προτείνουμε δύο απλά πράγματα. Και επ’ ευκαιρία να πω πως εύχομαι οι τελευταίες σημερινές πληροφορίες για τις πανελλήνιες εξετάσεις να μην είναι αληθείς. Τουλάχιστον όλη η κοινωνία σέβεται τη διαφάνεια και την αξιοκρατία που υπάρχει στις πανελλήνιες εξετάσεις. Και επαναλαμβάνω ότι εύχομαι όλα αυτά που έχουν δημοσιοποιηθεί σήμερα να μην είναι τουλάχιστον όλα αληθή.
      Προτείνουμε, λοιπόν, για τις προσλήψεις στο ελληνικό δημόσιο ετήσιο πολυμορφικό διαγωνισμό: από νοσηλευτές μέχρι γεωπόνους. Ένας διαγωνισμός για όλες τις ειδικότητες, διαγωνισμός ο οποίος να συνδυάζει γραπτές εξετάσεις και μόρια και αντικειμενικά προσόντα κι ο οποίος θα ισχύει για έναν χρόνο. 
      Και δεύτερον, κατάργηση όλων των συμβάσεων έργου με φυσικά πρόσωπα. Οποιαδήποτε άλλη διαδικασία να περνάει από τον έλεγχο του Α.Σ.Ε.Π..
      Κύριε Υπουργέ, ο κ. Καραμανλής κατά το παρελθόν αντέγραφε στα λόγια τον Ανδρέα Παπανδρέου. Τώρα αντιγράφει τον Γιώργο Παπανδρέου. Και η Νέα Δημοκρατία αντιγράφει το ΠΑ.ΣΟ.Κ.. Σας καλώ, όχι ως κακέκτυπο αλλά ως μια πιστή αντιγραφή, να διαβάσετε το πρόγραμμα του ΠΑ.ΣΟ.Κ. και το τι προτείνει για τις προσλήψεις στο ελληνικό δημόσιο. Νομίζω ότι θα είναι μια καλή ευκαιρία να προσπαθήσετε να αποφύγετε την επερχόμενη ήττα στις επόμενες εκλογές. 
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Μανιάτη. 
      Ο κ.  Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, για το ΠΑ.ΣΟ.Κ. η διασφάλιση της αντικειμενικότητας και της αξιοκρατίας στις επιλογές και στις προσλήψεις στο δημόσιο τομέα ήταν πάντα, και ιδιαίτερα την τελευταία δεκαετία που κυβερνήσαμε, βασικός πυλώνας της πολιτικής μας.
      ΧΡΗΣΤΟΣ ΖΩΗΣ: Αυτό όχι πάντα, κύριε Πρόεδρε! 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ήταν βασικός πυλώνας της πολιτικής μας για την αναβάθμιση, κύριε συνάδελφε, της Δημόσιας Διοίκησης. 
      Δεν λύσαμε όλα τα προβλήματα. Η Δημόσια Διοίκηση είχε και έχει προβλήματα. Κουβαλάει παθογένειες και αγκυλώσεις. Όμως, οι αδιάβλητες εξετάσεις εισαγωγής στην τριτοβάθμια εκπαίδευση, οι πανελλαδικές, η επέκταση στα Σώματα Ασφαλείας και στο Στρατό, τα αντικειμενικά κριτήρια, ο νόμος Πεπονή και το Α.Σ.Ε.Π., η αναθεώρηση του Συντάγματος είναι μεγάλες κατακτήσεις, μεγάλα βήματα που έγιναν επί των κυβερνήσεων του ΠΑ.ΣΟ.Κ.. 
      Ήταν δε μια μεγάλη προσπάθεια, γιατί έγινε κόντρα και σε κατεστημένες στην κοινωνία νοοτροπίες, κόντρα στην πολεμική τη δική σας. Συναντήσαμε αντιδράσεις και καχυποψία. Όμως, σταδιακά το νέο σύστημα κέρδισε την εμπιστοσύνη –να μην πω «όλων»- της πλειοψηφίας των πολιτών. 
      Τι θα περίμενε, λοιπόν, κανείς και με βάση τις προεκλογικές διακηρύξεις και τις υποσχέσεις από την Κυβέρνηση της Νέας Δημοκρατίας; Να κτίσει πάνω σε αυτό το κεκτημένο και να το πάει παραπέρα. 
      Εσείς, όμως, αφού είπατε τόσα ψέματα στον ελληνικό λαό, πράξατε ακριβώς το αντίθετο. Και απεδείχθη ότι μόνο σχέδιό σας παραμένει ο κομματικός έλεγχος της Δημόσιας Διοίκησης. Όσο και αν σας ενοχλεί, αποδεικνύεται καθημερινά. 
      Θα μπορούσα να πω –επειδή βλέπω εδώ νεότερους συναδέλφους της Νέας Δημοκρατίας- ότι εκδηλώθηκε…
      ΜΑΡΓΑΡΙΤΗΣ ΤΖΙΜΑΣ: Αποκαθιστούμε τις αδικίες, κύριε συνάδελφε! 
      ΚΩΝΣΤΑΝΤΙΝΟΣ ΓΕΙΤΟΝΑΣ: Εκδηλώθηκε το αταβιστικό σύνδρομο της Δεξιάς, η οποία πάντα έβλεπε το κράτος δοβλέτι της παράταξής της. Τα περί διαφάνειας πήγαν περίπατο και απεδείχθησαν ψευδεπίγραφα. Κάτω από τη μάσκα της επανίδρυσης του κράτους επιχειρήθηκε η άλωσή του. 
      Όλες οι διατάξεις που έχετε φέρει μέχρι σήμερα για τη Δημόσια Διοίκηση είναι κομμένες και ραμμένες σε αυτήν τη λογική και με το «δούρειο ίππο» της συνέντευξης ανοίξατε κερκόπορτα, για να αλωθεί ένα φρούριο διαφάνειας και αξιοκρατίας. 
      Η πρόταση νόμου που καταθέσαμε έχει ένα συγκεκριμένο στόχο: Να διορθώσει την κατάσταση που  δημιουργήθηκε, να συστήσει, αν θέλετε –για να το πω έτσι απλά- ένα minimum εγγυήσεων, για να επανέλθουμε σε αντικειμενικές διαδικασίες στις προσλήψεις. 
      Η πρότασή μας παρεμβαίνει σε δύο κρίσιμους αρμούς του συστήματος και κινείται στο πλαίσιο της συνολικής μας πρότασης, της νέας προγραμματικής πρότασης του ΠΑ.ΣΟ.Κ., για την αναβάθμιση της Δημόσιας Διοίκησης και όλου του συστήματος προσλήψεων και της εξέλιξης στο δημόσιο τομέα. Υπηρετεί τις αρχές μας για διαφάνεια και αξιοκρατία. Είναι ανάγκη να διορθώσουμε στρεβλώσεις, να κλείσουμε, επιτέλους, παράθυρα που αφήσατε και ανοίξατε. 
      Δύο είναι τα κύρια σημεία της πρότασής μας: Το θέμα της συνέντευξης και το θέμα των συμβάσεων του έργου. Υπάρχουν και άλλα, αλλά δεν θα επεκταθώ, για να μην καταναλώνω το χρόνο. Άλλωστε είναι καταπονημένο και το Σώμα από την πολύωρη συνεδρίαση. 
      Για τη συνέντευξη είχαμε πει πολλά κατά την ψήφιση του νόμου του κ. Παυλόπουλου. Δεν θα τα επαναλάβω. Άλλωστε αναφέρθησαν σε αυτό οι συνάδελφοι. Θέλω μόνο να πω ότι, όταν εφαρμόστηκε στην πράξη, γελοιοποίησε το σύστημα. Για γέλια και για κλάματα είναι! Ερωτήσεις του τύπου: «αν έχεις γνωστό στον Ο.Τ.Ε.» ή «πώς θα εργαστείς με δύο παιδιά», το μόνο που κάνουν είναι να καταρρακώνουν κάθε έννοια πολιτικής ευθύνης. Η διαδικασία της συνέντευξης σε ορισμένες περιπτώσεις, όπως στους ΕΠ.ΟΠ., ανέτρεψε το αποτέλεσμα κατά 97%. 
      Όσον αφορά δε τις συμβάσεις έργου, έχω τοποθετηθεί απ’ αυτό το Βήμα και επί κυβερνήσεως ΠΑ.ΣΟ.Κ.. Γι’ αυτό το ίδιο θέμα, τοποθετήθηκα και κατά τη συζήτηση του ν.3320/2005. Ήταν Υπουργός ο κ. Παυλόπουλος. ΄
      Τότε είχα πει πως αν πραγματικά θέλετε να κλείσετε το παράθυρο, έχετε μια ευκαιρία: Βάλτε αντικειμενικά κριτήρια σε αυτό που πραγματικά από την αρχή εκφεύγει από το Α.Σ.Ε.Π., τις συμβάσεις έργου με φυσικά πρόσωπα. Για άλλο σκοπό είχαν προβλεφθεί οι συμβάσεις έργου. Είναι ένα χρήσιμο εργαλείο για τη Δημόσια Διοίκηση. 
      Κάναμε, επί παραδείγματι, συμβάσεις έργου στο Υ.ΠΕ.ΧΩ.Δ.Ε. -από παλιά υπήρχε το νομικό πλαίσιο- αλλά με μελετητές και με οργανωμένα γραφεία για ένα συγκεκριμένο θέμα: Θέλαμε να μας βοηθήσουν παραδείγματος χάριν στη δημοπράτηση ενός έργου ή στη διόρθωση μιας μελέτης ενός έργου. 
      Η σύμβαση έργου είχε συγκεκριμένο αντικείμενο και τέλειωνε όταν ολοκληρωνόταν το αντικείμενο. Επεξετάθηκαν οι συμβάσεις σε φυσικά πρόσωπα για πάγιες ανάγκες και αυτό ήταν η πλήρης παραβίαση, παράκαμψη της διαδικασίας του Α.Σ.Ε.Π.. Είχα πει τότε από το 2005, «φέρτε ρυθμίσεις, κύριε Παυλόπουλε, για αντικειμενικά κριτήρια για τις συμβάσεις έργου». Είχα φτάσει μάλιστα στο σημείο να πω το ελάχιστο. Έστω «βάλτε δημοσιότητα». Τελικά το αφήσατε. Γιατί; Νομίζετε ότι βολεύετε τα «γαλάζια» παιδιά. 
      Θέλω να πω πάλι στους πολίτες και στους δικούς σας ψηφοφόρους ότι δεν βολεύονται καν τα «γαλάζια» παιδιά. Βολεύονται οι «κολλητοί». Βολεύονται τα παιδιά συγγενών, κάποιων επωνύμων, κουμπάρων και παρακούμπαρων. Έχουν αλώσει το δημόσιο τομέα με συγκεκριμένες, ειδικές θέσεις, προκατασκευασμένες θέσεις με παχυλούς μισθούς. Και επειδή είδα να ενοχλούνται οι κύριοι συνάδελφοι της Νέας Δημοκρατίας, όταν ανέφερα τους κουμπάρους και τους παρακούμπαρους, να θυμίσω ότι και χθες είδαμε στη δημοσιότητα έναν ολόκληρο κατάλογο κουμπάρων της Νέας Δημοκρατίας.
      Θέλω να πω, κύριε Ζώη, που χαμογελάτε, ότι πραγματικά με τόση κουμπαριά στη Νέα Δημοκρατία, πώς να μείνει κουμπαράς στο κράτος;
      ΧΡΗΣΤΟΣ ΖΩΗΣ: Μη μιλήσουμε για κουμπάρους!
      ΚΩΝΣΤΑΝΤΙΝΟΣ ΓΕΙΤΟΝΑΣ: Τι άλλο τότε να πω τώρα; Από αγροφύλακες έχει ανάγκη ο τόπος, το περιβάλλον μας, κύριε Παυλόπουλε; Μιλώ για έναν τομέα που τον ξέρω καλά, τον τομέα της δημόσιας ασφάλειας. Συνυπηρετήσαμε με τον εισηγητή μας, τον κ. Κοσμίδη. Η Αστυνομία σήμερα δεν έχει προσωπικό ακόμη για να προστατεύσει τον ίδιο τον εαυτό της. Η Αντιτρομοκρατική Υπηρεσία έχει προβλήματα, την ώρα που βλέπουμε ότι ανοίγει ένας νέος κύκλος τρομοκρατίας.
      Με συμβάσεις έργου υπερβήκατε τις εκατό χιλιάδες προσλήψεις. Είναι πια ανάγκη να βάλουμε φρένο για την αξιοπιστία του συστήματος, για το κύρος του πολιτικού κόσμου. Για όνομα του Θεού! Φτάνει. Όλοι έχουμε ευθύνες.
      Εμείς προτείνουμε σήμερα τον έλεγχο των συμβάσεων φυσικών προσώπων από το Α.Σ.Ε.Π.. Είναι μια πρώτη κίνηση που θα περιορίσει σημαντικά το πρόβλημα.  Στο πρόγραμμά μας βέβαια πηγαίνουμε ακόμη παραπέρα και προτείνουμε την κατάργηση των συμβάσεων έργου για φυσικά πρόσωπα. 
      Κύριε Παυλόπουλε, η ψήφιση της πρότασής μας θα ήταν για την παράταξή σας η τελευταία πράξη ευθύνης. Θα ήταν ακόμη μια ένδειξη συγγνώμης και μεταμέλειας  για ό,τι έχει γίνει. Έστω και στο παραπέντε, για να περισώσουμε, όπως είπα, τη χαμένη αξιοπιστία για το πολιτικό σύστημα, για θέματα αξιοκρατίας και διαφάνειας. Σας δίνετε σήμερα μια ευκαιρία. Οποιαδήποτε δικαιολογία απόρριψης αυτής της πρότασης δεν στέκει. Και θα σας καταλογιστεί η άρνηση από νεολαία και πολίτες.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Γείτονα.
      Ο κ. Κοσμίδης έχει το λόγο.
      ΣΩΚΡΑΤΗΣ ΚΟΣΜΙΔΗΣ: Ευχαριστώ, κύριε Πρόεδρε.
      Υπάρχει ένα απλό ρώτημα: Υπάρχει νοσηρότητα και παθογένεια σε σχέση με τις συμβάσεις έργου, ναι ή όχι; Αν ναι, πρέπει να φροντίσει το πολιτικό σύστημα να βρει τη θεραπεία της παθογένειας. 
      Με την πρόταση νόμου, που συζητείται σήμερα, εμείς προτείνουμε αντικειμενικά κριτήρια σε σχέση με τις συμβάσεις έργου. Εγώ προσωπικά δεν έχω την παραμικρή αμφιβολία ότι εάν κάτι τέτοιο νομοθετηθεί, ουδείς, μα, ουδείς δήμαρχος, νομάρχης, Υπουργός ή πρόεδρος οιουδήποτε οργανισμού, θα ζητά έγκριση για συμβάσεις έργου. Αυτομάτως θα σταματήσει αυτό το φαινόμενο.
      Μια περαιτέρω πρόταση, που περιέχεται στο πρόγραμμα του ΠΑ.ΣΟ.Κ. και ακούστηκε και από τους εισηγητές των μικρότερων κομμάτων είναι η πλήρης κατάργηση της έννοιας. Να εξαλειφθεί η έννοια των συμβάσεων έργου από το λεξιλόγιο της ορολογίας γύρω από τις προσλήψεις..
      Αναφέρατε ως παράδειγμα του ανέφικτου να γίνει αυτό, το γεγονός ότι επώνυμα στελέχη της παράταξής μας που είναι αξιωματούχοι στην Τοπική Αυτοδιοίκηση σας ζητούν συμβάσεις έργου. Και μου λέτε «τι να τους πω;».
      Να τους πείτε όχι, κύριε Υπουργέ, σε όλους ανεξαιρέτως. Εγώ σε καμμία περίπτωση δεν λέω να λέτε «όχι» στους δικούς σας δημάρχους και «ναι» στους δικούς μας. Να λέτε σε όλους ανεξαιρέτως «όχι», τέρμα οι συμβάσεις έργων. Κάντε το. Δεν το κάνετε. Γιατί δεν το κάνετε; Είναι προφανές ότι δεν το κάνετε επειδή θέλετε να συνεχίσετε αυτό το βιολί, θέλετε να συνεχίσετε να εξυπηρετείτε δικούς σας ανθρώπους. Και αυτό είναι μεγάλο λάθος και πολύ κακό για τον τόπο. 
      Ομιλώντας, ουσιαστικά απαντώντας στον Αρχηγό του ΠΑ.ΣΟ.Κ….
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα χρειαστώ τέσσερα πέντε λεπτά, λιγότερο από ό,τι δικαιούμαι δευτερολογώντας.
      ΠΡΟΕΔΡΕΥΩΝ (Σωτήρης Χατζηγάκης): Κατ’ εξαίρεσιν σας τα έχω δώσει. 
      ΣΩΚΡΑΤΗΣ ΚΟΣΜΙΔΗΣ: Ζήτησα να δευτερολογήσω εδώ και μια ώρα.
      ΠΡΟΕΔΡΕΥΩΝ (Σωτήρης Χατζηγάκης): Εγώ είπα θα σας τα δώσω. Απλώς το λέω για την τάξη. 
      ΣΩΚΡΑΤΗΣ ΚΟΣΜΙΔΗΣ: Ευχαριστώ δεν θα βραδύνω.
      Επειδή έφερα ένα παράδειγμα για συμβάσεις έργου για χίλια άτομα στο Δήμο Αθηναίων, για την αποκομιδή από τα ανύπαρκτα ακάλυπτα οικόπεδα εντός των ορίων του Δήμου Αθηναίων, είπατε ότι αυτό ήταν για τους Ολυμπιακούς Αγώνες.
      Κύριε Υπουργέ, η έγκριση δόθηκε το φθινόπωρο του 2006. Είχαν περάσει δύο χρόνια από τους Ολυμπιακούς Αγώνες. Επίσης προσπαθήσατε να δημιουργήσετε μια σύγχυση γύρω από τον αριθμό των ενενήντα δύο χιλιάδων οκτακοσίων σαράντα μίας συμβάσεων έργου, λέγοντας ότι είναι και εποχικοί εκεί. Για να αρθεί, επιτέλους η σύγχυση, οι μισθώσεις έργου είναι ενενήντα δύο χιλιάδες οκτακόσιες σαράντα μία. Οι εποχικοί, άλλη κατηγορία, είναι εκατόν οκτώ χιλιάδες εβδομήντα πέντε. Οι συμβάσεις ορισμένου χρόνου είναι εξήντα δύο χιλιάδες τετρακόσιες δεκαεπτά. Ξέρετε, κύριοι συνάδελφοι, πόσο είναι το μόνιμο προσωπικό; Είναι εβδομήντα μία χιλιάδες οκτακόσιες εξήντα έξι θέσεις μόνιμης εργασίας, σε σύνολο εγκεκριμένων προσλήψεων τετρακοσίων εξήντα εννέα χιλιάδων επτακοσίων εξήντα τριών. 
      Και επειδή είπατε ότι πολλές συμβάσεις έργου είναι ανανέωση άλλων, συμβάσεων στον πίνακα που κατέθεσα υπάρχει ειδική κατηγορία για τις ανανεώσεις συμβάσεων έργου, που είναι χίλιες εξακόσιες ογδόντα τρεις, άσχετες με τις ενενήντα δύο χιλιάδες οκτακόσιες σαράντα μία.  
      Μου προξένησε έκπληξη ότι για πολλοστή φορά ο κ. Λυκουρέντζος έδειξε μια δυσπιστία στα στοιχεία που καταθέτω, διότι όπως μου έχει πει και κατ’ ιδίαν, στην Αρκαδία, δεν ξέρει καμμία σύμβαση έργου. 
      Θα κάνω το εξής, κύριε Πρόεδρε. Σε κάποια άλλη ευκαιρία θα καταθέσω για το αρχείο της Βουλής, τους ογκωδέστατους φακέλους που περιέχουν τις εγκρίσεις της τριμελούς επιτροπής για προσλήψεις πάσης φύσεως της τελευταίας τριετίας, για να είναι σε πρόσβαση όλων των Βουλευτών και κάθε ενδιαφερόμενου και να δει μια μια έγκριση τι περιεχόμενο έχει και πού είναι.
      Τέλος, οι εισηγητές  του Κ.Κ.Ε. και του Συνασπισμού διείδαν θετικά στοιχεία στην πρόταση νόμου. Όμως, δεν συμφωνούν διότι θεωρούν ότι είναι το έλασσον σε σχέση με μείζονα. 
      Κύριοι συνάδελφοι, εάν στην Ελλάδα δεν κάνουμε βήμα βήμα μετεξέλιξη προς το καλύτερο, περιμένοντας πάντα το συνολικό καλύτερο, θα είμαστε πάντα πίσω. Η Ευρωπαϊκή Ένωση εάν μετά πενήντα χρόνια πορείας έφτασε εκεί που έφτασε, είναι επειδή ακολούθησε τη βήμα-βήμα μετεξέλιξή της. Εάν είχαν στο μυαλό τους πριν πενήντα χρόνια οι εμπνευστές της Ευρωπαϊκής Ένωσης την ομοσπονδιοποίηση της Ευρώπης, δεν θα ξεκινούσε ποτέ η Ευρωπαϊκή Ένωση. Ενώ έτσι, βήμα βήμα θα φτάσει και εκεί.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κοσμίδη.
      Ο κ. Γκατζής έχει το λόγο.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, θα ήθελα να πω για όλα όσα ακούστηκαν, γιατί πολύ λίγο σήμερα ασχοληθήκαμε με την πρόταση νόμου που έκανε το ΠΑ.ΣΟ.Κ., το εξής: Το πρώτο αφορά το ερώτημα που έβαλε ο κ. Κοσμίδης, γιατί το διατηρεί η Νέα Δημοκρατία και επιμένει να μην αλλάξει αυτό το σύστημα των προσλήψεων με συμβάσεις έργου, κατά την άποψή μας, είναι για τους ίδιους λόγους, που δεν το είχε καταργήσει και το ΠΑ.ΣΟ.Κ., για να έχει σε ομηρία τους εργαζόμενους και κάθε φορά να τους ανανεώνει τις συμβάσεις αυτές του έργου και να τους εκμεταλλεύεται και πολιτικά. 
      Εμείς δεν το ψηφίζουμε αυτό, όχι γιατί απλώς θεωρούμε ότι είναι μια «παρανυχίδα» στο όλο, αλλά και γιατί υπάρχουν πολλά χειρότερα πράγματα τα οποία διαιωνίζονται. 
      Εμείς, για παράδειγμα, ζητήσαμε να καταργηθούν όλες οι συμβάσεις, οι οποίες είναι έξω από τη μονιμότητα των δημοσίων υπαλλήλων και να υπάρχει μόνο η εποχική σύμβαση –αυστηρά εποχική, λίγων μηνών- για να εξυπηρετεί πραγματικά εποχικές ανάγκες. 
      Ακόμη, υπάρχουν συμβάσεις που είναι μιας ώρας -τις οποίες ψήφισε το ΠΑ.ΣΟ.Κ. και τις διατηρεί η Νέα Δημοκρατία- μέχρι δύο ή τριών ημερών, ανανεώσιμες για μια ημέρα κάθε μέρα, οι οποίες πρέπει και αυτές να καταργηθούν. 
      ΣΩΚΡΑΤΗΣ ΚΟΣΜΙΔΗΣ: Κάντε πρόταση!
      ΝΙΚΟΛΑΟΣ ΓΚΑΤΖΗΣ: Μα, κάναμε προτάσεις και εσείς στέκεστε μόνο σ’ αυτό. Και σας λέμε ότι είμαστε κάθετα αντίθετοι, για παράδειγμα και με τη συνέντευξη η οποία μπήκε. Επίσης, είμαστε αντίθετοι και με το νόμο περί Δ.Ε.Κ.Ο. με τον οποίο πέρασαν όλες αυτές οι υπηρεσίες στον ιδιωτικό τομέα –λειτουργούν δηλαδή, όπως ο ιδιωτικός τομέας- και έχει καταργηθεί εκεί με βάση νόμους… κ.λπ…. το Α.Σ.Ε.Π.. 
      Όλα αυτά, κύριε Πρόεδρε, κατά την άποψή μας είναι πολιτικές, οι οποίες συνεχίζονται. Όμως, έρχονται και χειρότερα μέτρα. Γι’ αυτό προειδοποιούμε τον κόσμο και γι’ αυτό προειδοποιούμε τους εργαζόμενους. Όσον αφορά ιδιαίτερα την Πράσινη Βίβλο, δεν είδαμε να αντιδρά ούτε το ένα κόμμα ούτε το άλλο. Όμως, και στα μέτρα που πρότεινε ο Γενικός Γραμματέας του Ο.Ο.Σ.Α., δεν αντέδρασαν τα κόμματα ούτε ο κ. Παπανδρέου, που ήρθε σήμερα και μας μίλησε για κοινωνική πολιτική. Δεν στάθηκε για να αναφερθεί σ’ αυτά. Έριξε μόνο ευθύνες στην Κυβέρνηση και για το ότι η Ελλάδα βρίσκεται πολύ πίσω σ’ αυτά τα θέματα. Μίλησε ουσιαστικά για τη σύμφωνη γνώμη του στις αναδιαρθρώσεις που προβλέπονται. Αυτό το συμπέρασμα βγαίνει. Και αν είναι διαφορετικό, ας μας το πει κάποιος εδώ.
      Εμείς νομίζουμε ότι οι εργαζόμενοι πρέπει να απορρίψουν και τα δύο κόμματα στις επόμενες εκλογές.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Γκατζή.
      Κύριε Υπουργέ, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
      Κυρίες και κύριοι συνάδελφοι, θα σταθώ σε κάτι που ελέχθη από τον κ. Μπένο και φάνηκε και από την ομιλία του κ. Βενιζέλου. Το να γυρίζει κανείς στο παρελθόν και να μιλάει με όρους παρελθόντος, πράγματι δεν προάγει το δημόσιο διάλογο. Όμως, ποιος «ήρξατο χειρών αδίκων»; Ποιος είναι εκείνος που ιδίως το τελευταίο εξάμηνο ξέχασε το «Γιώργο, άλλαξέ τα όλα» και γύρισε στην εποχή του σκληρού ροκ; 
      Και αν μέσα σ’ αυτήν την Αίθουσα ακούγεται ομιλία σαν και αυτή του κ. Παπανδρέου προηγουμένως, είναι δυνατόν να μην υπάρχουν απαντήσεις; Όταν κατασυκοφαντείται μια παράταξη και όταν επιχειρείται συγκάλυψη των αθλιοτήτων του παρελθόντος, επί κυβερνήσεων ΠΑ.ΣΟ.Κ., ο Υπουργός Εσωτερικών που παρίσταται εδώ για την πρόταση νόμου θα σιωπήσει;
      Υπεύθυνος, λοιπόν, για την πορεία μιας συζήτησης, η οποία ολισθαίνει προς τέτοιες κατευθύνσεις, είναι εκείνος που την ξεκινάει. Και σήμερα ο χαμένος αυτής της συζήτησης -όσα θετικά στοιχεία κι αν έχει η πρόταση του κ. Κοσμίδη- ήταν ο κ. Παπανδρέου. 
      Κύριε Κοσμίδη, σας λέω απλά ότι ο κ. Παπανδρέου σάς αδίκησε. Γιατί εγώ σάς ξέρω. Αυτά τα πιστεύατε και παλιά, άσχετα, όπως θα σας εξηγήσω, από το αν δεν γίνονται για άλλους αντικειμενικούς λόγους. Όμως, σας αδίκησε ο Αρχηγός σας. Σας άδειασε! Δεν ασχολήθηκε καν με την πρόταση νόμου. Ήρθε εδώ για ένα «δεκάρικο» πολιτικό λόγο, με όρους παρελθόντος, και έφυγε. 
      Υπεύθυνος, λοιπόν, για όλα αυτά που ελέχθησαν προηγουμένως είναι ο κ. Παπανδρέου και θα δείτε ότι όσο πάμε προς το τέλος της θητείας της Κυβέρνησης, αυτό θα κάνει, γιατί δεν ξέρει και τίποτα άλλο να κάνει.
      Ακούω περί «προγράμματος του ΠΑ.ΣΟ.Κ.». Ελάτε τώρα! Αν το ανοίξετε, είναι ένα ευχολόγιο από κορφής μέχρις ονύχων, το οποίο δεν λέει απολύτως τίποτα για την ταμπακιέρα. Δηλαδή, ποια είναι η αντιπρόταση του ΠΑ.ΣΟ.Κ.  Θα λύσει όλα τα προβλήματα ως διά μαγείας, λέγοντας πού είναι το πρόβλημα, αλλά μη αναδεικνύοντας τη λύση του;
      Και κάτι άλλο. Επειδή ακούω –το απέφυγα για να μην οξύνω τη συζήτηση- να μιλάτε για τις πανελλήνιες εξετάσεις, ξέρετε όλοι ότι το θέμα των πανελληνίων εξετάσεων δεν αντιμετωπίζει οποιοδήποτε πρόβλημα. Για την αντικειμενικότητα και όλα αυτά δόθηκαν εξηγήσεις από το Υπουργείο. Αφήνετε, όμως, την «αιχμούλα» σας «ελπίζουμε να μην είναι, αλλά…». Αφού ξέρετε ότι δεν υπάρχει θέμα και ότι ερευνάται ένα ζήτημα, το οποίο ήταν εντελώς περιθωριακό. 
      Όμως, δεν τέθηκε κανένα θέμα, το είπε το Υπουργείο Παιδείας. Γιατί  σπέρνετε την αμφιβολία αυτήν τη στιγμή; Μήπως κερδίσετε και από εκεί κάτι; Δεν σκέφτεστε ότι υπάρχουν παιδιά που δίνουν εξετάσεις αυτήν την ώρα; Ακόμη και με την αγωνία των παιδιών παίζετε; Τέτοιου είδους κατάπτωση του δημόσιου βίου και των πολιτικών επιχειρημάτων! Γιατί;  Όταν μιλάμε για ένα νομοσχέδιο, που πράγματι μπορεί να έχει κάποιες απόψεις μη εφικτές, αλλά πάντως αγγίζει την ουσία κάποιων πραγμάτων;
      Κύριε Κοσμίδη, τριετής προγραμματισμός με τα σημερινά δεδομένα της Δημόσιας Διοίκησης δεν είναι δυνατόν να γίνει. Σας είπα -το ζήσατε τόσα χρόνια ως γραμματέας του Υπουργικού Συμβουλίου- ότι το μεγάλο μας πρόβλημα στις θέσεις είναι τα κενά που υπάρχουν. Αν είχαμε πάει γρηγορότερα στην κάλυψή τους, δεν θα κουβεντιάζαμε για προγραμματισμό, που εγώ θεσμοθέτησα ως ετήσιο. Όμως, εσείς τον θέλετε τριετή. Ε, δεν γίνεται. Δεν μπορεί να γίνει πρακτικά. Διότι αν πάμε να τον ακολουθήσουμε, με τα έκτακτα που παρουσιάζονται και στον τόπο μας και τα κενά που έχει η Δημόσια Διοίκηση, τότε από εκεί και πέρα πρέπει να γίνουμε μάντεις –εξαρτάται αν είσαι Κάλχας ή Τειρεσίας- για να μπορέσουμε να πέσουμε μέσα. Και ξέρετε ότι δεν γίνεται αυτό το πράγμα, γιατί δεν το κάνατε ποτέ. Ούτε καν το είχατε προτείνει ως κυβέρνηση τότε. Τώρα το βλέπετε έτσι. Αν καλύψω τα κενά –και προσπαθώ να καλύψω τα κενά- με τις εγκρίσεις οργανικών θέσεων, μέσω Α.Σ.Ε.Π., ευχαρίστως.
      Δεύτερον θέμα οι συμβάσεις έργου: Η «αμαρτία» των συμβάσεων έργου  θα συνεχίζεται για την Τοπική Αυτοδιοίκηση έως ότου καλύψουμε τα κενά τους. Δεν ξέρετε, κύριε Κοσμίδη, παραδείγματος χάριν, ότι στη Νομαρχιακή Αυτοδιοίκηση έχουμε πάνω από πέντε χιλιάδες κενά; Πώς θα καλυφθούν οι σχετικές ανάγκες;
      ΣΩΚΡΑΤΗΣ  ΚΟΣΜΙΔΗΣ:  Γιατί δεν ζητάνε μόνιμο προσωπικό;
      ΠΡΟΚΟΠΗΣ  ΠΑΥΛΟΠΟΥΛΟΣ (Υπουργός Εσωτερικών,  Δημόσιας Διοίκησης και Αποκέντρωσης):  Όταν, για να μπορέσουμε να μπούμε στην Ο.Ν.Ε. και όταν, για να μπορέσουμε να μειώσουμε το έλλειμμα, έχουμε αυτά τα τεράστια κενά, πώς είναι δυνατόν;
      Δεν υπάρχουν, άραγε, πραγματικές ανάγκες συμβάσεων έργου ιδίως στους Ο.Τ.Α.; Μου λέτε να πω «δεν εγκρίνω καμμία». Μα, τώρα, σοβαρολογείτε; Είναι πολύ απλά από εκεί που κάθεστε να το λέτε. Ρωτάτε το Γιάννη Σγουρό, το Γιάννη Μίχα –αναφέρω ονόματα συναδέλφων σας και φίλων μου, που συνεργάζομαι μαζί τους εξαιρετικά- να σας πουν τι τραβάει ένας νομάρχης και μία νομαρχία για να καλύψει ανάγκες και να μπορέσει να δουλέψει;
      ΣΩΚΡΑΤΗΣ  ΚΟΣΜΙΔΗΣ:  Να ζητήσουν μόνιμο προσωπικό.
      ΧΡΗΣΤΟΣ  ΖΩΗΣ:  Έκτακτες ανάγκες με μόνιμο προσωπικό;
      ΠΡΟΚΟΠΗΣ  ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Και μου λέτε «γαλάζιες» συμβάσεις όλες τις συμβάσεις της Τοπικής Αυτοδιοίκησης που είναι και η συντριπτική πλειοψηφία; Και, δεύτερον, ξεχάσατε ότι ήταν πάγια πρακτική σας, γιατί δεν μπορούσατε, ενδεχομένως, να κάνετε και διαφορετικά;  
      Κύριε Κοσμίδη, αθροίζετε και λέτε τόσες εγκρίσεις, όταν ξέρετε πολύ καλά ότι οι περισσότερες από αυτές είναι ανανεώσεις; Πάρτε τους Οργανισμούς Τοπικής Αυτοδιοίκησης και θα δείτε ότι ανανεώνουν συμβάσεις προηγούμενες. Μα, να κάθεστε εσείς να μου λέτε –αφήστε τους άλλους λαϊκιστές-  για τριακόσιες χιλιάδες, τετρακόσιες χιλιάδες –έχω χάσει το λογαριασμό, δεν συνεννοείστε, άλλα λέει ο κ. Παπανδρέου και άλλα εσείς-  και να αθροίζετε στις εγκρίσεις αυτές και να λέτε «γαλάζιες» εγκρίσεις Ο.Τ.Α.;  Και άκουσα την κυρία συνάδελφο προηγουμένως να λέει ότι όλες οι συμβάσεις είναι ρουσφετολογικές! Δηλαδή οι συμβάσεις των Ο.Τ.Α. περνούν από τα γραφεία της Νέας Δημοκρατίας; Είναι ευτέλεια. 
      Συνέντευξη: Συνεννοηθείτε επιτέλους. Όταν έφερα τη συνέντευξη με το Α.Σ.Ε.Π. και διά του Α.Σ.Ε.Π., φωνάζατε η «γαλάζια» συνέντευξη, η «συνέντευξη Παυλόπουλου». Τώρα καταλάβατε ότι γίνεται μέσω Α.Σ.Ε.Π. και το γυρίσατε αλλού, εκεί που γίνεται εκτός Α.Σ.Ε.Π.. Μα, εκεί που γίνεται εκτός Α.Σ.Ε.Π. γίνεται όπως γινόταν επί των ημερών σας. Δεν είχατε δει όλα αυτά τα πράγματα;  Και λέτε γιατί να γίνεται συνέντευξη.  Δεν μου λέτε, τον εναερίτη στη Δ.Ε.Η. πώς θα τον προσλάβετε; Δεν θα κοιτάξετε ποιος είναι; Θα κοιτάξετε τα κοινωνικά του μόρια και θα πάει να εμφανιστεί και θα προσληφθεί και θα πει «επειδή έχω ίλιγγο και δεν μπορώ να ανέβω, βάλτε με πουθενά αλλού να καθήσω»; Δεν ξέρετε ότι σε αυτές τις περιπτώσεις ανθρώπων που έχουν ειδικά καθήκοντα -που δεν είναι μόνο ειδικά επιστημονικά- χρειάζεται να δεις ποιος είναι;  Εσείς, το ΠΑ.ΣΟ.Κ. –το είχα πει την άλλη φορά, το είδα στο site σας- ζητήσατε να προσλάβετε άνθρωπο και είπατε «συνέντευξη». Το ίδιο το ΠΑ.ΣΟ.Κ. για να προσλάβει έναν άνθρωπο, κάνει συνέντευξη και η Δημόσια Διοίκηση δεν το δικαιούται για να δει με ποιον έχει να κάνει;  Εσείς, κύριε Κοσμίδη, που έχετε και μία επαγγελματική σταδιοδρομία προηγουμένως και στη συνέχεια ως γραμματέας, δεν ξέρετε πολύ καλά ότι είναι αδιανόητο να μην αξιολογείται η προσωπικότητα ενός ανθρώπου τη στιγμή που μπαίνει στο δημόσιο; Τι είναι δηλαδή το δημόσιο; Ένας χώρος στον οποίο πρέπει να προσλάβεις οπωσδήποτε έναν άνθρωπο ανεξάρτητα από  το αν έχει δυνατότητες ή δεν έχει, πράγμα που φαίνεται από την προσωπικότητα, όταν ξέρουμε ότι η μοριοδότηση σε πολλά άλλα πράγματα είναι πολύ ισχυρή λόγω προϋπηρεσίας; Και αυτήν εγώ την έβαλα.
      Α.Σ.Ε.Π.. Μιλήσατε για κατάργηση του Α.Σ.Ε.Π.: Σας παρακαλώ πάρα πολύ. Επί των ημερών μας το Α.Σ.Ε.Π. έχει αποκτήσει πολύ περισσότερες αρμοδιότητες και σας τα είπε και ο κ. Μπακόπουλος. Δεύτερον, δεν μου απαντάτε σε αυτό, γιατί λέτε ότι γίνονται κατά παρέκκλιση –άκουσα- για την Ε.ΘΕ.Λ. και άλλα. Οι εκθέσεις του Α.Σ.Ε.Π. μάς τα έδωσαν. 
      1994-2004: Ο μέσος όρος παραβάσεων, που διαπίστωνε το Α.Σ.Ε.Π. ήταν 62%. Δύο χρόνια μετά είναι 32%. Έχουν πέσει στο μισό και όσες γίνονται τις αναδεικνύουμε, αλλά είναι οι μισές απ’ ό,τι στις μέρες σας και σε δύο χρόνια το κατεβάσαμε στο μισό. Αυτή είναι η παράκαμψη του Α.Σ.Ε.Π.; Γιατί παραπλανάτε; Βεβαίως σας το έχω πει. Έχετε και φερέφωνα τα οποία ό,τι και να πείτε κάθονται εκεί πέρα και το αναπαράγουν, ακούει ο κόσμος και σου λέει «τι μπορεί να είναι;». Πολλές φορές μάλιστα επικαλείσθε και εδώ μέσα έωλα στοιχεία. Είναι απίστευτο να έρχεται η Αξιωματική Αντιπολίτευση και να μην έχει στοιχεία, που στο κάτω-κάτω είναι στο site του Υπουργείου και μπορείτε να τα βρείτε και να κάθεται να λέει «απαντήσατε στο τάδε δημοσίευμα;». Μα, τώρα είναι κριτική μέσα στη Βουλή αυτή; 
      Άκουσα το συνάδελφο προηγουμένως να λέει για «ενοικίαση εργαζομένων». «Εισαγάγατε», λέει, «την «ενοικίαση» εργαζομένων». Κύριε συνάδελφε, παρακαλώ πολύ. Το θεσμό της «ενοικίασης» των εργαζομένων τον εισαγάγατε εσείς. Στο Ταχυδρομικό Ταμιευτήριο είχατε προσλάβει συγκεκριμένη εταιρεία, που έκανε την «ενοικίαση» από το 2002. Εσείς είστε οι εφευρέτες όλων αυτών των συστημάτων. Εσείς στο Υπουργείο Πολιτισμού, που αυτήν τη στιγμή ανανεώνουμε όπως μπορούμε τις συμβάσεις, πήρατε πόσους και πόσους μέσω εργολάβων για να δουλέψουν στο Υπουργείο Πολιτισμού. Δεν το ξέρετε; Δεν το ξέρει ο κ. Βενιζέλος, που είναι εδώ; Εσείς οι «εφευρέτες» της «ενοικίασης» εργαζομένων, που εμείς την καταργούμε με τη νομοθεσία, καταγγέλλετε την Κυβέρνηση αυτή για την «ενοικίαση» των εργαζομένων; Ήταν το όνειδος το δικό σας και είναι και οι συνάδελφοι, που το θεσμοθέτησαν εδώ μέσα. Δεν ξέρετε πώς προσλαμβάνονταν και τι κάνουμε αυτήν τη στιγμή για να μπορέσουμε να ρυθμίσουμε το καθεστώς αυτών των ανθρώπων στο Υπουργείο Πολιτισμού; Γιατί λέτε αυτές τις ανακρίβειες; Αν δεν τα ξέρετε, μην τα λέτε. Αν λέτε ψέματα, λυπάμαι. Παραπληροφορείτε συνειδητά τον κόσμο που μας ακούει. Είστε, λοιπόν, οι «εφευρέτες» ταυτοχρόνως και οι εφαρμοστές του συστήματος της «ενοικίασης» εργαζομένων με ό,τι αυτό συνεπάγεται όχι μόνο σε νομικό καθεστώς και από πλευράς αξιοκρατίας, αλλά και από πλευράς ποιότητας της εργασιακής σχέσης. Και αυτά ποιος τα λέει; Το πάλαι ποτέ διαλάμψαν σοσιαλιστικό κίνημα έρχεται τώρα να μας πει ότι τα κάνει η Νέα Δημοκρατία! 
      Θα κάνω μία τελευταία παρατήρηση. Ο κ. Ρόβλιας νομίζει μερικές φορές ότι με το να πετάει κάποια παραδείγματα εντυπωσιάζει και πραγματικά σαν παραπολιτικά έχουν τη σημασία τους. Αλλά δεν έχει πει πολλές φορές -ή σχεδόν ποτέ- την αλήθεια. Προσλήφθηκε κάποιος –λέει- για να παίζει κουκλοθέατρο! Λες και δεν ξέρει ο κ. Ρόβλιας ότι υπάρχουν δήμοι, οι οποίοι έχουν δημοτικές επιχειρήσεις, που ασχολούνται με την ψυχαγωγία των παιδιών και, βεβαίως, αν έχει και κουκλοθέατρο η δημοτική επιχείρηση, θα προσλάβεις κάποιον για να μάθει τους άλλους να παίζουν κουκλοθέατρο ή να παίξει ο ίδιος. 
      Το ωραιότερο, όμως, είναι ότι δεν συνετιστήκατε από το κάζο που πάθατε, όταν μας καταθέσατε ολόκληρη ερώτηση εδώ στη Βουλή, γιατί προσλήφθηκε –λέει- στο Δήμο Αργυρούπολης άνθρωπος, ο οποίος ήταν ναυαγοσώστης! Και δεν είχαν καταλάβει οι συνάδελφοι του ΠΑ.ΣΟ.Κ. –πέραν του ότι ο δήμος δεν ανήκει στη Νέα Δημοκρατία- ότι ορθώς ο δήμαρχος, επειδή είχε δημοτική πισίνα και ένας από τους όρους ασφαλείας είναι ότι πρέπει να υπάρχει άνθρωπος μην του πνιγεί κανένα παιδί μέσα στην πισίνα, έπρεπε να προσλάβει και τέτοιον άνθρωπο. Καταλαβαίνετε δηλαδή; Το πετάτε εδώ. «Πήρε ναυαγοσώστη, πήρε άνθρωπο που παίζει κουκλοθέατρο». Αυτό πιάνει κάπως ως εύκολο παραπολιτικό σε μία εφημερίδα για να παίξει ο κ. Ρόβλιας, αλλά δεν πάτε να ρωτήσετε τους δημάρχους; Δηλαδή όταν υπάρχει ΔΗ.ΠΕ.ΘΕ. και θα πάρεις ενδυματολόγο για το ΔΗ.ΠΕ.ΘΕ. Λάρισας ή το ΔΗ.ΠΕ.ΘΕ. Καλαμάτας, στην περίπτωση αυτή θα μου πείτε ότι οι δήμοι προσλαμβάνουν ενδυματολόγους και θα κάνουμε παραπολιτικά γι’ αυτό και μ’ αυτόν τον τρόπο κάνετε αξιόπιστη κριτική; Δεν είναι δυνατόν αυτά τα πράγματα να λέγονται σ’ αυτήν την Αίθουσα. 
      Λυπάμαι πραγματικά –και είναι και το τελευταίο που θέλω να πω- γιατί ενώ ξέρω πολύ καλά ότι οι φωνές των συναδέλφων είναι νηφάλιες και του κ. Κοσμίδη και πολλών άλλων, ανεξάρτητα από τις διαφορές που έχουμε, λυπάμαι πραγματικά, γιατί σήμερα ο Αρχηγός της Αξιωματικής Αντιπολίτευσης μέσα του έδειξε και ότι δεν πιστεύει ότι μπορεί να κερδίσει τις εκλογές, κυρίως, όμως, γυρίζει στο παρελθόν. 
      Όσον αφορά το φίλο κ. Βενιζέλο, ο οποίος μίλησε για σχέσεις παρελθόντος και μέλλοντος, πρέπει να πω ότι το ΠΑ.ΣΟ.Κ., και ιδίως ο κ. Βενιζέλος, είναι οπαδοί της θεωρίας της σχετικότητας ενδεχομένως περισσότερο απ’ ό,τι ο Αϊνστάιν και οι επίγονοί του. Αλλιώς δεν θα ήταν ποτέ δυνατό να σκέφτονται όταν είναι Κυβέρνηση με όρους μέλλοντος, αλλά όταν είναι αντιπολίτευση μόνο με όρους παρελθόντος. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Υπουργό.
      Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής της πρότασης νόμου αρμοδιότητας του Υπουργείου Εσωτερικών, Δημόσιας Διοίκησης και Αποκέντρωσης «Ρυθμίσεις για την ενίσχυση της διαφάνειας και της αξιοκρατίας στο σύστημα προσλήψεων του ν. 2190/1994, όπως ισχύει, και άλλες διατάξεις».
      Η πρόταση νόμου δεν θα τεθεί σε ψηφοφορία διότι εμπίπτει στις διατάξεις του άρθρου 73 παράγραφος 3 του Συντάγματος.
      Έχουν διανεμηθεί τα Πρακτικά της συνεδρίασης της Δευτέρας 21 Μαΐου 2007 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά της συνεδρίασης της Δευτέρας 21 Μαΐου 2007 επικυρώθηκαν.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.40΄ λύεται η συνεδρίαση για αύριο ημέρα Παρασκευή 1η Ιουνίου 2007 και ώρα 10.30΄ με αντικείμενο εργασιών του Σώματος κοινοβουλευτικό έλεγχο: α) συζήτηση επίκαιρων ερωτήσεων και β) συζήτηση επίκαιρης επερώτησης Βουλευτών του ΠΑ.ΣΟ.Κ. προς τον Υπουργό Μεταφορών και Επικοινωνιών, σχετικά με τις ηλεκτρονικές επικοινωνίες, σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                                            ΟΙ ΓΡΑΜΜΑΤΕΙΣ
Συνεδρίαση 31/5/07                                                                  σελ.4

Τελευταία Αποθήκευση:	6/6/2007 3:54:00 μμ	Από:	L.venetikidou
Εκτυπώθηκε:	5/6/2007 12:52:00 μμ

