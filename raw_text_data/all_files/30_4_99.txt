Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΡΙΣΤ'

Παρασκευή 30 Απριλίου 1999

 

 

Αθήνα, σήμερα στις 30 Απριλίου 1999, ημέρα Παρασκευή και ώρα 10.30' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την Προεδρία του προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ. 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από τον κ. Ευάγγελο Βλασσόπουλο, Βουλευτή Λευκάδας, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Οι Βουλευτές κύριοι ΙΩΣΗΦ ΜΙΧΕΛΟΓΙΑΝΝΗΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία το Εθνικό Στάδιο Χανίων "'Ελενα Βενιζέλου" ζητεί οικονομική ενίσχυση για την καταβολή των οφειλομένων αποδοχών στο υπαλληλικό προσωπικό του καθώς και την ξεχρέωση από αγορά προμηθειών και αναλώσιμων υλικών. 

2) Οι Βουλευτές κύριοι ΕΥΑΓΓΕΛΟΣ ΜΠΑΣΙΑΚΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία η 'Ενωση Αστυνομικών Υπαλλήλων Νομού Βοιωτίας ζητεί να σταματήσει η μείωση της Οργανικής Δύναμης της Αστυνομικής Διεύθυνσης Βοιωτίας καθώς και την εύρεση διαφορετικής λύσης του προβλήματος της συνοριακής φύλαξης. 

3) Οι Βουλευτές κύριοι ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία οι Γιατροί του Εθνικού Συστήματος Υγείας που υπηρετούν στις Μονάδες Πρωτοβάθμιας Φροντίδας Υγείας του Νομού Ηρακλείου επισημαίνουν την υποβάθμιση των παρεχομένων υπηρεσιών στα Κέντρα Υγείας του Νομού Ηρακλείου εξαιτίας της τεράστιας μείωσης των δαπανών για Εφημερίες. 

4) Οι Βουλευτές κύριοι ΔΗΜΗΤΡΙΟΣ ΑΛΑΜΠΑΝΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Δήμος Γοργοποτάμου Φθιώτιδας ζητεί την κατασκευή νησίδας, την τοποθέτηση φωτεινών σηματοδοτών, τον ηλεκτροφωτισμό και τη διαγράμμιση διαβάσεων πεζών στη διασταύρωση Μοσχοχωρίου - Νέου Κρικέλλου και Ηράκλειας με την εθνική οδό στο Νομό Φθιώτιδας. 

5) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Δήμος Ηρακλείου ζητεί τη συμμετοχή του στη σύνθεση του Περιφερειακού Συμβουλίου Κρήτης. 

6) Ο Βουλευτής Αιτωλ/νίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία οι κάτοικοι Μακύνειας Αιτωλ/νίας ζητούν το 2/θ Δημοτικό Σχολείο της περιοχής τους να γίνει 1/θ. 

7) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο κ. Απόστολος Μαχαίρας, κάτοικος Αγίου Λαυρεντίου Μαγνησίας ζητεί τη διευθέτηση της συνταξιοδότησής του. 

8) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία το Εθνικό Στάδιο Λιβαδειάς ζητεί την πρόσληψη προσωπικού. 

9) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία η 'Ενωση Αστυνομικών Υπαλλήλων Νομού Βοιωτίας ζητεί την ικανοποίηση θεσμικών, οικονομικών αιτημάτων της. 

10) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία ο Δήμος Χαιρώνειας Νομού Βοιωτίας διαμαρτύρεται για τον τρόπο παραχώρησης των αναγκαίων προμηθειών στους Καποδιστριακούς Δήμους. 

11) Ο Βουλευτής Δωδεκανήσου κ. ΒΑΣΙΛΕΙΟΣ ΠΑΠΑΝΙΚΟΛΑΣ κατέθεσε αναφορά με την οποία ο Δήμος Σύμης Δωδεκανήσου διαμαρτύρεται για τις παρεμβάσεις στις εσωτερικές ρυθμίσεις - κατασκευές των παλαιών σπιτιών. 

12) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία η Συντονιστική Ομάδα Οικοδομικών Συνεταιρισμών Ηρακλείου ζητεί την ικανοποίηση αιτήματος για νόμιμη παραθεριστική ή αστική κατοικία. 

13) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία το Δημοκρίτειο Πανεπιστήμιο Θράκης ζητεί την έγκριση 5 υποτροφιών πτυχιούχων του για την παρακολούθηση μεταπτυχιακού προγράμματος. 

14) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Σύλλογος "'Ομιλος Αντισφαίρησης Μαγνησίας" με έδρα τη Νεα Ιωνία Μαγνησίας ζητεί οικονομική ενίσχυση για την ανάπτυξη του αθλήματος αντισφαίρησης στην περιοχή του. 

15) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία οι Ειδικές Δυνάμεις Δασοπροστασίας "Δασοκομάντος" υποβάλλουν τις προτάσεις τους για την επαρκή κάλυψη των κενών θέσεων του εποχικού προσωπικού δασοπυρόσβεσης. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 4177/23-11-98 ερώτηση δόθηκε με το υπ' αριθμ. 1023/2-12-98 έγγραφο από τον Υφυπουργό Αθλητισμού η ακόλουθη απάντηση: 

"Σε απάντηση της ερώτησης 4177/23-11-98, του Βουλευτή κ. Π. Καμμένου, σας πληροφορούμε ότι στην ισχύουσα σύμβαση μεταξύ Ο.Π.Α.Π. και INTRAKOM, σχετική με την υποστήριξη και λειτουργία του ΛΟΤΤΟ, δεν έχει αναμιχθεί το όνομα των Εταιρειών SECTRO και WORLD WAGERING ANDFINANCING, οι οποίες είναι άγνωστες για τον Οργανισμό. 

Ο Υφυπουργός 

ΑΝΔΡΕΑΣ ΑΘ. ΦΟΥΡΑΣ" 

2. Στην με αριθμό 3896/17-11-98 ερώτηση δόθηκε με το υπ' αριθμ. 1020/2-12-98 έγγραφο από τον Υφυπουργό Αθλητισμού η ακόλουθη απάντηση: 

"Σε απάντηση της ερώτησης 3896/17-11-98, του Βουλευτή κ. Α. Χρυσανθακόπουλου, σας γνωρίζουμε τα εξής: 

Για την εξέταση του θέματος της Σκοποβολής συστάθηκε Επιτροπή προκειμένου να μελετήσει όλα τα υπάρχοντα στοιχεία. 

Η Επιτροπή αυτή ολοκλήρωσε το έργο της κατέληξε σε συμπεράσματα και ξεκίνησε ήδη επαφές με το Υπουργείο Δημόσιας Τάξεως προκειμένου να ληφθούν οι οριστικές αποφάσεις. 

Οι τελικές λύσεις που θα δοθούν στο υφιστάμενο πρόβλημα θα λαμβάνουν υπ' όψη όλα τα δεδομένα και είναι σίγουρο ότι θα είναι σύμφωνες με το αθλητικό πνεύμα, την προαγωγή του αθλήματος αλλά και τους κανόνες της έννομης τάξης. 

Ο Υφυπουργός 

ΑΝΔΡΕΑΣ ΑΘ. ΦΟΥΡΑΣ" 

3. Στην με αριθμό 3693/11-11-98 ερώτηση δόθηκε με το υπ' αριθμ. 25405/4-12-98 έγγραφο από τον Υπουργό Υγείας και Πρόνοιας η ακόλουθη απάντηση: 

"Απαντώντας στην 3693/11.11.98 ερώτηση που κατέθεσε στη Βουλή των Ελλήνων, ο Βουλευτής κ. Δημήτρης Πιπεργιάς, αναφορικά με τη διαδικασία πρόσληψης (30) υπαλλήλων στον Οργανισμό Καταπολέμησης Ναρκωτικών (Ο.ΚΑ.ΝΑ) σας γνωρίζουμε τα ακόλουθα: 

Ο Οργανισμός προχώρησε στις διαδικασίες πρόσληψης (30) τριάντα ατόμων για τις ανάγκες λειτουργίας του, σύμφωνα με την Δ1γ/12426/13.7.98 έγκριση του Υπουργείου μας (Συνημ. Σχετικό 1). 

Μετά τη δημοσίευση της 237/13.7.98 (συνημ. Σχετικό 2) προκήρυξης, ορίσθηκαν τα μέλη των Επιτροπών προσλήψεων, για με το προσωπικό του Επιστημονικού και Θεραπευτικού κλάδου αποτελούμενη από δύο (2) ψυχιάτρους και ένα (1) Διοικητικό, για δε το προσωπικό του κλάδου Διοικητικού και λοιπού, αποτελούμενη από (2) δύο Διοικητικούς και (1) ένα ψυχίατρο. 

Οι τριμελείς Επιτροπές αφού συγκέντρωσαν το σύνολο των αιτήσεων που ανήρχοντο στην προκειμένη περίπτωση σε (1061), σύμφωνα με τις διατάξεις της ΔΥ1γ/οικ. 9229/8.3.95 εγκριτικής απόφασης του Υπουργείου Υγείας και Πρόνοιας, έχοντας το δικαίωμα να καλέσουν όλους ή επιλεκτικά τους υποψηφίους μελέτησαν λεπτομερώς τα συνημμένα της κάθε αίτησης και τα Βιογραφικά σημειώματα και κατόπιν κάλεσαν σε συνέντευξη (245) υποψηφίους. 

Μετά από σχετική απόφαση του ΔΣ ο Οργανισμός προχώρησε στην πρόσληψη τριάντα (30) υπαλλήλων, συμπεριλαμβανομένων και των (3) τριών ψυχολόγων, οι οποίοι ανακοινώθηκαν κατά σειρά και σύμφωνα με το συνημμένο (3) σχετικό. 

Ο Υπουργός 

ΛΑΜΠΡΟΣ ΠΑΠΑΔΗΜΑΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

4. Στην με αριθμό 3633/10-11-98 ερώτηση δόθηκε με το υπ' αριθμ. 249/4-12-98 έγγραφο από τον Υφυπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 3633/10-11-98 που κατέθεσε στη Βουλή ο Βουλευτής κ. Μανώλης Κεφαλογιάννης, σχετικά με την αλλαγή υδρομετρητών από την ΕΥΔΑΠ, παρακαλούμε να πληροφορήσετε τον κύριο Βουλευτή σύμφωνα με τα στοιχεία της ΕΥΔΑΠ τα εξής: 

1. Η απόφαση για την αντικατάσταση των υδρομέτρων και τη χρέωσή τους στους καταναλωτές της ΕΥΔΑΠ ελήφθη επί κυβερνήσεως της Νέας Δημοκρατίας από τον τότε Υπουργό Περιβάλλοντος, Χωροταξίας και Δημοσίων 'Εργων κ. Αχιλλέα Καραμανλή (Απόφαση Δ16γ/09/304/Γ'/20-4-1992 ΦΕΚ/337/Β'/26-5-1992). 

2. Το Δ.Σ. της ΕΥΔΑΠ στηριζόμενο στην ανωτέρω Υπουργικό Απόφαση - στη συνεδρίασή του της 23ης Σεπτεμβρίου 1992 αποφάσισε ότι η δαπάνη για την αντικατάσταση των υδρομέτρων βαρύνει τον υδρευόμενο και όρισε το ποσό στις 10.000 δρχ., καταβλητέες σε τέσσερις ισόποσες τριμηνιαίες δόσεις (Απόφαση Δ.Σ. ΕΥΔΑΠ 8045/23-9-1992). Με την απόφαση 8744 της 10-1-1994 το Δ.Σ. της ΕΥΔΑΠ διατηρεί τη δαπάνη αντικατάστασης του υδρομέτρου πάλι στις 10.000 δρχ. και προσθέτει τον ΦΠΑ που είχε καταστεί υποχρεωτικός. 

3. Και στις δύο αναφερόμενος αποφάσεις του Δ.Σ. της ΕΥΔΑΠ (1992 και 1994) το ποσό των 10.000 δρχ. ανά αντικαθιστώμενο υδρόμετρο προσδιορίζεται από το κόστος προμήθειας των απαραίτητων υλικών, την εκτέλεση των εργασιών αντικατάστασης (από εργολάβο ή από συνεργεία της ΕΥΔΑΠ), το κόστος διοικητικής υποστήριξης, τόσο του εργολάβου όσο και των συνεργείων της Εταιρείας για το συγκεκριμένο έργο, ήτοι: προκήρυξη και διενέργεια του σχετικού διαγωνισμού, διενέργεια αυτοψιών για τον εντοπισμό των ελαττωματικών υδρομέτρων, καταχώρηση της αντικατάστασης στην καρτέλα του κάθε πελάτη, έκδοση, αποστολή και είσπραξη του συγκεκριμένου λογαριασμού, επίβλεψη του εργολάβου, μεταφορά και αποθήκευση του παλαιού υλικού κλπ. 

Στην από Σεπτεμβρίου 1997 Εισήγηση της Δ/νσης Δημοπρατήσεων - Συντονισμού και Ελέγχου της ΕΥΔΑΠ, την οποία και καταθέτουμε στον κύριο Βουλευτή, γίνεται ανάλυση του κόστους αντικατάστασης των μετρητών. Από την ανάλυση αυτή προκύπτει κόστος αντικαταστάσεως 11.260 δρχ. 

4. Το ποσό αυτό παραμένει σταθερό από το 1992 έως σήμερα αφού πολιτική της Κυβέρνησης και της ΕΥΔΑΠ είναι να μην υπάρξει περαιτέρω επιβάρυνση των καταναλωτών. 

5. Το ίδιο θέμα είχε ανακινηθεί τον περασμένο Ιούλιο, μετά από ερώτηση στο Ευρωπαϊκό Κοινοβούλιο των ευρωβουλευτών της Νέας Δημοκρατίας κυρίων Αργυρού και Χατζηδάκη, καθώς και στο σχετικό Δελτίο Τύπου (23-7-1998) της Κοινοβουλευτικής Ομάδας του Ευρωπαϊκού Λαϊκού Κόμματος (ΧΔ), που δημοσιεύθηκε στον Τύπο της 24ης Ιουλίου 1998. Στο από 14-7-98 απαντητικό Δελτίο Τύπου της η ΕΥΔΑΠ έδωσε εξηγήσεις για το θέμα του κοστολογίου των υδρομέτρων. Στόχος ήταν η γνωστοποίηση στους καταναλωτές κυρίως του γεγονότος ότι η τιμολόγηση είναι δικαιολογημένη αλλά και σταθερή επί μία εξαετία. 

Καταθέτουμε το πρακτικό της Επιτροπής Εισήγησης για Ανάθεση, την διακύρηξη την Εισήγηση προς το Δ.Σ. της ΕΥΔΑΠ, την εισήγηση της Δ/νσης Οικονομικής Εκμετάλλευσης Δικτύων την Εισήγηση της Δ/νσης Δημοπρατήσεων- Συντονισμού και Ελέγχου προς το Δ. Συμβούλιο και τον τελευταίο λογαριασμό της εργολαβίας Ε 568. 

Ο Υφυπουργός 

ΧΡ. ΒΕΡΕΛΗΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

5. Στην με αριθμό 3784/12-11-98 ερώτηση δόθηκε με το υπ' αριθμ. 20356/3-12-98 έγγραφο από την Υπουργό Ανάπτυξης η ακόλουθη απάντηση: 

"Απαντώντας στην ερώτηση 3784/12-11-98, που κατατέθηκε στη Βουλή των Ελλήνων από το Βουλευτή κ. Π. Τατούλη σας γνωρίζουμε τα εξής: 

1. Η προκήρυξη για την πλήρωση διακοσίων (200) θέσεων Τεχνικού Προσωπικού των κατηγοριών Πανεπιστημιακής Εκπαίδευσης, Τεχνολογικής Εκπαίδευσης και Δευτεροβάθμιας Εκπαίδευσης (ΦΕΚ 76/98, Τεύχος Προκηρύξεων ΑΣΕΠ) έγινε σύμφωνα με τις διατάξεις του ν. 2190/94 όπως αυτός τροποποιήθηκε και συμπληρώθηκε με το ν. 2527/97, χωρίς παρέκκλιση, υπό την εποπτεία και την τελική έγκριση του ΑΣΕΠ. 

2. Ειδικότερα στις παρ. 4 εδάφιο α και παρ. 6 εδάφιο δ του άρθρου 3 του ν. 2527/97 εντοπιότητα υποψηφίων προβλέπεται αποκλειστικά και μόνο για τους Νομούς της Θράκης και τα νησιά των Νομών Λέσβου, Χίου, Σάμου, Κυκλάδων, Καβάλας και Δωδεκάνησα. 

Η Υπουργός 

ΒΑΣΩ ΠΑΠΑΝΔΡΕΟΥ" 

6. Στην με αριθμό 3682/11-11-98 ερώτηση δόθηκε με το υπ' αριθμ. 38314/3-12-98 έγγραφο από τον Υφυπουργό Εθνικής Οικονομίας η ακόλουθη απάντηση: 

"Σε απάντηση της 3682/11.11.98 ερώτησης του Βουλευτή της Ν.Δ. κ. Α. Καραμάριου σχετικά με την αξιοποίηση των Πολιτικών της Ε.Ε. για τις νησιωτικές περιοχές και ειδικότερα του άρθρ. 158 της Συνθήκης του 'Αμστερνταμ σας γνωρίζουμε ότι: 

Η Κυβέρνηση διά των Υπουργείων Αιγαίου, Εξωτερικών και Εθνικής Οικονομίας έχει ασχοληθεί διεξοδικά με τα διαρθρωτικά προβλήματα των νησιωτικών περιοχών και έχει προβεί στην συγκρότηση διϋπουργικής Επιτροπής, η οποία και έχει αποστείλει σχετικό υπόμνημα στην Επιτροπή νησιών του Συνεδρίου Περιφερειακών Παρακτίων περιοχών της Ευρώπης. 

Στο συνημμένο έγγραφο του Υπουργείου Αιγαίου περιγράφονται αναλυτικά οι μέχρι σήμερα ενέργειες για την ανάπτυξη των νησιωτικών περιοχών (έγγραφο αριθ. ΑΠ ΓΥΑ/10281/20.11.98). 

Ο Υφυπουργός 

ΧΡΗΣΤΟΣ ΠΑΧΤΑΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσων). 

7. Στην με αριθμό 3821/13-11-98 ερώτηση δόθηκε με το υπ' αριθμ. 38876/3-12-98 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση: 

"Σε απάντηση της ερώτησης 3821/13.11.1998, που κατέθεσε στη Βουλή των Ελλήνων ο Βουλευτής κ. Νίκος Νικολόπουλος, σας γνωρίζουμε ότι: 

Μετά την άκαρπη παρέλευση της προθεσμίας η οποία είχε τεθεί στον όμιλο αγοραστών για να προσέλθουν να καταβάλουν το τίμημα εξαγοράς των ΚΑΕ, το Δ.Σ. της ΔΕΚΑ Α.Ε. συνεδρίασε εκτάκτως και αποφάσισε τα εξής: 

1. Να καταγγείλει την Σύμβαση Αγοράς του 67% των μετοχών των ΚΑΕ από τον όμιλο των εταιρειών SARESCO- Παπαέλληνας - Σαράντης. 

2. Να δώσει εντολή για την κατάπτωση της εγγυητικής επιστολής ύψους 2 δισ. δρχ. υπέρ της ΔΕΚΑ Α.Ε. 

3. Να προχωρήσει σύμφωνα με τις διαδικασίες που προβλέπει ο νόμος για την διάθεση του πλειοψηφικού πακέτου μετοχών το συντομότερο δυνατόν. 

Σημειώνεται ότι οι ελληνικές εταιρείες του ομίλου (Παπαέλληνας και Σαράντης) απέστειλαν σήμερα επιστολές προς την ΔΕΚΑ Α.Ε. με τις οποίες δήλωσαν ότι ήταν έτοιμοι να καταθέσουν το τίμημα που τους αναλογεί και μάλιστα από τις 19 Νοεμβρίου 1998. Οι επιστολές αυτές όμως δεν ελήφθησαν υπόψη διότι τόσο η προσφορά όσο και η υπογραφή της Σύμβασης αγοράς έγινε από κοινού με όλες τις εταιρείες του ομίλου και όχι χωριστά με την καθεμία. Ενιαία επίσης είναι και η κατατεθείσα εγγυητική επιστολή η οποία καλύπτει από κοινού όλες τις εταιρείες του ομίλου των ενδιαφερομένων αγοραστών. 

Αναφέρεται επίσης ότι μετά την παρέλευση της προθεσμίας, η γαλλική εταιρεία SARESCO απέστειλε επιστολή με την οποία ζητούσε νέα παράταση μιας εβδομάδας για να εξασφαλίσει τη χρηματοδότησή της από γαλλικές τράπεζες. Το Δ.Σ. της ΔΕΚΑ έκρινε ότι νέα παράταση δεν μπορεί να χορηγηθεί και ότι η SARESCO όφειλε να ανταποκριθεί στις υποχρεώσεις της μέσα στα χρονικά όρια που είχαν αμοιβαίως συμφωνηθεί. 

Τέλος τονίζεται ότι η απόφαση της Κυβερνήσεως είναι η ενίσχυση μακροχρονίως της αξιοπιστίας του Ελληνικού Κράτους και των ΚΑΕ και σύντομα θα ανακοινώσει τα κριτήρια συμμετοχής εταιρειών στη νέα διαδικασία πώλησής τους. 

Ο Υπουργός 

ΓΙΑΝΝΟΣ ΠΑΠΑΝΤΩΝΙΟΥ" 

8. Στην με αριθμό 3751/12-11-98 ερώτηση δόθηκε με το υπ' αριθμ. 38397/3-12-98 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση: 

"Σε απάντηση της ερώτησης 3751/12.11.1998 που κατέθεσε στη Βουλή των Ελλήνων ο Βουλευτής κ. Β. Κορκολόπουλος και αφορά τις πρόσφατες πυρκαγιές που έπληξαν τον Ν. Ηλείας, σας γνωρίζουμε τα ακόλουθα: 

α) Το Υπουργείο Περιβάλλοντος, Χωροταξίας και Δημοσίων 'Εργων σύμφωνα με το άρθρο 10 του νόμου 2576/98 εκδίδει Κοινή Απόφαση των Υπουργών Εσωτερικών - Δημόσιας Διοίκησης και Αποκέντρωσης, Εθνικής Οικονομίας, Οικονομικών και Περιβάλλοντος - Χωροταξίας και Δημοσίων 'Εργων με την οποία οριοθετείται η θεομηνιόπληκτη (εν προκειμένω πυρόπληκτη) περιοχή και παρέχονται πιστωτικές διευκολύνσεις για την αποκατάσταση των ζημιών των κτιριακών εγκαταστάσεων των ιδιωτών και επιχειρήσεων της πληγείσης περιοχής. Για το θέμα της έκδοσης της σχετικής απόφασης για την αποκατάσταση ζημιών από τις πυρκαγιές του 1998 που έπληξαν μεταξύ άλλων και το Νομό Ηλείας θα απαντήσει στη Βουλή το ΥΠΕΧΩΔΕ που είναι και συναποδέκτης της εν λόγω ερώτησης. 

β) Το Υπουργείο Εθνικής Οικονομίας, μετά την έκδοση της σχετικής απόφασης από το ΥΠΕΧΩΔΕ εφόσον υπάρχουν εύλογα αιτήματα για την αποζημίωση επιχειρήσεων από τους ενδιαφερομένους της πληγείσης περιοχής, σύμφωνα με το άρθρο 36 (επιχορηγήσεις για ζημιές από πλημμύρες και λοιπές θεομηνίες νόμου 2459/97) και εφόσον κριθεί αναγκαίο θα εκδώσει Κοινή Απόφαση των Υπουργών Εθνικής Οικονομίας, Ανάπτυξης και ΠΕΧΩΔΕ σύμφωνα με την οποία παρέχεται επιχορήγηση από το Πρόγραμμα Δημοσίων Επενδύσεων για την αποκατάσταση μέρους των ζημιών των πληγεισών επιχειρήσεων. 

Ο Υπουργός 

ΓΙΑΝΝΟΣ ΠΑΠΑΝΤΩΝΙΟΥ" 

9. Στην με αριθμό 3716/11-11-98 ερώτηση δόθηκε με το υπ' αριθμ. 450/2-12-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 3716/11-11-1998 που κατέθεσαν οι Βουλευτές κύριοι Μ. Αγγουράκης και Σ. Κόρακας, σχετικά με καταγγελλόμενα σε βάρος αστυνομικών, σας γνωρίζουμε ότι στην Αστυνομική Διεύθυνση Πειραιά, αλλά και στις λοιπές Υπηρεσίες της Γενικής Αστυνομικής Διεύθυνσης Αττικής, όπως προέκυψε από υπηρεσιακή έρευνα, ουδέποτε κρατήθηκε αλλοδαπός, υπήκοος Μπανγκλαντές, με στοιχεία ΜΟΧΑΜΕΤ ΜΑΛΕΚ, ούτε έλαβε χώρα περιστατικό απόπειρας αυτοκτονίας, αυτοκτονίας ή θανάτου ατόμου με τα αναφερόμενα στοιχεία. 

Αντίθετα, από την ίδια έρευνα διαπιστώθηκε ότι αλλοδαπός υπήκοος της αναφερόμενης χώρας με στοιχεία κατά δήλωση του MALEK SAHIN του IMRAN και της FATMA, γεννηθείς το 1970, συνελήφθη την 28-9-1998 στη Θεσσαλονίκη για παράνομη είσοδο στη χώρα, στερούμενος ταξιδιωτικών εγγράφων, και την 3-10-1998 μετήχθη στο Τμήμα Αλλοδαπών Αθηνών, προκειμένου να κινηθούν οι διαδικασίες απέλασής του. 

Λόγω απροθυμίας του να συνεργασθεί με την αρμόδια Υπηρεσία μας αλλά και τον εκτελούντα χρέη προξένου της χώρας του στην Ελλάδα, δεν κατέστη δυνατή η εξακρίβωση των πραγματικών στοιχείων της ταυτότητός του και για το λόγο αυτό δεν έχει εκδοθεί μέχρι σήμερα γι' αυτόν απόφαση απέλασής του. 

Την 7-11-1998 μετήχθη στο Τμήμα Αλλοδαπών Πειραιά για συνέχιση της κράτησής του. Κατά την εκεί παραμονή του αρνείτο τη λήψη φαγητού και την 9-11-1998 αυτοτραυματίσθηκε ελαφρά με πιρούνι στην κοιλιακή του χώρα. Λόγω του περιστατικού αυτού και της εξάντλησής του διεκομίσθη με ασθενοφόρο του ΕΚΑΒ στο Τζάνειο Γενικό Νοσοκομείο Πειραιά, τις απογευματινές ώρες της ίδιας ημέρας, απ' όπου μετά την παροχή της αναγκαίας περίθαλψης, μετήχθη αυθημερόν στην ίδια Υπηρεσία, όπου και κρατείται μέχρι να επιτευχθεί η απομάκρυνσή του από τη χώρα. 

Πάντως, για το ανωτέρω αναφερόμενο συμβάν κινήθηκε η προβλεπόμενη διαδικασία προκειμένου να διακριβωθούν πλήρως οι συνθήκες κράτησης του εν λόγω αλλοδαπού, όπως και τυχόν πειθαρχικές ευθύνες αστυνομικών. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

10. Στην με αριθμό 3670/10-11-98 ερώτηση δόθηκε με το υπ' αριθμ. 3046/2-12-98 έγγραφο από τον Υπουργό Εθνικής 'Αμυνας η ακόλουθη απάντηση: 

"Σε απάντηση της ερώτησης 3670/10-11-1998 που κατέθεσαν οι Βουλευτές κύριοι Μ. Αγγουράκης και Ο. Κολοζώφ στη Βουλή των Ελλήνων με θέμα την αποστολή δυνάμεων ταχείας επέμβασης στο Κοσσυφοπέδιο σας γνωρίζονται τα ακόλουθα: 

Η Ελληνική Κυβέρνηση έχει θέσει ως βασικό στόχο της Εθνικής της στρατηγικής την προώθηση μιας πολιτικής ασφάλειας, ειρήνης και συνεργασίας στα Βαλκάνια, την περιοχή της Μαύρης Θάλασσας, την Ανατολική Μεσόγειο και Μέση Ανατολή. Με κύριο άξονα την παραπάνω πάγια θέση της, η Κυβέρνηση προσεγγίζει και το θέμα του Κοσσυφοπεδίου, που αποτελεί σήμερα την κυριότερη εστία κρίσης στα Βαλκάνια. 

Θα πρέπει να διευκρινισθεί ότι, ο Ο.Α.Σ.Ε, στο πλαίσιο της υλοποίησης της συμφωνίας των κυρίων Χόλμπρουκ - Μιλόσεβιτς, προβλέπει την σταδιακή ανάπτυξη στο Κοσσυφοπέδιο παρατηρητών (2.000 ατόμων περίπου) για επίβλεψη εφαρμογής της συγκεκριμένης συμφωνίας. Επίσης, για προληπτικούς λόγους και δεδομένης της ρευστής κατάστασης, έχει εκπονηθεί σχέδιο του Ο.Α.Σ.Ε (extraction plan), σε συνεργασία με το Ν.Α.Τ.Ο, για την ασφαλή αποχώρηση των παρατηρητών, -αν η κατάσταση γίνει επικίνδυνη γι' αυτούς-. Γίνεται λοιπόν κατανοητό, ότι δεν θα σταλεί στο Κοσσυφοπέδιο Στρατιωτική Δύναμη Ταχείας Επέμβασης παρά μόνο παρατηρητές του Ο.Α.Σ.Ε. Η Δύναμη Απομάκρυνσης (Extraction Force) για ασφαλή πιθανή απομάκρυνση των παρατηρητών, θα εγκατασταθεί στο έδαφος της Πρώην Γιουγκοσλαβικής Δημοκρατίας της "Μακεδονίας" με έγκριση της Τοπικής Κοινωνίας. Είναι λοιπόν σαφές ότι η αποστολή αυτή δεν έχει τη μορφή στρατιωτικής επέμβασης επιθετικού χαρακτήρα, αλλά έχει σαν εδραίωση και διασφάλιση των ειρηνευτικών διαδικασιών. 

Στην αποστολή αυτή η Ελλάδα θα συμμετέχει με έναν πολύ μικρό αριθμό στρατιωτών, περίπου σαράντα, μια συμμετοχή όμως, που υποδηλώσει σαφέστατα το ενδιαφέρον μας για την περιοχή και δεν μας αφήνει απλούς παρατηρητές. 

Ο Υπουργός 

ΑΠ. ΑΘ. ΤΣΟΧΑΤΖΟΠΟΥΛΟΣ" 

11. Στην με αριθμό 3621/10-11-98 ερώτηση δόθηκε με το υπ' αριθμ. 450/30-11-98 έγγραφο από τον Αναπληρωτή Υπουργό Εξωτερικών η ακόλουθη απάντηση: 

"Σε απάντηση της ερώτησης 3621/10-11-98 του Βουλευτή κ. Η. Βεζδρεβάνη, σας γνωρίζουμε τα εξής: 

1. Η μέγιστη πλειοψηφία των ομογενών της ελληνικής μειονότητας στην Αλβανία, έχει ήδη λάβει θεωρήσεις εισόδου πενταετούς ισχύος και διακινείται ελεύθερα. Χαρακτηριστική ένδειξη είναι ο συνεχώς περιοριζόμενος αριθμός αιτήσεων που υποβάλλονται στις τρεις προξενικές Αρχές (Τίρανα, Αργυρόκαστρο και Κορυτσά), λόγω βαθμιαίας κάλυψης του συνόλου σχεδόν των ενδιαφερομένων και δικαιουμένων πενταετούς θεώρησης στην Αλβανία. 

2. Η ίδρυση του Γενικού Προξενείου Κορυτσάς, το οποίο λειτουργεί από 1.9.1998, αναμφίβολα διευκόλυνε περαιτέρω την εξυπηρέτηση των ομογενών. Ενδεικτικά η προξενική αρχή αναφέρει ότι, το 95% των ομογενών που διαβιούν στην περιοχή αρμοδιότητάς του έχουν πλέον μακροχρόνιες θεωρήσεις. Χαρακτηριστικό επίσης είναι ότι, στις 20.000 περίπου αιτήσεις Αλβανών για θεωρήσεις διαβατηρίων, τις οποίες δέχθηκε το Γενικό Προξενείο Αργυροκάστρου το μήνα Νοέμβριο (για εξέταση, όχι απαραίτητα τελική χορήγηση), ελάχιστες προέρχονται από ομογενείς. 

3. Οι ομογενείς εξυπηρετούνται κατά προτεραιότητα, ανεξάρτητα από το μέσο χρόνο που απαιτείται για την εξυπηρέτηση των λοιπών Αλβανών υπηκόων, συνήθως αυθημερόν ή εντός ελαχίστων ημερών από την ημερομηνία υποβολής της αίτησης, εκτός εάν πρόκειται για θεώρηση ισχύουσα για όλο τον "χώρο Schengen". Ενδεικτικά αναφέρουμε ότι, ο χρόνος που παρέρχεται από την ημέρα της υποβολής της αίτησης από οιονδήποτε Αλβανό υπήκοο σε μία προξενική αρχή, μέχρι την ημερομηνία προσέλευσης για τη λήψη της θεώρησης, δεν υπερβαίνει κατά μέσο όρο τις τριάντα ημέρες, όταν ο σκοπός της επίσκεψης στην Ελλάδα είναι τουριστικός, και τις τρεις, όταν ο σκοπός της επίσκεψης είναι επαγγελματικός, μορφωτικός, υγείας ή επανένωσης οικογενειών. Ανθρωπιστικές ή άλλες περιπτώσεις επείγοντος χαρακτήρα εξυπηρετούνται άμεσα. Οι αιτήσεις για λήψη θεώρησης ισχύουσα για όλο τον "χώρο Schengen", υποβάλλονται υποχρεωτικά για έλεγχο στο ηλεκτρονικό δίκτυο Schengen, όπου αναγκαστικά, ο χρόνος αναμονής για τη λήψη απάντησης από το ευρωπαϊκό ηλεκτρονικό δίκτυο κυμαίνεται από δύο έως δέκα ημέρες. 

4. Πρόσφατα προβλήματα που δημιουργήθηκαν τόσο από την διεθνή ανακοίνωση των αλβανικών αρχών ότι 100.000 περίπου διαβατήρια είναι κλεμμένα, με πλαστές σφραγίδες έκδοσης και συνεπώς χρήζουν αντικατάστασης, γεγονός το οποίο υποχρέωσε πολλούς να ζητήσουν εκ νέου θεώρηση επί των νέων διαβατηρίων τους, όσο και από την διαδικασία του Υπουργείου δημόσιας Τάξης σχετικά με το Ειδικό Δελτίο Ταυτότητας Ομογενούς, η οποία ώθησε πρόσθετο αριθμό ομογενών εγκατεστημένων στην Ελλάδα, χωρίς ή με θεώρηση εισόδου που έχει λήξει, να ζητήσουν χορήγηση ή ανανέωση θεώρησης μέσα σε τακτές (από Υπουργείο Δημόσιας Τάξης) προθεσμίες, αντιμετωπίζονται κατά προτεραιότητα, συντονισμένα και από τις τρεις προξενικές Αρχές. 

Ο Αναπληρωτής Υπουργός 

ΓΙΩΡΓΟΣ Α. ΠΑΠΑΝΔΡΕΟΥ" 

12. Στην με αριθμό 3674/10-11-98 ερώτηση δόθηκε με το υπ'αριθμ. 256/4-12-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 3674/10-11-98 που κατέθεσε στη Βουλή η Βουλευτής κ. Στ. Αλφιέρη, σχετικά με το οδικό έργο της Ελεύθερης Λεωφόρου Κηφισού, παρακαλούμε να πληροφορήσετε την κυρία Βουλευτή τα εξής: 

Το οδικό έργο της Ελεύθερης Λεωφόρου Κηφισού αποτελεί τον βασικό οδικό άξονα του λεκανοπεδίου Αττικής ως προέκταση του άξονα Θεσσαλονίκη - Αθήνα (ΠΑΘΕ) μέχρι το Φαληρικό Δέλτα (λεωφόρος Ποσειδώνα). 

Το έργο αυτό συνδυαζόμενο με την υπό κατασκευή Ελεύθερη Λεωφόρο Ν. Φάληρο - Ακτή Κονδύλη - Κερατσίνι - Σχιστό - Σκαραμαγκάς αποτελεί το ολοκληρωμένο κύκλωμα σύνδεσης των Εθνικών οδών προς Πελοπόννησο και Θεσσαλονίκη με το επιβατικό και εμπορευματικό λιμάνι του Πειραιά. 

Η Ελεύθερη Λεωφόρος Κηφισού έχει μελετηθεί και συνδυαστεί με το αντιπλημμυρικό έργο της διευθέτησης του Κηφισού ποταμού μέχρι την εκβολή του στο Φαληρικό Δέλτα. 

Η υδραυλική μελέτη του Κηφισού σε συνδυασμό και με την εγκεκριμένη περιβαλλοντική μελέτη προβλέπει κλειστή διατομή του ποταμού από την περιοχή "Τρεις Γέφυρες" μέχρι και την περιοχή της "Αγ. 'Αννας" ενώ από το σημείο αυτό μέχρι την εκβολή του προβλέπει ανοικτή διατομή. 

'Ετσι για το τμήμα του Κηφισού, σε συνδυασμό και με το οδικό έργο της Ελεύθερης Λεωφόρου, από την οδό Πειραιώς έως την εκβολή του προσφέρονται δύο λύσεις, οι οποίες έχουν μελετηθεί και οι οποίες παρουσιάστηκαν στο Δημοτικό Συμβούλιο του Δήμου Πειραιά στις 24/2/98. 

α. Η πρώτη λύση προβλέπει την κατασκευή του οδικού έργου σε παράπλευρους οδούς εκατέρωθεν της ανοικτής κοίτης του ποταμού, λύση η οποία απαιτεί την υλοποίηση τροποποίησης των υφιστάμενων οικοδομικών γραμμών και εφαρμογή των προβλεπομένων απαλλοτριώσεων. Για την επίσπευση των ανωτέρων διαδικασιών εξεδόθη και η υπ' αριθμ. Δ12/0/30841/23-2-98 Υπουργική απόφαση. 

β. Η δεύτερη λύση προβλέπει την κατασκευή του οδικού έργου υπερυψωμένου σε ύψος περίπου 5 μ. από το έδαφος, τοποθετούμενο συμμετρικά ως προς τον άξονα του ποταμού. 

Η λύση αυτή προτείνεται για το τμήμα της λεωφόρου Κηφισού από την οδό Πειραιώς μέχρι τον δημιουργημένο κόμβο με τη λεωφόρο Ποσειδώνος. Με τη λύση αυτή επιτυγχάνεται η αποφυγή των απαλλοτριώσεων της προηγούμενης λύσης και συγχρόνως καλύτερη περιβαλλοντική συμπεριφορά του έργου όπως διαπιστώνεται και στην εγκεκριμένη περιβαλλοντική μελέτη. 

Κατά την συζήτηση που έγινε στην παρουσίαση του έργου στο Δημοτικό Συμβούλιο με παρέμβαση του Εργαστηρίου Αστικού Περιβάλλονος του ΕΜΠ προτάθηκε να εξεταστεί και μία ακόμη λύση που προέβλεπε τα εξής: 

"Χρησιμοποίηση της οδού Πειραιώς από την διασταύρωση με τον Κηφισό μέχρι την διασταύρωση "ΕΛΑΙΣ" και από εκεί με τη χρήση φωτεινού σηματοδότη, αριστερή στροφή και χρησιμοποίηση της οδού προς το Στάδιο Καραϊσκάκη, του κόμβου στο Ν. Φάληρο και μέσω αυτού διοχέτευση της κυκλοφορίας στην οδό προς Πειραιά". 

Η πρόταση αυτή ειναι ανεφάρμοστη διότι κατά την διερεύνησή της προέκυψε ότι: 

1. Αθροιστικά οι φόρτοι της Λ. Κηφισού και της οδού Πειραιώς για το τμήμα που θα χρησιμοποιηθεί η οδός Πειραιώς απαιτούν τριπλασιασμό σχεδόν του πλάτους της. 

2. Οι απαιτούμενες απαλλοτριώσεις αφορούν κτίρια διατηρητέα βιομηχανικά ή άλλης χρήσης. 

3. Ο υφιστάμενος κόμβος στο Ν. Φάληρο έχει σχεδιαστεί και κατασκευασθεί με προβλεπόμενη κυκλοφορία πολύ μικρότερη από αυτή που θα προκύψει από τη λύση αυτή (κλάδος από Πειραιώς με κατεύθυνση προς Πειραιά). 

Μετά από όσα αναφέρθηκαν παραπάνω: 

Η πλέον ενδεδειγμένη λύση για το τμήμα της Λ. Κηφισού από την οδό Πειραιώς μέχρι την Λ. Ποσειδώνος είναι αυτή της υπερυψωμένης λεωφόρου. Με τη λύση αυτή επιτυγχάνονται περιβαλλοντικοί όροι αποδεκτοί από την εγκεκριμένη αντίστοιχη μελέτη ταχύτερη απομάκρυνση -διάχυση των ρύπων, με τη συνδυασμένη επενέργεια των ρευμάτων αέρος από την ανοικτή - ελεύθερη στάθμη του ποταμού, καλύτερη αντιθορυβική προστασία και το κυριότερο κατάργηση των απαιτούμενων απαλλοτριώσεων από την κατασκευή των παραπλεύρων του ποταμού κλάδων της Λ. Κηφισού. 

Από όλα τα παραπάνω εκτεθέντα προκύπτει ότι: 

1. Εχουν μελετηθεί όλες οι δυνατές λύσεις για το τμήμα της Λ. Κηφισού από την οδό Πειραιώς μέχρι την Λ. Ποσειδώνος. 

2. Η τελικά προτεινόμενη λύση είναι η της υπερυψωμένης Λεωφόρου Κηφισού στο τμήμα αυτό. 

3. Εάν οι κάτοικοι της περιοχής αυτής αποδεχθούν την εφαρμογή της, τότε αυτομάτως δεν απαιτείται και η υλοποίηση των απαλλοτριώσεων στους Δήμους Μοσχάτου και Πειραιά. 

Ο Υπουργός 

Κ. ΛΑΛΙΩΤΗΣ" 

13. Στην με αριθμό 3770/12-11-98 ερώτηση δόθηκε με το υπ'αριθμ. 266/7-12-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 3770/12-11-98 που κατέθεσε στη Βουλή ο Βουλευτής κ. Θ. Δημοσχάκης, σχετικά με την κατασκευή προβολών προκειμένου να θωρακιστεί το έδαφος από την διάβρωση του 'Εβρου ποταμού, παρακαλούμε να πληροφορήσετε τον κύριο Βουλευτή σύμφωνα με τα στοιχεία της Δ/νσης Δημοσίων 'Εργων της Περιφέρειας Ανατολικής Mακεδονίας - Θράκης τα εξής: 

Το πρόβλημα της σταθεροποίησης της Ελληνικής όχθης του ποταμού 'Εβρου από την διάβρωση, με την κατασκευή έργων προστασίας και την ενίσχυση των υπαρχόντων αναχωμάτων (υπερβλητών και κύριων) απασχολεί έντονα τις Υπηρεσίες Περιφέρειας Ανατολικής Μακεδονίας - Θράκης τις τελευταίες δεκαετίες. Με συνεχείς παρεμβάσεις, που περιλαμβάνουν επενδύσεις όχθης με λιθορριπές και κατασκευή προβόλων, επιδιώκεται η προάσπιση του Ελληνικού εδάφους και η διατήρηση της υφιστάμενης κατάστασης της όχθης, παρά τα προβλήματα που δημιουργεί συστηματικά η Τούρκικη πλευρά, στην προσπάθειά της να διαβρώσει το Ελληνικό έδαφος. 

Ειδικότερα κατά την τελευταία πενταετία εκτελέσθηκε κατά μήκος του ποταμού 'Εβρου, μεγάλος αριθμός εργολαβιών με έργα προστασίας, οι σημαντικότερες των οποίων είναι: 

α) "Ολοκλήρωση εξωτερικού υπερβλητού αναχώματος Πραγγίου και προστασία όχθης ποταμού 'Εβρου από Διδυμότειχο έως Πύριο" δαπάνης 115,0 εκ. δρχ. με έργα στις περιοχές Διδ/ου και Πυθίου. 

β) "Αντιπλημμυρική προστασία παρέμβριων περιοχών και κοίτης π. 'Εβρου και συμβαλλόντων" με παρεμβάσεις στις περιοχές Φερών, Γεμιστής, Λυκόφης και Λαγυνών ύψους δαπάνης 105,5 εκ. δρχ. 

γ) "Αντιπλημμυρική προστασία παρέμβριων περιοχών κοίτης π. 'Εβρου και συμβαλλόντων - Τμήμα ΙΙ", ύψους 80,0 εκ. δρχ., με έργα στις περιοχές Μελισσοκομείου Φερών, Μάνδρας, Λαβάρων, Πραγγίου και Καστανέων. 

δ) "Αντιπλημμυρική προστασία παρέμβριων περιοχών κοίτης π. 'Εβρου και συμβαλλόντων -Τμήμα ΙΙΙ", δαπάνης 84,2 εκ. δρχ., με παρεμβάσεις στις περιοχές Θυμαριάς, Φερών και Πόρου. 

ε) "Επείγοντα έργα αποκατάστασης ρηγμάτων υπερβλητών αναχωμάτων ποταμού 'Εβρου στο Μελισσοκομείο Φερών", δαπάνης 88 εκ. δρχ. με έργα στις περιοχές Φερών και Πόρου. 

στ) "Προστασία παρέμβριας περιοχής Ν. 'Εβρου από Λαγυνά μέχρι Γεμιστή και Πέταλο Πέπλου" ύψους 163,2 εκ. δρχ. με έργα στις περιοχές Γεμιστή και Πετάλου Πέπλου. 

'Οσον αφορά την περιοχή Διλόφου-Μαρασίων κατά την διετία 1995-1996 κατασκευάσθηκε το έργο "Προστασία Ελληνικής όχθης ποτ. 'Εβρου - 'Αρδα περιοχών Διλόφου - Μαρασίων" δαπάνης 152,5 εκ. δρχ. Στα πλαίσια της ως άνω εργολαβίας εκτελέσθηκαν εργασίες υπερύψωσης και συμπλήρωσης στο παρέμβριο ανάχωμα Διλόφου-Μαρασίων, και σημαντικός αριθμός έργων προστασίας της όχθης (πρόβολοι με λιθοπληρούμενα συρματοκιβώτια και λιθορριπές). Τα παραπάνω έργα εξασφάλισαν επαρκή προστασία στην περιοχή με βάση τις διερχόμενες παροχές του ποταμού και την διαμορφωμένη κατάσταση (πρόβολοι, έργα προστασίας) της Τουρκικής όχθης. 

Το πρόβλημα που προέκυψε στην περιοχή, οφείλεται στην κατασκευή από μέρους των Τούρκων, κατά τον Αύγουστο του 1998, ενός ισχυρότατου προβόλου-λιθορριπής με στόχο την προσάρτηση Ελληνικού εδάφους (νησίδα Τσιπλάκ αντά). Η Δ/νση Δημοσίων 'Εργων Περιφέρειας Ανατολικής Μακεδονίας-Θράκης έλαβε άμεσα γνώση της καταστάσεως, και σε συνεργασία με τις στρατιωτικές αρχές, σχεδίασε την προστασία της Ελληνικής όχθης με την κατασκευή έργων επένδυσης με λιθορριπή και την ενίσχυση του υπάρχοντος αναχώματος. 

Οι προτεινόμενες εργασίες θα εκτελεσθούν σε βάρος της εν ενεργεία εργολαβίας: "Επείγοντα έργα αποκατάστασης ρηγμάτων υπερβλητών αναχωμάτων π. Εβρου 1998-Τμήμα Πυθίου", η δε παρέμβαση θα διενεργηθεί μόλις οι επικρατούσες καιρικές συνθήκες το επιτρέψουν. 

Ο Υπουργός 

Κ. ΛΑΛΙΩΤΗΣ" 

14. Στην με αριθμό 3657/10.11.98 ερώτηση δόθηκε με το υπ'αριθμ. 250/4.12.98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 3657/10.11.98 που κατέθεσε στη Βουλή, ο Βουλευτής κ. Σ. Σπύρου για την ολοκλήρωση της Εθνικής οδού Παλαιοκαστρίτσας Ν. Κερκύρας, παρακαλούμε να πληροφορήσετε τον κύριο Βουλευτή σύμφωνα με τα στοιχεία της Νομαρχιακής Αυτοδιοίκησης Κέρκυρας και της Δ/νσης Εγγειοβελτιωτικών 'Εργων (Δ7) του ΥΠΕΧΩΔΕ τα εξής: 

1. Στα πλαίσια κατασκευής της Εθνικής Οδού Κέρκυρας - Παλαιοκαστρίτσας σύμφωνα με την τυπική διατομή που δημοπρατήθηκε το έργο από την Δ/νση Τεχνικών Υπηρεσιών της Ν.Α. Κέρκυρας και εγκρίθηκε από τη Δ/νση Μελετών 'Εργων Οδοποιίας του ΥΠΕΧΩΔΕ περιλαμβάνεται σε όλο το μήκος της οδού και η κατασκευή δικτύων συλλογής ομβρίων. 

Η Εθνική Οδός με την υφισταμένη σήμερα υποδομή (διαμήκη και εγκάρσια τεχνικά) λειτούργησε με συνθήκες εντόνων βροχοπτώσεων τα τελευταία χρόνια χωρίς κανένα ιδιαίτερο πρόβλημα. 

Κατά τη θεομηνία της 30.10.98, παρατηρήθηκε υπερχείλιση των εγκαρσίων τεχνικών σε δύο μεμονωμένα σημεία. Η έρευνα απέδειξε ότι τούτο οφείλετο στη μείωση της παροχετευτικής ικανότητάς τους από πρόσφατες παρεμβάσεις που δέχθηκαν από ΟΚΩ και από αυθαίρετες παρεμβάσεις που έγιναν στις τάφρους που οδηγούσαν τα όμβρια στη θάλασσα. 

Κατόπιν αυτών, από τη Δ/νση Τεχνικών Υπηρεσιών της Ν.Α. Κέρκυρας, ελήφθησαν άμεσα μέτρα με την κατασκευή συμπληρωματικών εργασιών στις δύο συγκεκριμένες θέσεις. 

Το κόστος των ανωτέρω νέων εργασιών ανέρχεται στο ποσό των 67.000.000 δρχ. 

2. Το ΥΠΕΧΩΔΕ σε συνεργασία με το ΥΠΕΘΟ Προέβη στον ποιοτικό έλεγχο των εκτελούμενων εργολαβιών διά του ΕΣΠΕΛ. Εκ του ελέγχου αυτού δεν εξακριβώθηκαν προβλήματα κακοτεχνιών. 

3. Το ΥΠΕΧΩΔΕ προτίθεται να ολοκήρωσει την Ε.Ο. Κέρκυρας - Παλαιοκαστρίτσας εντός του 1999 διά της ήδη εγκεκριμένης πίστωσης ποσού 1.668.970.000 δρχ. από την ΣΑΕ 071/2 και διά συμπληρωματικής πίστωσης εάν τούτο απαιτηθεί. 

4. Από τη Δ/νση Εγγειοβελτιωτικών 'Εργων (Δ7) στα πλαίσια του Προγράμματος αντιπλημμυρικών έργων του ΥΠΕΧΩΔΕ/ΓΓΔΕ (έργα συγχρηματοδοτούμενα από το ΤΚΑΣΕ), τα δύο τελευταία χρόνια έχουν διατεθεί για το Ν. Κέρκυρας πιστώσεις ύψους 500 εκ. δρχ., για την κατασκευή αντιπλημμυρικών έργων, μετά από συγκεκριμένες προτάσεις της ΔΤΥΝΑ Κέρκυρας. Επίσης, μετά τις πρόσφατες πλημμύρες, διατέθηκε πίστωση 35 εκ. δρχ. για την κατασκευή αντιπλημμυρικών έργων στην περιοχή που διέρχεται η Ε.Ο. Κέρκυρας - Παλαιοκαστρίτσας. 

Τέλος μετά τις πρόσφατες πυρκαγιές και πλημμύρες έχει γίνει πρόταση στο ΥΠΕΘΟ για νέα χρηματοδότηση αντιπλημμυρικών έργων στην Κέρκυρα με 100 εκ. δρχ. 

Ο Υπουργός 

Κ. ΛΑΛΙΩΤΗΣ" 

15. Στην με αριθμό 3614/10.11.98 ερώτηση δόθηκε με το υπ'αριθμ. 247/4.12.98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 3614/10.11.98 που κατέθεσε στη Βουλή, ο Βουλευτής κ. Ηλίας Βεζδρεβάνης, για εκτελούμενα έργα στο Ν. Θεσπρωτίας παρακαλούμε να πληροφορήσετε τον κύριο Βουλευτή σύμφωνα με τα στοιχεία της Δ/νσης Σχεδιασμού και Προγραμματισμού της Νομαρχιακής Αυτοδιοίκησης Θεσπρωτίας και της ΕΥΔΕ/ΜΕΔΕ τα εξής: 

Στα έργα που εκτελέστηκαν από τη Νομαρχιακή Αυτοδιοίκηση δεν παρατηρήθηκαν σημαντικες κακοτεχνίες. Τα όποια μικροπροβλήματα εμφανίστηκαν επιλύθηκαν όπως ο νόμος Περί Δημοσίων 'Εργων ορίζει και πάντως πριν την οριστική παραλαβή. 

Σε κανένα από τα έργα που εκτελούνται από την ΕΥΔΕ/ΜΕΔΕ στο Ν. Θεσπρωτίας δεν έχουν διαπιστωθεί κακοτεχνίες σύμφωνα με τα οριζόμενα στο ν.1418/84 και στο π.δ. 609/85 (άρθ. 46). 

Ο Υπουργός 

Κ. ΛΑΛΙΩΤΗΣ" 

16. Στην με αριθμό 3597/9.11.98 ερώτηση δόθηκε με το υπ'αριθμ. 5415Β/3.12.98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση με αριθμό 3597 που κατατέθηκε στις 9.11.98 από τη Βουλευτή κ. 'Ελσα Παπαδημητρίου σχετικά με την μελέτη περιβαλλοντικής αναβάθμισης και αξιοποίησης τμήματος της παραλίας του Αργολικού κόλπου, σας πληροφορούμε ότι το ΥΠΕΧΩΔΕ προτίθεται να συμπεριλάβει στα προγράμματά του την αναφερόμενη στην ερώτηση μελέτη. 

Ο Υπουργός 

Κ. ΛΑΛΙΩΤΗΣ" 

17. Στην με αριθμό 3594/9-11-98 ερώτηση δόθηκε με το υπ' αριθμ. 13362/1-12-98 έγγραφο από τον Υπουργό Υγείας και Πρόνοιας η ακόλουθη απάντηση: 

"Απαντώντας στην ερώτηση 3594/9-11-98 που κατέθεσε στη Βουλή των Ελλήνων ο Βουλευτής κ. Μ. Σταυρακάκης σας γνωρίζουμε τα εξής: 

Στην Περιφέρεια Κρήτης υπάρχουν συνολικά τέσσερις (4) αξονικοί τομογράφοι και έχουν κατανεμηθεί ως εξής: ΠΑΝ/ΚΟ ΗΡΑΚΛΕΙΟΥ: ένας (1), ΒΕΝΙΖΕΛΕΙΟ (1), Νοσ. ΧΑΝΙΩΝ: ένας (1) και Νοσ. ΡΕΘΥΜΝΟΥ: ένας (1). 

Οι δύο τελευταίοι έχουν πρόσφατα εγκατασταθεί με σκοπό την περαιτέρω κάλυψη των αναγκών της Περιφέρειας. Η Υπηρεσία μας μέσα στα πλαίσια του Προγράμματος Δημοσίων Επενδύσεων εξετάζει τη δυνατότητα ικανοποίησης του αιτήματος του ΒΕΝΙΖΕΛΕΙΟΥ Νοσ/μείου για ανανέωση του αξονικού του τομογράφου. Επιπροσθέτως αναφέρουμε ότι το 1997 έχουν δοθεί από το Υπουργείο μας εγκρίσεις σκοπιμότητας για προμήθεια ιατροτεχνολογικού εξοπλισμού στο εν λόγω Νοσοκομείο, ύψους 100.000.000 δρχ. περίπου από το Π.Δ.Ε. και 160.000.000 δρχ. από επιχορήγηση της Περιφέρειας Κρήτης. 

Ακόμα σας γνωρίζουμε ότι έχει δοθεί έγκριση για προκήρυξη μιας (1) θέσης Επιμ. Α' ακτινοδιαγνωστικής και μιας (1) θέσης Δ/ντού ακτινολογίας. Με την 3/97 προκήρυξη δόθηκε μία (1) θέση ΠΕ νοσηλευτικής, (12) θέσεις Τ.Ε. Νοσηλ. και (15) θέσεις ΔΕ Νοσηλ. Οι διορισμοί αυτοί έχουν ολοκληρωθεί. Με την 7/97 προκήρυξη προκηρύχθηκαν 4 θέσεις Τ.Ε. Ραδιολ-ακτινολ., 1 θέση Τ.Ε. Τεχνολ. Ιατρικών Εργαστ. και (2) θέσεις Δ.Ε. Παρασκευαστών. Η διαδικασία διορισμών προχωρά. 

Ο Υπουργός 

ΛΑΜΠΡΟΣ ΠΑΠΑΔΗΜΑΣ" 

18. Στην με αριθμό 3578/9-11-98 ερώτηση δόθηκε με το υπ' αριθμ. 99/4-12-98 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 3578/9-11-98 που κατέθεσε ο Βουλευτής κ. Λ. Ι. Παπανικολάου για την κατασκευή αλιευτικού καταφυγίου στην Καλαμάτα Ν. Μεσσηνίας, για τα θέματα της αρμοδιότητάς μας, σας πληροφορούμε τα εξής: 

Για το Επιχειρησιακό Πρόγραμμα Αλιείας (Ε.Π.ΑΛ.) οι δεσμεύσεις - εξειδικεύσεις έχουν ανέλθει μέχρι σήμερα στο 90% και μέχρι το τέλος του χρόνου αναμένεται ότι θα έχουν καλύψει το 100%. Επομένως σε ό,τι αφορά στο συγκεκριμένο πρόγραμμα, είναι δύσκολο να διαπιστώσει κανείς "αναξιοποίητες ευκαιρίες". 

Οι αλιευτικές μελέτες για διάφορες περιοχές των ελληνικών θαλασσών εξ' αιτίας των περιορισμένων κονδυλίων που υπάρχουν γι' αυτές αξιολογούνται,ιεραρχούνται και προωθούνται ανάλογα. 

Στο πλαίσιο του ίδιου προγράμματος έχει ενταχθεί και δημοπρατηΘεί στο Πεταλίδι του Ν. Μεσσηνίας, ένα Αλιευτικό Καταφύγιο, ενώ για την Καλαμάτα δεν έχει υποβληθεί στο Υπουργείο Γεωργίας κάποια πρόταση κατασκευής ή διευθέτησης αλιευτικού καταφυγίου, προκειμένου αυτό να ενταχθεί στο Ε.Π.ΑΛ. 

Επίσης, στο πλαίσιο της κοινοτικής πρωτοβουλίας PESCA έχει υποβληθεί αίτημα κατασκευής αλιευτικού καταφυγίου στη Φοινικούντα, του οποίου όμως ο φάκελος δεν είναι πλήρης. Οι αρμόδιες Υπηρεσίες του Υπ. Γεωργίας έχουν υποδείξει στην ενδιαφερόμενη κοινότητα τις αναγκαίες ενέργειες ώστε η κατασκευή αυτού να ενταχθεί και χρηματοδοτηθεί από το ΡΕSCA. 

Tέλος πολλές από τις αρμοδιότητες για θέματα αλιείας έχουν μεταβιβασθεί με το π.δ. 94/93 από το Υπουργείο Γεωργίας στην Νομαρχιακή Αυτοδιοίκηση. 

Ο Υφυπουργός 

ΝΤΙΝΟΣ ΒΡΕΤΤΟΣ" 

19. Στην με αριθμό 3631/10-11-98 ερώτηση δόθηκε με το υπ' αριθμ. 105/4-12-98 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 3631/10-11-98 που κατέθεσε ο Βουλευτής κ. Γ. Κουράκης, σχετικά με αίτημα Ομοσπονδίας Αγροτικών Συλλόγων Ν. Ηρακλείου για μείωση του Ε.Φ.Κ. στα αγροτικά μηχανήματα, για τα θέματα της αρμοδιότητάς μας, σας πληροφορούμε τα εξής: 

Ο Ε.Φ.Κ. (Ειδικός Φόρος Κατανάλωσης) που επιβαρύνει σήμερα το σύνολο σχεδόν των γεωργικών μηχ/των είναι 18%. 

Η μείωση του Ε.Φ.Κ. σε πρώτο επίπεδο είναι σημαντική και θα είχε ως συνέπεια κατ' αρχήν τη μικρότερη επιβάρυνση των αγροτών κατά την αγορά των αγροτικών, μηχανημάτων. (Αν π.χ. ο Ε.Φ.Κ. γίνει 8% ένας γεωργικός ελκυστήρας αξίας 10 εκατομ. δραχμών θα επιβαρυνθεί με 800.000 δρχ. αντί των 1.800.000 δρχ. που ισχύει σήμερα). 

Αν το θέμα εξετασθεί από πλευράς βελτίωσης του κόστους των προϊόντων, η επίπτωση είναι πολύ μικρή αν υπολογισθεί ότι η συμμετοχή της μηχανικής εργασίας στο κόστος των προϊόντων είναι της τάξης του 25%. 

Το θέμα από απόψεως συντελεστών επιβάρυνσης ανήκει στην αρμοδιότητα του συνερωτώμενου Υπ. Οικονομικών για τα εισαγόμενα και πωλούμενα γεωργικά μηχανήματα. 

Ο Υφυπουργός 

ΝΤΙΝΟΣ ΒΡΕΤΤΟΣ" 

20. Στην με αριθμό 3787/13-11-98 ερώτηση δόθηκε με το υπ' αριθμ. 269/7-12-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 3787/13-11-98 που κατέθεσε στη Βουλή, ο Βουλευτής κ. Λευτέρης Παπανικολάου, σχετικά με το Λιμάνι Καλαμάτας, παρακαλούμε να πληροφορήσετε τον κύριο Βουλευτή σύμφωνα με τα στοιχεία της Διεύθυνσης Λιμενικών 'Εργων του ΥΠ.Ε.ΧΩ.Δ.Ε. τα εξής: 

1. Με την ΚΥΑ 3514.96/02/92/18-6-92 το λιμάνι της Καλαμάτας έχει καθοριστεί ως Εθνικής σημασίας λιμάνι. 

Στην Επιτροπή του Νόμου 2503/97 το μέλος της Επιτροπής εκπρόσωπος του Υπουργείου μας, πρότεινε το λιμάνι της Καλαμάτας να παραμείνει ως Εθνικής σημασίας. 

2. Στη φάση αυτή έχει σαφώς προσδιοριστεί το Πρόγραμμα του Εθνικού σκέλους των λιμενικών έργων του 2ου ΚΠΣ. Το λιμάνι Καλαμάτας δεν συμπεριλαμβάνεται στα έργα αυτά, και δεν είναι πλέον δυνατή η ένταξή του. 

3. Οι προτάσεις μας για το επόμενο Κοινοτικό πλαίσιο δεν έχουν διαμορφωθεί ακόμη και θα τεθούν προτεραιότητες με βάση τις χρηματοδοτικές δυνατότητες του νέου ΚΠΣ σε συνδυασμό με τις ανάγκες για τη δημιουργία λιμενικών υποδομών σε λιμάνια Εθνικού Επιπέδου. 

Ο Υπουργός 

ΚΩΣΤΑΣ ΛΑΛΙΩΤΗΣ" 

21. Στην με αριθμό 3639/10-11-98 ερώτηση δόθηκε με το υπ' αριθμ. 453/1-12-98 έγγραφο από τον Αναπληρωτή Υπουργό Εξωτερικών η ακόλουθη απάντηση: 

"Σε απάντηση της ερώτησης με αριθμό 3639/10-11-98 του Βουλευτή κ. Γ. Καρατζαφέρη, σας γνωρίζουμε τα εξής: 

Το Υπουργείο των Εξωτερικών δεν διαθέτει κανένα στοιχείο για τα αναφερόμενα στην ερώτηση πραγματικά περιστατικά. Πάντως, με βάση το περιεχόμενο της ερώτησης, το Υπουργείο των Εξωτερικών δεν προτίθεται να προβεί σε οποιαδήποτε ενέργεια, για τους λόγους που περιέχονται διεξοδικά στην παλαιότερη για το θέμα απάντηση του Υπουργείου Πολιτισμού. 

Τέλος, θα ήθελα να σημειώσω ότι, οι αρχές, πάνω στις οποίες στηρίζεται το δημοκρατικό μας πολίτευμα και που διατυπώθηκαν ήδη από την εποχή της αμερικανικής, της γαλλικής και της ελληνικής επανάστασης, δεν επιδέχονται τμηματική εφαρμογή ή οποιεσδήποτε εξαιρέσεις, οι οποίες κινδυνεύουν εξ ορισμού να είναι ολισθηρές. 

Ο Υπουργός 

ΓΙΩΡΓΟΣ Α. ΠΑΠΑΝΔΡΕΟΥ" 

22. Στην με αριθμό 3638/10-11-98 ερώτηση δόθηκε με το υπ' αριθμ. 2763/4-12-98 έγγραφο από τον Υφυπουργό Μεταφορών και Επικοινωνιών η ακόλουθη απάντηση: 

" Σε απάντηση της ερώτησης με αριθμό 3638/10-11-98 που κατέθεσε στη Βουλή ο Βουλευτής κ. Γ. Καρατζαφέρης σχετικά με καταγγελίες πολιτών για υπέρογκα ποσά σε λογαριασμούς του ΟΤΕ σας διαβιβάζουμε το σχετικό έγγραφο με αρ. πρωτ. 927/617173/23-11-98 του Δ/ντος Συμβούλου του εν λόγω Οργανισμού. 

Επίσης, προς ενημέρωση του κυρίου Βουλευτή, σας πληροφορούμε τα παρακάτω: 

1. Σύμφωνα με τις διατάξεις του ν. 2414/96 κάθε δημόσια επιχείρηση που προσφέρει προϊόντα ή υπηρεσίες υποχρεούται να καταρτίσει και να υποβάλει για έγκριση στο εποπτεύον Υπουργείο ένα χάρτη υποχρεώσεων προς τον καταναλωτή (Χ.Υ Κ.) 

2. Ο Χ.Υ Κ. καθορίζει τις καταστατικές υποχρεώσεις και τους όρους υπό τους οποίους η δημόσια επιχείρηση παρέχει τα προϊόντα ή τις υπηρεσίες προς τους καταναλωτές. 

3. Ο εγκεκριμένος, με την αριθ. 79442/2018/29.12.97 απόφαση του Υπουργού Μεταφορών και Επικοινωνιών, Χ.Υ Κ. του Ο.Τ.Ε (ο οποίος επισυνάπτεται) αναφέρει τα δικαιώματα του πελάτη/συνδρομητή στην περίπτωση που αμφισβητήσει την ορθότητα των στοιχείων ορισμένου λογαριασμού του. 

Ο Υφυπουργός 

ΝΙΚΟΛΑΟΣ ΣΑΛΑΓΙΑΝΝΗΣ" 

Σημ.: Τα συνημμένα σχετικά έγγραφα ευρίσκονται στο αρχείο της Διεύθυνσης Κοινοβουλευτικού Ελέγχου (Τμήμα Ερωτήσεων). 

23. Στην με αριθμό 3651/10-11-98 ερώτηση δόθηκε με το υπ' αριθμ. 108/4-12-98 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 3651/10-11-98 που κατέθεσε ο Βουλευτής κ. Θ. Νάκος για την προστασία του εισοδήματος, των σιτοκαλλιεργητών, σας πληροφορούμε τα εξής: 

Η επιδότηση στους σιτοκαλλιεργητές για την περίοδο 98-99 καταβάλλεται από 16/10 μέχρι 31/12/98, σύμφωνα με το άρθρο 10 του αριθμ. 1765/92 Κανονισμού της Ε.Ε., για την τρέχουσα περίοδο προβλέπεται η καταβολή της μέσα στο τρίτο δεκαήμερο του Νοεμβρίου, ενώ τα προηγούμενα έτη ξεκινούσε το Δεκέμβριο. 

Μετά την κατάργηση των διατάξεων του ν. 760/48 που αφορούσαν τον προγραμματισμό προμήθειας, λιπασμάτων και τον καθορισμό των τιμών αγοράς και διάθεσής τους στους αγρότες, με συνέπεια την πλήρη απελευθέρωση της εμπορίας των λιπασμάτων, σε εφαρμογή Κοινοτικών διατάξεων, από 1-4-92, δεν έχουμε δυνατότητα παρέμβασης σε θέματα χρηματοδότησης των αγροτών. 

Επίσης σύμφωνα με τις διατάξεις του ν. 1564/85 η παραγωγή και εμπορία του πολ/κού υλικού διενεργείται σύμφωνα με το νόμο αυτό από επιχειρήσεις (Συν/κές και Ιδιωτικές) χωρίς καμία παρέμβαση του Υπουργείου Γεωργίας, το οποίο πραγματοποιεί ελέγχους των ποιοτικών προδιαγραφών τόσο του παραγόμενου στη χώρα μας, όσο και του τιθέμενου σε εμπορία πολ/κού υλικού. 

Το καθεστώς του σκληρού σίτου που θεσπίστηκε με την μεταρρύθμιση του 1992, δηλαδή του μητρώου δικαιωμάτων χορήγησης της συμπληρωματικής ενίσχυσης, δημιούργησε σημαντικότατα προβλήματα στην παραγωγή του σκληρού σίτου σ' όλο τον κοινοτικό χώρο και κυρίως στην Ελλάδα. 

Τα προβλήματα εντοπίζονται κυρίως: 

α) Στον περιορισμό της καλλιέργειας στους παραγωγούς που καλλιέργησαν τις χρονιές 1988-1991, με αποτέλεσμα τον αποκλεισμό όλων των υπολοίπων και κυρίως των νέων παραγωγών. Διαιρέθηκαν δηλαδή οι παραγωγοί σε προνομιούχους και μη. 

β) Στην αυστηρή διάταξη που ίσχυες για τις μεταβιβάσεις των δικαιωμάτων σύμφωνα με την οποία η μεταβίβαση του δικαιώματος έπρεπε ν' ακολουθείται από μεταβίβαση γης ανάλογης έκτασης. 'Ετσι ήταν αδύνατη η μεταβίβαση δικαιωμάτων που κατείχαν ακτήμονες καλλιεργητές. 

γ) Στον κερδοσκοπικό χαρακτήρα που είχαν λάβει οι αγοραπωλησίες και ενοικιάσεις "γης με δικαίωμα", με αποτέλεσμα να επωφελούνται κυρίως οι μη καλλιεργητές (ιδιοκτήτες) και να ζημιώνονται εκείνοι που ήθελαν να καλλιεργήσουν. 

(Αποτέλεσμα όλων αυτών των επιπτώσεων ήταν η μείωση των εκτάσεων σκληρού σίτου μετά την αναθεώρηση του 92 όπως φαίνεται παρακάτω: 

1990: 6.822.420 στρ. 

1991: 7.083.160 στρ. 

1992: 6.028.490 " 

1993: 5.454.710 " 

1994: 5.967.980 " 

1995: 5.713.600 " 

1996: 5.811.580 " 

1997: 5.899.930 " 

Ανάλογα φαινόμενα παρατηρήθηκαν και σ' άλλα παράγωγα Κράτη - Μέλη με συνέπεια τα τελευταία χρόνια ένα σημαντικό μέρος των αναγκών της Κοινοτικής Βιομηχανίας Ζυμαρικών να καλύπτονται από εισαγωγές από Η.Π.Α. και Καναδά. Η μείωση όμως της παραγωγής δεν ήταν μόνο αποτέλεσμα της δημιουργίας του μητρώου, αλλά και του γεγονότος ότι σε πολλές περιπτώσεις η καλλιέργεια είχε στόχο μόνο την ενίσχυση, αφού το εισόδημα απ' αυτή ήταν μεγαλύτερο από αυτό που προέκυπτε από την αξία της παραγωγής. 'Ετσι η πτώση της παραγωγής ήταν περισσότερο ραγδαία από τη μείωση των καλλιεργημένων εκτάσεων. 

Σ' αυτά τ' αποτελέσματα είχε καταλήξει η θεσπισθείσα από την αναθεώρηση του 92 κοινοτική πολιτική για το σκληρό σιτάρι. 

Πέρα όμως απ' αυτό το γεγονός υπήρξαν προβλήματα στην Ελλάδα και στην εφαρμογή των διατάξεων που αποφασίστηκαν με την αναθεώρηση του 92 και κύρια των εφαρμοστικών. 

Για την αντιμετώπιση αυτής της κατάστασης το Υπουργείο πήρε άμεσα (από το 1994) μέτρα προς την κατεύθυνση: 

-της υποχρεωτικής χρήσης, για ποσοστό της δηλούμενης έκτασης, πιστοποιημένου σπόρου, με τριετή μεταβατική περίοδο, με στόχο την ποσοτική και ποιοτική βελτίωση της παραγωγής και 

-της αναθεώρησης της εφαρμοστικής εγκυκλίου για τις μεταβιβάσεις δικαιωμάτων, με αποτέλεσμα σε διενεργηθέντα κοινοτικό έλεγχο το 1994 ν' αποφευχθούν οικονομικές κυρώσεις για τη χώρα μας. 

Σ' ό,τι αφορά το πλαφόν των 9 εκατ. στρεμμάτων αυτό μόνο πλασματικό μπορεί να θεωρηθεί αφού ποτέ, ακόμα και όταν η καλλιέργεια ήταν ελεύθερη, οι συνολικά καλλιεργηθείσες εκτάσεις δεν πλησίασαν τον αριθμό αυτό. Η μέγιστη καλλιεργηθείσα στην Ελλάδα έκταση έφθασε τα 7.000.000 στρ. το 1991 και αφού το 1989 είχε γίνει δυνατή και η ένταξη της Θράκης στις παραδοσιακές περιοχές. Το άτυπο αυτό πλαφόν είναι άθροισμα των επιμέρους ατομικών δικαιωμάτων και δημιουργήθηκε από τη δυνατότητα που έδινε ο βασικός κανονισμός στους παραγωγούς να επιλέξουν το καλλίτερο έτος της τετραετίας 88-91. 

Αντίστοιχη ήταν η κατάσταση και στις άλλες χώρες παραγωγής όπως π.χ. στην Ιταλία στην οποία με ένα δυναμικό καλλιέργειας 12-17.000.000 στρ. τα καταγραφέντα δικαιώματα έφθασαν τα 22.000.000 στρ. 'Ετσι από το ένα μέρος ο βασικός κανονισμός έδινε ευχέρεια επιλογής του καλλίτερου έτους και από τ' άλλο η επιτροπή με αυστηρούς εφαρμοστικούς κανόνες (όπως η περί μεταβιβάσεων διάταξη) έβαλε φρένο στην εξέλιξη της καλλιέργειας μετά τη μεταρρύθμιση όχι μόνο στην Ελλάδα αλλά σ' όλη την Κοινότητα. 

Η τελική απόφαση για το νέο καθεστώς που θα ισχύσει από το 1999 είναι γεγονός ότι δεν ήταν η καλλίτερη για την ελληνική παραγωγή, αφού μ' αυτή δίνεται η δυνατότητα επέκτασης, έστω και περιορισμένης , της καλλιέργειας σε μη παραδοσιακές περιοχές. Γι' αυτό άλλωστε και καταψηφίστηκε από την ελληνική αντιπροσωπεία. Εάν ληφθεί όμως υπόψη ότι η έκταση που δίνεται στη χώρα μας, για την οποία θα υπάρξει πλήρης αξιοποίηση, είναι μεγαλύτερη από τις εκτάσεις που καλλιεργήθηκαν και επιδοτήθηκαν μετά τη μεταρρύθμιση, σε συνδυασμό και με την απαλλαγή από τα προαναφερθέντα σοβαρότατα προβλήματα που είχε δημιουργήσει το μητρώο δικαιωμάτων (κοινωνικά, διοικητικά, κλπ.) το νέο καθεστώς τελικά αναμένεται να έχει περισσότερα πλεονεκτήματα από το προηγούμενο. 

Ο Υφυπουργός 

ΝΤΙΝΟΣ ΒΡΕΤΤΟΣ" 

24. Στην με αριθμό 3727/11.11.98 ερώτηση δόθηκε με το υπ'αριθμ. 112/4.12.98 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 3727/11.11.98 που κατέθεσε ο Βουλευτής κ. Β. Γ. Πολύδωρας για την επιβίωση των παραδοσιακών ποικιλιών των προϊόντων της ελληνικής γης, σας πληροφορούμε τα εξής: 

Η παραγωγή και η εμπορία του πάσης φύσεως πολ/κού υλικού διέπεται από το ν. 1564/85 και τις σχετικές υπουργικές αποφάσεις που έχουν εκδοθεί σε εφαρμογή του ανωτέρω νόμου. Η παραγωγή και η εμπορία των παραδοσιακών ποικιλιών των διαφόρων φυτών (φυτογενετικοί πόροι) δεν προβλέπονταν στην Κοινοτική Νομοθεσία που αφορά την εμπορία των σπόρων προς σπορά. 

'Ηδη με την τελευταία τροποποίηση των οδηγιών εμπορίας σπόρων σποράς που συζητήθηκε σε ομάδες εργασίας και πρόκειται να συζητηθεί στο Συμβούλιο Υπουργών Γεωργίας ύστερα και από γνώμη που εξέφρασε το Ευρωπαϊκό Κονοβούλιο, προβλέπεται η θέσπιση διατάξεων για την προστασία των φυτογενετικών σπόρων μέσω της καλλιέργειας και της εμπορίας ποικιλιών οι οποίες προσαρμόζονται πλήρως στις φυσικές τοπικές και περιφερειακές συνθήκες και οι οποίες απειλούνται με γενετική διάβρωση. 

Συγκεκριμένα για τα σιτηρά η Τράπεζα Γενετικού Υλικού σε συνεργασία με το Ινστιτούτο Σιτηρών Θεσσαλονίκης του Υπουργείου Γεωργίας (ΕΘ.Ι.ΑΓ.Ε.) είχαν εξερευνήσει μεγάλο μέρος της χώρας και έχουν συλλέξει και διασώσει μεγάλο αριθμό εντόπιων ποικιλιών, που σήμερα έχουν εξαφανισθεί και δεν βρίσκονται πλέον υπό καλλιέργεια. 'Ετσι σήμερα διατηρούνται: 

α) ΙΙΙ εντόπιες ποικιλίες και πληθυσμοί Μαλακού Σιταριού. 

β) 139 εντόπιες ποικιλίες και πληθυσμοί Σκληρού Σιταριού. 

γ) 99 εντόπιες ποικιλίες και πληθυσμοί Κριθαριού. 

δ) 294 εντόπιες ποικιλίες και πληθυσμοί Καλαμποκιού. 

ε) 39 εντόπιες ποικιλίες και πληθυσμοί Βρώμης. 

'Οσον αφορά το γενετικό υλικό της Αμπέλου το Ιντιστούτο Αμπέλου Αθηνών του Υπουργείου Γεωργίας εξερεύνησε την Ελληνική Επικράτεια την περόδο 1981-85, με συγχρηματοδότηση του Υπουργείου Γεωργίας και του F A O, και συνέλεξε και διέσωσε 567 εντόπιες ποικιλίες και κλώνους που διατηρούνται σήμερα σε φυτεία στο ινστιτούτο αυτό. Από το υλικό αυτό περίπου 350 ποικιλίες και κλώνοι διατηρούνται ως δευτερεύουσα συλλογή ασφαλείας σε φυτεία της Τράπεζας Γεννετικού Υλικού, στο Κέντρο Γεωργικής 'Ερευνας Μακεδονίας-Θράκης. 

Επισημαίνεται ότι σημασία έχει όχι μόνο η διάσωση και διατήρηση των απειλουμένων ποικιλιών, αλλά και η μελέτη των χαρακτηριστικών τους και η αξιοποίησή τους στη γεννετική βελτίωση για τη δημιουργία καλύτερων ποικιλιών. 

Στα πλαίσια της προσπάθειας για την έρευνα και αξιποίηση του παραπάνω γεννετικού υλικού το Ινστιτούτο Σιτηρών και η Τράπεζα Γεννετικου Υλικού συμμετέχουν σε Ειδικά Προγράμματα που χρηματοδοτούνται μέσω του Κανονισμού 1467/94 της Ευρωπαϊκής 'Ενωσης "Για την Προστασία και Αξιοποίηση των Φυτογεννετικών Πόρων της Ε.Ε.". 

Με τα προγράμματα αυτά αναπαράγεται, μελετάται και αξιολογείται το γεννετικό υλικό και χρησιμοποιείται τελικά στη γεννετική βελτίωση, ο βαθμός συμμετοχής των "Ελληνικών Ερευνητικών Ιδρυμάτων στα προγράμματα που εγκρίνονται κάθε χρόνο από την Ευρωπαϊκή 'Ενωση είναι πολύ υψηλός τουλάχιστον στον τομέα των φυτικών γεννετικών πόρων στον οποίο η συνεργασία με τις Ευρωπαϊκές χώρες είναι ιδιαίτερα ανεπτυγμένη. Τα προγράμματα αυτά έχουν σαν κύριο στόχο την επιστημονική μελέτη και την αξιοποίηση του γεννετικού υλικού και λιγότερο τη συλλλογή και τη διατήρησή τους. 'Ετσι σε ελάχιστες περιπτώσεις προβλέπουν κονδύλια για συλλογή και διάσωση γεννετικού υλικού, που αποτελεί ανάγκη υψηλής προτεραιότητας για τη χώρα μας. 

Η Τράπεζα Γεννετικού Υλικού και πολλά Ερευνητικά Ιδρύματα του ΕΘΙΑΓΕ συμμετέχουν επίσης σε προγράμματα και Ομάδες Εργασίας του Ευρωπαϊκού Προγράμματος συνεργασίας επί των Φυτογενετικών Πόρων (EUROPEAN COOPERAFIVE PROGRAMME FOR PLANT GENETIC RESOURCES -CP-CR) που αποτελεί πλατφόρμα συνεργασίας όλων των ευρωπαϊκών χωρών και όχι μόνο των χωρών της Ε.Ε. 

Το Υπουργείο Γεωργίας (Δ/νση Χωρ/ξίας και Προστασίας Περιβάλλοντος), στο πλαίσιο του Καν. (ΕΟΚ) 2078/92, έχει υποβάλει στην Ευρ. Επιτροπή ολοκληρωμένο Πρόγραμμα προστασίας των απειλούμενων αβελτίωτων Ελληνικών Ποικιλιών και αναμένει την έγκρισή του. 

Σήμερα με βάση τη γνώση και εμπειρία που έχει αποκτηθεί σχεδιάζονται πιο εξειδικευμένες δράσεις. Οι δράσεις αυτές παίρνουν υπόψη την ανάγκη της προστασίας και αξιοποίησης αυτού του εθνικού γενετικού πλούτου υπό το πρίσμα της εσωτερικής εθνικής υποχρέωσης, όσο και τις υποχρεώσεις που απορρέουν από τις δεσμευτικές διεθνείς συνθήκες που υπέγραψε και πρόκειται σύντομα να υπογράψει η χώρα, όωπς είναι η Σύμβαση για την Προστασία της βιοποικιλότητας (C E D) και υπό αναθεώρηση Διεθνή Δέσμευση για τους Φυτογενετικούς πόρους (INTERNATIONAL UNDERTAKING..IU). 

Στο υπό κατάρτιση Σχέδιο Περιφ/κής Ανάπτυξης (Σ Π Α) για τη χρονική περίοδο 2000-2006 (Γ' Πακέτο Σαντέρ) έχουμε υποβάλει προτάσεις για τη "Μελέτη, προστασία και αξιοποίηση των Φυτογενετικών Πόρων και της Γεωργικής Βιοποικιλότητας της ώρας". Με τα προτεινόμενα Προγράμματα προβλέπεται η δημιουργία της απαραίτητης υποδομής καθώς επίσης και η προστασία επί τόπου για τα άγρια είδη (IN SITU) και στον αγρό (ON FARM) για τα καλλιεργούμενα. 

Ο Υφυπουργός 

ΝΤ. ΒΡΕΤΤΟΣ" 

25. Στην με αριθμό 3609/9.11.98 ερώτηση δόθηκε με το υπ'αριθμ. 101/4.12.98 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 3609/9.11.98 που κατέθεσε ο Βουλευτής κ. Γ. Αλεξόπουλος σχετικά με την επιδότηση ελαιοπαραγωγών, σας πληροφορούμε τα εξής: 

Το Υπουργείο Γεωργίας έχει αποστείλει σε όλες τις Νομαρχιακές Αυτοδιοικήσεις -πρώην Δ/νσεις Γεωργίας- αλλά και στην Ελαιουργική σχετικό έγγραφο για το ύψος της ενίσχυσης στην παραγωγή ελαιολάδου αμέσως μετά τον καθορισμό του από το αρμόδιο Κονοτικό όργανο. 

Η ενίσχυση καταβάλλεται σύμφωνα με Κοινοτικό Κανονισμό από 16/10 έως 31/12 κάθε έτους. Την παρούσα χρονική περίοδο καταβάλλεται η ενίσχυση στην παραγωγή ελαιολάδου της ελαιοκομικής περιόδου 1997-98. Μετά την πρόσφατη αναμόρφωση της Κοινής Οργάνωσης Αγοράς (ΚΟΑ) ελαιολάδου, το Υπουργείο Γεωργίας συντάσσει τη σχετική εφαρμοστική εγκύκλιο για την ενίσχυση στην παραγωγή ελαιολάδου, τα βασικά σημεία της οποίας έχουν κοινοποιηθεί ήδη στις Νομαρχιακές Αυ/σεις-Δ/νσεις Γεωργίας που βρίσκονται σε ελαιοπαραγωγικούς νομούς. 

Σχετικά με τον καθορισμό της μοναδιαίας ενίσχυσης στην παραγωγή ελαιολάδου περιόδου 1997-98 σας γνωρίζουμε ότι: οι Μικροί ελαιοπαραγωγοί 

- Μεμονωμένοι = 46.555,16 δρχ./100 κιλά. 

- Οργανωμένοι = 46.183,87 δρχ./κιλά. 

β) Μεγάλοι ελαιοπαραγωγοί (προκαταβολή) για ελαιοποίηση από Νοέμβρη 1997 έως Μάρτη 1998. 

- Μεμονωμένοι= 22.630,2 δρχ./100 κιλά. 

- Οργανωμένοι= 22.449,2 δρχ./100 κιλά. 

για ελαιοποίηση από Απρίλη 1998 έως Ιούλιο 1998. 

- Μεμονωμένοι = 25.364,0 δρχ./100 κιλά. 

- Οργανωμένοι = 26.161,1 δρχ./100 κιλά. 

Σύμφωνα με την Κοινοτική Νομοθεσία και τις υπουργικές αποφάσεις, ο τρόπος πληρωμής των δικαιούχων ελαιοπαραγωγών γίνεται για μεν τους μικρούς ελαιοπαραγωγούς (κάτω από 500 κιλά) με βάση τα παραγωγικά ελαιόδενδρα και τους συντελεστές απόδοσης των Ομοιογενών Ελαιοκομικών Ζωνών (Ο.Ε.Ζ.) για δε τους μεγάλους ελαιοπαραγωγούς σύμφωνα με την παραχθείσα ποσότητα ελαιολάδου. 

'Εχει αρχίσει η καταβολή των ενισχύσεων των ελαιοπαραγωγών από 6.11.1998. 

Για το Νομό Αιτωλοακαρνανίας οι εντολές πληρωμής θα εκδοθούν σύντομα. 

Τέλος, σημειώνουμε ότι οι επιδοτήσεις ελαιολάδου περιόδου 97/98 καταβάλλονται, σύμφωνα με τον Κοινοτικό Κανονισμό από 16.10.1998 και δεν υπάρχει ιδιαίτερη καθυστέρηση στην καταβολή τους. 

Ο Υφυπουργός 

ΝΤ. ΒΡΕΤΤΟΣ" 

26. Στην με αριθμό 3608/9.11.98 ερώτηση δόθηκε με το υπ'αριθμ. 100/4.12.98 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 3608/9.11.98 που κατέθεσε ο Βουλευτής κ. Γ. Αλεξόπουλος για την προστασία Ελληνικών Εσπεριδοειδών σας πληροφορούμε τα εξής: 

Η ενίσχυση παραγωγού για τα πορτοκάλια και τα λεμόνια που χυμοποιούνται βάσει συμβάσεων καθορίζεται στο παράρτημα του Καν. (Ε.Ε.) 2202/96 και αφορά μονοετείς, πολυετείς συμβάσεις και μεμονωμένους παραγωγούς. 

'Εχει καθορισθεί κατώφλι μεταποίησης για κάθε ένα από τα προϊόντα που καλύπτονται από το καθεστώς μεταποίησης που για μεν τα πορτοκάλια ανέρχεται στους 1.189.000 τόνους για δε τα λεμόνια στους 444.000 τόνους (επίπεδο Κοινότητας). 

Η υπέρβαση του κατωφλίου έχει σαν αποτέλεσμα τη μείωση της ενίσχυσης της τρέχουσας περιόδου χυμοποίησης. 

Υπέρβαση κατά 1% του κατωφλίου επιφέρει μείωση 1% της ενίσχυσης. 

Η χορήγηση της επιδότησης γίνεται α) σαν προκαταβολή και β) σαν οριστική ενίσχυση. 

Για τον υπολογισμό της προκαταβολής λαμβάνεται υπ' όψη Μ.Ο των ποσοτήτων που μεταποιήθηκαν κατά τις δύο περιόδους που προηγούνται της τρέχουσας και των ποσοτήτων για τις οποίες έχουν υπογραφεί συμβάσεις για την τρέχουσα περίοδο, ενώ για τον υπολογισμό της οριστικής ενίσχυσης λαμβάνεται υπ' όψη ο Μ.Ο. των ποσοτήτων που μεταποιήθηκαν κατά τις δύο περιόδους που προηγούνται της τρέχουσας και των τελικών ποσοτήτων που παραδόθηκαν για χυμοποίηση την τρέχουσα περίοδο. 

Για το 1997-98 η οριστική ενίσχυση για τα πορτοκάλια θα καθορισθεί αρχές Δεκεμβρίου σύμφωνα με τα στοιχεία που θα αποσταλούν στην Κοινότητα μέχρι την 1η Δεκεμβρίου (Καν. (Ε.Ε.) 1169/97). 

Μέχρι τώρα οι πορτοκαλοπαραγωγοί που παρέδωσαν πρώτη ύλη για χυμοποίηση έχουν πληρωθεί την προκαταβολή της ενίσχυσης πυ ανέρχεται στο 37% των τιμών που παραρτήματος του Καν. (Ε.Ε.) 2202/96 και κυμαίνεται από: 

11,6-12,97 δρχ./kgr για μονοετείς συμβάσεις. 

13,3,-14,9 δρχ./Kgr για πολυετείς συμβάσεις. 

10,4-11,7 δρχ./Kgr για τους μεμονωμένους παραγωγούς. 

Για τα λεμόνια έχει δοθεί οριστική ενίσχυση η οποία λόγω υπέρβασης του κατωφλίου εγγύησης κατά 160.991 ton. ήταν μειωμένη κατά 36%, έτσι οι παραγωγοί έλαβαν ενίσχυση 18,7 δρχ./Kgr. 

Επειδή είχαν υπογράψει κυρίως μονοετείς συμβάσεις και οι περισσότερες ποσότητες παραδόθηκαν από 1.6.97 έως 31.1.98. 

'Οσον αφορά την τιμή ανά Kgr πρώτης ύλης που πληρώνουν οι μεταποιητές στις Ο.Π. (Ομάδες Παραγωγών) σύμφωνα με τους Καν. (Ε.Ε. 0 2202/96 και 1169/97, είναι αποτέλεσμ ελεύθερης διαπραγμάτευσης μεταξύ Ο.Π. και μεταποιητών. 

Οι συνθήκες της Ευρωπαϊκής αλλά και της Παγκόσμιας Αγοράς γίνονται όλο και περισσότερο σκληρές και ανταγωνιστικές για τα Ελληνικά εσπεριδοειδή, δεδομένου ότι, οι αγορές των πρώην Σοσιαλιστικών Χωρών Κεντρικής και Ανατολικής Ευρώπης, διέρχονται δεινή οικονομική κρίση, (το 86,8% των εξαγωγών των πορτοκαλιών μας και το 92,7% των εξαγωγών των λεμονιών μας κατευθύνεται στις αγορές των Χωρών αυτών) και ότι η Κοινοτική στήριξη τόσο για τα πορτοκάλια όσο και γαι τα λεμόνια συνεχώς μειώνεται υπό τις πιέσεις του Π.Ο.Ε. (συμφωνίες GATT). 

Το Υπουργείο Γεωργίας κατέβαλε και θα καταβάλλει κάθε προσπάθεια για να βοηθήσει τον 'Ελληνα παραγωγό να αντεπεξέλθει και να διασφαλίσει το εισόδημά του μέσα σ'αυτό το δυσχερές διεθνές πλαίσιο. 

'Ηδη από τον Ιούνιο του 1998 έχει υποβάλλει στην Κοινότητα αναδιαρθρωτικό πρόγραμμα δια τον τομέα των εσπεριδοειδών, το οποίο αφορά πορτοκάλια, λεμονιές και μανταρινοειδή, με σκοπό την ποιοτική βελτίωση και την διαχρονική επιμύκηνση της παραγωγής έτσι ώστε να είναι περισσότερο προσαρμοσμένη στις απαιτήσεις της Κοινοτικής και διεθνούς αγοράς. Το πρόγραμμα αυτό βρίσκεται στο στάδιο συζήτησης στις αρμόδιες υπηρεσίες της Κοινότητας και θα καταβλθεί κάθε προσπάθεια σε όλα τα επίπεδα των Κοινοτικών διαβουλεύσεων για την έγκρισή του. 

Καταβάλλονται προσπάθειες ώστε το σύστημα των Κοινοτικών εξαγωγικών επιδοτήσεων προς Τρίτες χώρες να γίνει περισσότερο ευέλικτο και αποτελεσματικό τόσο ως προς τις διαδικασίες όσο και ως προς το ύψος της εξαγωγικής επιδότησης. 'Ηδη από την αρχή της εφαρμογής του έχουμε σημαντικές βελτιώσεις, ήτοι η επιδότηση από 20 ECUS/τόννο έχει ανέλθει στα 35 ECUS/τον. και η ποσοστιαία σχέση μεταξύ πιστοποιητικών Α2 και Β έχει γίνει 33,6% και 66,3% αντίστοιχα αό το αντίστροφο που ίσχυε στην αρχή της προηγούμενης εξαγωγικής περιόδου. 

Θα καταβληθεί επίσης προσπάθεια για την έγκριση κάποιων μεταβατικώ αντισταθμιστικών μέτρων στήριξης του εισοδήματος των Ελλήνων εσπεριδοκαλλιεργητών στα πλαίσια της Μεσογειακής πολιτικής της Κοινότητας (π.χ. μεταφορικών). 

Ο Υφυπουργός 

ΝΤ. ΒΡΕΤΤΟΣ" 

27. Στην με αριθμό 3751/12-11-98 ερώτηση δόθηκε με το υπ'αριθμ. 265/7-12-98 έγγραφο από τον Υφυπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση στην ερώτηση 3751/12-11-98 που κατέθεσε στη Βουλή, ο Βουλευτής κ. Βασίλης Κορκολόπουλος, για την αποκατάσταση των ζημιών που προκάλεσαν οι πυρκαγιές στο Ν. Ηλείας, παρακαλούμε να πληροφορήσετε τον κ. Βουλευτή τα εξής: 

Με το άρθρο 36 την ν. 2459/97 (ΦΕΚ 17 Α) προβλέπεται η δυνατότητα αποκατάστασης ζημιών από θεομηνίες στις εγκαταστάσεις και τα κτίρια των επιχειρήσεων που πλήτονται, μέσω του ΕΟΜΜΕΧ. 

Με το άρθρο 10 του ν. 2576/98 (ΦΕΚ 25 Α) προβλέπεται η αποκατάσταση ζημιών από πλημμύρες, πυρκαγιές και κατολισθήσεις που προκαλούνται σε κτίρια, σύμφωνα με τις διατάξεις που εφαρμόζονται μέχρι σήμερα για την αποκατάσταση των σεισμοπλήκτων, μέσω των υπηρεσιών της Γ.Γ.Δ.Ε. του ΥΠΕΧΩΔΕ. 

Σχετικά με την αποκατάσταση των πληγέντων από τις πυρκαγιές του 1998 στο Ν. Ηλείας οι αρμόδιες περιφερειακές υπηρεσίες του ΥΠΕΧΩΔΕ κατέγραψαν ήδη τις ζημιές που υπέστησαν τα κτίρια, τις οποίες υπέβαλαν στην κεντρική υπηρεσία του ΥΠΕΧΩΔΕ με το 36636/30-10-98 έγγραφο, και ήδη προωθείται Κοινή Υπουργική απόφαση για την οριοθέτηση της πληγείσας περιοχής και τον καθορισμό των μέτρων αποκατάστασης. 

Για την προσωρινή στέγαση των πυροπλήκτων των οποίων οι κατοικίες κατεστράφησαν ολοσχερώς, το ΥΠΕΧΩΔΕ με την αρ. πρωτ. Οικ. 3752/Τ.Π.38.3/15-9-98 Απόφαση διέθεσε 3.000.000 δρχ. στη Νομαρχιακή Αυτοδιοίκηση Ηλείας για την επισκευή και μεταφορά των ευρισκομένων στη περιοχή από τους σεισμούς του 1993 λυομένων οικίσκων. 

Ο Υφυπουργός 

ΧΡ. ΒΕΡΕΛΗΣ" 

28. Στην με αριθμό 4267/24-11-98 ερώτηση δόθηκε με το υπ'αριθμ. 306/7-12-98 έγγραφο από τον Υφυπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 4267/24-11-98 που κατέθεσε στη Βουλή, ο Βουλευτής κ. θεοφάνης Δημοσχάκης, σχετικά με τη βελτίωση συνθηκών στάθμευσης αυτοκινήτων, παρακαλούμε να πληροφορήσετε τον κ. Βουλευτή σε θέματα της αρμοδιότητάς μας σύμφωνα με τα στοιχεία της Ειδικής Υπηρεσίας Δημοσίων 'Εργων Κτιριακών - Σταθμών Αυτοκινήτων - Δικαστικού Μεγάρου τα εξής: 

Η αρμόδια Υπηρεσία στα πλαίσια της προσπάθειας του ΥΠΕΧΩΔΕ για βελτίωση των συνθηκών στάθμευσης αυτοκινήτων σε κεντρικά σημεία της Πρωτεύουσας έχει προκηρύξει δημόσιο επαναληπτικό διαγωνισμό για την κατασκευή τριών υπογείων σταθμών αυτοκινήτων στην πλατεία Κολωνακίου, στην πλατεία Κάνιγγος και στην πλατεία Αιγύπτου, συνολικής δυναμικότητας 1350 θέσεων. 

Ο Διαγωνισμός θα διεξαχθεί την 7ην Ιανουαρίου 1999. 

Ο Υφυπουργός 

ΧΡ. ΒΕΡΕΛΗΣ" 

29. Στην με αριθμό 3970/261/18-11-98 ερώτηση/ΑΚΕ δόθηκε με το υπ'αριθμ. 24608/7-12-98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της με αριθμό 3970/261/18-11-1998 ερώτησης και αίτησης κατάθεσης εγγράφων που κατέθεσε στη Βουλή ο Bουλευτής κ. Νικόλαος Τσιαρτσιώνης, και με την οποία ζητούνται στοιχεία για τις προσλήψεις προσωπικού που έχουν γίνει σε φορείς του δημόσιου και ευρύτερου δημόσιου τομέα από το 1994 μέχρι σήμερα, σας πληροφορούμε τα εξής: 

Κατά το έτος 1994 
  
 
Δημόσιες Υπηρεσίες 
 8.390 
 
Ν.Π.Δ.Δ. 
 2.762 
 
Ο.Τ.Α. 
 339 
 
Ν.Π.Ι.Δ. 
 10.771 
 
ΣΥΝΟΛΟ 
 22.262 
 
Κατά το έτος 1995 
  
 
Δημόσιες Υπηρεσίες 
 17.803 
 
Ν.Π.Δ.Δ. 
 5.439 
 
Ο.Τ.Α. 
 924 
 
Ν.Π.Ι.Δ. 
 5.075 
 
ΣΥΝΟΛΟ 
 29.241 
 
Κατά το έτος 
 1996 
 
Δημόσιες Υπηρεσίες 
 12.270 
 
Ν.Π.Δ.Δ. 
 6.609 
 
Ο.Τ.Α. 
 359 
 
ΔΕΚΟ 
 3.536 
 
Ο.Α.Ε. 
 116 
 
ΣΥΝΟΛΟ 
 22.890 
 
Για το έτος 1997 
  
 
Δημόσιες Υπηρεσίες 
 8.704 
 
Ν.Π.Δ.Δ. 
 3.963 
 
Ο.Τ.Α. 
 107 
 
ΔΕΚΟ 
 4.652 
 
Ο.Α.Ε. 
 23 
 
ΣΥΝΟΛΟ 
 17.449 
 
Μέχρι και το Β' Τρίμηνο του 1998 
  
 
Δημόσιες Υπηρεσίες 
 556 
 
Ν.Π.Δ.Δ. 
 309 
 
ΔΕΚΟ 
 2.149 
 
ΣΥΝΟΛΟ 
 3.014 
 

Το Υπουργείο μας, δεν διαθέτει στοιχεία για τις προσλήψεις προσωπικού σε Τράπεζες δεδομένου ότι αυτές πρόσφατα έχουν υπαχθεί στο πεδίο εφαρμογής του ν. 2190/1994 με τις διατάξεις του ν. 2527/1997 (ΦΕΚ 206/Α/8-1Ο1997). Αρμοδιότητα για την κατάθεση των στοιχείων αυτών έχει το Υπουργείο Εθνικής Οικονομίας, στο οποίο διαβιβάζουμε την ερώτηση και αίτηση κατάθεσης εγγράφων. 

Αναλυτικά στοιχεία για το ποιοι προσλήφθηκαν και σε ποιες υπηρεσίες με διαδικασίες του Α.Σ.Ε.Π., και κατά τις διατάξεις του ν. 2190/1994 περιέχονται στα επισυναπτόμενα ΦΕΚ στα οποία δημοσιεύθηκαν οι πίνακες διοριστέων κατά κλάδο και φορέα. 

Ο Υφυπουργός 

ΣΤ. ΜΠΕΝΟΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

30. Στην με αριθμό 4156/20-11-98 ερώτηση δόθηκε με το υπ'αριθμ. 3074/1-12-98 έγγραφο από τον Υπουργό Εθνικής 'Αμυνας η ακόλουθη απάντηση: 

"Σε απάντηση της 4156/20-11-98 ερώτησης που κατέθεσαν οι Βουλευτές κύριοι Αλ. Παπαδόγγονας. Σπ. Σπηλιωτόπουλος, Ευγ. Χαϊτίδης, Λ. Λυμπερακίδης και Θ. Δημοσχάκης, σας γνωρίζονται τα ακόλουθα: 

Στόχος τόσο της Πολιτικής Ηγεσίας του Υπουργείου Εθνικής 'Αμυνας, όσο και της Ηγεσίας της Πολεμικής Αεροπορίας, είναι οι εκδηλώσεις της ετήσιας γιορτής της ΠΑ, να περιστρέφονται γύρω από ένα συγκεκριμένο θέμα, που κάθε φορά επιλέγεται και που ποικίλει κάθε χρόνο, επιτυγχάνοντας με αυτόν το τρόπο, να αποστέλλεται στην Ελληνική κοινωνία ένα συγκεκριμένο μήνυμα σχετικά με την ΠΑ. 

Ενδεικτικά αναφέρεται ότι κεντρικό θέμα το 1984 ήταν "Τα νησιά του Αιγαίου", το 1987 "Νέοι του σήμερα, Αεροπόροι του Αύριο", το 1996 "Στους φρουρούς του Αιγαίου" κοκ. 

Κεντρικό θέμα των φετινών εκδηλώσεων, ήταν οι στρατευμένοι νέοι που υπηρετούν στη ΠΑ, και αποτελούν το αφανές πλην όμως το σημαντικότερο δυναμικό της. Νέοι από κάθε γωνιά της Πατρίδας μας, ανεξάρτητα από κοινωνική τάξη, εκπληρώνουν την υποχρέωση τους προς τη Πατρίδα μέσα από τις τάξεις της ΠΑ. 

Από τα παραπάνω γίνεται σαφές ότι οι όποιες εστιάσεις στερούνται βάσης. 

Ο Υπουργός 

ΑΠ.-ΑΘ. ΤΣΟΧΑΤΖΟΠΟΥΛΟΣ". 

31. Στην με αριθμό 4098/19-11-98 ερώτηση δόθηκε με το υπ'αριθμ. 3073/1-12-98 έγγραφο από τον Υπουργό Εθνικής 'Αμυνας η ακόλουθη απάντηση: 

"Σε απάντηση της ερώτησης 4098/19-11-98 που κατέθεσε ο Βουλευτής κ. Αντ. Φούσας, σας γνωρίζονται τα ακόλουθα: 

Κύριος στόχος της πολιτικής του Υπουργείου Εθνικής 'Αμυνας είναι η αύξηση του κύκλου εργασιών των Ελληνικών Αμυντικών Βιομηχανιών, με άμεσο στόχο την εξασφάλιση σύγχρονης τεχνολογίας, η οποία θα οδηγήσει στην αναβάθμιση των παραγομένων προϊόντων. 

Ειδικότερα, όσον αφορά στη Μεταλλουργική Βιομηχανία Ηπείρου (ΜΒΗ), και στα πλαίσια εκσυγχρονισμού της, έχει ήδη ξεκινήσει η αγορά μηχανολογικού εξοπλισμού κόστους 350 εκατομμυρίων δρχ., ποσό που καλύπτεται από το κοινοτικό πρόγραμμα δημόσιων επενδύσεων ΚΟΝVΕR 94-99. 'Αμεση συνέπεια της επένδυσης αυτής, είναι η δυνατότητα της εταιρείας μέσα στο 1999, να κατασκευάσει ευρωκέρματα μεσαίας αξίας, τα οποία θα αποτελούν το μεγαλύτερο ποσοστό των νομισμάτων. 

Στη συνέχεια, και προκειμένου να είναι σε θέση η ΜΒΗ να παράγει ευρωκέρματα και των άλλων δύο κατηγοριών, θα ζητηθούν από το Υπουργείο Οικονομικών, μέσω της ΕΒΟ ΑΕ, 750 εκατομμύρια δρχ. από επενδυτικό πρόγραμμα που βρίσκεται σε εξέλιξη, για να ολοκληρωθεί η προμήθεια του αναγκαίου μηχανολογικού εξοπλισμού. Εκκρεμεί ο καθορισμός του χρόνου που θα δοθεί η σχετική παραγγελία, από την Τράπεζα της Ελλάδας. 

Ο Υπουργός 

ΑΠ.-ΑΘ. ΤΣΟΧΑΤΖΟΠΟΥΛΟΣ"). 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα ότι η Εξεταστική Επιτροπή για την έρευνα των πραγματικών δεδομένων της υπόθεσης Οτσαλάν έχει περατώσει το έργο εξετάσεως των μαρτύρων και της συγκέντρωσης του γραπτού αποδεικτικού υλικού και, προκειμένου να καταθέσει το πόρισμά της στη Βουλή, ζητεί ολιγοήμερη παράταση της σχετικής προθεσμίας. 

Εισηγούμαι, συνεπώς, με την προϋπόθεση ότι δεν θα υπάρξει περαιτέρω συνέχιση των εργασιών της, όπως άλλωστε μας βεβαιώνει ο Πρόεδρός της κ. Ροκόφυλλος με το αίτημα της Επιτροπής που μας διαβιβάζει, να δοθεί ο χρόνος μέχρι την προσεχή Παρασκευή 7 Μαϊου για τη κατάθεση του πορίσματος της επιτροπής. Εγκρίνει το Σώμα; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΟΣ (Απόστολος Κακλαμάνης): Το Σώμα ενέκρινε την πρόταση και τη παράταση αυτή. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου: 

Πρώτη είναι η με αριθμό 943/26.4.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευάγγελου Βλασσόπουλου προς τους Υπουργούς Ανάπτυξης, Εθνικής Οικονομίας, σχετικά με τις επιπτώσεις στην ελληνική οικονομία και ιδιαίτερα στον τουρισμό, από τον πόλεμο στη Γιουγκοσλαβία. 

Η επίκαιρη ερώτηση του κ. Βλασσόπουλου έχει ως εξής: 

"Η παρατεινόμενη κρίση στο Κόσοβο-Γιουγκοσλαβία, η διαφαινόμενη συνέχιση των βομβαρδισμών, η απειλή χερσαίων επιχειρήσεων, ο χαρακτηρισμός του βορείου Ιονίου ως εμπόλεμης ζώνης και, τέλος, η ναρκοθέτηση της θάλασσας του Μαυροβουνίου από τα ΝΑΤΟϊκά καράβια, δημιουργούν σοβαρότατα προβλήματα στον ελληνικό τουρισμό και κατ' επέκταση στην εθνική οικονομία. 

Μετά τα παραπάνω ερωτώνται οι Υπουργοί Ανάπτυξης και Εθνικής Οικονομίας: 

Σε ποια άμεσα μέτρα πρόκειται να προβούν για να αποφευχθούν οι επιπτώσεις από την κρίση στην εθνική οικονομία; 

Σε ποια άμεσα μέτρα πρόκειται να προβούν για να στηρίξουν τον ελληνικό τουρισμό που άρχισε ήδη να αισθάνεται τις επιπτώσεις της κρίσης; 

Σε ποια άμεσα μέτρα πρόκειται να προβούν για να στηρίξουν τις ελληνικές επιχειρήσεις, που σχετίζονται άμεσα με την κρίση; 

Εάν προτίθενται να λάβουν μέτρα οικονομικής ενισχύσεως των συνδεδεμένων με την κρίση επιχειρήσεων κυρίως των τουριστικών-ξενοδοχειακών. 

Εάν προτίθενται να προβούν σε νέες ευνοϊκότερες ρυθμίσεις των χρεών των τουριστικών-ξενοδοχειακών επιχειρήσεων αλλά και των άλλων μονάδων και να επιβάλουν αναστολή των πλειστηριασμών. 

Εάν προτίθενται να ζητήσουν από την Ευρωπαϊκή 'Ενωση, η ζημία και το κόστος από τον πόλεμο και την κρίση, που θα επιβαρύνουν την ελληνική οικονομία, να επιμερισθούν αναλογικά στους Ευρωπαίους εταίρους μας." 

Εγώ θα έλεγα να ζητηθεί από τις Ηνωμένες Πολιτείες της Αμερικής. 

Ο Υπουργός Ανάπτυξης κ. Ευάγγελος Βενιζέλος έχει το λόγο. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Πρόεδρε, πράγματι η Ελλάδα είναι η μόνη ίσως χώρα μέλος της Ευρωπαϊκής 'Ενωσης και του ΝΑΤΟ, που λόγω του βαλκανικού της χαρακτήρα υφίσταται τις επιπτώσεις του πολέμου στη Γιουγκλοσλαβία πάνω στην οικονομία της. Αυτό δε, κυρίως πλήττει την οικονομία της βορείου Ελλάδος, των νησιών του Ιονίου και ορισμένων άλλων, θα έλεγα, πιο ευαίσθητων περιοχών μας. 

Το πρώτο και πιο σημαντικό μέτρο που παίρνει η Κυβέρνηση, για να προστατεύσει τον ελληνικό τουρισμό και την ελληνική οικονομία από τις επιπτώσεις του πολέμου, είναι αυτή καθ'εαυτή η πολιτική που εφαρμόζουμε. Η σοβαρότητα, η ισορροπία η -θα έλεγα- επιμέλεια με την οποία προωθούμε την εξωτερική μας πολιτική δίνει μια εικόνα αξιόπιστη, η οποία έχει αποδέκτες τόσο τους δυτικούς εταίρους μας όσο και τους Βαλκάνιους γείτονές μας. Εάν η Ελλάδα δεν είχε εφαρμόσει αυτήν την ισορροπημένη εξωτερική πολιτική της διπλής ταυτότητας, της ευρωπαϊκής δυτικής ταυτότητας και της βαλκανικής ταυτότητας και της διπλής αξιοπιστίας, τότε δεν θα είχε διασφαλίσει ούτε τα εθνικά της συμφέροντα ούτε την ελληνική οικονομία. 'Ετσι, βέβαια, δεν δίνουμε μία πλήρη απάντηση. 

Ο ελληνικός τουρισμός θίγεται αυτήν τη στιγμή σε δύο κυρίως μέτωπα. Πρόκειται για τη μείωση, την εντυπωσιακή μείωση του αριθμού των Αμερικανών τουριστών που μετέχουν σε ελληνικές κρουαζιέρες και για το πλήγμα που έχει δεχθεί ο ελληνικός τουρισμός, ιδίως από τις χώρες της Κεντρικής Ευρώπης, από τις λεγόμενες χώρες του Βίζεγκραντ. 

Οι Αμερικανοί τουρίστες επανεξετάζουν τη στάση τους απέναντι στην Ευρώπη συνολικά ως τουριστικό προορισμό. Το ίδιο πρόβλημα έχει και η Ιταλία. Το ίδιο πρόβλημα έχει και η Τσεχία. Για να πάρω το παράδειγμα μιας πόλης, όπως η Πράγα, που επιδίδεται στον πολιτιστικό αστικό τουρισμό και όχι στον τουρισμό θερινών διακοπών. 

Εκεί η καμπάνια μας έχει ως στόχο να διασφαλίσει περισσότερο το επόμενο έτος, παρά το φετινό και να προστατεύσει τη συνολική εικόνα της χώρας ως χώρας τουριστικού προορισμού. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού.) 

Στον οδικό τουρισμό τα πράγματα είναι πιο συγκεκριμένα αλλά και πιο απλά. Οργανώνουμε ήδη ένα σύστημα επιδότησης των οδικών μεταφορών προσώπων από τις χώρες του Βίζεγκραντ, με επιδότηση των μεταφορέων ή με επιδότηση πτήσεων τσάρτερς, που θα υποκαταστήσουν οδικές μεταφορές. 

Και έχω ζητήσει από το Υπουργείο Μεταφορών και Επικοινωνιών και από το Υπουργείο Εθνικής Οικονομίας και Οικονομικών να ανασταλεί η είσπραξη του ειδικού τέλους χρήσης αεροδρομίων για τις χώρες αυτές και για τα αεροδρόμια της Κέρκυρας, της Θεσσαλονίκης, της Καβάλας και της Αλεξανδρούπολης. Δηλαδή για τα αεροδρόμια των περιοχών που έχουν ιδιαίτερο πρόβλημα. 

Είμαστε από την πρώτη ημέρα έναρξης των πολεμικών επιχειρήσεων σε στενή συνεργασία με τους παράγοντες της τουριστικής αγοράς, επεξεργαζόμαστε τα σχέδια μαζί τους και συγκεντρώνουμε τα στοιχεία. Είναι βεβιασμένο να πούμε οτιδήποτε άλλο. 

Και, βέβαια, σε λίγο θα ξεκινήσει μία ειδική επικοινωνιακή εκστρατεία διεθνώς, που προβάλλει αυτήν την εικόνα της ασφάλειας της χώρας, που είναι ένας παράγοντας ειρήνης και σταθερότητας για την περιοχή, αλλά και ένας τόπος εξαιρετικά ασφαλής για τους τουρίστες. 

Θα ήθελα, κύριε Πρόεδρε, με την ευκαιρία να εκφράσω και ενώπιον της Βουλής τη λύπη μου, γιατί η κυβέρνηση των ΗΠΑ προέβη σε μια δημόσια ανακοίνωση για το επίπεδο ασφάλειας στην Ελλάδα. Δεν πρόκειται για τουριστική οδηγία, όπως πολλοί λένε. Πρόκειται για ένα μέτρο πολύ μικρότερης σημασίας, διοικητικού χαρακτήρα. Αλλά θέλω να πω ότι στόχος της βομβιστικής ενέργειας ήταν να προκληθεί μια τέτοια ανακοίνωση κατ'εξοχήν από τις ΗΠΑ. Και δεν θα έπρεπε καμία κυβέρνηση να συμπράττει σε ενέργειες οι οποίες διαμορφώνουν ένα κλίμα, το οποίο είναι, θα έλεγα, τελείως ψευδές. Από εμάς τους ίδιους εξαρτάται τελικά το κλίμα που διαμορφώνουμε. Και πρέπει όλοι, με τις κινήσεις μας και τις δηλώσεις μας, να εκπέμπουμε προς τα έξω ένα μήνυμα ασφάλειας, το οποίο άλλωστε είναι και απολύτως ακριβές. 

Η Ελλάδα είναι τουλάχιστον εξίσου ασφαλής με τις άλλες χώρες-μέλη της Ευρωπαϊκής 'Ενωσης. Με όλα δε τα επίσημα στοιχεία, για παράδειγμα τους δείκτες της εγκληματικότητας, η Ελλάδα είναι μια από τις ασφαλέστερες χώρες της Ευρωπαϊκής 'Ενωσης. 

Και αυτό νομίζω ότι είναι ένα μήνυμα που πρέπει να πάει παντού. 

ΠΡΟΕΔΡΟΣ (Απόστολος Κακλαμάνης): Είναι σημαντική αυτή η δήλωση και χάριν αυτής της δηλώσεως παραβιάσαμε και τον Κανονισμό, αλλά επεβάλετο νομίζω και θα συμφωνείτε, κύριοι συνάδελφοι. 

Ορίστε, κύριε Βλασσόπουλε, έχετε το λόγο. 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Ευχαριστώ, κύριε Υπουργέ, που δεχθήκατε... 

ΠΡΟΕΔΡΟΣ (Απόστολος Κακλαμάνης): Εσείς θα έχετε επιπλέον χρόνο, για να εξηγήσετε γιατί θα πρέπει να περιληφθεί και το αεροδρόμιο του Ακτίου, όπου με τσάρτερς έρχονται οι τουρίστες και περνάει κανείς απέναντι στη Μικρή Λευκάδα, κύριε Υπουργέ.

ΕΥΑΓΓΕΛΟΣ ΒΛΑΣΣΟΠΟΥΛΟΣ: Κύριε Υπουργέ, δεχθήκατε πως ο ελληνικός τουρισμός βρίσκεται στην κόψη του ξυραφιού. Και, βεβαίως, δέχομαι με πολύ ικανοποίηση -και ελπίζω όλοι όσοι ασχολούνται με τον τουρισμό- τα μέτρα τα οποία εξαγγείλατε και τις δηλώσεις που κάνατε. Δεν με ικανοποίησε όμωςη εξαίρεση του αεροδρομίου του Ακτίου. 

Είναι βέβαιο πως υπάρχουν ακυρώσεις κρατήσεων τουριστών οι οποίοι επρόκειτο να έλθουν στην Ελλάδα. Το θέμα αφορά κυρίως τη βόρειο Ελλάδα, αλλά αφορά και το Ιόνιο, και τη Λευκάδα, αφορά όλη τη δυτική Ελλάδα. 

Είναι αλήθεια πως έχει πληγεί ο ελληνικός τουρισμός, όπως πολύ σωστά είπατε. Υπάρχει τεράστιο πρόβλημα με τις κρουαζιέρες και τους Αμερικανούς, οι οποίοι κάνουν κρουαζιέρες για τουριστική αναψυχή. 

Είναι αλήθεια πως θα έχουμε μία μείωση του τουριστικού ρεύματος από την Αμερική κατά 50%-60%. Υπάρχουν επίσης στοιχεία ότι θα υπάρξουν οικονομικές απώλειες και επιπτώσεις της τάξεως των τριακοσίων δισεκατομμυρίων για τους πλέον συντηρητικούς. Ενώ οι πλέον ευφάνταστοι και απαισιόδοξοι μιλούν για τριάμισι δισεκατομμύρια δολάρια. 

Εκείνο που ήθελα να πω είναι πως εκτός από τις γνωστές αιτίες που έχουν δημιουργήσει το πρόβλημα, οι πρόσφατες βομβιστικές επιθέσεις -και νομίζω πως δώσατε επαρκή εξήγηση σ' αυτό- έχουν δημιουργήσει τεράστιο πρόβλημα. Πιστεύω και εγώ πως είναι προβοκάτσια. 

Θέλω και εγώ να αναφερθώ στην αναφορά του Προέδρου Κλίντον στα αμερικανικά νομοθετικά σώματα για τις βομβιστικές επιθέσεις και τις διαδηλώσεις. Και, τέλος, θέλω να προσθέσω πως από χθες Πέμπτη στην ηλεκτρονική σελίδα του Στέιτ Ντιπάρτμεντ αναφέρονται όλες οι τρομοκρατικές ενέργειες που έχουν γίνει και θα γίνονται στο μέλλον στην Ελλάδα -ελπίζω να μη γίνουν άλλες- και έχουν στόχο αμερικανικά συμφέροντα. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Εκείνο όμως που με απασχολεί -δώστε μου μισό λεπτό, κύριε Πρόεδρε... 

ΠΡΟΕΔΡΟΣ (Απόστολος Κακλαμάνης): Αναφέρεται και πόσες τρομοκρατικές ενέργειες με εκατοντάδες συνολικώς νεκρών έχουν γίνει στις Ηνωμένες Πολιτείες περιλαμβανομένων των ομαδικών δολοφονιών νέων μέσα σε σχολεία κλπ.; 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Είχαν το πρόσφατο επεισόδιο μέσα στο σχολείο. 

ΠΡΟΕΔΡΟΣ (Απόστολος Κακλαμάνης): Πραγματικά, όποιος ταξιδεύει στις Ηνωμένες Πολιτείες πρέπει να παίρνει σοβαρά μέτρα ασφαλείας. 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Εκείνο που θέλω να πω, κύριε Υπουργέ, και που πρέπει να το λάβετε υπόψη και εσείς ως Υπουργός Ανάπτυξης αλλά και ο Υπουργός Εθνικής Οικονομίας είναι πως οι 'Ελληνες ξενοδόχοι στενάζουν κάτω από τα δυσβάστακτα χρέη που έχουν δημιουργήσει τα επαχθή πανωτόκια -η νόμιμη τοκογλυφία των τραπεζών- και βεβαίως από τον κίνδυνο εκποιήσεως, πλειστηριασμού των περιουσιών τους. 

Εάν θέλουμε, κύριε Υπουργέ, να δείξουμε για μια ακόμη φορά έμπρακτη την ευαισθησία μας στο πρόβλημα, πρέπει τα χρέη των ξενοδοχείων να ρυθμιστούν εδώ και τώρα και πρέπει να σταματήσουν οι πλειστηριασμοί των ξενοδοχείων. 

Επίσης πρέπει, αν είναι δυνατόν, να ζητήσουμε, αναλογικό επιμερισμό των ζημιών που θα προέλθουν από τις επιπτώσεις από την κρίση στον τουρισμό μας, τόσο από την Ευρωπαϊκή 'Ενωση όσο και από τις χώρες του ΝΑΤΟ, που δεν μετέχουν στην Ευρωπαϊκή 'Ενωση. Αν και πληροφορούμαι, κύριε Υπουργέ, πως θα κληθούμε και εμείς να πληρώσουμε το ποσοστό που μας αναλογεί στο κόστος του πολέμου, που δυστυχώς μας επεβλήθη. Ο πόλεμος εννοώ. 

ΠΡΟΕΔΡΟΣ (Απόστολος Κακλαμάνης): 'Εχετε καταστρέψει και το τελευταίο ίχνος αντικειμενικότητας που μου είχε απομείνει, ο συμπατριώτης μου ο κ. Βλασσόπουλος από τη μία και ως παλαιός Βενιζελικός και φιλελεύθερος και μέλος της φιλελευθέρας νεολαίας, ο κ. Βενιζέλος από την άλλη. 

Ο κ. Βενιζέλος έχει το λόγο. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Πρόεδρε, όντως υφίσταται πλήγμα ο ελληνικός τουρισμός. Πρέπει όμως να είμαστε πολύ προσεκτικοί και πολύ ακριβείς στην περιγραφή των διαστάσεων του προβλήματος αυτού, διότι πολύ συχνά δημιουργούμε, με υπερβολές που βλέπουν το φως σε ορισμένα μέσα ενημέρωσης, ένα κλίμα δυσανάλογα βαρύ. 

Αυτό εξάγεται και επανεισάγεται στη χώρα μας, δημιουργώντας την εντύπωση ότι έχει καταρρεύσει όλο το οικοδόμημα της τουριστικής μας οικονομίας. Δεν είναι έτσι. Ο κορμός του ελληνικού τουρισμού υπάρχει, πηγαίνει πάρα πολύ καλά, τα προβλήματα είναι εντοπισμένα εκεί που ανέφερα στην πρώτη τοποθέτησή μου. 

'Οπως είπα, έχουμε λάβει όλα τα μέτρα, αλλά τα μέτρα αυτά αφορούν την αντιμετώπιση της συγκεκριμένης κρίσης και όχι γενικότερα τα προβλήματα που αντιμετώπιζε η τουριστική οικονομία, τα οποία δεν είναι δυνατόν να ληφθούν διά μιας, συλλήβδην, με αφορμή το πρόβλημα που υπάρχει με τον πόλεμο στη Γιουγκοσλαβία. 

Αναφέρω παρεμπιπτόντως ότι το Υπουργείο Οικονομικών διά του συναδέλφου κ. Δρυ κάνει πολύ συγκεκριμένο και καλόπιστο διάλογο για τη φορολογική μεταχείριση των τουριστικών επιχειρήσεων. Η ΕΤΒΑ έχει διακανονίσει τα χρέη των ξενοδοχείων και έχει εκδοθεί η απόφαση του Υπουργού Εθνικής Οικονομίας για τα χρέη των ξενοδοχειακών επιχειρήσεων στο ανατολικό Αιγαίο. 

Εκείνο το οποίο θέλω επίσης να αναφέρω είναι ότι το πρόβλημα δεν εντοπίζεται μόνο στον τουρισμό. Πρόβλημα έχουν και οι οδικές μεταφορές προϊόντων, πρόβλημα έχει το εξαγωγικό εμπόριο, κυρίως της βορείου Ελλάδος. Για όλα αυτά τα θέματα συνεκλήθη με εντολή του Πρωθυπουργού υπό την προεδρία μου μία ευρυτάτη σύσκεψη στη Θεσσαλονίκη στις 26 Απριλίου. 'Εχουμε καταγράψει όλα τα προβλήματα από τον τουρισμό μέχρι την ασφάλιση των επενδύσεων των ελληνικών συμφερόντων στη Γιουγκοσλαβία και σε άλλες χώρες που πλήττονται, όπως για παράδειγμα στην Αλβανία και στα Σκόπια. 

Πρέπει όμως να είμαστε πολύ προσεκτικοί στη μελέτη των στοιχείων αυτών, γιατί όλοι μας θέλουμε να πιστεύουμε -όχι χωρίς λόγο- ότι τελικώς οι επιπτώσεις θα είναι πολύ μικρότερες από αυτές που φημολογούνται δεξιά ή αριστερά. 

ΠΡΟΕΔΡΟΣ (Απόστολος Κακλαμάνης): Η δεύτερη με αριθμό 947/27.4.99 επίκαιρη ερώτηση του Βουλευτή της Νέας Δημοκρατίας κ. Ελευθερίου Παπαγεωργόπουλου προς τον Υπουργό Δικαιοσύνης, σχετικά με τις προθέσεις του Υπουργείου για ίδρυση Εφετείου στη Χαλκίδα αναβάλλεται λόγω κωλύματος του κυρίου Υπουργού. 

Η τρίτη με αριθμό 953/28.4.99 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ευστρατίου Κόρακα προς τους Υπουργούς Εθνικής 'Αμυνας, Εξωτερικών, σχετικά με την επιβολή πετρελαϊκού, οικονομικού και διπλωματικού εμπάργκο στη Γιουγκοσλαβία κλπ. αναβάλλεται, επειδή ο κύριος Υπουργός απουσιάζει στο εξωτερικό. 

Τέταρτη είναι η με αριθμό 949/28.4.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Τύπου και Μέσων Μαζικής Ενημέρωσης, σχετικά με την επίλυση των προβλημάτων λειτουργίας του Εθνικού Συμβουλίου Ραδιοτηλεοράσεως (Ε.Σ.Ρ). 

Η επίκαιρη ερώτηση του κ. Κουναλάκη έχει ως εξής: 

"Η Κυβέρνηση έχει επανειλημμένα διακηρύξει ότι επιθυμεί να ενισχύσει το Ε.Σ.P. (Εθνικό Συμβούλιο Ραδιοτηλεόρασης), ώστε να καταστεί ικανό να ασκήσει το εξαιρετικά σημαντικό έργο του. Αλλά η κυβερνητική πρακτική αντιστρατεύεται τις διακηρύξεις. Παρουσιάζονται μεγάλες ελλείψεις και κενά που μειώνουν την αποτελεσματικότητα και το κύρος του οργάνου και δυσχεραίνουν το έργο του. 

Ερωτάται ο κύριος Υπουργός 

1. Πότε συγκεκριμένα, θα λυθεί το διοικητικό και οργανωτικό πρόβλημα του Ε.Σ.Ρ. με την πρόσληψη του απαραίτητου επιστημονικού και διοικητικού προσωπικού και την εξαφσάλιση της αναγκαίας υλικοτεχνικής υποδομής; 

2. Πότε θα συμπληρωθούν τα κενά της σύνθεσης τους Ε.Σ.Ρ. μετά τις παραιτήσεις τριών (3) μελών του και τη μη συμμετοχή του ΔΗ.Κ.ΚΙ. και θα αρθούν άλλα προβλήματα δυσλειτουργίας του οργάνου;" 

Ο Υπουργός Τύπου και Μέσων Μαζικής Ενημέρωσης κ. Ρέππας έχει το λόγο. 

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε, κύριοι συνάδελφοι, το Εθνικό Συμβούλιο Ραδιοτηλεόρασης είναι ανεξάρτητη διοικητική αρχή. Είναι η μόνη ίσως που βρίσκεται στο στενό πυρήνα της εξουσίας, επειδή ο ρόλος της αφορά αυτήν την ίδια τη λειτουργία των μέσων ενημέρωσης που η αποστολή και ο ρόλος τους είναι όχι απλά σημαντικός αλλά -θα έλεγα- συχνά καθοριστικός. 

Το κύρος του οργάνου, του Εθνικού Συμβουλίου Ραδιοτηλεόρασης, κατοχυρώνεται όταν τα πολιτικά κόμματα κρατούν αυτό το όργανο μακριά από αντιδικίες και αντιπαραθέσεις, αλλά όταν και το ίδιο το όργανο αυτό- προστατεύεται αξιοποιώντας στο έπακρο τις δυνατότητες που διαθέτει, προκειμένου να παράγει έργο. 

Η στάση της Κυβέρνησης και η δική μου προσωπικώς ως εποπτεύοντος Υπουργού δεν αφήνει ουδεμία αμφιβολία για το πόσο σεβόμαστε την αυτοτέλεια, την αυτονομία και την ανεξαρτησία αυτού του οργάνου, πράγμα το οποίο δείχνει με τον καλύτερο τρόπο πώς αντιλαμβανόμαστε την ιδιαίτερη σημασία που πρέπει να διαδραματίσει στην προσπάθεια που κάνουμε για την αποκατάσταση της νομιμότητας στο ραδιοτηλεοπτικό χώρο. 

'Οταν ανέλαβα τα καθήκοντά μου το 1996, το Εθνικό Συμβούλιο Ραδιοτηλεόρασης ήταν κυριολεκτικά μία επιτροπή προσωπικοτήτων. Χωρίς οικονομικά και τεχνικά μέσα, χωρίς εξειδικευμένο επιστημονικό προσωπικό, χωρίς στέγη, αναζητούσε με τη δική μας μεσολάβηση γραφείο στο παρακείμενο κτίριο του Υπουργείου Εξωτερικών για να συνεδριάσει. 

Η πραγματικότητα σήμερα είναι εντυπωσιακά διαφορετική προς το καλύτερο. 

Τα οικονομικά μέσα που διαθέτει το Συμβούλιο Ραδιοτηλεόρασης, και αναφέρομαι σε συγκεκριμένα στοιχεία, είναι τα εξής: Το 1996 διπλασιάσαμε τον προϋπολογισμό του Συμβουλίου Ραδιοτηλεόρασης, από πενήντα πέντε εκατομμύρια (55.000.000) δραχμές αυξήθηκε σε εκατόν δεκαπέντε εκατομμύρια (115.000.000) δραχμές το 1997 και σε εκατόν ενενήντα πέντε εκατομμύρια (195.000.000) δραχμές το 1998, όπως και το 1999. Στο ποσό αυτό θα πρέπει να προστεθούν τα εκατόν δεκαπέντε εκατομμύρια (115.000.000) δραχμές περίπου ετησίως, ποσό το οποίο διαθέτει το Υπουργείο για να καλύψει τα έξοδα λειτουργίας του κτιρίου το οποίο έχουμε παραχωρήσει και στο οποίο επί καθημερινής πλέον βάσεως -και όχι μόνο για να συνεδριάζει- λειτουργεί το Συμβούλιο Ραδιοτηλεόρασης. 

Κάνω μία υποσημείωση. Για το 1998 από τα εκατόν ενενήντα πέντε εκατομμύρια (195.000.000) δραχμές το Συμβούλιο Ραδιοτηλεόρασης δαπάνησε τα εκατόν ένα εκατομμύρια (101.000.000) δραχμές. Ποιος εμπόδισε το Συμβούλιο Ραδιοτηλεόρασης να προχωρήσει στην ενίσχυση του εξοπλισμού που θεωρεί ότι είναι αναγκαίος για να εκτελέσει την αποστολή του, όταν με δική μου απόφαση εδώ και αρκετό καιρό έχω αυξήσει το όριο δυνατοτήτων που έχει ο πρόεδρος να υπογράφει συμβάσεις, διαγωνισμούς ή εκτελέσεις έργων από τα δέκα εκατομμύρια (10.000.000) δραχμές στα σαράντα εκατομμύρια (40.000.000) δραχμές; Αυτό ενισχύει σημαντικά τη δημοσιονομική αυτοτέλεια του οργάνου. 

'Οσον αφορά το προσωπικό, για το οποίο κάνατε λόγο. 'Εχω ζητήσει εδώ και πλέον του χρόνου από το Συμβούλιο Ραδιοτηλεόρασης την κατάρτιση συγκεκριμένου οργανογράμματος, που αντιστοιχεί στη δομή που προβλέπεται από τις καταστατικές διατάξεις. Μία ενέργεια που πιστεύω ότι είναι απαραίτητη προκειμένου να γνωρίζουμε ποια είναι η διάρθρωση των υπηρεσιών του Συμβουλίου Ραδιοτηλεόρασης και ποιο είναι το προσωπικό το οποίο πρέπει να προσληφθεί και να στελεχώσει το Συμβούλιο Ραδιοτηλεόρασης. 

'Ερχομαι τώρα στο θέμα του προσωπικού. Οι μόνιμοι επιστήμονες που προβλέπονται στο Συμβούλιο Ραδιοτηλεόρασης ανέρχονται συνολικά στον αριθμό είκοσι επτά. Οι δεκαεπτά προσλαμβάνονται μέσω της διαδικασίας του ΑΣΕΠ, που πιστεύω μετά από ταλαιπωρίες αρκετού χρόνου να ολοκληρωθούν εντός αυτού του μηνός. 'Εχω αυτήν τη διαβεβαίωση μετά από παρέμβαση που έκανα προς το Ανώτατο Συμβούλιο Επιλογής Προσωπικού, αλλά δεν είναι δικό μας θέμα, άρα δεν μπορεί κανείς να μας κατηγορήσει γι' αυτό. Υπάρχει, όμως, κάτι άλλο. Υπάρχει ένας αριθμός δέκα επιστημόνων, που με βάση το π.δ. 213/95 και με βάση το άρθρο 15 παράγραφος 1 του ν. 2644/98, που ψηφίσαμε το περασμένο φθινόπωρο, είναι αριθμός επιστημόνων που μπορούν να προσληφθούν αμέσως από το Εθνικό Συμβούλιο Ραδιοτηλεόρασης και δεν έχει κινηθεί η διαδικασία πρόσληψής τους. Ποιος εμπόδισε το Συμβούλιο Ραδιοτηλεόρασης να προχωρήσει σ' αυτήν την επιλογή επιστημόνων, για να στελεχώσει τις υπηρεσίες του; 

'Οσον αφορά το έκτακτο επιστημονικό προσωπικό, έχουν προσληφθεί εννέα άτομα με σύμβαση έργου εννέα μηνών -έχει ολοκληρωθεί η σύμβαση- προκειμένου να μελετήσουν τους φακέλους των υποψηφίων για την παραχώρηση άδειας λειτουργίας ραδιοφωνικού σταθμού και οκτώ επιστήμονες με συμβάσεις εργασίας οκτώ μηνών που ήδη υπηρετούν. Και, βεβαίως, υπάρχει διοικητικό προσωπικό δεκατεσσάρων υπαλλήλων που έχουν αποσπαστεί από άλλες υπηρεσίες. 

Μένω σε αυτά τώρα και θα επανέλθω με πολλά ακόμη στοιχεία, για να αποδείξω ότι ενώ το Υπουργείο δίνει μάχες και συγκρούεται για να προωθήσουμε την πολιτική της αποκατάστασης της νομιμότητας, της διαφάνειας και της ποιότητας στο χώρο της ραδιοτηλεόρασης, πολλοί άλλοι παράγοντες, που πρέπει και αυτοί να πρωτοστατήσουν, βλέπω να αποφεύγουν τις συγκρούσεις και υπεκφεύγουν να αναλάβουν τις ευθύνες τους, χρησιμοποιώντας διάφορες έωλες αιτιάσεις εναντίον του Υπουργείου, πράγμα το οποίο δεν γίνεται παραδεκτό. 

ΠΡΟΕΔΡΟΣ (Απόστολος Κακλαμάνης): Ο κ. Κουναλάκης έχει το λόγο. 

ΠΕΤΡΟΣ ΚΟΥΝΑΛΑΚΗΣ: Κύριε Πρόεδρε, νομίζω ότι ο κύριος Υπουργός επέλεξε την τακτική της άμυνας, για να συγκαλύψει σοβαρές κυβερνητικές ευθύνες. 

Κύριε Υπουργέ, ξέρετε πάρα πολύ καλά ότι υπάρχουν επιστολές και του προέδρου του Εθνικού Συμβουλίου Ραδιοτηλεόρασης και όλων των μελών του, που καταλογίζουν σοβαρές ευθύνες, παραλείψεις και καθυστερήσεις στο Υπουργείο σας, προκειμένου να ανταποκριθούν στα καθήκοντά τους. Επισημαίνουν -και εγώ νομίζω ότι είναι ορθά- τα εξής: 

Πρώτον, ότι δεν αναβαθμίστηκε θεσμικά το όργανο για να καταστεί πραγματικά μία ανεξάρτητη αρχή. Διότι ξέρετε ότι υπάρχουν κενά. 

Δεύτερον, δεν καλύφθηκαν τα κενά που δημιουργήθηκαν από παραιτήσεις τριών μελών του Εθνικού Συμβουλίου Ραδιοτηλεόρασης εδώ και πολύ καιρό. Επίσης έχετε αφήσει εκκρεμές το θέμα της συμμετοχής του ΔΗ.Κ.ΚΙ., με αποτέλεσμα να υπάρχουν προσφυγές στα δικαστήρια και να εκκρεμούν αποφάσεις. 

Τρίτον, σήμερα μου λέτε ότι πιέζετε το ΑΣΕΠ για να καλύψει επιτέλους αυτά τα δεκαεπτά κενά. Αλλά οι άνθρωποι ζητούν εδώ και μήνες να υπάρξει αυτός ο διαγωνισμός και να διοριστούν οι δεκαεπτά άνθρωποι, για να μπορέσουν να λειτουργήσουν κρίσιμοι θεσμοί και επιτροπές του Εθνικού Συμβουλίου Ραδιοτηλεόρασης. 

Τέταρτον, εσείς λέτε ότι αυτοί φταίνε. Εκείνοι λένε ότι δική σας ευθύνη είναι το ότι δεν έχουν ολοκληρωθεί οι υλικοτεχνικές υποδομές. Αυτά υπογραμμίζονται σε χθεσινή επιστολή του κ. Σούρλα, η οποία δόθηκε στη δημοσιότητα σε συνέντευξη τύπου του προέδρου του Εθνικού Συμβουλίου Ραδιοτηλεόρασης. Θα καταθέσω στα Πρακτικά τρεις επιστολές, όπου φαίνεται ότι όλα τα μέλη του Εθνικού Συμβουλίου Ραδιοτηλεόρασης επισημαίνουν ακριβώς τα ίδια προβλήματα. 

Και όλα αυτά κατά τη γνώμη μου οδηγούν στην αμφισβήτηση του θεσμού και του κύρους των αποφάσεων του Εθνικού Συμβουλίου Ραδιοτηλεόρασης. Ξέρετε πολύ καλά ότι υπάρχουν άνθρωποι στους οποίους έχουν επιβληθεί πρόστιμα και που λένε "δεν τα πληρώνουμε, γιατί είναι παράνομη η σύνθεση". Και καταφεύγουν στα δικαστήρια και προσπαθούν να ακυρώσουν τις αποφάσεις του Εθνικού Συμβουλίου Ραδιοτηλεόρασης. Και αυτά συμβαίνουν σε μία κρίσιμη περίοδο που πρέπει να παρασχεθούν άδειες στα ραδιόφωνα της Αττικής και τους τηλεοπτικούς σταθμούς ολόκληρης της χώρας. 'Οπου ξέρετε πολύ καλά ότι οργιάζει η αυθαιρεσία και η παρανομία. Θα πρέπει το Εθνικό Συμβούλιο Ραδιοτηλεόρασης να ασχοληθεί και με τις νέες τεχνολογίες, οι οποίες έρχονται με κατακλυσμιαία ταχύτητα. Πρέπει να αποδεχθείτε τις ευθύνες σας και να μου πείτε στη δευτερολογία σας τι θα κάνετε συγκεκριμένα για να αντιμετωπισθούν αυτά τα προβλήματα και στο θεσμικό επίπεδο. Δεν είναι μόνο τα πενήντα εκατομμύρια που δεν απορρόφησαν. Αυτό είναι το τελευταίο πρόβλημα. 

(Στο σημείο αυτό ο Βουλευτής κ. Πέτρος Κουναλάκης καταθέτει για τα Πρακτικά σχετικές επιστολές, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο. 

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε και κύριοι συνάδελφοι, συνεχίζω την πρώτη τοποθέτησή μου αναφέροντας στοιχεία τα οποία θα καλύπτουν ερωτήματα που έθεσε ο κύριος συνάδελφος. Είμαι ιδιαίτερα επιθετικός, κάθε άλλο παρά αμυντικός και απορώ για τη διάγνωση που κάνατε. Γιατί πιστεύω ότι μιλάει η αλήθεια του έργου μας. Εγώ προσωπικώς και η Κυβέρνηση, στο πλαίσιο της πολιτικής για την αποκατάσταση της νομιμότητας, τολμήσαμε, ενώ βρισκόμασταν σε περίοδο προεκλογική παραμονές νομαρχιακών και δημοτικών εκλογών, να κλείσουμε παράνομους σταθμούς στην ελληνική περιφέρεια, περίπου πενήντα στον αριθμό. 

Εμείς προχωρούμε στο κλείσιμο τηλεοπτικών σταθμών επειδή παραβαίνουν συστηματικά το νόμο περί πνευματικών δικαιωμάτων. Και την ίδια στιγμή το Ραδιοτηλεοπτικό Συμβούλιο επί δεκαοκτώ μήνες, που έχει τους φακέλους στη διάθεσή του και τους ελέγχει με τα στελέχη που έχει προσλάβει, δεν έχει ακόμη προχωρήσει στην αναγκαία μοριοδότηση για να καταρτίσει τον αξιολογικό πίνακα και να παραχωρήσει την άδεια σε ραδιοφωνικούς σταθμούς του Νομού Αττικής. Γιατί; Είναι θέμα θεσμικής ανεξαρτησίας του Συμβουλίου Ραδιοτηλεόρασης να ολοκληρωθεί αυτή η διαδικασία; 

'Οσον αφορά τις επιστολές, πιστεύω ότι δεν μπορεί να γίνεται διάλογος δι'αυτού του τρόπου μεταξύ Υπουργείου και Συμβουλίου Ραδιοτηλεοράσεως. Λυπούμαι που δίνονται στη δημοσιότητα. Για μένα οι επιστολές αυτές είναι ως μη ληφθείσες, δεν τις λαμβάνω υπόψη μου. Κακίζω αυτήν την πρακτική η οποία -επειδή γνωρίζω τους ανθρώπους και τα στελέχη- δεν συνάδει και δεν έχει καμία σχέση με την ευπρέπεια και την υπευθυνότητα με την οποία χειρίζονται τα θέματα. 

'Ερχομαι στα συγκεκριμένα ερωτήματα που θέσατε. Τι είναι αυτό που εμπόδισε το Συμβούλιο Ραδιοτηλεόρασης να λειτουργήσει, επειδή δήθεν υπάρχουν τρία κενά στη σύνθεσή του επί συνόλου δεκαοκτώ μελών; Ο θεσμός των αναπληρωτών μελών δίνει τη δυνατότητα να αναπληρώνεται το κενό και να λειτουργεί κανονικά το Συμβούλιο. Δεν υπάρχει κανένα πρόβλημα. Γιατί το επικαλείσθε; 

Δεύτερον, λέτε για το θέμα του ΑΣΕΠ. Από το 1996 εγώ ως Υπουργός με βάση το π.δ. 310/96 επιχείρησα παρακάμπτοντας το ΑΣΕΠ, επειδή θεωρούσα ότι οι προσλήψεις αφορούσαν μία ανεξάρτητη διοικητική αρχή, να προχωρήσω στην πρόσληψη αυτού του προσωπικού, των δεκαεπτά ατόμων, για τη στελέχωση του Τμήματος Ελέγχου Διαφάνειας. Δεν προχώρησε, η διαδικασί α καρκινοβατεί. Δεν έχει ευθύνες το Υπουργείο, όχι και το Συμβούλιο Ραδιοτηλεόρασης. Το ΑΣΕΠ εγγυάται ότι εντός του μηνός θα ολοκληρωθεί αυτή η διαδικασία. 

Αναμένω ακόμη το οργανόγραμμα και τους κώδικες δεοντολογίας, εκσυγχρονισμένους εδώ και αρκετό καιρό, από το Συμβούλιο Ραδιοτηλεόρασης. 

Επίσης, πρέπει να πω ότι ο ρόλος του Συμβουλίου Ραδιοτηλεόρασης έχει αναβαθμισθεί πάρα πολύ. Ορίστε οι νέες τριάντα αρμοδιότητες που δόθηκαν σε αυτό με το νόμο που ψηφίσαμε το περασμένο φθινόπωρο. 

(Στο σημείο αυτό ο Υπουργός Τύπου και Μέσων Μαζικής Ενημέρωσης κ. Δ. Ρέππας καταθέτει για τα Πρακτικά το σχετικό έγγραφο, το οποίο έχει ως εξής: 


Σελίδα 6382 
Η σελίδα σε PDF 

Σελίδα 6383 
Η σελίδα σε PDF 

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Προβλέπεται στο υπό αναθεώρηση Σύνταγμα η συνταγματική κατοχύρωση ως ανεξάρτητης διοικητικής αρχής του Συμβουλίου Ραδιοτηλεόρασης και μόνο σε αυτό το πλαίσιο μπορούμε να συζητήσουμε τη νέα θεσμική προσέγγιση αυτού του ανεξάρτητου οργάνου. 

Από εκεί και πέρα, όσον αφορά την εκπροσώπηση του ΔΗ.Κ.ΚΙ., κάνετε ένα λάθος. Πρέπει να σας πω ότι αντιθέτως με ό,τι συμβαίνει με τις υποδείξεις προσώπων που κάνουν άλλα πολιτικά κόμματα, η κυβερνητική παράταξη του ΠΑ.ΣΟ.Κ. έχει προτείνει προσωπικότητες κύρους, οι οποίες δεν έχουν κομματική εξάρτηση, γιατί οι προτεινόμενοι, το γνωρίζετε καλά, δεν είναι εκπρόσωποι και εντεταλμένα όργανα των κομμάτων που τους υπέδειξαν. 'Εχουν λειτουργική και προσωπική αυτονομία, δεν ανακαλούνται και πρέπει να λειτουργούν χωρίς να μεταφέρουν απόψεις των κομμάτων τους εκεί. Η σχέση με τα κόμματά τους σταματάει την ώρα που ορίζονται από τα κόμματά τους. Λυπούμαι, γιατί άλλα κόμματα έχουν ορίσει ως μέλη του Συμβουλίου Ραδιοτηλεόρασης υψηλόβαθμα κομματικά στελέχη. Αντιλαμβάνεσθε τι σημαίνει αυτό. 

Πάρα πολλοί δεν θέλουν να συγκρουσθούν με αυτούς τους οποίους θα ελέγξουν και θα κρίνουν και αυτό αποτελεί πηγή προβλημάτων. 

'Οσον αφορά την απόφαση του Συμβουλίου Επικρατείας, δεν πρέπει να δημιουργεί καμία ανησυχία σε κανέναν. Οι αποφάσεις που έχει λάβει το Συμβούλιο Ραδιοτηλεόρασης είναι νόμιμες. Τα πρόστιμα τα οποία επιβάλλονται, εισπράττονται μέσω του Kώδικα Eίσπραξης Δημοσίων Εσόδων και, βεβαίως, οι ενδιαφερόμενοι μπορούν να ασκούν τα ένδικα μέσα που έχουν στη διάθεσή τους, όπως κάθε πολίτης, προκειμένου να υπερασπισθούν τα κατά τη γνώμη τους συμφέροντά τους. 

Το πέμπτο τμήμα του Συμβουλίου της Επικρατείας με μεγάλη πλειοψηφία αποφάσισε ότι η αρχή της διάκρισης των εξουσιών αποτελεί μία από τις θεμελειώδεις βάσεις του Συντάγματος και του πολιτεύματός μας και απαγορεύει την ανάδειξη των διοικητικών οργάνων, όπως είναι το Συμβούλιο Ραδιοτηλεόρασης, από πολιτικά κόμματα. Αντίθετα, με την εντύπωση που έχει δημιουργηθεί ότι δήθεν δικαιώνει την αίτηση του ΔΗ.Κ.ΚΙ και ζητά να εκπροσωπηθεί το ΔΗ.Κ.ΚΙ, το τμήμα του Συμβουλίου Επικρατείας λέει ότι τουλάχιστον την πλειοψηφία των μελών του Συμβουλίου Ραδιοτηλεοράσεως πρέπει να την ορίζει η Εκτελεστική Εξουσία, η Κυβέρνηση, ο Υπουργός. Αυτή είναι η αλήθεια. 

Εμείς θα αναμένουμε την απόφαση του Συμβουλίου της Επικρατείας, θα κρίνουμε τους συλλογισμούς του και βεβαίως θα σεβαστούμε την απόφαση αυτή και θα πράξουμε αναλόγως. Προχωρούμε -το έχουμε πει, το πράττουμε, το δείχνει το έργο μας μέχρι τώρα- σε περαιτέρω ενίσχυση του ρόλου του, αλλά αναμένουμε και από το Συμβούλιο Ραδιοτηλεόρασης μια υπεύθυνη στάση, η οποία δεν θα εξαντλείται στην ανάδειξη των ευθυνών, που έχει το Υπουργείο, αλλά στην αξιοποίηση των δυνατοτήτων, που είναι πάρα πολλές και πρέπει να αξιοποιηθούν από το Συμβούλιο Ραδιοτηλεόρασης. 

ΠΡΟΕΔΡΟΣ (Απόστολος Κακλαμάνης): Η πέμπτη με αριθμό 952/28.4.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη λήψη μέτρων διευθέτησης του ρυμοτομικού σχεδίου του Δήμου Βούλας διαγράφεται. 

Επίκαιρες ερωτήσεις δεύτερου κύκλου: 

Οι επίκαιρες ερωτήσεις: 

α) η πρώτη με αριθμό 948/27.4.99 του Βουλευτή του Πανελλήνιου Σοσιαλιστικού Κινήματος κ. Θεοδώρου Στάθη προς τον Υπουργό Εθνικής Παιδείας και Θρησκευμάτων, σχετικά με την εφαρμογή ενιαίας διαδικασίας προκήρυξης και πρόσληψης του 'Εκτακτου Εκπαιδευτικού Προσωπικού και Τεχνολογικών Εκπαιδευτικών Ιδρυμάτων (Τ.Ε.Ι.), 

β) η δεύτερη με αριθμό 945/27.4.99 του Βουλευτή της Νέας Δημοκρατίας κ. Πέτρου Τατούλη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την έγκριση των περιβαλλοντικών όρων για ολοκλήρωση των έργων στο "'Ελος Κανδήλας" Νομού Αρκαδίας, 

γ) η τρίτη με αριθμό 954/28.4.99 του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τον Υπουργό Εθνικής 'Αμυνας, σχετικά με την αποστολή ελληνικών στρατιωτικών δυνάμεων στην Αλβανία και στα Σκόπια κλπ και 

δ) η πέμπτη με αριθμό 951/28.4.99 της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υφυπουργό Πολιτισμού (Αρμόδιο για θέματα Αθλητισμού), σχετικά με την οικονομική ενίσχυση των ερασιτεχνικών σωματείων ποδοσφαίρου, διαγράφονται για διαφόρους λόγους κωλύματος, είτε Υπουργών είτε συναδέλφων. 

Τέταρτη επίκαιρη ερώτηση είναι η με αριθμό 950/28.4.99 του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τον Υπουργό Γεωργίας, σχετικά με τη λήψη μέτρων αντιμετώπισης των επιπτώσεων από τη μείωση των εξαγωγών των αγροτικών προϊόντων λόγω του πολέμου στη Γιουγκοσλαβία. 

Η επίκαιρη ερώτηση του κ. Αποστόλου σε περίληψη έχει ως εξής: 

"Οι μέχρι σήμερα βομβαρδισμοί του ΝΑΤΟ στη Γιουγκοσλαβία αλλά και η συνέχισή τους έχουν εκτός των άλλων συνεπειών για τη χώρα μας και τρομακτικές επιπτώσεις στις εξαγωγές των αγροτικών προϊόντων. 'Ηδη τα εσπεριδοειδή έχουν παρουσιάσει πτώση που φτάνει στο 50% της αντίστοιχης περσινής περιόδου, πράγμα που προβλέπεται να συμβεί και για τα κηπευτικά αυτής της εποχής. 

Επειδή η πτώση αυτή συνεπάγεται απώλεια εισοδήματος για πολλά αγροτικά νοικοκυριά, ενώ η αλλαγή δρομολογίων σημαίνει και πολλαπλασιασμό του κόστους μεταφοράς αλλά και πρόσθετες δυσκολίες: 

Ερωτάται ο κύριος Υπουργός: 

1. Εάν προτίθεται η Κυβέρνηση να καλύψει την απώλεια αγροτικού εισοδήματος εξαιτίας της πτώσης των εξαγωγών των αγροτικών προϊόντων. 

2. Εάν έχει καταθέσει αίτημα στην Ευρωπαϊκή 'Ενωση για την ενίσχυση του επιπλέον κόστους μεταφοράς των εξαγωγών από την αλλαγή των δρομολογίων". 

Ο Υφυπουργός Γεωργίας κ. Βρεττός έχει το λόγο. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): 'Οπως ξέρετε, οι τέσσερις οδικοί άξονες και οι τρεις σιδηροδρομικοί που περνούν από τις χώρες της τέως Γιουγκοσλαβίας αλλά και της Βουλγαρίας είναι προβληματικοί. 'Εστω και αν ο πόλεμος σταματήσει -που το ευχόμαστε- θα εξακολουθήσουν να είναι προβληματικοί για αρκετά μεγάλο χρονικό διάστημα. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

'Ετσι, λοιπόν, προκύπτει ένα αρκετά μεγάλο θέμα, όπως το διατύπωσε ο κύριος συνάδελφος, που έχει σχέση με τις μεταφορές των προϊόντων μας προς την Ανατολική και Δυτική Ευρώπη. Ο μόνος άξονας ο οποίος μας απομένει είναι ο άξονας Πάτρα-Ηγουμενίτσα-Ιταλία, ο οποίος είναι αρκετά κορεσμένος και συγχρόνως δαπανηρότερος από τους προηγούμενους. 

Η Κυβέρνηση έχει αποστείλει προς την Ευρωπαϊκή 'Ενωση επιστολή προς τον αρμόδιο Επίτροπο, με την οποία ζητά να επανέλθει το καθεστώς του ν. 3438/92, το οποίο προβλέπει ειδική ενίσχυση των μεταφορών από επιπλέον κόστος, το οποίο δημιουργείται λόγω της θαλάσσιας μεταφοράς. 

Στην επιστολή αυτή αναφέρουμε όλα τα προβλήματα που δημιουργούνται λόγω αυτής της καταστάσεως και ζητάμε να ισχύσει η επαναφορά του κανονισμού μέχρι το τέλος του 1999. 'Εχουμε μέχρι τότε περίπου διακόσιες χιλιάδες τόνους προϊόντων να διακινήσουμε προς την Ευρωπαϊκή 'Ενωση και προς τις χώρες της Ανατολικής Ευρώπης. 

Βεβαίως έχουμε πάρει και άλλα μέτρα, τα οποία είναι εσωτερικά, δηλαδή σαν Υπουργείο Γεωργίας έχουμε απευθυνθεί προς δύο αρμόδια Υπουργεία, το ένα είναι το Συγκοινωνιών και το άλλο της Ναυτιλίας των οποίων ζητούμε τη βοήθεια, ώστε να δοθούν άδειες σε μεγάλα ψυγεία από τρίτες χώρες να φορτώσουν από την Ελλάδα. Δεύτερον, να διευκολυνθούν οι θαλάσσιες μεταφορές από τα λιμάνια της Πάτρας και της Ηγουμενίτσας και τρίτον να πάρουμε περισσότερες άδειες διέλευσης στην Αυστρία, που όπως ξέρετε υπάρχει πρόβλημα μεταφοράς λόγω εθνικών περιβαλλοντολογικών όρων. 

Αυτά κάνουμε σε σχέση με τις μεταφορές. Μπορεί να υπάρξουν και άλλα θέματα που αφορούν τη γεωργική μας παραγωγή, διάθεση και εξαγωγή και στην επιστολή που στέλνουμε προς τον Επίτροπο της Γεωργίας έχουμε επιφυλαχθεί και ως προς αυτά ώστε να επανέλθουμε και να τα συζητήσουμε σε ευθετότερο χρόνο. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, το να συζητάμε για τις επιπτώσεις των βομβαρδισμών στις εξαγωγές τη στιγμή που δολοφονούνται άνθρωποι, αποτελεί την τελευταία παράμετρο αυτής της εγκληματικής ενέργειας. 

'Ομως, κύριε Υπουργέ, όταν η Κυβέρνηση συναποφασίζει για τους βομβαρδισμούς, θα πρέπει να λαμβάνει υπόψη της όλες τις επιπτώσεις, και οι επιπτώσεις στις εξαγωγές και ειδικά προϊόντα της βορείου Ελλάδας είναι δυσμενέστατες. Στέκομαι όμως σε αυτές τις επιπτώσεις, γιατί υπάρχουν πάρα πολλά αγροτικά νοικοκυριά με τις μονοκαλλιέργειες, που έχουν, αυτής της περιόδου και έτσι έχουν και πρόβλημα επιβίωσης. Αυτή την εποχή στη βόρειο Ελλάδα οι παραγωγοί σπαραγγιών και πρωίμων κηπευτικών δεν ξέρουν τι να κάνουν τα προϊόντα τους, έχουν πολύ μεγάλο πρόβλημα. Μην ξεχνάμε και τα εσπεριδοειδή που είχαμε μία πτώση των εξαγωγών της τάξης του 50%. 

'Οπως είπατε, θα ηρεμήσουν τα πράγματα. Το ευχόμαστε. 'Ομως πάλι θα υπάρξει πρόβλημα και πολύ σωστά κατευθύνεστε, γιατί δεν υπάρχει άλλος δρόμος, εκτός από τη θαλάσσια οδό και πραγματικά χαίρομαι που κινηθήκατε προς την κατεύθυνση της Ευρωπαϊκής 'Ενωσης, δεδομένου ότι ο σχετικός κανονισμός προβλέπει την καταβολή ενίσχυσης στο κόστος μεταφοράς των αγροτικών προϊόντων. Εξετάστε και την περίπτωση οπωσδήποτε ενίσχυσης των δρομολογίων, γιατί βλέπουμε τι γίνεται στις γραμμές των φέρι-μπόουτ, που υπάρχει μία ουρά αυτοκινήτων, που εφόσον μεταφέρουν ευπαθή νωπά αγροτικά προϊόντα, θα υπάρξει πρόβλημα. Πρέπει λοιπόν να δει και το Υπουργείο Οικονομικών και το Συγκοινωνιών το ζήτημα και να ενισχύσουν αυτήν την προσπάθεια, γιατί την έχει ανάγκη το αγροτικό εισόδημα. 

ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Γεωργίας έχει το λόγο. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Δεν ξέρω αν έχω τίποτα άλλο να προσθέσω σε αυτά που είπα προηγουμένως, αλλά επαναλαμβάνω ότι επειδή υπάρχει ευαισθησία στα προϊόντα που διακινούνται προς τη Δυτική και Ανατολική Ευρώπη και ιδιαίτερα το χρονικό διάστημα που πρέπει να παραδοθούν είναι τακτό, δηλαδή τα καταστήματα πρέπει να έχουν τα προϊόντα αυτά την κατάλληλη χρονική περίοδο, εβδομάδα και ημέρα, είναι δύσκολο κανείς να εμπιστευθεί τους οδικούς άξονες και τους σιδηροδρομικούς, οι οποίοι είναι προβληματικοί σήμερα και θα συνεχίσουν να είναι και μετά το τέλος του πολέμου, που -επαναλαμβάνω- ευχόμαστε να είναι σύντομο. 

Πάντως είμαστε υποχρεωμένοι να χρησιμοποιήσουμε τον άξονα Πάτρα-Ηγουμενίτσα-Ιταλία, ένας άξονας που είναι δύσκολος, γιατί έχει και τουριστική κίνηση και πιθανώς διέλευση προσφύγων, γεγονότα που δημιουργούν δύσκολες καταστάσεις. Συνεπώς και προς την Ευρωπαϊκή 'Ενωση ζητάμε ενίσχυση του κόστους μεταφορών, αλλά και εσωτερικά κάνουμε τις απαραίτητες ενέργειες ώστε να διευκολύνουμε αυτές τις κινήσεις προς την Ευρώπη, Ανατολική και Δυτική. 

Δεν έχω καμία αντίρρηση σε αυτά που είπε ο κύριος συνάδελφος, έχω μία παρατήρηση στην έμφαση που δίδει ότι η Κυβέρνηση συναποφάσισε για τους βομβαρδισμούς. Η Κυβέρνηση, είναι εναντίον των βομβαρδισμών και το ξέρετε πάρα πολύ καλά. Είναι μία από τις λίγες κυβερνήσεις που έχουν αντιταχθεί με τέτοιο σθεναρό τρόπο εναντίον των πολεμικών επιχειρήσεων και θα μπορούσε κανείς να πει ότι είμαστε πόλος συσπείρωσης όσων θέλουν να σταματήσουν το συντομότερο οι βομβαρδισμοί. 

Νομίζω ότι η Κυβέρνηση ακολουθεί μία πολύ ισορροπημένη στάση, μία στάση που αφ'ενός μας κάνει να είμαστε φερέγγυα μέλη ενός διεθνούς οργανισμού, αλλά από την άλλη μέσα σε αυτόν τον Οργανισμό είμαστε από τις φωνές που είναι οι πιο δυνατές, σε ότι αφορά το σταμάτημα του πολέμου και των βομβαρδισμών. Ευχαριστώ πολύ. 

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, εξαντλήθηκε η συζήτηση των επικαίρων ερωτήσεων. 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμαστε στην ημερήσια διάταξη των 

ΕΠΕΡΩΤΗΣΕΩΝ

Θα συζητηθεί η υπ'αριθμόν 40/2.4.99 επερώτηση των Βουλευτών της Νέας Δημοκρατίας κυρίων Α. Ρεγκούζα, Δ. Κωστόπουλου, Γ. Βουλγαράκη, Ν. Νικολόπουλου, Ι. Παπαδημόπουλου, Ε. Παπαγεωργόπουλου, Σ. Κούβελα, Ε. Ζαφειρόπουλου, Θ. Σκρέκα, Γ. Καρασμάνη, Γ. Αλογοσκούφη και Σ. Δήμα, με αντικείμενο την υλοποίηση από την Κυβέρνηση του Προγράμματος ΤΑXIS στις Δ.Ο.Υ. 

Για την επερώτηση αυτή Κοινοβουλευτικός Εκπρόσωπος από τη Νέα Δημοκρατία ορίζεται ο κ. Γ. Αλογοσκούφης. 

Από το Συνασπισμό της Αριστεράς και της Προόδου, ο κ.Ευάγγελος Αποστόλου. 

Και από το Δημοκρατικό Κοινωνικό Κίνημα, ο κ.Αναστάσιος Ιντζές. 

Το λόγο έχει ο κ. Ρεγκούζας. 

ΑΔΑΜ ΡΕΓΚΟΥΖΑΣ: Κύριοι συνάδελφοι, το κοινοβουλευτικό μας χρέος που υπαγορεύεται από την αγωνία του ελληνικού λαού για ένα πιο δίκαιο και αποτελεσματικό φορολογικό σύστημα, που θα αναδιανέμει με δίκαιο τρόπο τα εισοδήματα και θα λειτουργεί ως εργαλείο ανάπτυξης της οικονομίας μας, μας οδήγησε στο να καταθέσουμε την παρούσα επερώτηση. 

Η μάστιγα της φοροδιαφυγής είναι σε όλους γνωστό ότι καταδυναστεύει τους πολίτες, υπονομεύει την ανάπτυξη και αδικεί κυρίως τις πλατιές λαϊκές μάζες. Πιστεύουμε ακράδαντα πως η αποτελεσματική πάταξη της φοροδιαφυγής περνάει υποχρεωτικά από τη διασταύρωση των στοιχείων, που μόνο μέσω του ολοκληρωμένου πληροφοριακού συστήματος TAXIS μπορεί να επιτευχθεί. 

Η Κυβέρνηση ακολουθώντας το δρόμο της συστηματικής παραπληροφόρησης του ελληνικού λαού σε όλα τα σχεδόν επίπεδα της πολιτικής δράσης δεν υστέρησε και στο ζήτημα της όλης εξέλιξης του έργου TAXIS. 

Δεν επιθυμούμε να συμπράξουμε με τις ανεύθυνες αιτιάσεις που ακούγονται υπό μορφή ψιθύρων για τους πραγματικούς λόγους καθυστερήσεων και υπερβάσεων στο συγκεκριμένο έργο, ότι δηλαδή αόρατα κυκλώματα, που έχουν λόγο να συντηρούν τη σημερινή φορολογική ασυδοσία βολευόμενοι και συντηρούμενοι από την γκρίζα παρακμή, δημιουργούν τεχνητά εμπόδια και ναρκοθετούν την πρόοδο και ολοκλήρωση του έργου. Ούτε βεβαίως θέλουμε να επικυρώσουμε τις όποιες επιπόλαιες κριτικές για αδιαφάνεια ή διαφθορά στη γενικότερη εξελεκτική του πορεία. 

Εμείς πιστεύουμε πως οι βασικότερες αιτίες της απαράδεκτης έως επικίνδυνης καθυστέρησης του TAXIS οφείλονται σε έλλειψη ορθολογικού σχεδιασμού σε επίπεδο οικονομικού τομέα της Κυβέρνησης, σε αυταπόδεικτη πλέον ανικανότητα στελεχών και, τέλος, στην υποτακτική παράδοση των εμπλεκομένων διαχειριστών σε ιδιωτικά συμφέροντα. 

Οι αδυναμίες αυτές επιβεβαιώνονται ουσιαστικά από τον πανικό που καταλαμβάνει την πολιτική ηγεσία του Υπουργείου Οικονομικών, όταν καλείται από την Αντιπολίτευση να δώσει απαντήσεις γύρω από την πορεία του TAXIS. Τότε δείχνει ιδιότυπες ενοχές και αυτομάτως επιδίδεται είτε σε υπεκφυγές, χωρίς απάντηση επί της ουσίας, είτε σε συνειδητή διαστρέβλωση της πραγματικότητας και επομένα στην παραπλάνηση του ελληνικού λαού. Αυτό συνέβη και πρόσφατα με τις απαντήσεις που έδωσε η ηγεσία του Υπουργείου Οικονομικών σε ερώτηση του υποφαινομένου στις 4/3/99. 

'Ομως, ας πάρουμε τα πράγματα από την αρχή. Μια σύντομη ιστορική περιπλάνηση είναι ικανή να ανατρέψει μύθους αλλά και να καταλογίσει ευθύνες για πράξεις ή παραλείψεις. 

Στις 7 Μαϊου 1993 υπεγράφη σύμβαση μεταξύ του Υπουργείου Οικονομικών και των εταιρειών "ΙNTRASOFT" και "SOGEI" για την ανάπτυξη εφαρμογών του ολοκληρωμένου πληροροφιακού συστήματος φορολογίας. Το Δεκέμβριο του 1993 η νέα Κυβέρνηση του ΠΑΣΟΚ ξεκίνησε μια διαδικασία τροποποίησης της σύμβασης αυτής και αφού μέχρι τον Οκτώβριο του 1993 η απόκλιση παράδοσης του master plan ήταν δύο εβδομάδες, κατέληξε σε δύο μήνες συν και άλλους δύο για μελέτη του ΑΦΜ. 

Η "νέα τροποποιητική σύμβαση" υπεγράφη στις 6/6/95, δεκαοκτώ μήνες μετά την έναρξη των διαπραγματεύσεων τροποποίησης. Στη σύμβαση αυτήν περιελήφθη η ποινική ρήτρα εις βάρος του Υπουργείου, παράγραφος 7.1.9 αρχικής, όπως είχε ορισθεί. Προβλέφθηκε όμως -και εδώ είναι το σημαντικό-τίμημα 10% επιπλέον, δηλαδή ποινική ρήτρα 10% επί της συνολικής αξίας, παράγραφος 7.1.9.1.β της νέας, αν υπάρξει βέβαια καθυστέρηση ανακοίνωσης της πλατφόρμας ανάπτυξης. 

Στην τροποποιητική ορίστηκαν πρόσθετα έργα -και αυτό έχει μεγάλη σημασία- ύψους διακοσίων ενενήντα εκατομμυρίων (290.000.000) δραχμών, τα οποία δεν ήταν στην αρχική προκήρυξη, τα οποία θεωρήθηκαν ότι δεν συμπεριλαμβάνονταν στην αρχική, παράγραφος 10.1 νέας, που αφορούσαν τη λογιστική εσόδων-εξόδων ως δύο διαφορετικά πράγματα, δηλαδή λαμβανόταν υπόψη ότι αυτά είναι δύο διαφορετικά πράγματα, ενώ στην πραγματικότητα είναι ένα. 

Η πλατφόρμα ανάπτυξης ανακοινώθηκε τον Ιούλιο του 1995. Από τότε, 11/7/1995, η εταιρεία έπρεπε να προχωρήσει σε ανάπτυξη με εργαλείο NSDK/2, το οποίο επελέγη με την πλατφόρμα. Είχε βέβαια προηγηθεί έναρξη ανάπτυξης των έργων, μητρώο, ΦΠΑ, έσοδα-έξοδα, με εργαλείο το IEF και με ευθύνη των εταιρειών να το μεταπτώσουν σε όποιο τελικά επιλεγεί. Τότε, στις 4/10/95, με απόφαση της Steering Committee, ορίστηκε σαν επίσημο εργαλείο ανάπτυξης το NSDK/2 και ανακοινώθηκε στις εταιρείες η απόφαση από τον τότε Υφυπουργό κ. Γεωργακόπουλο. 

Από τότε άρχισαν οι διαβουλεύσεις μεταξύ των εταιρειών και Υπουργείου σχετικά με το εργαλείο, διότι οι εταιρείες δεν δεχόντουσαν την αλλαγή, με αποτέλεσμα την καθυστέρηση του έργου. Σταμάτησαν επίσης να λειτουργούν το Coordination Committee, ενώ έπρεπε να συνεδριάζει κάθε δεκαπενθήμερο και το Steering Committee. Η επαναλειτουργία των οργάνων αυτών έγινε το Φεβρουάριο του 1996. Με νεότερο, 27/2/1996, έγγραφο του τότε Υφυπουργού κ. Ανωμερίτη επισημάνθηκε στις εταιρείες ότι οριστικά το εργαλείο πρέπει να είναι το NSDK/2. 

Συνέπεια όλων αυτών ήταν να χαθεί πολύτιμος χρόνος έξι μηνών περίπου, που οφείλετο καθαρά σε κυβερνητικές ολιγωρίες ή σε έλλειψη διοικητικού συντονισμού. Υποχρέωση των εταιρειών ήταν να παραδώσουν το πρώτο στάδιο εφαρμογών, μητρώο, ΦΠΑ, έσοδα-έξοδα, με IEF αρχικά στις 6/5/95 και σε χρόνο που θα συμφωνηθεί από κοινού. 

Σημειωτέον ότι οι εφαρμογές του πρώτου σταδίου, που είχαν αναπτυχθεί σε IEF, δεν λειτουργούσαν στον εξοπλισμό που προμηθεύτηκε το Υπουργείο Οικονομικών. Με νεότερη απόφαση, μετά από αίτημα των εταιρειών και σύμφωνη γνώμη της διοίκησης του έργου TAXIS, δόθηκε παράταση στην παράδοση των εφαρμογών του πρώτου σταδίου για το Δεκέμβριο του 1996, με την υποχρέωση της εταιρείας να τις παραδώσει στις 31/12/96, η δε τελική παράδοση όλου του έργου προβλεπόταν για την 1/10/97. 

Υπήρξε, δηλαδή, παράταση του όλου έργου κατά είκοσι τρεις μήνες. Με ακόμη νεότερο έργο του τότε Υφυπουργού κ. Ανωμερίτη, 2.8.96, το Υπουργείο άλλαξε το εργαλείο ανάπτυξης με NAT ΣΤΑΡ. Επειδή τελικά ήταν άγνωστος ο χρόνος παράδοσης των εφαρμογών, ζητήθηκε να διερευνηθεί η δυνατότητα χρησιμοποίησης του εξοπλισμού, που είχε αγοραστεί για το TAXIS, ύψους δέκα δισεκατομυρίων (10.000.000.000) στις εφαρμογές που λειτουργούσαν στις εκατόν τριάντα οκτώ μηχανογραφημένες ΔΟΥ πριν αναλάβει η Κυβέρνηση του ΠΑΣΟΚ, σε αντικατάσταση του ήδη λειτουργούντος παλαιού εξοπλισμού ή να γίνει επέκταση - αναβάθμιση των παλαιών, διότι όλες σχεδόν οι μηχανογραφημένες ΔΟΥ είχαν και έχουν προβλήματα με τον προ τετραετίας τότε αγορασμένο εξοπλισμό, λόγω αύξησης του όγκου των απαιτήσεων και της χωρίς προγραμματισμό και συντομισμό αύξησης του αριθμού των εφαρμογών. 

Παράλληλα ζητήθηκε η δυνατότητα πιθανής επέκτασης του εξοπλισμού που ήδη λειτουργούσε στις εκατόν τριάντα οκτώ μηχανογραφημένες ΔΟΥ και σε άλλες, με πρόσθετες επίσης απαιτήσεις εφαρμογών και νέες εφαρμογές. Αυτό όμως προϋπέθετε και επέκταση - αναβάθμιση του παλιού εξοπλισμού με κόστος περίπου οκτακοσίων πενήντα εκατομμυρίων (850.000.000) δραχμών -δεν είχε προβλεφθεί στην αρχική σύμβαση- όπου θα εγκατασταθούν και επίσης νέα έργα, όπως συντάξεις, μισθοδοσία ΕRMIS, ESCORT κλπ. 

Τα ερωτήματα που τέθηκαν τότε ήταν με την πορεία του έργου TAXIS αν ο εξοπλισμός που η κατακύρωση της αγοράς του έγινε τον Ιούνιο του 1995 με προδιαγραφές 1994 θα ήταν λειτουργικός και αν όταν ολοκληρωθεί το έργο ή θα θεωρείται τότε παρωχημένος και θα ζητηθεί η αντικατάσταση ή η αναβάθμισή του έναντι επιπλέον κόστους. Με έγγραφο των υπευθύνων του έργου TAXIS ζητήθηκε μια κατ' αρχήν αναβάθμιση ύψους 2,1 δισεκατομμυρίων δραχμών, χωρίς να είναι γνωστό πότε θα λειτουργήσουν όλες οι εφαρμογές και αν με την ολοκλήρωσή τους θα απαιτηθεί και νεότερη αναβάθμιση. Ποια θα είναι η επίδραση του αντικειμένου των έργων που προβλέπεται να παραδοθούν στο τέλος του 1999 σε σχέση με αυτά που μελετήθηκαν και προδιαγράφθηκαν με το master plan του 1993; Κανείς δεν ξέρει. Δηλαδή αλλαγές, άρα πρόσθετο κόστος και ο λαός πληρώνει. 

Τον Οκτώβριο του 1997 έγινε η παραλαβή της πρώτης φάσης του έργου κεντρικό σύστημα, δίκτυο σε τριάντα μια ΔΟΥ, με πολλά βέβαια προβλήματα. Η παραλαβή της δεύτερης φάσης καθυστέρησε. Η έναρξη ημερομηνίας ήταν η 1.12.97, επειδή πολλά από τα προβλήματα που είχαν εντοπιστεί στην πρώτη φάση δεν είχαν και δεν έχουν ακόμη στην ολότητά τους επιλυθεί. Από την άλλη μεριά ανακοινώθηκε η έναρξη λειτουργίας της ΔΟΥ Μοσχάτου για τις 3.3.98. Σημειώστε την ημερομηνία. 

Με όλες αυτές τις παλινωδίες προέκυψε ανάγκη μεταφοράς του έργου των εκατόν τριάντα εννέα ΔΟΥ από τον παλιό εξοπλισμό στο νέο, που είχε αγοραστεί για το TAXIS, συνολικού επιπλέον κόστους οκτακοσίων πενήντα εκατομμυρίων (850.000.000) δραχμών. Το παραπάνω εμβόλιμο έργο μεταφοράς των εφαρμογών των εκατόν τριάντα εννέα ΔΟΥ στο νέο εξοπλισμό άρχισε να λειτουργεί στη ΔΟΥ Μοσχάτου στις 16.2.98. Εφόσον λοιπόν από 3.3.98 λειτούργησαν οι πρώτες εφαρμογές TAXIS στη ΔΟΥ Μοσχάτου, άξιζε η επένδυση τόσων εκατομμυρίων; Δηλαδή για υπόθεση δεκαεννέα ημερών οκτακόσια πενήντα εκατομμύρια; Μπορούσε να είχε αποφευχθεί. Και για ποιο λόγο έγινε; Το ίδιο επαναλαμβανεται και για άλλες ΔΟΥ. 

Μέχρι σήμερα εχει γίνει μεταφορά των παλιών εφαρμογών σε εκατόν οκτώ από τις αρχικές μηχανογραφημένες με το παλιό σύστημα ΔΟΥ. Αναλυτικά απ' αυτές έως 27.4.99, κύριε Υφυπουργέ, την Τρίτη που μας πέρασε -και μην αμφισβητήσετε τα στοιχεία, γιατί υπάρχουν και μπορώ να σας τα αποδείξω-έχουν ενταχθεί στο TAXIS εξήντα μια ΔΟΥ που λειτουργούν οι οκτώ εφαρμογές. Και συγκεκριμένα το Μητρώο, ο Φόρος Προστιθέμενης Αξίας, ο Κώδικας Φορολογικών Στοιχείων, τα 'Εσοδα, Λογιστική, Εσόδων-Εξόδων, Δικαστικό, Ηλεκτρονικό Πρωτόκολλο, Εισόδημα, Φόρος Μεγάλης Ακίνητης Περιουσίας. Σε δεκαεπτά ΔΟΥ λειτουργούν οι επτά πρώτες εφαρμογές, εκτός από την τελευταία που ανέφερα και σε τριάντα ΔΟΥ μηχανογραφημένες, όπως σας είπα πριν, έχει εγκατασταθεί το έργο της μεταφοράς εφαρμογών των εκατόν τριάντα εννέα μηχανογραφημένων ΔΟΥ. Σύνολο ενταγμένων ΔΟΥ στο TAXIS με ημιτελείς εργασίες, όπως περιγράφθηκαν παραπάνω, εκατόν οκτώ. 

Επίσης σε πενήντα τέσσερις ΔΟΥ πρώην μη μηχανογραφημένες -χειρόγραφες δηλαδή- λειτουργεί μόνο μια εφαρμογή, αυτή του μητρώου και τίποτε άλλο. 

Η μεγάλη απορία μας είναι γιατί σπαταλώνται οκτακόσια πενήντα εκατομμύρια (850.000.000) δραχμές και γιατί ταλαιπωρούνται πολίτες, εργαζόμενοι κλπ. με το κλείσιμο περιοδικά των ΔΟΥ, δύο-τρεις μέρες, για τη μεταφορά του έργου ΤΑXIS, ενώ μπορούσε να πάει απ' ευθείας, που χρησιμοποιείται ουσιαστικά δεκαπέντε έως τριάντα ημέρες μόνο. Γιατί αυτό το άδειασμα-γέμισμα κατ' αρχήν και γιατί αυτή η αναιτιολόγητη δαπάνη; Η Κυβέρνηση είναι υποχρεωμένη να απαντήσει. 

Απ' ό,τι φαίνεται παραπάνω, η επαναλαμβανόμενη εξαγγελία του Υπουργού Οικονομικών ότι στο τέλος του 1998 θα είχαν ενταχθεί στο ΤΑXIS εκατόν πενήντα ΔΟΥ απεδείχθη ανέφικτη και βέβαια όσες τελικά εισήχθησαν λειτουργούν μόνο με τις επτά αρχικές εφαρμογές. 

Να σημειωθεί επίσης ότι δέκα από τις υπόλοιπες συμβατικές εφαρμογές έχουν παραδοθεί στο Υπουργείο Οικονομικών από τον Ιούλιο του 1998 και ακόμη δεν έχουν εγκατασταθεί. 

Στην ερώτηση που κάναμε τον Μάρτιο του 1999 ζητούσαμε να μας απαντήσει το Υπουργείο Οικονομικών -και η Κυβέρνηση γενικότερα- πότε προβλέπεται να λειτουργήσουν τελικά οι δεκαεπτά εφαρμογές του ΤAXIS. 

Η Κυβέρνηση δεν απάντησε στο συγκεκριμένο ερώτημα. Αντ' αυτού επιδόθηκε σε λεκτικές περιπλανήσεις με ανακρίβειες και αντιφάσεις που προσβάλλουν εν πολλοίς τη λειτουργία της Βουλής, αλλά και το δημοκρατικό μας πολίτευμα. 

Με την παράγραφο 1 της απάντησης αναφέρεται ότι σε εξήντα μία ΔΟΥ έχουν εγκατασταθεί και λειτουργούν δεκαπέντε εφαρμογές. Εγώ σας είπα ποιες είναι οι εφαρμογές παραπάνω, η μεγίστη είναι οκτώ. Εκτός κι αν ο κύριος Υφυπουργός, βασιζόμενος στην έλλειψη εξειδικευμένης γνώσης των Βουλευτών, αλλά και του ελληνικού λαού, θεωρεί ως λειτουργία του συστήματος την είσοδο των εικονιδίων σε αυτό και μόνο. Αν είναι να μας το πει, αλλά να το λέει και στον ελληνικό λαό έτσι. 

Η αντίθεση όμως έρχεται μέσα από την ίδια την παράγραφο της απάντησης. Λέει, λοιπόν, ο κύριος Υφυπουργός πως στο συνημμένο πίνακα που είχε απεικονίζεται ο προγραμματισμός εγκατάστασης και λειτουργίας δεκαπέντε εφαρμογών έως 5.7.99. 

Χαίρω πολύ. Προγραμματισμός; Εγώ δεν ζητούσα προγραμματισμό. Εγώ ζητούσα απολογιστικά στοιχεία. 

Στην ίδια παράγραφο λέει ότι λειτουργούν. Ο προγραμματισμός όμως έχει γίνει το 1997, το 1998 και το 1999 και συνεχώς αποδεικνύεται εξωπραγματικός πάντοτε. 

Εξάλλου τα πρακτικά αποτελέσματα που καταγράφονται καθημερινά είναι πως ο ρυθμός ένταξης στο TAXIS είναι πάρα πολύ αργός. Δηλαδή, τέσσερις έως πέντε ΔΟΥ το πολύ την εβδομάδα, ενώ οι πίνακες προγραμματισμού που επικαλείται ο κύριος Υφυπουργός και που μας στάλθηκαν μιλούν για οκτώ ΔΟΥ την εβδομάδα. 

Η πραγματική δυνατότητα δηλαδή, είναι τέσσερις έως πέντε ΔΟΥ. Ο κύριος Υφυπουργός βαδίζει με τα προγραμματικά στοιχεία γι' αυτό και βγαίνει εκτός προγράμματος. Γιατί, λοιπόν, κύριε Υφυπουργέ, προσπαθείτε να παραπλανήσετε τη Βουλή; Γιατί ωραιοποιείτε την κατάσταση; Τι φοβάστε ή τι θέλετε να αποκρύψετε; Πρέπει να μας πείτε. 

Η αποθέωση όμως της παραπλάνησης και του βερμπαλισμού, θα μου επιτρέψετε να πω, έρχεται στις παρακάτω γραμμές της απάντησης. 

Αναφέρεται στους ρυθμούς ανάπτυξης του TAXIS, αλλά και στους δείκτες απορρόφησης των έργων του Υπουργείου Οικονομικών που είναι ενταγμένα στο επιχειρησιακό πρόγραμμα "ΚΛΕΙΣΘΕΝΗΣ" και λέει συγκεκριμένα: 

"Από τα ανωτέρω στοιχεία προκύπτει αβίαστα το συμπέρασμα ότι το έργο ΤΑXIS έχει επιτύχει υψηλότατους ρυθμούς προόδου και αποτελεσμάτων". 

Εσείς είδατε με αυτά που σας είπα εάν πράγματι οι ρυθμοί είναι έτσι. 

Και συνεχίζει: "Τα έργα του Υπουργείου Οικονομικών που είναι ενταγμένα στο επιχειρησιακό πρόγραμμα "ΚΛΕΙΣΘΕΝΗΣ", έχουν υψηλούς δείκτες απορρόφησης και ειδικότερα το έργο TAXIS που υπερβαίνει το 90%". 

Σε ποιους τα λέτε αυτά; Φέρτε μας αναλυτικά στοιχεία να μας πείσετε. 'Ετσι νομίζετε ότι θα συγκαλύψετε τις όποιες πολιτικές αδυναμίες σας; 

'Ομως ο κύριος Υφυπουργός δεν απαντά ούτε και στα ερωτήματα που είναι σημαντικά, όπως: Ποιες δεσμεύσεις έχει αναλάβει το ελληνικό κράτος έναντι της Ευρωπαϊκής 'Ενωσης σχετικά με την πορεία του έργου TAXIS, ώστε να εξασφαλιστεί η ροή της χρηματοδότησης; 

Η αλήθεια είναι ότι το Δεκέμβριο του 1998 είπαμε ως χώρα ψευδώς στην Ευρωπαϊκή 'Ενωση ότι λειτουργούν δεκαπέντε εφαρμογές σε εκατό ΔΟΥ. Η αλήθεια ήταν ότι λειτουργούσαν επτά εφαρμογές σε πενήντα τέσσερις ΔΟΥ και μια εφαρμογή σε σαράντα έξι ΔΟΥ. Η Ευρωπαϊκή 'Ενωση το βρήκε όμως και μας απείλησε με διακοπή της χρηματοδότησης δεκατεσσάρων δισεκατομμυρίων (14.000.000.000) δραχμών εάν -δίνοντας νέα παράταση- μέχρι τις 30.6.99 δεν λειτουργούν σε εκατό ΔΟΥ οι δέκα πρώτες εφαρμογές. 'Εκανε έκπτωση. 

Υπάρχει έγγραφο της Ευρωπαϊκής 'Ενωσης και σας καλώ, κύριε Υφυπουργέ, να το καταθέσετε. Δηλαδή φταίμε εμείς που μέσω του θεσμικού μας ρόλου ασκούμε κριτική που έχει σχέση με επαπειλούμενα συμφέροντα του ελληνικού λαού που εσείς έχετε την κυβερνητική ευθύνη; Ασφαλώς, όχι. Επιτέλους, η προσπάθεια της πολιτικής αυτοσυντήρησης του καθενός μας έχει και τα όριά της. 

Προχωράμε παρακάτω. Ο αρχικός όρος της σύμβασης του ΤΑΧΙS προβλέπει δυνατότητα υπέρβασης κόστους του έργου κατά 30%. Πείτε μας, λοιπόν, έστω και τώρα, σε τι ποσοστό έχει φτάσει αυτή η υπέρβαση σήμερα; Τι θα κάνετε από εδώ και πέρα; Δεν λογοδοτείτε σε κανέναν; Μόνα τους τα κυβερνητικά στελέχη κάνουν υπερβάσεις; Μόνα τους υπογράφουν πρόσθετε δαπάνες; Πώς και με ποιo τρόπο γίνονται οι συμφωνίες; Ο ελληνικός λαός δεν πληρώνει; Δεν πρέπει να γνωρίζει; Ποιoς τελικά είναι ο ρόλος της Βουλής; Γιατί η Κυβέρνηση αποφεύγει τον έλεγχο; Να μας πει τελικά ευθέως, πώς αντιλαμβάνεται τη λειτουργία των δημοκρατικών θεσμών για να γνωρίζουμε και εμείς, αλλά και ο ελληνικός λαός που δίνει την εντολή. 

Και κάτι άλλο για το περίφημο μηχάνημα ΙΝFOKIOSK. Θα τραβήξει πολύ ακόμη αυτός ο εμπαιγμός του ελληνικού λαού; Δεν στέρεψαν ακόμη οι φορολογικές ενημερότητες Παπαντωνίου; Αυτό το κακόγουστο θέατρο παραπλάνησης και λαϊκισμού θα σταματήσει ή λόγω των ευρωεκλογών θα ενταθεί; Τα αλλεπάλληλα εγκαίνια στο κτίριο του ΚΕΠΥΟ θα τελειώσουν καμιά φορά; 

'Εχουμε εγκαίνια έναρξης του ΤΑXIS, εγκαίνια έναρξης των τελωνείων, εγκαίνια έναρξης της σχολής ΣΕΥΥΟ, εγκαίνια και κορδέλες από τον Πρωθυπουργό. Εκλογές έχουμε βιτρίνες χρειαζόμαστε. Αδιαφορούμε όμως για το κόστος των δεξιώσεων που οι πληροφορίες λένε ότι ξεπερνά τα πέντε εκατομμύρια (5.000.000) δραχμές κάθε φορά. Ακόμη και η πολυτέλεια της πρόσκλησης γι'αυτά τα εγκαίνια προκαλεί. Πρέπει να μας πείτε το κόστος της.'Εχει ενδιαφέρον, τελικά, κύριε Υπουργέ, γι'αυτούς κυρίως που πληρώνουν υποτίθεται το βάρος της Οικονομικής και Νομισματικής 'Ενωσης της Ευρώπης. 

Κλείνοντας, θα ήθελα να σας ρωτήσω, τι γίνεται με το έργο του ολοκληρωμένου πληροφοριακού συστήματος θησαυροφυλακίου; 

Μετά από πολλές καθυστερήσεις, κατακυρώθηκε τον Οκτώβριο του 1998 στις εταιρείες SYSWARE του ομίλου ALTEC και SINGULAR. Το Δεκέμβριο του 1998 το Ελεγκτικό Συνέδριο έκανε δεκτή ένσταση της εταιρείας INTRASOFT, με αποτέλεσμα, όπως μαθαίνουμε, να οδηγείται σε ακύρωση ο διαγωνισμός. Την ποινική ρήτρα του ενάμισι δισεκατομμυρίου (1.500.000.000) δραχμών που προβλέπεται, ποιος θα την πληρώσει; Ο ελληνικός λαός; 

Βεβαίως, εάν δεν είχατε βιαστεί -εσείς γνωρίζετε γιατί- να την κατακυρώσετε, δεν θα μιλούσαμε σήμερα για ποινικές ρήτρες. Αυτό είναι βέβαια ένα άλλο θέμα. 

Για τη δεύτερη παρενέργεια αυτής σχεδόν της βέβαιης εξέλιξης, δηλαδή την καθυστέρηση για έναν τουλάχιστο χρόνο αυτού του έργου, ποιος θα λογοδοτήσει; 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

'Ενα λεπτό, κύριε Πρόεδρε, τελειώνω. 

Αληθεύουν οι πληροφορίες ότι σκέπτεται το Υπουργείο Οικονομικών την ανάθεση με συνοπτικές διαδικασίες, χωρίς διαγωνισμό, του όλου έργου; Εάν ναι, με ποιον διαπραγματεύεται; 

Τέλος, θα ήθελα να ρωτήσω, εάν αληθεύουν οι πληροφορίες ότι στο συγκεκριμένο θέμα υπάρχει διαφωνία-διχογνωμία μεταξύ των δύο Υφυπουργών Οικονομικών. 

Κυρίες και κύριοι συνάδελφοι, η Νέα Δημοκρατία συνεπής στις αρχές της αξιοσύνης, της συνέπειας, της διαφάνειας και του καλώς εννοούμενου κοινοβουλευτικού ελέγχου, θα συνεχίσει ακούραστα και ασταμάτητα να ασκεί τις θεσμικές της υποχρεώσεις, έστω και αν οι όποιες της αιτιάσεις καμιά φορά ενοχλούν, γιατί αυτό πιστεύουμε πως μας επιτάσσει το εθνικό καθήκον και τα συμφέροντα του ελληνικού λαού. 

Σας ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, έχω τη χαρά να σας ανακοινώσω ότι από τα άνω θεωρεία δημοσίων υπαλλήλων τη συνεδριάσή μας παρακολουθούν, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" είκοσι οκτώ μαθητές και δύο συνοδοί-καθηγητές από το Λύκειο Αγιονερίου Κιλκίς. 

Τους καλωσορίζουμε στο Κοινοβούλιο. 

(Χειροκροτήματα από όλες τις πτέρυγες) 

Ο κ. Δημήτριος Κωστόπουλος έχει το λόγο. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, η παρούσα επερώτηση έγινε για να ακούσουμε τον κύριο Υπουργό να μας πει τέλος πάντων, αυτό το μάκρεμα από το 1993, που υπογράφτηκε η σύμβαση για την υλοποίηση του ΤAXIS μέχρι σήμερα, πόσο θα κρατήσει ακόμη και δεύτερον, τι σκοπιμότητα εξυπηρετεί η καθυστέρηση αν αυτή οφείλεται σε λάθη, παραλείψεις ή ανικανότητα της Δημόσιας Διοίκησης και κατ'επέκταση και της Κυβέρνησης; 

Κύριε Υπουργέ, εγώ διαβάζοντας τα χαρτιά μου διαπιστώνω ότι τον Μάιο του 1993 υπογράφηκε η σύμβαση ΤΑΧΙS για τη μηχανοργάνωση του Υπουργείου Οικονομικών. Και αυτό που είδα είναι ότι η εφαρμογή του και η υλοποίηση θα εγένετο σε δύο χρόνια και η πλήρης εφαρμογή το Δεκέμβριο του 1995. Πλησιάζουμε το Δεκέμβριο του 1999, σας έχω ακούσει πάρα πολλές φορές να λέτε ότι ήδη υλοποιείται αυτό το πράγμα, και από τις δικές μου εμπειρίες διαπιστώνω ότι η υλοποίηση πλήρως του ΤΑΧIS καθυστερεί και γίνεται με ένα σύστημα που πιθανόν πλέον να κατέστη και ανενεργό και πεπαλαιωμένο σε μία πληροφορική, η οποία βαδίζει με ρυθμό ταχύτητος φωτός ηλίου. Διαπιστώνω, λοιπόν, κάθε μέρα ότι αυτό υλοποιείται, αλλά στην πράξη και στο αποτέλεσμα τέτοιο πράγμα δεν συμβαίνει. 

Γιατί, κύριε Υπουργέ, έπρεπε ήδη να έχετε μηχανογραφήσει το Υπουργείο Οικονομικών; Ο μακαρίτης ο Γεννηματάς το Δεκέμβριο του 1993 μιλώντας για τον προϋπολογισμό του 1994, είχε πει ότι το ΦΠΑ που φοροδιαφεύγει ήταν της τάξεως του ενός τρισεκατομμυρίου (1.000.000.000.000) δραχμών τότε και απεκάλεσε το έτος 1994, έτος καταπολέμησης της φοροδιαφυγής του ΦΠΑ. 

Απ' ό,τι παρακολουθώ τα στοιχεία από τότε μέχρι σήμερα, η καταπολέμηση μόνο στο ΦΠΑ είναι ετησίως της τάξεως του 2%, του 3% άντε της τάξεως του 5%, αν κάνω λάθος. Διαπιστώνουμε, όμως, ότι παρά το ότι δεν καταπολεμήσατε τη φοροδιαφυγή -και είσθε υπεύθυνοι για το μη εκσυγχρονισμό του Υπουργείου Οικονομικών- τα φορολογικά σας έσοδα, κατά έτος ανέρχονται με μεγάλα ποσοστά. 

Διαβάζω σήμερα στις εφημερίδες, από μία ανάλυση που έδωσε η Στατιστική Υπηρεσία, ότι 300% πάνω είναι η φορολογική επιβάρυνση τα τελευταία πέντε χρόνια, όσα δηλαδή κυβερνάτε. Για τους μισθωτούς και τους συνταξιούχους 300% και 358% απο ό,τι βλέπω για τους επιχειρηματίες. 

Αντί δηλαδή να εκσυγχρονίσετε το Υπουργείο Οικονομικών από τη μία πλευρά, για να καταπολεμήσετε τη φοροδιαφυγή, αντί από την άλλη πλευρά να νοικοκυρέψετε το κράτος και να μειώσετε τις δαπάνες και από την τρίτη πλευρά να αναπτύξετε αυτό τον τόπο, για να μπορέσουμε μέσα από την ανάπτυξη και έσοδα να πάρουμε και καλύτερο κράτος να φτιάξουμε, εσείς το μόνο που κάνατε ήταν μία φορολογική επιδρομή, μία λαίλαπα, ογδόντα -αν δεν με απατά η μνήμη μου- φορολογικών επιβαρύνσεων. Επιβαρύνατε με 300% τον ελληνικό λαό και το μόνο που επιτύχατε είναι να καταστήσετε τους 'Ελληνες περισσότερο φτωχούς. Φτιάξατε μία τάξη νεοπτώχων, και τους νέους ανέργους. 

Κύριε Υφυπουργέ, θέλω να θυμίσω και κάτι άλλο. Μαζί με τη φορολογική σας λαίλαπα, πέρυσι τέτοια εποχή σας είχαμε κάνει μια πρόταση νόμου και σας είπαμε, φτάνει πια να αρχίσετε πλέον να μειώνετε τις φορολογικές επιβαρύνσεις. Και εδώ από αυτήν την 'Εδρα, κύριε Υφυπουργέ, λίγο πολύ με λοιδορήσατε, γιατί ήμουν ο εισηγητής τότε. Είπατε, αυτά δεν είναι δυνατόν να συμβούν και πράγματι ήρθατε μερικούς μήνες μετά και μόνο, έτσι μπορώ να το ερμηνεύσω πλέον, για λόγους προεκλογικούς, δεν κάνατε τίποτε άλλο, παρά μόνο αρχίσατε το λεγόμενο κοινωνικό διάλογο, για μείωση των φορολογιών. 

Κύριε Υφυπουργέ, ακούγοντας προηγουμένως το συνάδελφό σας τον κ. Χριστοδουλάκη στο ραδιόφωνο και διαβάζοντας και χθες τις δηλώσεις του Διοικητού της Τράπεζας της Ελλάδος, διαπιστώνω ότι αυτές οι φορολογικές ελαφρύνσεις αποτελούν μάλλον παρελθόν. Και το μόνο για το οποίο παλεύατε ήταν οι εντυπώσεις και τίποτα περισσότερο. Επιβάλλεται να γίνουν οι φορολογικές ελαφρύνσεις, είναι αναγκαίες. Βέβαια αυτά τα λέει η Νέα Δημοκρατία με το πρόγραμμά της, γιατί μέσα από τις φορολογικές ελαφρύνσεις προσβλέπει και στην ανακούφιση του 'Ελληνα, για καλύτερο ζην και στην αύξηση της παραγωγής, της παραγωγικότητας και γενικότερα την ανάπτυξη. Το δικό σας πρόγραμμα δεν το βλέπει αυτό. Το δικό σας πρόγραμμα βλέπει άλλα πράγματα. Βλέπει περισσότερο κράτος, βλέπει περισσότερους φόρους. Εκείνο, όμως, το οποίο κάνετε και το οποίο θεωρώ, όχι ηθικό και έντιμο, κύριε Υφυπουργέ, είναι ότι γίνονται μόνο και μόνο για προεκλογικούς λόγους. Κάποτε σε τούτο τον τόπο θα πρέπει να αποφασίσουμε, να είμαστε ειλικρινείς και να είμαστε και ουσιαστικοί, όσον αφορά τη διακυβέρνηση του τόπου, διότι δεν αντέχει άλλο πλέον και ο ελληνκός λαός και το έθνος. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπαδημόπουλος έχει το λόγο. 

ΙΩΑΝΝΗΣ ΠΑΠΑΔΗΜΟΠΟΥΛΟΣ: Κύριε Πρόεδρε, εάν η κοινωνία μας αποτελείτο από πολίτες αγγελικά πλασμένους, φυσικά δεν χρειαζόταν ούτε TAXIS, ούτε σκληρή φορολογική πολιτική ούτε κυνηγητό. 'Ολοι θα συναισθάνονταν τις υποχρεώσεις απέναντι στο κράτος και θα έσπευδαν να καταβάλουν φόρους ανάλογα με την οικονομική κατάσταση και τη δυνατότητα που θα είχε ο καθένας απ' αυτούς. 'Ομως, οι άνθρωποι δεν έχουν αυτήν την ωραία έξη, αλλά ακριβώς την αντίθετη, να αποφεύγουν δηλαδή διαρκώς να ανταποκρίνονται στα δημόσια βάρη. 

Γι' αυτό ένα καλά οργανωμένο κράτος ασφαλώς έχει υποχρέωση να οργανώσει έτσι τις φοροτεχνικές υπηρεσίες, να έχει τέτοια φορολογική πολιτική και νομοθεσία, ώστε να εισπράττει απ' αυτούς που πράγματι έχουν κάποιο τζίρο ή πραγματοποιούν κάποια έσοδα, αυτά που πρέπει και να νιώθουν όλοι ότι ζουν σε μια ευνομούμενη πολιτεία. Γιατί αλλιώς, αν πληρώνουν διαρκώς αυτοί οι οποίοι δεν ξέρουν από τερτίπια, δεν ξέρουν από πονηρά κόλπα, να ξεφεύγουν από την καταβολή των φόρων, μοιραίως αυτοί θα πληρώνουν ένα μεγάλο ποσοστό στα δημόσια βάρη και οι άλλοι θα πλουτίζουν και θα διαφεύγουν διαρκώς από την τσιμπίδα της εφορίας. 

Γι' αυτό, κύριε Υφυπουργέ, εάν είχατε διαισθανθεί αυτή τη μεγάλη αποστολή που μπορεί να υπηρετήσει αυτό το πληροφοριακό σύστημα, το ΤΑΧΙS θα έπρεπε να αφήσετε όλες τις άλλες ενασχολήσεις και να ρίξετε το κύριο βάρος στην ταχυτέρα διεκπεραίωση αυτής της εκκρεμότητας. 

Είναι δυνατόν τώρα να λεγόμαστε σύγχρονο κράτος, είναι δυνατόν να είμαστε πολίτες μιας σύγχρονης πολιτείας, ενός μέλους-κράτους της Ευρωπαϊκής 'Ενωσης, που σε λίγο θα πρέπει να ενώσουμε την τύχη μας προς αντιμετώπιση κοινών προβλημάτων και θα έχουμε αυτόν τον φοροεισπρακτικό μηχανισμό που έχουμε σήμερα; Δικαιολογείται αυτή η καθυστέρηση από τις 7 Μαϊου του 1993. Την άλλη εβδομάδα συμπληρώνονται έξι ολόκληρα χρόνια και ακόμα να θεσμοθετήσουμε στη χώρα μας ένα πληροφοριακό σύστημα ικανό να βάλει τα πράγματα στη θέση τους, ικανό να πατάξει τη φοροδιαφυγή και την ασυδοσία, ικανό να βρει αυτούς που πρέπει να πληρώσουν, ώστε να λιγοστέψουν τα βάρη απ' αυτούς που δεν έχουν να πληρώσουν. 

Κύριε Υπουργέ, η καθυστέρηση είναι αδικαιολόγητη, διότι είχατε την ευχέρεια στα χρόνια αυτά και μάλιστα όχι να αφήσετε με την αναθεωρητική σύμβαση δυο ολόκληρα χρόνια να περάσουν από το Μάη του 1993 μέχρι τον Ιούνιο του 1995 για να έρθετε να τροποποιήσετε μία σύμβαση, που θα μπορούσατε να το κάνετε μέσα σε δύο, τρεις μήνες και να επισπεύσετε τη διαδικασία και όχι να περάσουν δύο χρόνια. 'Ετσι θα είχαμε στη χώρα μας αυτό το σύστημα να λειτουργεί με όλα τα προγράμματα και δεν θα ακούγονταν παράπονα σκληρής φορολογίας και μάλιστα φορολογίας που πλήττει, όπως είπα, τις ασθενέστερες οικονομικά τάξεις, ενώ όλοι εκείνοι που υποχρεούνται να καταβάλουν πολύ μεγαλύτερα ποσά, να διαφεύγουν. 

Συνεπώς έχετε να λογοδοτήσετε, κύριε Υπουργέ, σήμερα γι' αυτήν τη μεγάλη καθυστέρηση, γιατί βλέποντας την εξέλιξη των πραγμάτων δεν διαπιστώνω, δυστυχώς, κάποιες σοβαρές αιτίες που να στάθηκαν εμπόδιο στην προώθηση αυτού του συστήματος της πληροφορικής, του TAXIS. 

'Ολα αυτά οφείλονται ή σε επιθυμίες κάποιων ισχυρών παραγόντων, οι οποίοι θέλουν να κερδίσουν χρόνο όσον αφορά τη φοροδιαφυγή ή οι κρατικές υπηρεσίες δεν λειτουργούν σωστά. 'Ομως και τα δυο δημιουργούν ευθύνη για σας, διότι και στη μια περίπτωση και στην άλλη έπρεπε να επέμβητε δραστικά, ώστε επιτέλους να λειτουργήσει το ΤΑXIS στη χώρα μας και να εφαρμοστεί ένα φορολογικό σύστημα και μια μεθοδολογία είσπραξης φόρων που δεν θα αδικεί κανέναν. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπαγεωργόπουλος έχει το λόγο. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριοι συνάδελφοι, κλασικό παράδειγμα αναποτελεσματικότητας της Κυβέρνησης αποτελεί η απαράδεκτη και αδικαιολόγητη καθυστέρηση της υλοποίησης του προγράμματος TAXIS. Το Υπουργείο Οικονομικών δεν θα μπορούσε να αποτελέσει εξαίρεση στον κανόνα της κυβερνητικής νοοτροπίας και δεν θα μπορούσε να ξεφύγει το Υπουργείο αυτό από τους νωχελικούς ρυθμούς που χαρακτηρίζουν την εν γένει "κυβερνητική δράση". 

Σημειώνω ότι η νωχελική αυτή νοοτροπία της Κυβέρνησης Σημίτη το τελευταίο διάστημα έχει πολλαπλασιαστεί, έχει διογκωθεί και έχει μεταβληθεί σε ένα είδος νιρβάνα, με την ευκαιρία των τραγικών γεγονότων στο γειτονικό Κοσσυφοπέδιο. 

Με δεδομένη την προσοχή της κοινής γνώμης στα όσα φοβερά συμβαίνουν εκεί, η Κυβέρνηση δράττεται της ευκαιρίας για να αναπαυθεί, για να μην ασχολείται ουσιαστικά με τίποτα, γιατί επαναλαμβάνω είναι δεδομένος ο αποπροσανατολισμός της κοινής γνώμης. Και αντί η Κυβέρνηση αυτό το διάστημα να ασχοληθεί με τα προβλήματα τα οποία παραμένουν, οτιδήποτε άλλο κάνει εκτός από αυτό. Τα προβλήματα όμως δεν λύνονται με το να τα αγνοούμε, πολλαπλασιάζονται με γεωμετρική πρόοδο και το ξύπνημα θα είναι δυσάρεστο για όλους, αλλά πάνω απ' όλα για την ίδια την Κυβέρνηση, η οποία θα υποστεί και τις συνέπειες. 

Είναι δεδομένο γιατί είναι μονότονες οι κυβερνητικές ανακοινώσεις για την πορεία υλοποίησης του προγράμματος ΤΑΧΙS. 

Ο πρώτος ομιλητής ανέφερε με λεπτομέρεια όλο αυτό το τραγικό ιστορικό των εξαγγελιών, των ανακοινώσεων, των δεσμεύσεων, που καμία απ' όλες δεν έχει τηρηθεί. Απλώς έχουμε αναβολές. Η εφευρετικότητα της Κυβέρνησης εξαντλείται μόνο στην εξέρευση νέων φόρων. Αναφέρθηκε και είναι γεγονός ότι περί τους ογδόντα νέους φόρους, παρά τις περί αντιθέτου κυβερνητικές διαβεβαιώσεις, έχουν επιβληθεί το διάστημα 1995-1999. Και το διάστημα 1994-1999 η φορολογική επιβάρυνση έχει αυξηθεί περί το 300% με κύρια φορολογικά υποζύγια τους μισθωτούς, συνταξιούχους, εμπόρους και βιομηχάνους. 'Ετσι έχουν τα πράγματα. 

Για τους λόγους αυτούς με δεδομένο ότι υπάρχει συστηματική προσπάθεια παραπληροφόρησης και παραπλάνησης του λαού από την Κυβέρνηση με στόχο τη συγκάλυψη των ευθυνών της, με δεδομένο ότι υπάρχουν ύποπτες εφαρμογές της εφαρμογής του συστήματος από οργανωμένα κέντρα που επιθυμούν τη συντήρηση της σημερινής φορολογικής ασυδοσίας και της συνεπακόλουθης φοροδιαφυγής. 

Επίσης, είναι δεδομένο ότι υπάρχουν προβλήματα που αφορούν τη διαφάνεια και την όλη διαχείριση του έργου. Σημειώνουμε επίσης τους κινδύνους λόγω των καθυστερήσεων στον κίνδυνο της απώλειας λόγω μη απορρόφησης κοινοτικών πόρων της τάξης των δεκατεσσάρων δισεκατομμυρίων (14.000.000.000). 

Με δεδομένα αυτά είναι αναμφισβήτητες οι ευθύνες της Κυβέρνησης για την εσπευσμένη κατακύρωση της σύμβασης του ολοκληρωμένου πληροφοριακού συστήματος θησαυροφυλακίου μεταξύ ελληνικού δημοσίου και κοινοπραξίας των εταιριών "SYSWARE" και "SINGULAR". 'Υστερα δε από ένσταση της εταιρείας "INTRASOFT", είναι βέβαιη η ακύρωση. Το ερώτημα που τίθεται είναι ποιός θα πληρώσει την ποινική ρήτρα του 1,5 δισεκατομμυρίου στην κοινοπραξία; Αναμφισβήτητα υπάρχουν ευθύνες. 

Καταγγέλλουμε, λοιπόν, την Κυβέρνηση για μια ακόμα φάρσα από τις πολλές που έχει σε εξέλιξη, τις εξαγγελίες, τα συνεχιζόμενα εγκαίνια, τις δεξιώσεις, όλα αυτά που στήνουν ένα πληρωμένο, με χρήματα των φορολογουμένων, σκηνικό για τις ανάγκες του προεκλογικου αγώνα του ΠΑΣΟΚ για τις ευρωεκλογές. 

Ζητούμε, λοιπόν, καθαρές, σαφείς, απλές απαντήσεις στα ερωτήματα που τίθενται με την επερώτηση. Γιατί δηλαδή συνεχίζονται οι αδικαιολόγητες καθυστερήσεις στην υλοποίηση του προγράμματος TAXIS. Γιατί δεν υπάρχουν προληπτικά και κατασταλτικά μέτρα εις βάρος της αναδόχου εταιρείας. Ακόμα γιατί δεν υπάρχει πρόβλεψη για καταλογισμό των ευθυνών από τις ζημιές που θα υποστεί το ελληνικό δημόσιο απ'όλες αυτές τις πλημμέλειες που ανεφέρθησαν. 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, έχω την τιμή να ανακοινώσω στο Σώμα ότι από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", παρακολουθούν τη συνεδρίασή μας εξήντα οκτώ μαθητές και δύο συνοδοί- καθηγητές από το 3ο Λύκειο Χαλκίδας, καθώς επίσης είκοσι μαθητές και δύο συνοδοί-καθηγητές από το Γυμνάσιο Αγκιστρίου. 

(Χειροκροτήματα) 

Θα πρέπει να εξηγήσω στους καλεσμένους μαθητές μας ότι σήμερα γίνεται κοινοβουλευτικός έλεγχος και η συζήτηση περιορίζεται μεταξύ συγεκριμένων Βουλευτών, οι οποίοι έχουν καταθέσει την επερώτηση και του ερωτουμένου κυρίου Υπουργού. Γι'αυτό βλέπουν αυτήν την αραιή παρουσία. Είναι όσοι συμμετέχουν στην συζήτηση εκ προοιμίου, εκ των προτέρων. Εδώ είναι αντίστροφα τα πράγματα, εξεταστές και εξεταζόμενος. 'Ετσι θα ήταν κάπως και στο σχολείο τους με αντίστροφους όρους. 

Ο Υφυπουργός Οικονομικών κ. Γεώργιος Δρυς έχει το λόγο. 

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, κύριοι συνάδελφοι, κατ'αρχήν θέλω να πω ότι οι επερωτήσεις στις οποίες αναφέρθηκε ο εκπρόσωπος της Νέας Δημοκρατίας είναι για την Κυβέρνησή μας, για την Κυβέρνηση του ΠΑΣΟΚ μια ευπρόσδεκτη διαδικασία, διότι μας δίνουν την ευκαιρία να εξηγήσουμε και να προβάλουμε το έργο το οποίο επιτελούμε. Και γι'αυτόν ακριβώς το λόγο θα ήθελα να εκφράσω τις βαθύτατες ευχαριστίες μου προς τη Νέα Δημοκρατία για την υποβολή αυτής της επερώτησης. 

Λυπάμαι που είμαι υποχρεωμένος να παρουσιάσω και να αποδείξω στο Κοινοβούλιο τα λάθη, τις παραλείψεις, αλλά και τη στενή μικροπολιτική με την οποία η Νέα Δημοκρατία προσεγγίζει ένα τόσο μεγάλο θέμα, όπως είναι το θέμα της μηχανοργάνωσης του Υπουργείου Οικονομικών και γενικότερα συνολικά του οργανοδιοικητικού εκσυγχρονισμού του. 

Ειλικρινά, ακούγοντας τους Βουλευτές της Νέας Δημοκρατίας, διερωτήθηκα πώς είναι δυνατόν για ένα τόσο μεγάλο θέμα να έχουν τόσο ελλιπή ή εσφαλμένη ενημέρωση. 

Θα προσπαθήσω, χωρίς επίθετα, να περιγράψω την κατάσταση στην οποία βρίσκεται σήμερα το Υπουργείο Οικονομικών κάνοντας μια διαχρονική αναδρομή στο πώς ακριβώς ξεκίνησε το ολοκληρωμένο πληροφοριακό σύστημα το οποίο αργότερα ονομάστηκε σε "TAXIS" από το TAX IΝFORMAΤION SΥSTEM στην αγγλική ορολογία. 

Κυρίες και κύριοι συνάδελφοι,θέλω να σας διαβεβαιώσω σήμερα πλέον ότι το Υπουργείο Οικονομικών έχει καθορίσει, με σαφήνεια την αποστολή του, η οποία συνίσταται στην είσπραξη του ακριβούς ποσού των προβλεπομένων από τη φορολογική νομοθεσία εσόδων, με το χαμηλότερο δυνατό κόστος για τον φορολογούμενο και το δημόσιο, χρησιμοποιώντας προς τούτο σύγχρονη τεχνολογία και με τρόπο που να εξασφαλίζει την εμπιστοσύνη των πολιτών στην ακεραιότητα, την αποτελεσματικότητα και τη δικαιοσύνη του συστήματος. 

Στην αποστολή της φορολογικής διοίκησης του Υπουργείου Οικονομικών συμπεριλαμβάνεται για πρώτη φορά η αντίληψη για την εξυπηρέτηση του πολίτη με το μικρότερο δυνατό κόστος, το οποίο δεν είναι μόνο οικονομικού χαρακτήρα, αλλά είναι και κόστος με έντονο τον κοινωνικό χαρακτήρα αφού τελικά, εξαιτίας των αναχρονισμών, όσον αφορά την οργάνωση του Υπουργείου Οικονομικών, προέκυπτε σαν αποτέλεσμα να χάνεται ένας τεράστιος αριθμός ανθρωποωρών για την ικανοποίηση των αναγκών των συμπολιτών μας. 

Για την επίτευξη της αποστολής του Υπουργείου Οικονομικών, απαραίτητη συνιστώσα είναι η τεχνολογική του υποδομή, σε συνδυασμό με το διοικητικό εκσυγχρονισμό. 

Οφείλω, λοιπόν, να πω τα εξής: Η Νέα Δημοκρατία και λυπάμαι γι' αυτό όχι μόνο δεν αναφέρει τίποτα περί διοικητικού εκσυγχρονισμού στο λεξιλόγιό της, αλλά ούτε έκανε τίποτε όσο ήταν στην εξουσία για το διοικητικό εκσυγχρονισμό του Υπουργείου Οικονομικών. Η πεπαλαιωμένη και επικίνδυνη αντίληψη της Νέας Δημοκρατίας ήταν ότι με την εξασφάλιση και μόνον ενός μεγάλου αριθμού ηλεκτρονικών υπολογιστών θα ήταν δυνατόν να προχωρήσειη μηχανοργάνωση του Υπουργείου Οικονομικών. 

Θέλω, λοιπόν, να σας ενημερώσω, κύριοι συνάδελφοι, ότι η Κυβέρνηση με την πολιτική της επεδίωξε την παράλληλη δράση του διοικητικού και τεχνολογικού εκσυγχρονισμού του Υπουργείου Οικονομικών και πιστεύω ότι τα τελευταία τέσσερα χρόνια έχουμε κάνει σημαντικότατα βήματα προς την κατεύθυνση αυτή, κάτι που αποτελεί σήμερα κοινή θέση όλων των συνιστωσών στο Υπουργείο Οικονομικών. 

Θέλω, κύριοι συνάδελφοι, να σας αναφέρω περιληπτικά το ιστορικό του πληροφοριακού συστήματος, το οποίο σήμερα, επαναλαμβάνω, έχει ήδη κωδικοποιηθεί ως ΤΑΧΙS. Είναι ακριβές ότι το Μάϊο του 1993 ο τότε Υφυπουργός Οικονομικών υπέγραψε τη σύμβαση των εταιρειών "INTRASOFT", "SOGEI" ως αναδόχων δημόσιου διαγωνισμού για την σύνταξη σε πρώτη φάση του στρατηγικού πλάνου του MASTERPLAN και σε επόμενες φάσεις στην ανάπτυξη των δέκα εφαρμογών του πληροφοριακού συστήματος φορολογίας, καθώς και όποιων άλλων εφαρμογών προέκυπταν στην πορεία του έργου και οι οποίες ούτε καν είχαν καταγραφεί στη σύμβαση, η οποία είχε υπογραφεί με τις εταιρείες "INTRASOFT" και "SOGEI". Δηλαδή τα τέσσερα χρόνια 1990-1993, το μόνο που κατορθώθηκε να επιτευχθεί ήταν να γίνει μια υπογραφή χωρίς συγκεκριμένους όρους, χωρίς συγκεκριμένο πλάνο και χωρίς τίποτε να προβλέπει ουσιαστικά για το δεύτερο μεγάλο θέμα, τις εφαρμογές. Το στρατηγικό αυτό πλάνο αφορούσε τη μελέτη για τις ανάγκες σε εξοπλισμό υλοποίησης του ολοκληρωμένου συστήματος, προκειμένου να συνταχθούν από το Υπουργείο Οικονομικών οι τεχνικές προδιαγραφές προκήρυξης του διαγωνισμού για τον εξοπλισμό του πληροφοριακού συστήματος. 
Η παράδοση του "MASTERPLAN" από την κοινοπραξία των εταιρειών έγινε, κύριε συνάδελφε -διορθώστε τα σημειώματα που έχετε- στο προβλεπόμενο χρονικό διάστημα. Στις 25.10.94 έγινε η διακήρυξη του διαγωνισμού για την αγορά του εξοπλισμού, για το σύνολο των ΔΟΥ, προϋπολογισμού δεκαπέντε δισεκατομμυρίων (15.000.000.000) δραχμών. 

Στο διαγωνισμό αυτό συμμετείχαν έξι εταιρείες, των οποίων οι προσφορές αξιολογήθηκαν με πρόεδρο της επιτροπής αυτής, θεωρώ ότι είναι αποδεκτός και από εσας, τον τότε πρύτανη του Εθνικού Μετσόβειου Πολυτεχνείου τον κ. Μαρκάτο. 

Η επιτροπή αυτή κατακύρωσε το διαγωνισμό στην εταιρεία "ΒULL AE" τον Ιούνιο του 1995 και η σχετική σύμβαση υπεγράφη στις 27.11.1995. 

Από τα παραπάνω συνάγεται ότι όταν το 1992 η τότε κυβέρνηση αποφάσισε να προχωρήσει στη θεσμοθέτηση και την απόκτηση ενός σύγχρονου, ολοκληρωμένου πληροφοριακού συστήματος, πίστευε, όπως είπε δυστυχώς και ο εκπρόσωπος της Νέας Δημοκρατίας ότι αρκούσε -αυτή ήταν η πεπλανημένη και επικίνδυνη αντίληψή σας- η αγορά δέκα εφαρμογών και μερικών χιλιάδων PC, οι οποίοι θα τοποθετούνταν στις ΔΟΥ της χώρας. Αυτό θα ήταν το ολοκληρωμένο πληροφοριακό σας σύστημα. 

Τέτοια ανικανότητα σχεδιασμού και σύλληψης των πραγματικών αναγκών του Υπουργείου Οικονομικών ουδέποτε έχει υπάρξει στην ιστορία του, όπως λένε οι επικεφαλείς των Δ/νσεων του Υπουργείου. Και αυτό χαρακτηρίζει πάρα πολλά πράγματα. Αυτό που σας χαρακτηρίζει απόλυτα είναι η ανικανότητα, η επικινδυνότητα και γενικότερα ο ερασιτεχνισμός σας, όταν θέλετε να προσεγγίσετε θέματα για τα οποία δυστυχώς, όπως έχω πει, διακρίνεσθε από πληροφοριακή αγραμματοσύνη. 

(Στο σημείο αυτό την Προεδρική 'Εδρα καταλαμβάνει ο Ε' Αντιπρόεδρος της Βουλής κ. ΔΗΜΗΤΡΙΟΣ Β. ΚΩΣΤΟΠΟΥΛΟΣ) 

Θέλω, λοιπόν, κύριοι συνάδελφοι, να ρωτήσω το εξής: Ασχολήθηκε καθόλου η Νέα Δημοκρατία, που ήταν τότε κυβέρνηση, με τη δημιουργία των υποδομών που απαιτούνταν για την εύρυθμη λειτουργία του συστήματος; Ασχολήθηκε κανείς με τις κτιριολογικές και δικτυακές υποδομές που απαιτούνταν στις ΔΟΥ για να λειτουργήσει παραγωγικά ένα σύγχρονο πληροφοριακό σύστημα και οι οποίες, σας πληροφορώ, ήσαν ανύπαρκτες στις περιφερειακές υπηρεσίες; Σκέφθηκε κανείς σε ποιο κτίριο θα ετοποθετείτο ο κεντρικός υπολογιστής; Μήπως είχατε την αντίληψη ότι αυτά θα ετοποθετούντο στην οδό Αριστογείτονος; Φαντάζομαι να έχετε κάνει τον κόπο είτε ως εφοριακοί είτε ως πολίτες είτε ως Βουλευτές να έχετε επισκεφθεί τα κτίρια της οδού Αριστογείτονος, ώστε να ξέρετε ότι τίποτα δεν μπορούσε να γίνει με αυτήν την κτιριακή υποδομή. 

Πόσοι υπάλληλοι, κύριοι συνάδελφοι, θα έπρεπε από κάθε ΔΟΥ να εκπαιδευτούν; Υπήρχε στο πλάνο 1990-1993, έστω μία αναφορά στην εκπαίδευση των υπαλλήλων του Υπουργείου Οικονομικών; Υπήρχε μία αναφορά; Υπήρχε ένα σχέδιο, μία πρώτη προσέγγιση για τους υπαλλήλους που εχρειάζοντο ανά ΔΟΥ για να λειτουργήσει το σύστημα, για την εκπαίδευση αυτών των υπαλλήλων, για το ποιοι θα εκπαιδεύσουν και που αυτούς τους υπαλλήλους, στοιχεία απαραίτητα για την παραγωγική λειτουργία ενός τόσο δύσκολου πληροφοριακού συστήματος; Υπήρξε καμία μελέτη, κύριοι συνάδελφοι, για το πώς θα αναπτυχθεί το δίκτυο μεταξύ της κεντρικής μονάδας και των περιφερειακών υπηρεσιών; Ασχολήθηκε κανείς με τα προβλήματα που θα δημιουργούσε η πολυπλοκότητα και η συνεχής αλλαγή της φορολογικής νομοθεσίας στην ανάπτυξη των εφαρμογών; Συσχέτισε ποτέ κανείς το πληροφοριακό αυτό σύστημα με την αναγκαία αναδιοργάνωση των κεντρικών υπηρεσιών του Υπουργείου Οικονομικών; 

Επειδή είναι εδώ ένας συνάδελφος τον οποίο εκτιμώ ιδιαίτερα για τη συγκρότησή του, μιλώ για τον κ. Αλογοσκούφη, θέλω να τον ενημερώσω ότι στο ολοκληρωμένο πληροφοριακό σύστημα ουδέποτε είχε προβλεφθεί η ανίστοιχη ανάπτυξή του στις κεντρικές υπηρεσίες του Υπουργείου Οικονομικών. Δηλαδή μιλούσαμε για έναν κεντρικό υπολογιστή κάπου, χωρίς να ξέρουμε πού και τη σύνδεσή του με τις περιφερειακές υπηρεσίες. Οι κεντρικές υπηρεσίες του Υπουργείου Οικονομικών ουδέποτε ελήφθησαν υπόψη για τη διασύνδεση με το ολοκληρωμένο πληροφοριακό σύστημα ΤΑΧΙS. 

Η απάντηση στα παραπάνω ερωτήματα, κύριοι συνάδελφοι, είναι δυστυχώς η ίδια. Ουδείς ασχολήθηκε από τη Νέα Δημοκρατία για τα θέματα αυτά. 

Πώς, λοιπόν, κρίνετε αρνητικά το τεράστιο έργο που έχει γίνει μέχρι σήμερα στις υποδομές -το τονίζω άλλη μία φορά- στην εκπαίδευση, στην αναδιοργάνωση των υπηρεσιών; Σήμερα είμαστε σε θέση να πούμε με βεβαιότητα ότι πράγματι δημιουργήσαμε ένα σύγχρονο, ολοκληρωμένο πληροφοριακό σύστημα, το οποίο λειτουργεί παραγωγικά. 

Θέλω να κάνω μία αναφορά στο συνάδελφο μου κ. Ρεγκούζα, ως πρώην εφοριακό. Κύριε Ρεγκούζα, οι πληροφορίες που σας έδωσαν, λυπάμαι, είναι τραγικά μακριά από την πραγματικότητα. 'Επρεπε να τις είχατε ελέγξει. 

Παρασύρατε ολόκληρο το κόμμα της Νέας Δημοκρατίας σε μια ατυχέστατη επερώτηση. Και μόνον κόστος αποκομίζει η Νέα Δημοκρατία από την επερώτηση αυτήν. 

ΑΔΑΜ ΡΕΓΚΟΥΖΑΣ: Οι ανακρίβειες σε ποιο σημείο; 

ΓΕΩΡΓΙΟΣ ΔΡΥΣ (Υφυπουργός Οικονομικών): Θα έλθω, λοιπόν, ευθύς αμέσως να σας πω μερικά πράγματα για τα θέματα τα οποία μου αναφέρατε. Και θα σας δώσω μερικά στοιχεία τα οποία είτε δεν τα έχετε, είτε δεν τα αξιολογήσατε σωστά και τα οποία είναι απαραίτητα, για να κατανοήσετε τα προβλήματα. 

Θα σας δώσω έναν πίνακα για την εκπαίδευση των εφοριακών υπαλλήλων για τις ανάγκες του έργου TAXIS. Στον πίνακα παρουσιάζονται αναλυτικά οι ανθρωποώρες εκπαίδευσης καθώς και το σύνολο των υπαλλήλων που εκπαιδεύτηκαν ανά υποσύστημα και ανά εφαρμογή: Το σύνολο των υπαλλήλων οι οποίοι εκπαιδεύτηκαν, κύριοι συνάδελφοι, από 27.4.1998 έως 30.4.1999, δηλαδή για ένα χρόνο περίπου, είναι επτά χιλιάδες επτακόσιοι δεκαοκτώ, οι ώρες ανά τμήμα είναι τριακόσιες εβδομήντα δύο και το σύνολο των ωρών είναι εκατόν ενενήντα πέντε χιλιάδες. Καταθέτω αυτόν τον πίνακα για τα Πρακτικά και παρακαλώ να δοθεί στους κυρίους συναδέλφους. 

(Στο σημείο αυτό ο Υφυπουργός Οικονομικών κ. Γεώργιος Δρυς καταθέτει για τα Πρακτικά τον προαναφερθέντα πίνακα ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Αυτό είναι ένα μόνο χαρακτηριστικό παράδειγμα, το οποίο δείχνει την επικινδυνότητα και τις ελλείψεις που είχε ο αρχικός σχεδιασμός σας. 

Κύριοι συνάδελφοι, η νέα δυναμική μεθοδική προσέγγιση του ολοκληρωμένου πληροφοριακού συστήματος TAXIS για το Υπουργείο Εθνικής Οικονομίας και Οικονομικών έχει ουσιαστικά ως χρονική αφετηρία την περίοδο Οκτώβριος - Δεκέμβριος 1996. 

Δεν θα κάνω τον κόπο να αναφέρω και πάλι το τέλμα στο οποίο είχε βρεθεί το πρόγραμμα TAXIS, εξαιτίας των αντιδικιών -και αυτό είναι ακριβές- μεταξύ των εταιρειών "INTRASOFT" "SOGEI" και του Υπουργείου Οικονομικών, την ανικανότητα ή την ανεπάρκεια του ίδιου του Υπουργείου να περιγράψει τι ακριβώς ήθελε με τα εργαλεία ανάπτυξης, τη μακρά αλληλογραφία και το χάσιμο χρόνου μεταξύ Υπουργείου Οικονομικών και των εταιρειών. 

Να σας πω μόνον τούτο. Γιατί, δυστυχώς, όποιος σας έδωσε τις πληροφορίες δεν γνωρίζει ούτε ο ίδιος το σύνολο του έργου. 

Το Υπουργείο υπέγραψε σύμβαση με τις "ΙNTRASOFT", "SOGEI", για να αναπτύξει τις εφαρμογές του με το πρόγραμμα DAFNE. Με εισήγηση μετά της "INTRASOFT", η οποία έγινε αποδεκτή από το Υπουργείο Οικονομικών υιοθετήθηκε το I.E.F. Μετά, δεν μας άρεσε το I.E.F. ... 

ΑΔΑΜ ΡΕΓΚΟΥΖΑΣ: Δεν έγινε απολύτως αποδεκτό από τις εταιρείες. 

ΓΕΩΡΓΙΟΣ ΔΡΥΣ (Υφυπουργός Οικονομικών): Μετά, δεν μας άρεσε, επαναλαμβάνω, το I.E.F. και με εισήγηση πλέον δική μας, πήγαμε στο NS-DK1. Δεν μας άρεσε και το NS-DK1 και πήγαμε στο NS-DK2. Και τελικά, αφού αγοράσαμε με άλλο διαγωνισμό, διαφορετικό από τις εφαρμογές -και αυτό είναι πρωτοφανές, από άλλη εταιρεία τον εξοπλισμό και από άλλη εταιρεία τις εφαρμογές, άρχισαν να ετοιμάζονται οι εφαρμογές οι οποίες όμως δεν θα λειτουργούσαν ομαλά με τον εξοπλισμό, τον οποίο είχαμε ήδη αγοράσει. Αυτά τα τραγικά είχατε κάνει. Και τώρα, ερχόσαστε να κάνετε επερώτηση! 

Δεν κάνατε για κάτι άλλο επερώτηση τουλάχιστον, έτσι ώστε να μη βγαίνει και στον αέρα αυτή η ανικανότητα της Νέας Δημοκρατίας να ασκήσει κοινοβουλευτικό έλεγχο; 

Και τελικά, καταλήξαμε στο NAT-STAR, το οποίο με την πρόοδο του χρόνου, ολοκληρώθηκε. Γιατί, όταν πρωτοπροτάθηκε, ήταν σε νηπιώδη κατάσταση. 

'Υστερα από την επίλυση, την περίοδο Οκτώβριος 1996, Δεκέμβριος 1996 όλων αυτών των διαδικαστικών προβλημάτων, υπεγράφησαν τροποποιητικές συμβάσεις για τις εφαρμογές -χωρίς, κύριοι συνάδελφοι, αύξηση του κόστους και όλα αυτά τα οποία είπατε περί αύξησης του κόστους είναι εσφαλμένα- και με χρονικό ορίζοντα ολοκλήρωσης του έργου των εφαρμογών την 23η Οκτωβρίου 1988. Το χρονοπρόγραμμα τηρήθηκε απαρέγκλιτα. 

Μπορώ να σας δώσω -είναι στη διάθεσή σας- τον πίνακα της σταδιακής παράδοσης των εφαρμογών. 

Και θα διαπιστώσετε ιδίοις όμμασι, ότι η κοινοπραξία παρέδιδε σε μερικές περιπτώσεις γρηγορότερα από τα προβλεπόμενα όρια τις εφαρμογές. 

Από την επιστημονική μεθοδολογία προκύπτει ότι η παράδοση λογισμικού εφαρμογών, ακολουθεί, όπως καταλαβαίνετε, έναν κύκλο ζωής στον οποίο περιλαμβάνονται ποιοτικοί έλεγχοι -όταν ετοιμάζεται μια εφαρμογή πρέπει να υποστεί ποιοτικό έλεγχο, μεταβολές που εμείς προτείναμε ως Υπουργείο στις εφαρμογές που μας παρέδιδε η κοινοπραξία και ασφαλώς πρώτα απ' όλα εκπαίδευση των χρηστών σε μία εφαρμογή, η οποία ήταν άγνωστη στους υπαλλήλους του Υπουργείου. 

'Εχετε την τραγική αδυναμία να κατανοήσετε ότι χρειάζεται ένας χρόνος προσαρμογής από τη στιγμή που αγοράζεται μία εφαρμογή μέχρι τη στιγμή όπου αυτή μπαίνει θα μπει σε παραγωγική λειτουργία. 

'Οποιος αγνοεί τη διαδικασία αυτή, κύριοι συνάδελφοι, φαίνεται ότι μάλλον δεν κατέχει την απαιτούμενη τεχνογνωσία και την αναγκαία πληροφοριακή παιδεία που διδάσκεται κατά κόρον στα πανεπιστήμιά μας. Πολλοί εστιάζουν την κριτική τους σε ορισμένες μόνο ποσοτικές συνιστώσες, αγνοώντας ότι ένα τέτοιο έργο είναι κατ' εξοχήν πολύπλοκο και υποκείμενο σε προσαρμογές καθ' όλην τη διάρκεια της υλοποίησής του. 

'Ερχομαι τώρα σε ορισμένα θέματα, τα οποία ανέφερε ο κ. Ρεγκούζας. 

Αναφέρθηκε στο έργο της μετάπτωσης και είπε ότι δαπανήθηκαν οκτακόσια πενήντα εκατομμύρια (850.000.000) δραχμές. Φαντάζομαι ότι δεν το έλεγξε, γιατί είμαι σίγουρος ότι, αν το έλεγχε ο ίδιος, δεν θα το έλεγε. 

ΑΔΑΜ ΡΕΓΚΟΥΖΑΣ: Είναι λίγο παραπάνω. 

ΓΕΩΡΓΙΟΣ ΔΡΥΣ (Υφυπουργός Οικονομικών): Ακούστε πώς έχει. 

Το έργο της μετάπτωσης ή της μεταφοράς των δεδομένων αφορά εκατόν τριάντα εκατομμύρια (130.000.000) δραχμές μόνο για μεταφορά στις Δ.Ο.Υ. 

Τα επτακόσια είκοσι εκατομμύρια (720.000.000) δραχμές αφορούν τον εξοπλισμό για το κεντρικό σύστημα που υπάρχει στο κέντρο πληροφορικής του Υπουργείου. 

Δεν κάναμε, λοιπόν, δαπάνη οκτακόσια πενήντα εκατομμύρια (850.000.000) δραχμές για τη μεταφορά, όπως αναφέρετε εσφαλμένως. 'Επρεπε όμως να αναβαθμίσουμε το κεντρικό σύστημα των Η/Υ στο κτίριο της Αριστογείτονος, προκειμένου να μπορεί να ανταποκριθεί το Υπουργείο στις αυξημένες απαιτήσεις. 

Σας λέω δε ότι αυτά τα εκατόν τριάντα εκατομμύρια (130.000.000) δραχμές αφορούσαν την κάλυψη των τεχνικών αναγκών των εκατόν τριάντα οχτώ μηχανογραφημένων Δ.Ο.Υ. Σε πολλές εξ αυτών υπήρχε αδυναμία λειτουργίας και μεταφοράς των data από τις εκατόν τριάντα οχτώ Δ.Ο.Υ. στο έργο TAXIS. Επεβάλετο η άμεση χρήση του νέου εξοπλισμού για εξοικείωση, διευκόλυνση χωροταξίας γραφείων, μη συνύπαρξη νέου και παλιού εξοπλισμού. Και για το δεύτερο, εννοώ τον εξοπλισμό, σας διαβεβαιώ, κύριοι συνάδελφοι, ότι ήτο άκρως απαραίτητος ο νέος αυτός εξοπλισμός από την "BULL AE", διότι διαφορετικά δεν θα ήτο δυνατόν να συνεχίσει τη λειτουργία του το κέντρο πληροφορικής στην οδό Αριστογείτονος. 

Επομένως, κύριοι συνάδελφοι, ας μη λέμε τέτοιες ανακρίβειες. 

'Ερχομαι τώρα στην απώλεια χρηματοδοτήσεων. Σημείωσα εδώ ότι και πάλι από εσφαλμένη πληροφόρηση αναφέρατε ότι υπήρξε κίνδυνος διακοπής της χρηματοδότησης από την Ευρωπαϊκή 'Ενωση και ότι χάθηκαν μάλιστα, όπως είπε ένας συνάδελφος, δεκατέσσερα δισεκατομμύρια (14.000.000.000) δραχμές. 

Κύριοι συνάδελφοι, καλοπροαίρετα σας διαβεβαιώ, ανακαλέστε ή διορθώστε την επιχειρηματολογία σας. Ουδέποτε η Ευρωπαϊκή Επιτροπή μας έκανε νύξη για διακοπή της χρηματοδότησης. 

ΑΔΑΜ ΡΕΓΚΟΥΖΑΣ: Δεν το είπα εγώ. 

ΓΕΩΡΓΙΟΣ ΔΡΥΣ (Υφυπουργός Οικονομικών): Το είπε άλλος συνάδελφός σας. 

Σας διαβεβαιώ ότι το έργο TAXIS και όλος ο διοικητικός εκσυγχρονισμός του Υπουργείου Οικονομικών είναι ενταγμένος στο πρόγραμμα ΚΛΕΙΣΘΕΝΗΣ. Και μόνο το Υπουργείο Οικονομικών έχει απορροφητικότητα πάνω από 100% Η δε επιτροπή παρακολούθησης το χρησιμοποιεί ως πιλότο αναφοράς για τον τρόπο με τον οποίο προχωρεί το έργο. 

Κύριοι συνάδελφοι, με τη σύμφωνη γνώμη της επιτροπής παρακολούθησης στη συνεδρίαση της 11ης Δεκεμβρίου 1998 κρίθηκε ότι ο αριθμός των Δ.Ο.Υ. που θα ενταχθούν στο σύστημα μέχρις 31.12.99 θα είναι διακόσιες τριάντα μία (231). 

Η συνεδρίαση της επιτροπής αυτής έγινε 11-12-98. Υπάρχουν πρακτικά. 

ΑΔΑΜ ΡΕΓΚΟΥΖΑΣ: Σε πόσες λειτουργεί; 

ΓΕΩΡΓΙΟΣ ΔΡΥΣ (Υφυπουργός Οικονομικών): Διακόσιες τριάντα μία ΔΟΥ στο σύνολο των εφαρμογών. Δεδομένης μάλιστα της μικρής δραστηριότητας και του υψηλού κόστους λειτουργίας των υπόλοιπων εβδομήντα ΔΟΥ -σήμερα λειτουργούν τριακόσιες μία ΔΟΥ και όχι τριακόσιες δεκαέξι- το Υπουργείο Οικονομικών οφείλει να προσαρμόζεται στις μεταβαλλόμενες καταστάσεις. 

Κύριοι συνάδελφοι, για τη δική σας διευκόλυνση έχω ετοιμάσει δύο πίνακες και παρακαλώ να τους μελετήσετε. Στον πρώτο πίνακα με το μπλε χρώμα παρουσιάζεται ο αριθμός των ΔΟΥ όπου υπάρχει μόνο η εφαρμογή του μητρώου, με το κίτρινο χρώμα φαίνεται ο αριθμός των ΔΟΥ που έχουν ενταχθεί δεκαπέντε (15) εφαρμογές του συστήματος ΤΑΧΙS. Τον καταθέτω στα Πρακτικά. 

(Στο σημείο αυτό ο Υφυπουργός Οικονομικών κ. Γεώργιος Δρυς καταθέτει για τα Πρακτικά τον προαναφερθέντα πίνακα ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Δεύτερον, έχω ετοιμάσει ένα πίνακα στον οποίο παρουσιάζονται τα εξής: Μέχρι τις 30-4-99 στο σύστημα TAXIS ήταν ενταγμένες ογδόντα τρεις ΔΟΥ. Αυτές αντιπροσωπεύουν το 28% του συνόλου των ΔΟΥ. Στο φόρο εισοδήματος όμως συμμετέχουν με το 66%, στο ΦΠΑ με 63% και στα έσοδα με 79%. Στις 5-7-99 θα έχουμε εντάξει εκατόν είκοσι εννέα ΔΟΥ που θα αντιπροσωπεύουν το 92% των εσόδων ενώ στις 31-12-99 θα έχουμε εντάξει διακόσιες τριάντα μία ΔΟΥ και οι οποίες θα αντιπροσωπεύουν το 98% των εσόδων και το 93% του ΦΠΑ. Δηλαδή, οι υπόλοιπες εβδομήντα ΔΟΥ θα αντιπροσωπεύουν μόνο το 2% των εσόδων και το 7% του ΦΠΑ. 

Παρακαλώ να δοθεί και αυτό στους, κυρίους Βουλευτές, για την ενημέρωσή τους. 

(Στο σημείο αυτό, ο Υφυπουργός Οικονομικών κ. Γεώργιος Δρυς καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

'Αρα, κύριοι συνάδελφοι, όχι απλώς έχουμε καλύψει πλήρως τους στόχους μας, αλλά είμαστε και ακριβέστατοι στις δεσμεύσεις που έχουμε αναλάβει απέναντι στους Κοινοτικούς, οι οποίοι οφείλω να πω ότι κατ'εξαίρεση χρηματοδοτούν το έργο αυτό του Υπουργείου Οικονομικών κατά 75%, έναντι άλλων έργων τα οποία χρηματοδοτούν με πολύ μικρότερο ποσοστό. Αν υπήρχε έστω και η παραμικρή υποψία για καθυστέρηση, σαφώς δεν θα είχαμε αυτήν τη συμπεριφορά από την επιτροπή παρακολούθησης. 

Θέλω να σας διαβεβαιώσω, κύριοι συνάδελφοι, ότι το πρόγραμμα TAXIS όχι μόνο υλοποιείται, όπως σχεδιάστηκε μετά την αναθεώρηση της περιόδου Οκτώβριος 1996- Δεκέμβριος 1996, αλλά έχουμε εντάξει μία ακόμα εφαρμογή, που αφορά το Φόρο στη Μεγάλη Ακίνητη Περιουσία που δεν υπήρχε, όταν προφανώς σχεδιάστηκε το πρόγραμμα TAXIS και ο οποίος τώρα "τρέχει" σε ενενήντα τρεις ΔΟΥ. 

Θα σας δώσω τον κατάλογο με τις ΔΟΥ που έχουμε εντάξει το Φόρο Μεγάλης Ακίνητης Περιουσίας στο πρόγραμμα TAXIS. 

(Στο σημείο αυτό ο Υφυπουργός Οικονομικών κ. Γεώργιος Δρυς καταθέτει για τα Πρακτικά τον προαναφερθέντα κατάλογο, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Για το πρόγραμμα TAXIS θα μπορούσαμε πάρα πολλά να πούμε. Σας είπα προηγούμενα ότι το επεκτείνουμε και το προσαρμόζουμε στις νέες ανάγκες του Υπουργείου Οικονομικών και ήδη κάνουμε διεθνή διαγωνισμό για την ανάδειξη αναδόχου για το master plan και για το information technology του Σώματος Δίωξης Οικονομικού Εγκλήματος. Βεβαίως δεν μπορεί να λεχθεί κανείς ότι έχει ευθύνη η Νέα Δημοκρατία, διότι το Σώμα Διώξης Οικονομικού Εγκλήματος θεσμοθετήθηκε το 1996. Βεβαίως, έχουμε αντίστοιχα προγράμματα για το Εθνικό Ελεγκτικό Κέντρο, για τα Περιφερειακά Ελεγκτικά Κέντρα και για τα Τοπικά Ελεγκτικά Κέντρα. 

Πέραν αυτών, θέλω να σας διαβεβαιώσω ότι η άρτια υποδομή σε υπολογιστικά συστήματα και δίκτυο του ΤΑΧΙS αρχίζει ήδη να χρησιμοποιείται για την υλοποίηση μίας σειράς νέων έργων, τα οποία θα διευκολύνουν σημαντικά τους φορολογούμενους πολίτες. 

Μία καινούρια εφαρμογή που θα βάλουμε τον επόμενο μήνα σε λειτουργία είναι η ηλεκτρονική αποστολή όλων των εγκυκλίων του Υπουργείου Οικονομικών. Μέχρι σήμερα ξέρατε τι συνέβαινε: 'Εβγαινε η εγκύκλιος, εφωτοτυπείτο σε εκατοντάδες αντίγραφα και απεστέλλοντο ταχυδρομικώς. Τώρα πλέον τελειώνει αυτό. Μόλις βγει η εγκύκλιος, θα πηγαίνει με e-mail σε όλες τις υπηρεσίες και σε όλους όσους είναι διασυνδεδεμένοι με το πρόγραμμα TAXIS. 

'Εχουμε επίσης προχωρήσει σημαντικά ένα δίκτυο υψηλής προστιθέμενης αξίας για τη διευκόλυνση των πολιτών. Σε λίγες ημέρες, μέσα στο Μάϊο θα υποβληθεί η πρώτη ηλεκτρονική δήλωση υποβολής ΦΠΑ. Πολύ σύντομα, για παράδειγμα, δεν θα χρειάζεται οι επιχειρήσεις να πηγαίνουν στις Δ.Ο.Υ. για να υποβάλλουν δήλωση Φ.Π.Α., αλλά θα την υποβάλουν ηλεκτρονικά μέσω του ΕDI. Είμαστε ήδη σε συνεργασία με την "HELLAS COM", με το διατραπεζικό σύστημα πληρωμών -ΔΙΑΣ- και βεβαίως με τις επιχειρήσεις και μέσα στο Μάϊο θα αρχίσει η εφαρμογή αυτή. 

Τρίτον, κύριοι συνάδελφοι, μέσα στο δεύτερο εξάμηνο του 1999 θα αντιμετωπίσουμε αποτελεσματικά τα θέματα της χορήγησης της φορολογικής ενημερότητας. Θέλω να πιστεύω πως κανείς δεν να είναι υπερήφανος για την ταλαιπωρία που υφίστανται οι πολίτες για να πάρουν φορολογική ενημερότητα. 

Στο δεύτερο εξάμηνο του 1999 θα έχουμε ήδη προμηθευτεί τον αναγκαίο ηλεκτρονικό εξοπλισμό και την αναγκαία τεχνολογία, έτσι ώστε να σταματήσει πλέον η υποχρέωση των πολιτών να προσκομίζουν στις δημόσιες αρχές ή όπου αλλού απαιτείται φορολογική ενημερότητα. Με το νέο σύστημα ο πολίτης για παράδειγμα, ο οποίος θα προσέρχεται στο Υπουργείο Μεταφορών για την έκδοση μιας άδειας οδηγήσεως ή σε κάποια τράπεζα για να πάρει ένα δάνειο, θα δηλώνει απλώς ότι είναι φορολογικά ενήμερος και θα δίνει τον αριθμό φορολογικού μητρώου. Η δημόσια υπηρεσία ή οποιαδήποτε άλλη υπηρεσία θα επικοινωνεί με έναν τετραψήφιο αριθμό στο κέντρο πληροφορικής του Υπουργείου Οικονομικών, το οποίο θα απαντά αμέσως και ηλεκτρονικά, χωρίς την παρέμβαση ανθρώπινης χειρός, ένα είναι ήδη φορολογικά ενήμερος. 

Πρόκειται για μία αναγκαία εφαρμογή η οποία θα σταματήσει αυτό το απαράδεκτο φαινόμενο της ταλαιπωρίας των πολιτών στις Δ.Ο.Υ. αλλά και της απασχόλησης υπαλλήλων των Υπουργείου Οικονομικών που αντί να ασχολούνται με το ελεγκτικό έργο, δίδουν πιστοποιητικά στους φορολογούμενους. 

Ακόμη ετοιμάζουμε μία σειρά και από άλλες καινούριες εφαρμογές οι οποίες έχουν ως σκοπό να διευκολύνουν το φορολογούμενο πολίτη, αλλά και τις ελληνικές επιχειρήσεις με το να συμπιέσουν το κόστος λειτουργίας τους. 

Κύριοι συνάδελφοι, θα ήθελα να αναγνωρίσετε μετά από τη συζήτηση που κάναμε, την τεράστια προσπάθεια που έχουμε καταβάλει τα τελευταία χρόνια στο Υπουργείο Οικονομικών για το σύνολο της οργανωτικής και διοικητικής του αναβάθμισή του. Το Δεκέμβριο για παράδειγμα θα ενταχθούν τα πρώτα τελωνεία στο αντίστοιχο ολοκληρωμένο πληροφοριακό σύστημα, το "ICIS". 

Επίσης, ελπίζουμε να υπερβούμε τις δυσκολίες που προέκυψαν από τη έκδοση γνώμης του Συμβουλίου της Επικρατείας για το ολοκληρωμένο πληροφοριακό σύστημα του θησαυροφυλακίου - Προϋπολογισμού. Δεν έχουμε εμείς κανένα κέρδος από τη μη εφαρμογή της υλοποίησης του προγράμματος αυτού. Πιστεύω επίσης ότι μέσα στο 1999 θα λειτουργήσει το ολοκληρωμένο πληροφοριακό σύστημα για τη δημόσια περιουσία, για το Γενικό Χημείο του κράτους, για τη διαχείριση του ανθρώπινου δυναμικού του Υπουργείου. 

Πώς γίνεται, κύριοι συνάδελφοι, η διαχείριση του ανθρώπινου δυναμικού; Είναι εδώ ο κ. Μητσοτάκης. Κύριε Μητσοτάκη, γίνεται ακριβώς με τον ίδιο τρόπο που εγένετο και όταν ήσασταν εσείς Υπουργός Οικονομικών. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το 1951. 

ΓΕΩΡΓΙΟΣ ΔΡΥΣ (Υφυπουργός Οικονομικών): Δεν μπορεί να έχουμε περίπου είκοσι χιλιάδες υπαλλήλους στο Υπουργείο Οικονομικών και η διαχείριση να γίνεται με καρτέλες. Προχωρούμε για πρώτη φορά σε ένα ολοκληρωμένο πληροφοριακό σύστημα διαχείρισης του ανθρώπινου δυναμικού μας. 

Μετά από αυτά που είπαμε σήμερα και τα οποία ήταν πολύ εποικοδομητικά, νομίζω ότι πρέπει να αναγνωρίσετε το τεράστιο έργο, το οποίο έχουμε κάνει. Αν, όμως, παρ' όλο αυτά επιμένετε, τότε, κύριοι συνάδελφοι, όσοι είστε εδώ και εσείς, κύριε Πρόεδρε, θα ήθελα να σας προσκαλώσω να έρθετε την προσεχή Τρίτη στις δώδεκα η ώρα, όπου εγκαινιάζουμε το μεγαλύτερο μέγαρο πληροφορικής στην Ευρώπη, το νέο κτίριο του ΚΕΠΥΟ. Είναι το παλιό χημικό εργοστάσιο του Πετζετάκη στην Καλλιθέα, το οποίο διαμορφώθηκε στο πλέον σύγχρονο κτίριο πληροφορικής σε όλη την Ευρώπη. Θα είναι εκεί όλα τα στελέχη του Υπουργείου Οικονομικών, όπως και οι Κοινοτικοί. Θα σας δοθεί η ευκαιρία να μιλήσετε μαζί τους και να δείτε ιδίοις όμμασι το έργο που έχουμε επιτελέσει στο Υπουργείο Οικονομικών. 

Κύριοι συνάδελφοι, σας ευχαριστώ πολύ γιατί μου δώσατε τη δυνατότητα και να ενημερώσω τη Βουλή, αλλά και να σας πείσω φαντάζομαι, ότι έχετε λάθος στα στοιχεία που χρησιμοποιήσατε στην επερώτησή σας. 

Σας ευχαριστώ. 

ΠΡΟΕΔΡΕΥΩΝ (Δημήτριος Β. Κωστόπουλος): Κύριοι Βουλευτές, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", σαράντα οκτώ μαθητές με δύο συνοδούς- καθηγητές από το 2ο Ενικαίο Λύκειο Ιεράπετρας Λασιθίου. Τους καλοσωρίζουμε. 

(Χειροκροτήματα) 

Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Αλογοσκούφης για είκοσι λεπτά. 

ΓΕΩΡΓΙΟΣ ΑΛΟΓΟΣΚΟΥΦΗΣ: Κυρίες και κύριοι συνάδελφοι, με την παρούσα συζήτηση και κυρίως με τις απαντήσεις του κυρίου Υφυπουργού, καταρρίπτεται σήμερα ο μύθος περί δήθεν προόδου στη μηχανοργάνωση του Υπουργείου Οικονομικών. 

Οι καταγγελίες του εισηγητή της επερώτησης, του κ. Ρεγκούζα, στην ουσία έμειναν αναπάντητες. Κύριε Υφυπουργέ, αναλωθήκατε πρώτα απ' όλα σε οξείς χαρακτηρισμούς. Κατηγορήσατε την κυβέρνηση της Νέας Δημοκρατίας για ανικανότητα -τα έχω σημειώσει- για πληροφοριακή αγραμματοσύνη, λες και οι σύμβουλοι καθηγητές εκείνης της εποχής δεν ήξεραν πληροφορική και ξέρετε εσείς περισσότερο απ' αυτούς, για τραγική αδυναμία να κατανοήσουμε, για μικροπολιτική. Είπατε στην αρχή ότι δεν θα κάνετε χαρακτηρισμούς ή ότι δεν θα χρησιμοποιήσετε επίθετα και μετά αναλωθήκατε σε όλους αυτούς τους απαράδεκτους χαρακτηρισμούς. Τους έχω σημειώσει, είναι τα λόγια σας και υπάρχουν και στα Πρακτικά δυστυχώς. Νομίζω ότι πρέπει να είναι πιο προσεκτικός κανείς όταν μιλάει γι' αυτά τα θέματα. Οι χαρακτηρισμοί δεν εξυπηρετούν σε τίποτα. 

Και εκτός από τους χαρακτηρισμούς αναλωθήκατε σε μία προσπάθεια μετακύλησης των ευθυνών που χωρίς αμφιβολία βαρύνουν και εσάς και όχι μόνο εσάς. Κανείς δεν λέει ότι μόνο εσάς βαρύνουν οι ευθύνες, αλλά και τους πολιτικούς σας προϊσταμένους και τους προκατόχους σας. 'Ολους τους βαρύνουν οι ευθύνες. Αλλά αντί να μας εξηγήσετε τους λόγους των καθυστερήσεων των τελευταίων χρόνων -γιατί γι' αυτό επερωτάσθε, δεν επερωτάσθε για την αρχική σύμβαση- αναλωθήκατε στο να προσπαθήσετε να αποδώσετε όλες τις ευθύνες στην αρχική σύμβαση και στον αρχικό σχεδιασμό. Και σας έχω πει, κύριε Υφυπουργέ και άλλη φορά, ότι αν η αρχική σύμβαση είχε αδυναμίες και ήταν μία σύμβαση πλαίσιο, όπως πολύ σωστά είπατε, -γιατί ακριβώς δεν ξέραμε ορισμένες λεπτομέρειες, ανέκυψαν στην πορεία- γιατί δεν την αναθεωρούσατε άμεσα τον Οκτώβριο του 1993; Δηλαδή, κατηγορείτε για ανικανότητα και για πληροφοριακή αγραμματοσύνη και τον συνάδελφό σας τον κ. Γεωργακόπουλο, που ανέλαβε τον Οκτώβριο, έξι μήνες στην ουσία μετά την υπογραφή της αρχικής σύμβασης, που δεν είδε όλα αυτά τα τεράστια λάθη τα οποία εσείς εκ των υστέρων έρχεστε εδώ να καταγγείλετε; Δεν είδε ο κ. Γεωργακόπουλος εκείνα τα λάθη; Γιατί δεν γινόταν τότε ένα γρήγορο κλείσιμο εκείνης της απαράδεκτης, όπως λέτε, σύμβασης; Να την κλείσουμε, να πληρώσουμε ό,τι έχουμε να πληρώσουμε και να κάνετε εσείς την τέλεια σύμβαση αφού διαθέτατε την πληροφοριακή γραμματοσύνη και ικανότητα. Δεν είναι σοβαρά πράγματα αυτά. 

Νομίζω ότι αυτό που πρέπει να κάνετε στη δευτερολογία σας είναι να απαντήσετε. Γιατί θα σας απαντήσει ο κ. Ρεγκούζας πάνω στις λεπτομέρειες, γιατί δεν καταρρίψατε στην ουσία τους χαρακτηρισμούς του, δεν ασχοληθήκατε καν με όλα αυτά που ο κ. Ρεγκούζας σήμερα είπε. 'Ηταν πολύ αναλυτικός σ' αυτά που είπε. Δεν ασχοληθήκατε με αυτά που είπε. Χαρακτηρισμούς κάνατε. Αυτό δεν νομίζω ότι εξυπηρετεί τη συζήτηση. 

Μας είπατε εδώ ότι από τα πληροφοριακά συστήματα του δημοσίου, το πρόγραμμα ΤΑΧΙS έχει τη μεγαλύτερη απορρόφηση, πάνω από 100%. Αλλά ξέρετε και εσείς καλύτερα από μένα ότι άλλο είναι η απορρόφηση, να ξοδεύουμε δηλαδή τα λεφτά και άλλο να υλοποιείται το έργο, να υλοποιείται το πρόγραμμα. 

Μπορεί να έχουμε απορρόφηση, να ξοδεύουμε περισσότερα λεφτά απ'ό,τι είχαμε προγραμματίσει, αλλά το πρόγραμμα δεν υλοποιείται, υλοποιείται σε πολύ μικρότερο βαθμό από αυτό που θα ήταν επιθυμητό. Και επειδή μπορεί να με κατηγορήσετε ότι ίσως έχω πολιτικούς λόγους που τα λέω αυτά, θα σας αναφέρω ένα απόσπασμα από μία έγκριτη εφημερίδα, η οποία κατά σύμπτωση είναι κυβερνητική οικονομική εφημερίδα, η "ΗΜΕΡΗΣΙΑ", η οποία λέει -σύμφωνα με άρθρο της, το οποίο είναι πολύ καλά πληροφορημένο- ότι στην ουσία με τους ρυθμούς που προχωρά η εγκατάσταση του ΤΑΧΙS, η ολοκλήρωση του συστήματος που θα σηματοδοτήσει το τέλος της αχαλίνωτης φοροδιαφυγής αναβάλλεται για τον επόμενο αιώνα. Και λέει ότι ως τότε η φοροδιαφυγή, όπως επισημαίνουν οι Αμερικανοί εμπειρογνώμονες που εσείς έχετε καλέσει, θα διογκώνεται από χρόνο σε χρόνο όσο και αν "κτυπιέται" -γράφει η εφημερίδα- από το Σώμα Δίωξης Οικονομικού Εγκλήματος και ότι η μερική λειτουργία του Σώματος Διώξης Οικονομικού Εγκλήματος, τονίζουν πάλι οι ίδιοι οι Αμερικανοί, μόνο ψυχολογικά μπορεί να επηρεάσει τη μείωση της φοροδιαφυγής. Και εξηγούν ότι μόνο όταν οποιοσδήποτε εφοριακός της χώρας μπορεί ανά πάσα στιγμή να έχει στην οθόνη του τερματικού του την πλήρη εικόνα του φορολογούμενου, θα έχει έχει κερδηθεί η μάχη με τη φοροδιαφυγή. Και αυτό μπορεί να επιτευχθεί στο τέλος του TAXIS, όταν θα έχουν μπει όλες οι εφαρμογές και θα λειτουργούν, γιατί μόνο τότε θα μπορεί να "φορτωθεί" το πρόγραμμα για το προφίλ του φορολογούμενου. Διότι, αν δεν έχεις όλα τα στοιχεία απ' όλες τις εφορίες της χώρας, πώς θα μπορείς να έχεις το προφίλ του φορολογούμενου απο κάθε εφοριακό σε οποιοδήποτε σημείο της χώρας; Δεν είναι δυνατό να γίνει και το καταλαβαίνετε αυτό πολύ καλά. 

Αυτές δεν είναι καταγγελίες της Νέας Δημοκρατίας, αλλά είναι καταγγελίες του φιλικού σας Τύπου. 'Οσο για την πληροφορική και τα προγράμματα πληροφορικής του Υπουργείου Οικονομικών από άλλο άρθρο πρόσφατο, αυτού του μήνα, αναφέρεται -είναι για την πληροφορική στο δημόσιο τομέα, όπου σημειώνονται τεράστιες καθυστερήσεις στο πρόγραμμα ΚΛΕΙΣΘΕΝΗΣ, για τις οποίες έχει πολύ μεγάλη ευθύνη η Κυβέρνηση όπως έχει και για το TAXIS- εδώ ότι το έργο του Θησαυροφυλακείου, προϋπολογισμού τριών δισεκατομμυρίων δραχμών, που κατοχυρώθηκε στην κοινοπραξία ΑLTEC SINGULAR πρακτικά έχει ματαιωθεί. Είναι τα λόγια της εφημερίδας, δεν είναι δικά μας λόγια, δεν είναι πολιτικά φορτισμένα λόγια αυτά. Αυτά είναι λόγια δημοσιογράφων, οι οποίοι παρακολουθούν τι γίνεται και οι οποίοι μάλιστα είναι και φιλικά διακείμενοι προς την Κυβέρνηση. Μην προσπαθείτε εδώ να μας πείσετε για πράγματα που νομίζω ότι όλοι καταλαβαίνουμε ότι υπάρχουν προβλήματα, υπάρχουν καθυστερήσεις. Τα τελευταία, δηλαδή, πέντε χρόνια εσείς δεν έχετε καμία ευθύνη και για όλα φταίει η αρχική σύμβαση; Δεχθείτε τις ευθύνες σας. Και αν πραγματικά έρθετε εδώ να πείτε ότι έχουμε τα προβλήματα αυτά γιατί υπάρχουν οργανωτικές αδυναμίες στο Υπουργείο Οικονομικών, γιατί κάναμε και εμείς λάθη, γιατί και εμείς καθυστερήσαμε να δούμε ορισμένα πράγματα, τότε θα μπορούμε πολύ πιο εύκολα να δεχθούμε ορισμένες δικαιολογίες. Αλλά δεν είναι τακτική αυτή, του να έρχεσθε εδώ και να μας κατηγορείτε για ανικανότητα. 

'Ετσι και αλλιώς αυτήν τη στιγμή αυτό που προέχει είναι να κάνετε εσείς ό,τι μπορείτε όσο καιρό σας μένει σαν Κυβέρνηση και ότι τέλος πάντων θα μας ενημερώσετε μετά ως επόμενη κυβέρνηση, για να μπορέσουμε να προχωρήσουμε τα πράγματα πιο γρήγορα. 'Ετσι και αλλιώς το TAXIS καθυστερεί. Αλλά αυτήν τη στιγμή αυτό που αντιμετωπίζουμε και είναι ένα μεγάλο πρόβλημα είναι οι οικονομικές συνέπειες από τον πόλεμο που γίνεται στα βόρεια σύνορά μας. Νομίζω, ότι δεν νοείται να κάνουμε σήμερα εδώ οικονομική συζήτηση και να μη θίξουμε αυτό το θέμα. Είναι ένα μεγάλο θέμα που αφορά και το Υπουργείο Οικονομικών. Διότι ο πόλεμος στη Γιουγκοσλαβία -που δεν γνωρίζουμε αυτήν τη στιγμή ποια θα είναι η διάρκεια ούτε η έκταση και η έκβαση αυτού του πολέμου- ήδη έχει σημαντικές αρνητικές επιπτώσεις στην οικονομία μας, και στον τουρισμό και στις εξαγωγές και στις μεταφορές και οι επιπτώσεις αυτές θα έχουν συνέπειες και για την ανεργία, εάν συνεχιστούν, και για τον πληθωρισμό και για τα δημόσια οικονομικά, διότι αν μπούμε σε μια ύφεση, τα έσοδά σας, κύριε Υφυπουργέ, θα έχουν μεγάλα προβλήματα. 

Στη παρούσα φάση εκτιμούμε και εμείς, ότι είναι δυνατόν, αν κάνουμε κάτι να αποφύγουμε τις πολύ δυσμενείς επιπτώσεις και κυρίως να μη διακυβευθεί και να μην απειληθεί με σημαντική καθυστέρηση το χρονοδιάγραμμα εισόδου στην ΟΝΕ. 

Αλλά νομίζω ότι για να γίνει κάτι τέτοιο, θα πρέπει η Κυβέρνηση να πάρει ορισμένες πρωτοβουλίες. Και δεν βλέπουμε πρωτοβουλίες οικονομικές από το επιτελείο της Κυβέρνησης. Ακούμε λόγια, ακούμε εκτιμήσεις, ακούμε καθησυχαστικές δηλώσεις Υπουργών, Υφυπουργών κλπ., με στόχο κυρίως να ηρεμήσει το κλίμα στο χρηματιστήριο, αλλά τα περιθώρια στενεύουν όσο διαρκεί η κρίση και κάτι θα πρέπει να κάνουμε. 

Κι αυτό που πρέπει να κάνουμε -και έχω την εντύπωση ότι έχει πολύ μεγάλη ευθύνη η Κυβέρνηση να προχωρήσει γρήγορα και να αναλάβει πρωτοβουλίες- είναι να πάμε στους Ευρωπαίους εταίρους μας και να θέσουμε το πρόβλημα. Διότι το πρόβλημα των οικονομικών επιπτώσεων από τον πόλεμο, δεν μπορούμε να το αντιμετωπίσουμε μόνοι μας. 

Ο προϋπολογισμός δεν έχει τα περιθώρια ούτε να υποστεί σημαντική μείωση των εσόδων -και εκεί δεν μπορούμε να κάνουμε και πολλά πράγματα-αλλά κυρίως δεν έχει τα περιθώρια να γίνουν δαπάνες για αποζημίωση των κλάδων, που υφίστανται τις μεγάλες αρνητικές επιπτώσεις από την κρίση. 

Πρέπει να δοθούν ορισμένες αποζημιώσεις σε επιχειρήσεις, που πλήττονται χωρίς να φταίνε. Ο πόλεμος είναι ένα προσωρινό φαινόμενο, θα πρέπει να το αντιμετωπίσουμε. Δεν μπορούμε να αφήσουμε να καταστραφούν ολόκληροι κλάδοι, ολόκληρες επιχειρήσεις, εξαγωγικές, τουριστικές, μεταφορικές, επειδή γίνονται αυτοί οι βομβαρδισμοί στα Βαλκάνια. 

Αλλά δεν έχουμε χρήματα. Το καταλαβαίνουμε αυτό εμείς οι ίδιοι. Νομίζω όμως ότι θα πρέπει να καταγράψουμε τις συνέπειες και το κόστος και να πάμε στους Ευρωπαίους και να ζητήσουμε έκτακτη βοήθεια. Το να ζητήσουμε να υπάρξει πολύ μεγάλη επιτάχυνση των αποφάσεων για την ΟΝΕ, είναι μάλλον ανέφικτο. 

Αλλά έκτακτη βοήθεια μπορούμε να ζητήσουμε. Κι έχουμε κάθε λόγο να το τεκμηριώσουμε και να πάμε στην Ευρώπη και να ζητήσουμε -υπάρχουν κονδύλια- έκτακτη βοήθεια, ώστε να μπορέσουμε να βοηθήσουμε τους κλάδους, που υφίστανται τις αρνητικές επιπτώσεις από τον πόλεμο, χωρίς δημοσιονομικό κόστος, για να μη διακυβευτεί και η πορεία της ένταξης. 

Αυτό έχει ευθύνη να το κάνει η Κυβέρνηση. Δεν βλέπουμε να κάνει κάτι τέτοιο όμως. Στην ανταπάντησή σας θα ήθελα να μου πείτε τι προβλέψεις έχετε κάνει για τα έσοδα, αν έχουν γίνει προβλέψεις για τις απώλειες των εσόδων από την ύφεση, τουλάχιστον την τουριστική και την ύφεση την εξαγωγική, για τα προβλήματα των εξαγωγικών επιχειρήσεων, αλλά θα ήθελα να μου πείτε και το τι έχει κάνει η Κυβέρνηση, αν έχει κάνει κάτι, όσον αφορά αυτό ακριβώς το θέμα, δηλαδή, το θέμα του να ζητήσουμε οικονομική βοήθεια. 

Είμαστε η χώρα, η οποία πλήττεται δυσανάλογα απ' αυτόν τον πόλεμο. 'Εχουμε και τη μικρότερη ευθύνη για τις εξελίξεις αυτές και πρέπει να το θέσουμε αυτό το θέμα στους Ευρωπαίους, μάλιστα στα πλαίσια της διαπραγμάτευσης, που οπωσδήποτε θα γίνει τώρα, αν υπάρξει -ο μη γένοιτο βέβαια- κλιμάκωση των επιχειρήσεων και μας ζητηθούν διευκολύνσεις. 

Νομίζω ότι δεν πρέπει σε μία τέτοια εποχή να περιοριστούμε μόνο στα θέματα του ΤΑΧΙS, αλλά θα πρέπει σαν εκπρόσωπος της Κυβέρνησης εδώ να μας ενημερώσετε και για το τι έχει κάνει η Κυβέρνηση, για να αντιμετωπιστεί η κρίση. 

Μετά απ' αυτήν την παρένθεση, θέλω να επιστρέψω στο θέμα, που ξεκίνησε η Κυβέρνηση λίγο πριν ξεκινήσει η γιουγκοσλαβική κρίση, στο θέμα της φορολογικής μεταρρύθμισης. Η φορολογική μεταρρύθμιση και κυρίως οι φορολογικές ελαφρύνσεις, ο διπλασιασμός του αφορολογήτου, που πρώτοι εμείς προτείναμε πριν από αρκετούς μήνες, και η μείωση των φορολογικών συντελεστών και η κατάργηση των αντικειμενικών κριτηρίων, απαιτούν δύο προϋποθέσεις. 

Η μία προϋπόθεση είναι η ικανοποιητική πρόοδος στη μηχανοργάνωση. Απ' ό,τι μας είπατε σήμερα, η πρόοδος ακόμη δεν μπορεί να χαρακτηριστεί ικανοποιητική. Ακούσαμε πολλά "θα", ακούσαμε "θα αντιμετωπίσουμε", "θα ενταχθούν τα πρώτα τελωνεία", "ελπίζουμε ότι θα λυθεί το πρόβλημα με το θησαυροφυλάκιο". Ξέρετε, πολλά ελπίζουμε και πολλά "θα" ακούμε. 

Ακόμα και στον πίνακα, που μας δώσατε εδώ για την υλοποίηση του TAXIS, από το 66% του Φόρου Εισοδήματος Φυσικών Προσώπων, που καλύπτεται αυτήν τη στιγμή, ελπίζεται ότι στο τέλος του χρόνου θα φθάσουμε στο 94%, δηλαδή ότι θα έχουμε αύξηση κατά 50% του φορολογικού αντικειμένου, το οποίο είναι ενταγμένο στο TAXIS. 

Ελπίδες είναι αυτά. Οι πίνακες που μας δώσατε, πολλά "θα" έχουν και πολλές αβεβαιότητες και επειδή θυμόμαστε και παλιότερες εξαγγελίες, που δεν υλοποιήθηκαν, θα μας επιτρέψετε εδώ να δυσπιστούμε. 

Η μία προϋπόθεση, λοιπόν, είναι η ικανοποιητική πρόοδος στο TAXIS και αν δεν γίνει αυτό, είναι πολύ δύσκολο να έχουμε μεγάλες φορολογικές ελαφρύνσεις, διότι θα χάσουμε μεγάλο φορολογικό αντικείμενο. 

Το δεύτερο είναι το θέμα της συγκράτησης των δαπανών. Και εδώ δυστυχώς, έτσι όπως έχει γίνει ο προϋπολογισμός είναι ένας πλήρης λαβύρινθος. Οι δαπάνες, όταν φουσκώνουν οι δαπάνες του Τακτικού Προϋπολογισμού, μεταφέρονται εκτός Τακτικού Προϋπολογισμού, μεταφέρονται στις δημόσιες επιχειρήσεις, μεταφέρονται στη ΔΕΚΑ. 'Εχουμε, δηλαδή, έναν πλήρη λαβύρινθο. 

Καταλαβαίνουμε τη σκοπιμότητα του να παρουσιάσουμε χαμηλό έλλειμμα στους Ευρωπαίους και καταλαβαίνουμε και τους πολιτικούς λόγους για τους οποίους οι Ευρωπαίοι δέχονται αυτά τα πράγματα, αλλά θα πρέπει εμείς τουλάχιστον να ξέρουμε τι γίνεται. Διότι αυτός ο δημοσιονομικός λαβύρινθος που έχετε δημιουργήσει κυρίως τα τελευταία τρία χρόνια, έχει καταστήσει τον προϋπολογισμό εντελώς αναξιόπιστο σαν απεικόνιση λογιστική και θα πρέπει να έχετε κάποιο παράλληλο προϋπολογισμό να ξέρουμε τι γίνεται. 

Εγώ που έχω αρκετή εμπειρία στην παρακολούθηση των προϋπολογισμών -πολλών χρόνων, να μην πω δεκαετιών πια- έχω πρόβλημα να παρακολουθήσω το τι κάνετε. Και δεν το θέλω για να κάνω απλώς αντιπολίτευση, αλλά για να ξέρω το τι κρύβεται πίσω από αυτούς τους προϋπολογισμούς, το τι κρύβεται από αυτά τα διάφορα καινούρια κονδύλια που εμφανίζονται και εξαφανίζονται ως δια μαγείας ή με αυτά τα δισεκατομμύρια που μεταφέρονται από κωδικό σε κωδικό και εντός και εκτός προϋπολογισμού από τη μια χρονιά στην άλλη. 

Θα ήθελα από εσάς εδώ τουλάχιστον να ενημερώσετε την Εθνική Αντιπροσωπεία γι' αυτές τις αλλαγές κυρίως στον τομέα των δαπανών, διότι ουσιαστική προσπάθεια περιορισμού των δαπανών και συγκράτησής τους δεν βλέπουμε αν κοιτάξουμε πέρα από τα επίσημα στοιχεία του προϋπολογισμού. 

Χωρίς αυτήν τη δεύτερη προϋπόθεση -τον περιορισμό δηλαδή των δαπανών και τη συγκράτησή τους- είναι νομίζω ανεύθυνο να μιλάμε για φορολογική μεταρρύθμιση και κυρίως για φορολογικές ελαφρύνσεις ύψους όσων δισεκατομμυρίων θέλετε. 

Και είναι ανεύθυνο διπλά. Πρώτον, διότι έχετε ξεκινήσει αυτήν την κουβέντα τώρα εν όψει εκλογών. Στην ίδια λογική που διαφημίζετε ανύπαρκτο έργο, στην ίδια λογική που εγκαινιάζετε εσπευσμένα μεγάλα κέντρα με μεγάλους ηλεκτρονικούς υπολογιστές, τα οποία όμως δεν λειτουργούν πλήρως, στην ίδια αυτή λογική έχετε ξεκινήσει και αυτόν το διάλογο περί φορολογικής μεταρρύθμισης. 

Είπαμε και άλλη φορά ότι δεν πειράζει να κάνετε το διάλογο, αλλά να έχετε υπόψη σας ότι έρχονται εκλογές και είναι αρνητικό για την οικονομία να αλλάζει συνεχώς το φορολογικό σύστημα. Και στις εκλογές αυτές εμείς πιθανολογούμε με αυξημένα ποσά ότι θα έχουμε αλλαγή κυβέρνησης. 

Μη, λοιπόν, αναστατώσετε χωρίς λόγο προεκλογικά την οικονομία, διότι θα είναι αναπόφευκτο η επόμενη κυβέρνηση να επιβάλει στο φορολογικό σύστημα και τις δικές της απόψεις. 'Η αν θέλετε να κάνετε ορισμένα πράγματα, ας κάτσουμε να τα δούμε και σε διακομματικό επίπεδο. Δεν φτάνει μόνο να κάνετε διάλογο με τους κοινωνικούς φορείς, πολλοί από τους οποίους μάλιστα αρνούνται να προσέρθουν σε αυτόν το διάλογο. Η ΓΣΕΕ για παράδειγμα, στέλνει υπόμνημα, δεν ήρθε στο διάλογο... 

ΓΕΩΡΓΙΟΣ ΔΡΥΣ (Υφυπουργός Οικονομικών): 'Ηλθε. 

ΓΕΩΡΓΙΟΣ ΑΛΟΓΟΣΚΟΥΦΗΣ: Μπορεί να ήρθε καθυστερημένα. Στην πρώτη φάση δεν ήρθε και σας κατήγγειλε όχι μόνο η ΓΣΕΕ, αλλά και το ΕΒΕΑ και άλλοι σας κατήγγειλαν, ότι κάνετε ένα διάλογο στον οποίο δεν έχετε εμπλέξει τις πολιτικές δυνάμεις. Είναι κατ' εξοχήν πολιτικό θέμα η αναμόρφωση του φορολογικού συστήματος, διότι αυτό που θέλουμε όλοι μας -και είμαι βέβαιος ότι το θέλετε και εσείς- είναι μία αναμόρφωση του φορολογικού συστήματος που να έχει τη συναίνεση των μεγάλων πολιτικών δυνάμεων για να μην αλλάζει κάθε τρεις και λίγο. 

Εδώ φτάσατε και υιοθετήσατε μεν μερικές από τις προτάσεις μας, αλλά βεβαίως δεν έχουμε τις ίδιες αντιλήψεις σε όλα τα θέματα. Υιοθετήσατε λοιπόν μερικές, αλλά αυτό δεν σας απαλλάσσει από την ανάγκη να εμπλέξετε τις άλλες πολιτικές δυνάμεις σε έναν τέτοιο διάλογο. 

Αλλά σε κάθε περίπτωση, οποιαδήποτε αλλαγή θα πρέπει να γίνει από την κυβέρνηση που θα προκύψει από τις επόμενες εκλογές, η οποία θα έχει -δυστυχώς- και το δυσάρεστο καθήκον να κάνει όλες αυτές τις μεγάλες μεταρρυθμίσεις που καθυστέρησαν ή δεν έγιναν ή ματαιώθηκαν τα χρόνια που πέρασαν και μία απ' αυτές είναι και αυτό το θέμα του TAXIS, το οποίο συζητάμε εδώ και για το οποίο δεν μας έχετε καθόλου πείσει ότι θα λειτουργήσει αποτελεσματικά στο εύλογο μέλλον. 

Σας ευχαριστώ πολύ. 

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Δήμας έχει το λόγο, για προτασσόμενη δευτερολογία. 

ΣΤΑΥΡΟΣ ΔΗΜΑΣ: Κύριε Πρόεδρε, ο κ. Αλογοσκούφης λέγοντας ότι έχει εμπειρία δεκατριών προϋπολογισμών, μου θύμισε ότι ο παριστάμενος Πρόεδρος κ. Μητσοτάκης, έχει πάνω από πενήντα. Θα πρέπει να πω ότι είναι ένα από τα ρεκόρ. Αν δούμε τους Βουλευτές από το 1844, που άρχισε ο κοινοβουλευτισμός μέχρι τώρα, έχει και τις περισσότερες εκλογές στη Βουλή και μόνο ένας Βουλευτής τον περνάει. Πάντως, έχει το ρεκόρ των περισσοτέρων προϋπολογισμών. 

Το λέω απλώς, επειδή ο κ. Αλογοσκούφης επεκαλέσθη εμπειρία προϋπολογισμών δεκατριών ετών. 

ΓΕΩΡΓΙΟΣ ΑΛΟΓΟΣΚΟΥΦΗΣ: Δεν είπα δεκατριών ετών, είπα δεκαετιών. 

ΣΤΑΥΡΟΣ ΔΗΜΑΣ: Ο κύριος Υπουργός προσπάθησε να ωραιοποιήσει την κατάσταση και την ολιγωρία της Κυβέρνησης στη μη εγκατάσταση του ολοκληρωμένου συστήματος πληροφορικής TAXIS. 

Eγώ θα ήθελα να πω κατ'αρχήν ότι είναι μία από τις περιπτώσεις που επιβεβαιώνει την τελευταία θέση της χώρας μας στην εφαρμογή της πληροφορικής. Χωρίς πληροφορική -τουλάχιστον απ'ό,τι είπε και ο κ. Δρυς τον οποίο άκουσα προχθές σε μια ομιλία, αλλά και ο Πρωθυπουργός- δεν μπορούμε να μπούμε δυναμικά στο νέο αιώνα, δεν έχουμε δυνατότητες να ανταγωνισθούμε, πιο αποτελεσματικά, η ανταγωνιστικότητα της χώρας δεν μπορεί να βελτιωθεί. 

Θα πρέπει να πω ότι στο θέμα αυτό είμαστε ουραγοί στην Ευρώπη και από τις τελευταίες χώρες στον ΟΟΣΑ. Χαρακτηριστικά θα πρέπει να σας πω ότι η χώρα μας κατά κεφαλήν ξοδεύει δεκαπέντε χιλιάδες δραχμές στα θέματα πληροφορικής, τη στιγμή που η Δανία ξοδεύει διακόσιες εξήντα χιλιάδες δραχμές. Δηλαδή πενήντα δολάρια εμείς, οκτακόσια δολάρια οι Δανοί, που ούτως ή άλλως βρίσκονται πολύ πιο μπροστά από εμάς. Η δε Πορτογαλία, η οποία είναι περίπου σε παρόμοια κατάσταση με εμάς, έχει διπλάσια δαπάνη στην πληροφορική, απ'ό,τι εμείς. 

Επίσης, ό,τι συστήματα έχουμε δεν αξιοποιούνται πλήρως, σε πολλές δε περιπτώσεις παραμένουν με πολύ μικρή χρήση 5% ή 10% της δυνατότητας την οποία έχουν. 

Λυπάμαι πάρα πολύ γι'αυτό το θέμα, γιατί χωρίς πρόοδο στην πληροφορική, χωρίς τις εφαρμογές της, δεν θα έχουμε αυτό το οποίο επιθυμούμε, δηλαδή να είναι πιο ανταγωνιστική η χώρα μας. 

Για τη Γιουγκοσλαβία θα πω δυο λόγια. Το κόστος για την ελληνική οικονομία πιθανότατα να μην είναι μεγάλο. Συμφωνώ και εγώ με την Κυβέρνηση. Να μη λέει όμως μετά από λίγους μήνες ότι τα οικονομικά δεν εξελίχθησαν καλά λόγω του πολέμου, γιατί προβλέπω ότι αυτό θα λέει μετά από λίγο. 

Το κόστος όμως και η ζημιά την οποίαν έχουν υποστεί ορισμένοι επιχειρηματίες είναι μεγάλο γι'αυτούς. Το κόστος στην Κυβέρνηση για να μπορέσει να τους ενισχύσει, ώστε να μην αντιμετωπίσουν τεράστιο πρόβλημα δεν είναι μεγάλο. Είτε όπως είπε ο κ. Αλογοσκούφης από πηγές της Ευρωπαϊκής 'Ενωσης είτε από δικές μας πηγές, πρέπει αμέσως να σπεύσει η Κυβέρνηση προς συμπαράσταση σ'αυτούς τους συγκεκριμένους κλάδους. Είναι ο τουρισμός, ιδίως στη βόρεια Ελλάδα, όπου σε ορισμένες περιοχές προέρχεται, από τη Γιουγκοσλαβία ή από άλλες γειτονικές χώρες. Αυτοί έρχονται κυρίως με πούλμαν και επομένως είτε δεν μπορούν να έρθουν είτε επειδή πρέπει να ακολουθήσουν άλλο δρομολόγιο, το κόστος του πούλμαν είναι μεγαλύτερο. Εναλλακτικά μπορούν να χρησιμοποιήσουν αεροπλάνα chart ers. Σ'αυτές τις περιπτώσεις θα πρέπει το ελληνικό κράτος να καλύψει το επιπλέον κόστος ώστε να έρθουν οι τουρίστες και οι περιοχές ιδίως της Πιερίας και της Θεσσαλονίκης να μην πληγούν υπερβολικά. 

'Αλλο είναι επίσης το θέμα της μεταφοράς των προϊόντων με αυτοκίνητο όπου υπάρχει πρόσθετο κόστος, λόγω της παράκαμψης την οποία πρέπει να κάνουν. Βέβαια, μόνο το 8% του εμπορίου μας γίνεται με φορτηγά. Το υπόλοιπο γίνεται με πλοία. 

Ακόμα, υπάρχουν 'Ελληνες επενδυτές στη Γιουγκοσλαβία, στη Σερβία -και αυτό είναι πολύ σοβαρό θέμα- οι οποίοι έχουν πληγεί σημαντικότατα και χρήζουν συμπαράστασης από την πολιτεία, γιατί και η ίδια η χώρα τους ενεθάρρυνε να επενδύσουν στις βαλκανικές χώρες. 

Υπάρχουν επίσης οι εισαγωγείς από τη Γιουγκοσλαβία, των οποίων η εμπορική δραστηριότητα έχει διακοπεί. Πλήττεται επίσης το λιανεμπόριο στη Θεσσαλονίκη και σε ορισμένες άλλες πόλεις της βορείου Ελλάδος. Θα πρέπει να το προσέξουμε και αυτό. 

Υποθέτω ότι εφόσον ο πόλεμος λήξει γρήγορα, οι ζημιές για την ελληνική οικονομία δεν θα είναι οι μεγάλες. 

Κύριε Υπουργέ, δεν υπάρχει περίπτωση να παταχθεί η φοροδιαφυγή ειδικότερα στη χώρα μας, αν δεν έχουν μηχανογραφηθεί όλες οι σχετικές υπηρεσίες. Είναι πραγματικά δύσκολο να γίνει αντιληπτό πώς τόσα χρόνια και μετά από τόσες παρατάσεις το σύστημα TAXIS δεν είναι ολοκληρωμένο. Και θα μου επιτρέψετε να συμφωνήσω και εγώ με τους ομιλητές της Νέας Δημοκρατίας ότι ούτε με την καινούρια παράταση την οποία έχετε θα μπορέσετε να έχετε το σύστημα ολοκληρωμένο και ο κίνδυνος για την απώλεια των δεκατεσσάρων δισεκατομμυρίων (14.000.000.000) δραχμών είναι πολύ μεγάλος. 'Ομως, ο μεγαλύτερος κίνδυνος είναι η έλλειψη του συστήματος και όχι απλώς τα δεκατέσσερα δισεκατομμύρια δραχμές. Και δεν είναι δυνατόν χωρίς την πάταξη της φοροδιαφυγής να μπορέσουμε να μειώσουμε τη φορολογική επιβάρυνση και να βελτιώσουμε την ανταγωνιστικότητα της χώρας μας ιδιαίτερα μετά την είσοδό μας στην ΟΝΕ. 'Οπως γνωρίζετε, ένα από τα στοιχεία της εθνικής ανταγωνιστικότητας, είναι η συνολική φορολογική επιβάρυνση, η οποία στη χώρα μας είναι αρκετά μεγάλη. Ευχαριστώ πολύ. 

ΠΡΟΕΔΡΕΥΩΝ (Δημήτριος Β. Κωστόπουλος): Ο Κοινοβουλευτικός Εκπρόσωπος του Συνασπισμού της Αριστεράς και της Προόδου κ. Αποστόλου, έχει το λόγο για δέκα λεπτά. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Υπουργέ, να συμπληρώσω αυτά που είπε ο κ. Δήμας ότι ειδικά μερικές εκατοντάδες οικογένειες στη βόρεια Ελλάδα που ασχολούνται με κηπευτικά και ειδικά παραγωγή σπαραγγιού, έχουν τεράστιο πρόβλημα αυτές τις ημέρες. Δεν ξέρουν τι να κάνουν τα προϊόντα τους, όταν πρόκειται για ένα προϊόν ευαίσθητο και πρέπει γρήγορα να βγει στην κατανάλωση. Υπάρχει τεράστιο πρόβλημα και να το λάβετε σοβαρά υπόψη. 

Θέλω όμως να σταθώ στην επερώτηση και βέβαια, αφού σας μεταφέρω την εντύπωση του συναλλασσόμενου με τις οικονομικές υπηρεσίες 'Ελληνα πολίτη. Γνωρίζουμε ότι η εντύπωσή του είναι ότι έχουμε ένα φορολογικό σύστημα αναποτελεσματικό, άδικο και κυρίως πολύπλοκο. Βέβαια εσείς, κάθε φορά ειδικά τα τελευταία χρόνια στις εισηγητικές εκθέσεις των προϋπολογισμών, αναφέρεσθε και διαβεβαιώνετε τον ελληνικό λαό ότι ο φοροεισπρακτικός μηχανισμός θα είναι αποτελεσματικός, ενώ την ίδια στιγμή και η φοροδιαφυγή και η φοροκλοπή διαρκώς διογκώνονται. 

'Ενα από τα κύρια προβλήματα που πραγματικά χαρακτηρίζουν το Υπουργείο Οικονομικών, είναι η αδυναμία εφαρμογής του προγράμματος TAXIS, κάτι που έρχεται βέβαια και η Νέα Δημοκρατία και αναφέρει στην επερώτησή της, αγνοώντας και αυτή από την πλευρά της την ευθύνη που είχε, δεδομένου ότι αντί να προχωρήσει και η ίδια έγκαιρα στην ανάθεση του συγκεκριμένου προγράμματος, δεν το έκανε και επέλεξε το σύστημα Lanse 125 ΔΕΗ και μόνο την εφαρμογή των οφειλετών του τοπικού μετρό. 

Βέβαια εμείς από την πλευρά μας, απ'το 1988 επιμέναμε στην εφαρμογή του ολοκληρωμένου πληροφοριακού συστήματος φορολογίας, δηλαδή του προγράμματος TAXIS. Τελικά βέβαια, υπεγράφη η σύμβαση το Μάιο του 1993, αλλά από κει και πέρα, υπάρχει μια πορεία που δεν τιμά κυρίως το Υπουργείο Οικονομικών. Η σύμβαση παραβιάστηκε κατ'επανάληψη από τις αναδόχους εταιρείες τόσο από την INTRASOFΤ όσο και τη SOGEI και χρονικά και οικονομικά χωρίς να έχουν υπάρξει οι καταγγελίες της σύμβασης, αλλά ούτε και η εφαρμογή των όρων που προέβλεπαν ρήτρες, που προέβλεπαν συνέπειες για τις αναδόχους εταιρείες. Μετά από παλλινωδίες, διαπραγματεύσεις, υπογράψατε τροποποιητική σύμβαση το Μάρτιο του 1995. Βέβαια οι εταιρείες εξακολούθησαν την ίδια τακτική και η στάση του Υπουργείου εξακολουθούσε να είναι ξανά η ίδια. Υπεγράφη νέα τροποποιητική σύμβαση το Δεκέμβριο του 1996. 

Το θέμα είναι ότι τα χρονοδιαγράμματα που κάθε φορά όριζε το Υπουργείο Οικονομικών, δεν εφαρμοζόντουσαν. Υπήρξε μάλιστα και δέσμευσή σας, ότι 31-12-98, θα λειτουργούν εκατόν πενήντα ΔΟΥ, πλήρως ενταγμένες στο σύστημα. Αυτή η δέσμευση υπήρξε από πλευρά σας. Δυστυχώς, μέχρι σήμερα, από τις δεκαπέντε εφαρμογές που προβλέπει το έργο, έχουν μπει σε λειτουργία, μόνον οι επτά, σε εβδομήντα οκτώ μηχανογραφημένες ΔΟΥ και απ' αυτές σε εξήντα μια έχει μπει η εφαρμογή του εισοδήματος και του φόρου μεγάλης ακίνητης περιουσίας, εκτός των δεκαπέντε εφαρμογών που προέβλεπε το πρόγραμμα TAXIS. 

Eπιπλέον σε άλλες πενήντα τέσσερις χειρόγραφες δημόσιες οικονομικές υπηρεσίες που δεν υπήρχε δηλαδή το τοπικό σύστημα ΛΑΝ, έχει μπει η εφαρμογή μόνο του μητρώου. Αυτή είναι η κατάσταση μέχρι σήμερα. Βέβαια θα δοθούν νέα χρονοδιαγράμματα. 'Ηδη ο κύριος Υπουργός, πριν από λίγο τοποθετούμενος είπε, ότι στις 31.12.99 θα υπάρχει χρονοδιάγραμμα για διακόσιες τριάντα μία ΔΟΥ. Θα γίνουν νέα εγκαίνια, ήδη ανακοινώσατε ότι την Τρίτη θα έχουμε εγκαίνια, αλλά το πρόβλημα θα παραμένει, γιατί γνωρίζετε, ότι και από μέσα από τις υπηρεσίες του Υπουργείου Οικονομικών, αλλά και απ' έξω, υπάρχουν συμφέροντα φοροφυγάδων, οι οποίοι πολεμούν το συγκεκριμένο πρόγραμμα και δεν το αφήνουν να αναπτυχθεί. Και βέβαια όλοι έχουν τις ευθύνες τους, αλλά κυρίως οι ευθύνες υπάρχουν στο Υπουργείο Οικονομικών και οι λόγοι για τους οποίους, δεν περπάτησε το πρόγραμμα TAXIS, για μας είναι: 

Πρώτον, η υποτίμηση από τους αναδόχους του εύρους, της πολυπλοκότητας και των δυσκολιών του έργου. 

Δεύτερον είναι η χαλαρότητα και η ανοχή που επέδειξε το Υπουργείο Οικονομικών απέναντι στις εταιρείες. 

Τρίτον, η μη έγκαιρη πρόσληψη των αναγκαίων τεχνικών αναλυτών και προγραμματιστών για τις ανάγκες του έργου, σε επίπεδο δημοσίων οικονομικών υπηρεσιών, αλλά και των ομάδων ανάπτυξης του έργου. 

Και τέταρτον, είναι η ελλιπής εκπαίδευση του προσωπικού των εφοριών και του ΚΕΠΥΟ, για την άμεση και ουσιαστική ένταξή τους στο έργο. 

Το θέμα είναι, ότι και αν βελτιωθεί η μηχανοργάνωση, θα αλλάξει νοοτροπία το Υπουργείο Οικονομικών ή θα εξακολουθήσει να λειτουργεί με τη λογική χαριστικών ρυθμίσεων των διαφόρων φοροκλεπτών, φοροφυγάδων, που όπως σας είπα είναι το κύριο χαρακτηριστικό σήμερα του φορολογικού συστήματός μας. 

Είπατε, ότι μέχρι τέλους του 1999, θα έχει ολοκληρωθεί σε διακόσιες τριάντα μία ΔΟΥ το πρόγραμμα TAXIS. Δηλαδή, θα είναι όλες οι υπηρεσίες και οι διαδικασίες στο Υπουργείο Οικονομικών μηχανογραφημένες; Θα λειτουργήσει αποτελεσματικά το πρόγραμμα TAXIS; Γιατί επιτρέψτε μου να σας πω -σας έχω ξαναμεταφέρει την εμπειρία του συναλλασσόμενου Χαλκιδαίου πολίτη- ότι από την εφαρμογή του προγράμματος TAXIS, ξαφνικά παρουσιάστηκαν ατέλειωτες ουρές κάτι που συνεχίζεται μέχρι σήμερα. Μόνο για τη διάτρηση των βιβλίων χρειάζεται να στηθεί κάποιος από τις 2.00' ή 3.00' τα μεσάνυχτα στην ουρά για να μπορέσει -αν μπορέσει- να ολοκληρώσει το συγκεκριμένο έργο. Είναι ένα θέμα που απασχολεί τους συναλλασσόμενους πολίτες. Και πραγματικά, αν καταφέρετε και λύσετε το πρόβλημα της ουράς, της ταλαιπωρίας στο συναλλασσόμενο φορολογούμενο πολίτη, εμείς σας λέμε ότι έχετε κάνει ένα πρώτο και ουσιαστικό βήμα. 

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Αδάμ Ρεγκούζας, πρώτος των επερωτώντων, έχει το λόγο για δέκα λεπτά, για να δευτερολογήσει. 

AΔΑΜ ΡΕΓΚΟΥΖΑΣ: Κύριοι συνάδελφοι, ακούγοντας τον κύριο Υφυπουργό, θυμήθηκα κάποιες γραμμές που είχα διαβάσει σε ένα βιβλίου που έχει τον τίτλο "Πολιτική Ηγεσία". Εντάσσεται αυτό το βιβλίο στα βιβλία της επιστήμης της προπαγάνδας και λέει συγκεκριμένα σε ένα σημείο: "'Οταν δεν έχεις να απαντήσεις στα επιχειρήματα των αντιπάλων, αποφεύγεις την απάντηση, η οποία απάντηση πηγαίνει σε άλλα θέματα και αντί κριτικής, κάνεις κριτική στον αντίπαλο". 

Αυτό σήμερα ο κύριος Υφυπουργός το τήρησε με θρησκευτική ευλάβεια, θα έλεγα. Δεν έδωσε καμία απάντηση επί της ουσίας. Προσπάθησε να μετατοπίσει όλο το πρόβλημα στην τριετία της Νέας Δημοκρατίας και πως υπέγραψε την αρχική σύμβαση η Νέα Δημοκρατία. Δεν έδωσε απαντήσεις, ούτε για τις καθυστερήσεις ούτε για την ανικανότητα ούτε για τις υπερβάσεις ούτε για το ποιος θα πληρώσει τις ποινικές ρήτρες παραδείγματος χάρη στη σύμβαση του θησαυροφυλακίου το ενάμισι δισεκατομμύριο (1.500.000.000) ούτε εάν διαπραγματεύεται με κάποια από τις εταιρείες για απευθείας ανάθεση -είναι σοβαρά ζητήματα αυτά- και δεν μας είπε τι είπε η Ευρωπαϊκή 'Ενωση. Υπήρχε ένα χρονοδιάγραμμα από το Φεβρουάριο που έπρεπε να είχε υλοποιηθεί; Δεν υλοποιήθηκε. 

'Ηρθε η Ευρωπαϊκή 'Ενωση, έδωσε την παράταση μέχρι 30 Ιουνίου, δεν μας λέει τι περιλαμβάνει. Αντ' αυτού μας λέει ότι μέχρι το τέλος του χρόνου διακόσιες τριάντα μία μονάδες θα έχουν μηχανογραφηθεί. Δηλαδή μας μεταθέτει στο τέλος του χρόνου -δεν ξέρω αν θα είναι μέχρι τότε αυτή η Κυβέρνηση ή αν θα έχουν γίνει εκλογές ή και αν δεν έχουν γίνει, θα έχουν δρομολογηθεί οι εκλογές- βασιζόμενος ότι πραγματικά ο κοινοβουλευτικός έλεγχος θα είναι προβληματικός εκείνη την περίοδο εάν και εφόσον θα πηγαίνουμε ουσιαστικά για εκλογές. 

'Ολα αυτά πραγματικά εμένα με ανησυχούν. Και με ανησυχούν ταυτόχρονα και ως Βουλευτή και όχι μόνο δεν με ικανοποιούν, αλλά και με προβληματίζουν. Γιατί δεν απαντάει επί της ουσίας η Κυβέρνηση και από την άλλη μεριά, λέει κατηγορίες, όπως μας κατηγόρησε για πολιτική αγραμματοσύνη, ότι εμείς δεν γνωρίζουμε και απάντηση δεν παίρνουμε. Μας είπε ότι δεν έχουμε καλή πληροφόρηση. Μα, πώς να έχουμε πληροφόρηση. 'Οταν καλούμε την Κυβέρνηση να μας απαντήσει σ' αυτά που τη ρωτάμε, δεν απαντάει, υπεκφεύγει ή μας λέει άλλα. Κάνει κριτική κατά της Νέας Δημοκρατίας για το παρελθόν. Και για να έχουμε την πληροφόρηση ταυτόχρονα, όταν πάμε εμείς απευθείας να πάρουμε την πληροφόρηση, συναντάμε πολιτικά στεγανά ουσιαστικά. Γιατί η Δημόσια Διοίκηση και ειδικότερα το Υπουργείο Οικονομικών είναι πλήρως κομματικοποιημένο, αλλά και αυτό το φαινόμενο της κομματικοποίησης έχει αποφορτισθεί τον τελευταίο καιρό. 'Ομως οι φανατικοί αυτοί, οι οποίοι συντηρούνται ουσιαστικά από το σύστημα, δεν επιτρέπουν την πρόσβαση στις πληροφορίες και αυτό είναι ένα πρόβλημα. Γι' αυτό διαλέγουμε και το δρόμο της Βουλής που είναι ο τελευταίος δρόμος που μας απομένει, για να πάρουμε απαντήσεις από την Κυβέρνηση. Και η Κυβέρνηση έρχεται και δεν μας απαντάει. Και εν πάση περιπτώσει από κατήγοροι θα γίνουμε κατηγορούμενοι; 

Σε τελευταία ανάλυση εμείς δεν εγκαλούμε την Κυβέρνηση, ούτε τη βάζουμε στο εδώλιο του κατηγορουμένου. Απαντήσεις περιμένουμε. Ο θεσμικός μας ρόλος είναι να αναδεικνύουμε αδυναμίες και μετά ο τελευταίος δικαστής είναι ο ελληνικός λαός, δεν είμαστε εμείς. Και σ' αυτόν προσφεύγουμε και εμείς. Αλλά το θεσμικό μας καθήκον είναι να αναδεικνύουμε αυτές τις αδυναμίες, να προστατεύουμε τα συμφέροντα του ελληνικού λαού, να αποτρέπουμε την Κυβέρνηση από πολιτικές που ενδεχομένως δεν έχει δρομολογήσει ακόμη που θα ζημίωναν τον ελληνικό λαό. Αυτός είναι ο θεσμικός μας ρόλος. Και ο κύριος Υφυπουργός μας εγκαλεί για διάφορα πράγματα. 

Μας είπε -θα αρχίσω να απαντώ και εγώ πλέον σ' αυτά που είπε, μη απαντώντας- ότι η είσπραξη γίνεται με λιγότερο κόστος και το κόστος δεν αποτιμάται μόνο σε χρήμα, αλλά και σε κοινωνικό χαρακτήρα. Εννοούσε την ταλαιπωρία. 

Μα, πού ζούμε; Οι πολίτες καταδυναστεύονται ουσιαστικά από τη Δημόσια Διοίκηση. 

Αντί η Δημόσια Διοίκηση να είναι συμπαραστάτης του πολίτη, έχει καταντήσει να είναι τύραννος. Και αυτό δεν μπορούμε να το δούμε τελικά; Και πρέπει να λέμε στον ελληνικό λαό ότι κι αυτό δεν το βλέπουμε; 

Μίλησε για το διοικητικό εκσυγχρονισμό ο κύριος Υφυπουργός. 

Θα τα πούμε σε άλλη επερώτηση, κύριε Υφυπουργέ, για το διοικητικό εκσυγχρονισμό του Υπουργείου Οικονομικών, διότι αυτό έχει διευρυνθεί. Αλλά, δεν μπορούμε να απαντήσουμε για όλα μέσα σε ένα λεπτό. Θα σας φέρουμε πάλι εδώ, να το κουβεντιάσουμε, αν είναι εκσυγχρονισμός και πόσο είναι εκσυγχρονισμός. 

Είπατε ότι η Νέα Δημοκρατία αγόρασε μόνο ηλεκτρονικούς υπολογιστές. Στην αρχή, με μικρή εμπειρία έκανε το ξεκίνημα, έκανε ουσιαστικά την προσυμφωνία. Εσείς που κάνατε τη συμφωνία, γιατί υπάρχουν αυτές οι καθυστερήσεις; 

Σας απέδειξα με επιχειρήματα στην πρωτολογία μου, ότι υπάρχει και ανικανότητα στους χειρισμούς και σκοπιμότητα. Δεν λέω προσωπικά για σας, δεν σας καταλογίζω κακές προθέσεις. Αλλά υπάρχει πρόβλημα. Το σημαντικότερο και το εντιμότερο, θα έλεγε κανένας, είναι η Κυβέρνηση να έλθει κάποια στιγμή εδώ, για να μπορεί να είναι και πειστική στον ελληνικό λαό και να αναγνωρίσει τις αδυναμίες της. Δεν είναι κακό κανείς να αναγνωρίζει τις αδυναμίες του. Κανείς δεν είναι τέλειος σ' αυτόν τον κόσμο. Αλλά το να προσπαθούμε να δικαιολογήσουμε πάντα τα αδικαιολόγητα, πραγματικά εμένα μου δημιουργεί πολύ μεγάλους προβληματισμούς. 

Μας μίλησε ο κύριος Υφυπουργός για το master plan, για τις ημερομηνίες, που δεν έχουν ιδιαίτερη αξία ουσιαστικά, ότι δεν είναι το 1993, αλλά είναι 25.11.94. Εγώ θα συμφωνήσω. Αλλά από κει και πέρα και η κατακύρωση καθυστέρησε και για τα συστήματα της επιλογής υπήρξαν διχογνωμίες, υπήρχαν διαφωνίες μεταξύ της Κυβέρνησης. Κανείς δεν ευθύνεται γι' αυτές τις καθυστερήσεις; Σας μίλησα συγκεκριμένα: Η εταιρεία είχε το ένα σύστημα, αλλά στη συνέχεια το Υπουργείο δεν το ήθελε. Προσχωρούσε στο άλλο σύστημα, όμως υπήρχαν καθυστερήσεις. 

Επειδή μιλήσατε και για την εκπαίδευση του προσωπικού, εγώ αναγνωρίζω ότι γίνεται κάποια εκπαίδευση, αλλά δεν είναι ικανή, δεν είναι αυτή που πρέπει. 

Επίσης, θα σας πω και κάτι ακόμη. Γνωρίζω ότι πολλές φορές οι εταιρείες που συνδιαλέγεσθε -με την καλή έννοια- έχουν επικαλεσθεί την αδυναμία εκπαίδευσης του προσωπικού. Σας το έχουν επικαλεσθεί σαν μία αιτία της γενικότερης καθυστέρησης. 

Μιλήσατε ακόμα για πληροφοριακή αγραμματοσύνη. Νομίζω ότι οι πολιτικοί δεν πρέπει να είμαστε κατ' ανάγκη εξειδικευμένοι επιστήμονες, αλλά πρέπει να έχουμε επιστήμονες που να μπορούν να δίνουν πληροφορίες και ενδεχομένως να μας δίνουν την εμπειρία τους, την τεχνογνωσία τους, για να μπορούμε να κάνουμε πολιτική. 

Μιλήσατε για δυσκολίες και πολυπλοκότητα. Κανείς δεν διαφωνεί. Σας αναγνωρίζω ότι υπάρχουν. 'Ομως και μέσα από τις δυσκολίες που υπάρχουν πρέπει να αναγνωρίσετε τα λάθη. 

Λέτε ότι γίνεται τεράστια οργανωτική προσπάθεια. Δεν θα σας απαντήσω. Σας είπα ότι αυτά θα τα πούμε σε άλλη επερώτηση. 

'Ερχεσθε όμως εδώ και λέτε ότι δεν υπήρξε πρόσθετο κόστος με αναθεωρήσεις συμβάσεων. Δεν είναι αληθές. Κατ' αρχήν η μετάπτωση στοιχίζει περίπου οκτακόσια ογδόντα εκατομμύρια -κακώς είπα οκτακόσια πενήντα- που είναι μία διαδικασία για να εξυπηρετεί ένα μεσοδιάστημα είκοσι ημερών, που θα μπορούσε να έχει αποφευχθεί, χωρίς να υπάρχει αυτό το κόστος. Κι εμένα οι ειδικοί μου το είπαν, γιατί δεν είμαι ειδικός για να το ξέρω. Οι ειδικοί μου είπαν ότι μπορούσε αυτό το κόστος να είχε αποφευχθεί, αλλά έπρεπε να μεσολαβήσει για να πάρει αυτά τα χρήματα η ανάδοχος εταιρεία. 

Είπατε ότι στην αναθεώρηση της σύμβασης δεν υπήρχε πρόσθετο κόστος. 

Εδώ υπήρχε μία βασική ρήτρα στην αρχική σύμβαση και στη δεύτερη την αναθεωρημένη δεν την τηρήσατε. Μάλλον τηρήσατε την αρχική ρήτρα, αλλά βάλατε και μία πρόσθετη, 10% επί της συνολικής αξίας. Αυτή δεν είναι πρόσθετη επιβάρυνση; Και είναι βέβαιον ότι θα καταβληθεί. 

Επίσης, βάλατε πρόσθετα έργα διακόσια εκατομμύρια (200.000.000). Αυτό δεν είναι επιβάρυνση; Με τη λογική βέβαια ότι θεωρήθηκε ότι δεν συμπεριλαμβανόντουσαν αρχικά στη σύμβαση. Η ανάδοχος εταιρεία τη λογιστική εξόδων εσόδων δεν τη θεωρούσε ως μία ενιαία λειτουργία, αλλά ως δύο, μία εσόδων και μία εξόδων, ενώ στην πραγματικότητα είναι μία. 

Επίσης, μιλήσαμε για τις δύο εταιρείες την SYSWARE και την SINGULAR, αναφορικά με την αντιδικία με την ΙΝΤRASOFT. Γνωρίζετε ποίων συμφερόντων είναι αυτές οι εταιρείες. Δεν χρειάζεται να τα πω εγώ εδώ πέρα. Σημασία έχει ότι έγινε μία κόντρα. Υπήρξε μία εσπευσμένη κατακύρωση της σύμβασης υπέρ των δύο εταιρειών της κοινοπραξίας. Στη συνέχεια, υπήρξε η ένσταση της INTRASOFT, όπου για την ιστορία να πω ότι ο λόγος ένστασης ήταν ότι τάχα δεν παρίστατο ο πρόεδρος της Επιτροπής Αξιολόγησης, δεν ήταν παρών. To Συμβούλιο της Επικρατείας επιβεβαίωσε την απόφασή του και το Νομικό Συμβούλιο του Κράτους δέχθηκε την ένσταση αυτή. Δεν ξέρω αν βγήκε η απόφαση. Εσείς, αν ξέρετε, θα μας το πείτε. Οι πληροφορίες μου λένε ότι είναι μάλλον υπέρ της INTRASOFT αυτή η απόφαση. Υπάρχει ποινική ρήτρα 1,5 δισεκατομμμυρίου, που πρέπει το ελληνικό δημόσιο να καταβάλει στις δύο εταιρείες που δεν μας απαντάτε ποιος θα την πληρώσει. Υπάρχει δε και το σημαντικότερο. Διαπραγματεύεστε δι' απευθείας ανάθεση με κάποιες από αυτές τις εταιρείες -δεν ξέρω ποια- στη συνέχεια, για να αναθέσετε αυτό το έργο του θησαυροφυλακίου ή θα επιλέξετε τη διαδικασία της επανάληψης του διαγωνισμού τουτέστιν βεβαίως με μία συνέπεια να πάει το έργο ένα χρόνο πίσω; 'Εχουμε δικαίωμα να ζητάμε να είμαστε ενήμεροι πάνω σε αυτό το θέμα. 

Μας λέτε ότι δεν έχουμε πληροφόρηση. Σας ρωτάμε και δεν μας απαντάτε. Επιλέξτε τελικά τι πρέπει να κάνουμε. 

Μιλήσατε επίσης για την απορρόφηση των κοινοτικών πόρων. Φέρτε μας σας παρακαλώ τα στοιχεία της απορρόφησης. Εάν δεν μας τα δώσετε θα το κάνουμε μέσω της κοινοβουλευτικής διαδικασίας. Φέρτε μας και την επιστολή της Ευρωπαϊκής 'Ενωσης. Τι σας λέγει για 30.6.99 και τι απαντάτε; Με τον προγραμματισμό απαντάτε εάν θα έχει υλοποιηθεί το έργο μέχρι 30.6.99; Δεν είναι το ίδιο πράγμα προγραμματισμός και απολογισμός. Να τα ξεκαθαρίσουμε τα πράγματα. 

Είπατε επίσης ότι μέσα στο Μάιο θα γίνει η πρώτη ηλεκτρονική δήλωση ΦΠΑ. Νέο θέατρο σκιών θα παρακολουθήσουμε εν όψει των ευρωεκλογών; Εγώ γνωρίζω ότι για να γίνει με ηλεκτρονικό σύστημα μία δήλωση του ΦΠΑ δεν είναι τόσο απλό, όσο μας το παρουσιάζετε εδώ. Πολύ φοβάμαι ότι θα επαναλάβετε ακριβώς το ίδιο θέατρο, όπως συνέβη με το INFOKIOSK, δηλαδή το μηχάνημα παραγωγής φορολογικής ενημερότητας "ΠΑΠΑΝΤΩΝΙΟΥ" και μόνο, γιατί ξέρετε ότι με μία κάρτα σε αυτό το μηχάνημα βγαίνει πάντοτε, όσες φορές και αν τη βάλετε, μία φορολογική ενημέρωση που είναι του κ. Παπαντωνίου, και το οποίο γύριζε από εφορία σε εφορία ανά την Αθήνα για εντυπώσεις ότι δήθεν έγινε ηλεκτρονικό το σύστημα και ο πολίτης μπορεί πλέον να πάρει τη φορολογική ενημέρωση! Ενώ, όμως, αν έβαζε μία κάρτα μέσα, θα έπαιρνε μόνο τη φορολογική ενημέρωση του κ. Παπαντωνίου. Το ίδιο βλέπω ότι θα επιχειρηθεί από μέρους σας, για τις επικοινωνιακές ανάγκες των ευρωεκλογών, περί τα μέσα Μαϊου με την πρώτη ηλεκτρονική δήλωση ΦΠΑ! 

Πραγματικά αυτό δεν έχει όρια. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Δημήτριος Β. Κωστόπουλος): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" τριάντα οκτώ μαθητές και δύο συνοδοί-καθηγητές από το Β' Λύκειο Ιεράπετρας Λασιθίου Κρήτης. 

Τους καλωσορίζουμε στο Κοινοβούλιο. 

(Χειροκροτήματα) 

Ο κ. Παπαγεωργόπουλος έχει το λόγο. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριοι συνάδελφοι, τελειώνει η συζήτηση της επερώτησης και ο επερωτώμενος Υπουργός δεν έδωσε απαντήσεις στα ερωτήματα που όλοι οι παρεμβαίνοντες στη συζήτηση έθεσαν. Περιχαρακώθηκε στη βολική, κομματική αντιπαράθεση, κάναμε βολικά φλας μπακ και τα μεταφράσαμε, όπως θέλαμε εδώ πέρα, για να αποσείσουμε ευθύνες. 

Προσέφυγε σε μικροπολιτικού χαρακτήρα επιχειρήματα. Και το χειρότερο, δήλωσε ευχαριστημένος. Δεν ξέρω αν το πιστεύει αυτό που λέει, αλλά απορώ από τι είναι ευχαριστημένος ο κύριος Υπουργός. 

ΓΕΩΡΓΙΟΣ ΔΡΥΣ (Υφυπουργός Οικονομικών): Απολύτως ευχαριστημένος. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Απολύτως ευχαριστημένος; Τότε ένας λόγος παραπάνω! 

Από τι είναι απολύτως ευχαριστημένος ο επερωτώμενος κύριος Υπουργός; Είναι ευχαριστημένος από την κοιμώμενη Κυβέρνηση; Είναι ευχαριστημένος από την παράλυτη Δημόσια Διοίκηση; Είναι ευχαριστημένος από το ότι τίποτε δεν προχωράει; Και σας έχω πει ότι έχετε βολευτεί από τον προσανατολισμό που γίνεται στον ελληνικό λαό, με δεδομένα τα τεράστια προβλήματα που έχουν προκύψει στη γειτονιά μας. Αλλά το πέπλο θα αρθεί σε λίγο. Και η πραγματικότητα θα είναι ζοφερή και αδυσώπητη. Και θα είσαστε ανύμποροι να την αντιμετωπίσετε. Αλλά όπως και να έχει το πράγμα, αν δεν σας ενδιαφέρει η γνώμη του ελληνικού λαού, όπως καταγράφεται σε δημοσκοπήσεις και σε εκλογικές αναμετρήσεις, χθες είχαμε τις φοιτητικές εκλογές και πήρατε ένα γερό χαστούκι, μεθαύριο έχουμε τις ευρωεκλογές, θα πάρετε το επόμενο. Ε, αν δεν μαθαίνετε από αυτά, τότε μένει να εγκαταλείψετε τους κυβερνητικούς θώκους, μήπως έλθουν άλλοι ικανότεροι να βγάλουν τον τόπο από τα προβλήματα. 

Τα ερωτήματα, λοιπόν, παραμένουν. Ο χρόνος που μένει είναι ελάχιστος, οι ελπίδες να απαντηθούν λιγόστεψαν, τα επαναφέρω. 

Επερωτάσθε -και εδώ είναι το ζήτημα- να έχουμε μια σαφή, καθαρή, τίμια απάντηση. Γιατί αυτές οι αδικαιολόγητες καθυστερήσεις για την υλοποίηση του προγράμματος τάξης; 

Και δεύτερον, γιατί δεν μεριμνήσατε για την προστασία του δημοσίου συμφερόντος με τη λήψη προληπτικών ή κατασταλτικών μέτρων εις βάρος της αναδόχου εταιρείας, προκειμένου να διασφαλιστούν τα συμφέροντα του δημοσίου και να μη δρομολογηθούν ύποπτες σκοπιμότητες, για να ωφεληθούν άλλες από αυτές τις πλημμελείς συμπεριφορές και απαράδεκτες πρακτικές; Θα περιμένουμε, έστω και την υστάτη στιγμή μήπως πάρουμε απάντηση. 

ΠΡΟΕΔΡΕΥΩΝ (Δημήτριος Β. Κωστόπουλος): Το λόγο έχει ο Υφυπουργός Οικονομικών για δεκαπέντε λεπτά. 

'Ολοι βλέπω σήμερα είναι λιτοί και λακωνικοί. Πιστεύω ο Υφυπουργός θα τους μιμηθεί. 

ΓΕΩΡΓΙΟΣ ΔΡΥΣ (Υφυπουργός Οικονομικών): Σας μιμούμεθα! 

Κύριε Πρόεδρε, κύριοι συνάδελφοι, θα προσπαθήσω να δώσω συγκεκριμένες απαντήσεις στα πρόσθετα ερωτήματα, τα οποία ετέθησαν από τη μεριά της Αντιπολίτευσης και νομίζω να συμφωνήσουμε στο τέλος για το έργο το οποίο έχει επιτελεσθεί τα τελευταία χρόνια την οργανοδιοικητική αναβάθμιση του Υπουργείου Οικονομικών. 

Πρώτον, θέμα το οποίο επανήλθε: Υπάρχει ή όχι καθυστέρηση στην υλοποίηση του προγράμματος TAXIS; 

Απάντηση: Για το έργο TAXIS, όπως αυτό ολοκληρώνεται, σας διαβεβαιώ ότι είναι μέσα στα προγραμματισμένα όρια του χρόνου. Πρόκειται για ένα έργο το οποίο δεν έχει καμία σχέση με αυτό που είχε σχεδιαστεί από τη Νέα Δημοκρατία το 1993. Το έργο άλλαξε στην πορεία, προσαρμόστηκε στα νέα δεδομένα και νομίζω ότι το μέγεθος του έργου και η πολυπλοκότητά του επιβάλλουν να κατανοήσουμε ότι ο απαιτούμενος χρόνος είναι αυτός που έχει δαπανηθεί. 

Εκείνο για το οποίο δεσμεύεται η Κυβέρνηση είναι να υλοποιήσει από εδώ και πέρα το πρόγραμμα το οποίο σας έχει ανακοινώσει. Και παρακαλώ, αν δείτε αριθμούς οι οποίοι δεν οδηγούν στην υλοποίηση του έργου, βεβαίως να μας ελέγξετε. Στο τέλος του χρόνου θα υπάρχουν διακόσιες τριάντα μία ΔΟΥ ενταγμένες στο σύστημα TAXIS. Αυτή είναι η δέσμευση την οποία έχουμε αναλάβει. Και βεβαίως μπορείτε να μας κρίνετε αν δεν πετύχουμε αυτούς τους στόχους. 

Ανεφέρθη το ολοκληρωμένο πληροφοριακό σύστημα θησαυροφυλάκιου και προϋπολογισμού. Θέλω να πω, τα εξής: 'Οπως ξέρετε, τα έργα αυτά λόγω του ύψους της οικονομικής δαπάνης, αλλά και της ιδιαίτερης τεχνολογικής σημασίας, παρακολουθούνται από διακομματική επιτροπή. 'Ολες οι αποφάσεις είναι ομόφωνες. 

Συγκεκριμένα για το έργο "θησαυροφυλάκιο - προϋπολογισμός", γνωρίζετε ότι η διακομματική επιτροπή ομόφωνα αποφάσισε την κατακύρωση του διαγωνισμού στη συγκεκριμένη κοινοπραξία. Ως οφείλαμε εκ του νόμου -και νομίζω να θέλετε και σεις να είμαστε σύννομοι- παραπέμψαμε το έργο, την όλη διαδικασία, στο Ελεγκτικό Συνέδριο. 

'Εκρινε το Ελεγκτικό Συνέδριο ότι δεν ετηρήθη μια προϋπόθεση και γι' αυτόν το λόγο δεν συμφώνησε με τη διαδικασία. Ο νόμος ορίζει ότι σταματά εκεί. Για να δούμε ακριβώς, τι πρέπει να κάνουμε παραπέρα; Να προχωρήσουμε σε νέο διαγωνισμό ή να διαπραγματευτούμε με την κοινοπραξία στην οποία έχουμε κατακυρώσει το διαγωνισμό; Κάνουμε ερώτημα στο Νομικό Συμβούλιο του Κράτους. Δεν γνωρίζω πώς προσεγγίζετε το πρόβλημα. 'Ομως, η νομική υπηρεσία του Υπουργείου Οικονομικών αυτό μας συνέστησε και αυτό ακολουθήσαμε. 

Εμείς έχουμε κάθε λόγο να προχωρήσει άμεσα το ολοκληρωμένο πληροφοριακό σύστημα θησαυροφυλάκιου και προϋπολογισμού. Είμαστε όμως και υποχρεωμένοι να τηρήσουμε και να σεβαστούμε τις αποφάσεις των ελεγκτικών οργάνων της πολιτείας, δηλαδή του Ελεγκτικού Συνεδρίου και του νόμου που διέπει τις διαδικασίες αυτές. 

Αν εσείς θέτετε κάποιο άλλο θέμα, παρακαλώ να μας πείτε τι πρέπει να κάνουμε. Περί αυτού, όμως, δεν έχετε πει τίποτε απολύτως. 

Δεύτερον, λέει ότι "ξέρετε, υπάρχει ποινική ρήτρα". Είναι υπεύθυνο το Υπουργείο Οικονομικών για να πληρώσει ποινική ρήτρα; Παρακαλώ μη γινόμαστε άθελά μας συνήγοροι των συγκεκριμένων εταιρειών γιατί νομίζω ότι δεν υπάρχει κανένας λόγος γι' αυτό το θέμα. Δεν υπάρχει καμία ευθύνη του Υπουργείου Οικονομικών περί αυτού. Η Επιτροπή Αξιολόγησης συνεδρίαζε σύμφωνα με τους κανονισμούς λειτουργίας της. Δεν παρενέβη το Υπουργείο Οικονομικών, ούτε ήταν παρών ο Υπουργός Οικονομικών στις συνεδριάσεις της Επιτροπής. Παρακαλώ, λοιπόν, να προσέξουμε πολύ καλά. 

Αναφερθήκατε πάλι σε ένα θέμα σχετικά με την επέκταση που κάναμε στο λογισμικό του συστήματος TAXIS σε σχέση με την αρχική σύμβαση κατά διακόσια ενενήντα εκατομμύρια (290.000.000) δραχμές. 

Κύριοι συνάδελφοι, πράγματι κάναμε επέκταση σε επτά εφαρμογές. Είπατε ότι οι εφαρμογές στη σύμβαση την οποία υπογράψατε το 1993 ήταν δέκα (10). Είπατε επίσης ότι οι εφαρμογές για τις οποίες τώρα καθυστερούμε είναι δεκαεπτά. Προφανώς αυτό σημαίνει ότι από τις δέκα εφαρμογές, που είχε η σύμβαση της Νέας Δημοκρατίας, για να πάμε στις δεκαεπτά, έπρεπε να υπάρξουν επτά νέες εφαρμογές. 

ΑΔΑΜ ΡΕΓΚΟΥΖΑΣ: Δεν είπα αυτό εγώ. 

ΓΕΩΡΓΙΟΣ ΔΡΥΣ (Υφυπουργός Οικονομικών): Δεν πειράζει. 

Οι δέκα πρώτες εφαρμογές κόστισαν, όπως γνωρίζετε πάρα πολύ καλά, ενάμισι δισεκατομμύριο (1.500.000.000) δραχμές και οι επτά πρόσθετες εφαρμογές που κάναμε εμείς, κόστισαν διακόσια ενενήντα εκατομμύρια (290.000.000) δραχμές. Και είναι: Δικαστικές ενέργειες, λογιστική εξόδων, φορολογία οχημάτων, αντικειμενικός προσδιορισμός αξίας ακινήτων, άλλοι φόροι, ροή εργασιών, επιθεώρηση και έλεγχος ΔΟΥ. Τι έπρεπε, δηλαδή, να κάνουμε, κύριοι συνάδελφοι; Να μην κάνουμε επέκταση των εφαρμογών για διακόσια ενενήντα εκατομμύρια (290.000.000) δραχμές όταν μιλάμε για ολοκληρωμένο πληροφοριακό σύστημα ΤΑXIS; 

Δεν θα απαντήσω για άλλη μια φορά στο θέμα που ανέφερε πάλι ο κύριος Ρεγκούζας για τα οκτακόσια πενήντα εκατομμύρια (850.000.000) δραχμές. Είναι εκατόν τριάντα εκατομμύρια (130.000.000) δραχμές για τη μετάπτωση και επτακόσια είκοσι εκατομμύρια (720.000.000) δραχμές για νέο εξοπλισμό τον οποίο αγοράσαμε από την BULL AE για να μπορεί να λειτουργήσει το κέντρο πληροφορικής στην οδό Αριστογείτονος. 'Ετσι, για να γίνει κατανοητό και να μη διαστρέφουμε τα πράγματα εξαιτίας της εσφαλμένης σας πληροφόρησης. 

Ετέθησαν, κύριοι συνάδελφοι, και μερικά άλλα ζητήματα σχετικά με την εκτέλεση του προϋπολογισμού. Θέλω να σας διαβεβαιώσω ότι από τα στοιχεία τα οποία έχουμε μέχρι σήμερα στο Υπουργείο Οικονομικών -εννοώ τα στοιχεία που έχουμε μέχρι και το Μάρτιο, ακόμα δεν έχουμε τα στοιχεία του Απριλίου- ο προϋπολογισμός εκτελείται κανονικά. 'Ηδη είμαστε μέσα στον προγραμματισμό τον οποίο έχουμε και υπάρχει και ένα μικρό πλεόνασμα το οποίο ελπίζω να συνεχισθεί και τον υπόλοιπο χρόνο. 

Καταθέτω τα στοιχεία για την εκτέλεση του προϋπολογισμού μέχρι σήμερα και παρακαλώ να δοθούν στους κυρίους Βουλευτές. 

(Στο σημείο αυτό ο Υφυπουργός Οικονομικών κ. Γεώργιος Δρυς καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Με ρώτησαν, όμως, οι συνάδελφοι και για τις προβλέψεις του Υπουργείου Οικονομικών. Θέλω και εγώ να ταυτισθώ με τις εκτιμήσεις οι οποίες γίνονται για τις επιπτώσεις από τον πόλεμο στην Σερβία. Δεν μπορεί να υπάρχουν αυτήν τη στιγμή -ακόμη- τελικά στοιχεία για να σας τα ανακοινώσω. Ας πάρουμε, όμως, όλοι έγκαιρα τα αναγκαία μέτρα προκειμένου να ελαχιστοποιήσουμε τις αρνητικές επιπτώσεις του πολέμου στη Γιουγκοσλαβία στην ελληνική οικονομία. 

Τώρα, σχετικά με τα ιδιαίτερα προβλήματα, τα οποία ετέθησαν και για τα οποία εζήτησαν συγκεκριμένη θέση της Κυβέρνησης και ο κ. Αλογοσκούφης και ο κ. Δήμας, θέλω να σας διαβεβαιώσω ότι, πριν αρχίσει η συζήτηση της επερώτησης, ήταν παρόντες εδώ και ο κ. Βενιζέλος και ο κ. Βρεττός. Ανεκοίνωσαν συγκεκριμένα μέτρα προκειμένου να αντιμετωπίσει η ελληνική οικονομία τις αρνητικές συνέπειες από τον πόλεμο στη Γιουγκοσλαβία. Θα ήθελα να τονίσω επιπλέον, ότι οι αρνητικές αυτές συνέπειες δεν είναι μόνο στη Μακεδονία. Οι αρνητικές συνέπειες είναι και στη Μακεδονία και στη Θράκη και στην 'Ηπειρο, αλλά και στα νησιά του Ιονίου, ιδιαίτερα στον ελληνικό τουρισμό, ο οποίος είναι ευαίσθητος από τέτοιες αρνητικές εξελίξεις. 

Κύριοι συνάδελφοι, κατά την άποψή μου ήταν μία συζήτηση θετική. Σας εξήγησα το έργο το οποίο έχουμε κάνει στη μηχανοργάνωση του Υπουργείου Οικονομικών και στη διοικητική αναβάθμισή του. Σας παρεκάλεσα, όμως, να είστε παρόντες την προσεχή Τρίτη στις δώδεκα η ώρα το μεσημέρι, όπου εκεί μπορείτε να δείτε επί τόπου, αν υπάρχουν αυτά τα οποία σας ανέφερα. 

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Αλογοσκούφης έχει το λόγο. 

ΓΕΩΡΓΙΟΣ ΑΛΟΓΟΣΚΟΥΦΗΣ: Θα είμαι σύντομος, κύριε Πρόεδρε, αλλά θα ήθελα να διευκρινίσουμε δύο-τρία θέματα. 

Το πρώτο θέμα έχει να κάνει με αυτά που είπε ο κύριος Υπουργός για την τήρηση των νέων χρονοδιαγραμμάτων. Ξέρετε, όταν κάτι δεν πάει καλά, φτιάχνουμε καινούρια χρονοδιαγράμματα και τηρούμε τα νέα χρονοδιαγράμματα. Ανησυχώ, όμως, κύριε Υπουργέ, λιγάκι από την αντιμετώπισή σας και κυρίως από το ότι είστε ευχαριστημένος. Γιατί η απάντησή σας και ο τόνος των απαντήσεών σας μου θυμίζει ένα βιβλίο που διαβάζει αυτόν τον καιρό η κόρη μου, την "Πολυάννα". Η Πολυάννα ήταν ένα κοριτσάκι που θεωρούσε ότι ζούμε στον καλύτερο κόσμο και ότι όλα πάνε καλά. 'Ετσι κάπως, σαν την Πολυάννα μας απαντήσατε σήμερα. 

ΠΡΟΕΔΡΕΥΩΝ (Δημήτριος Β. Κωστόπουλος): 'Οτι όλα είναι ομαλά. 

ΓΕΩΡΓΙΟΣ ΑΛΟΓΟΣΚΟΥΦΗΣ: Ναι, κάπως έτσι ότι όλα πάνε καλά, στις καλύτερες δυνατές συνθήκες. Δεν είναι έτσι τα πράγματα. Και αυτό είμαι βέβαιος ότι μέσα σας το ξέρετε. Και το ξέρουμε και εμείς. Επομένως, δεν νομίζω ότι έχει καμία έννοια να ερχόμαστε εδώ και να υποκρινόμαστε ο ένας απέναντι στον άλλον. 

Υπάρχουν προβλήματα. Τα χρονοδιαγράμματα τα αρχικά δεν τηρήθηκαν. Τα αναθεωρημένα χρονοδιαγράμματα δεν τηρήθηκαν. Υπάρχουν καινούρια χρονοδιαγράμματα τα οποία ελπίζουμε ότι θα τηρηθούν. 'Ομως με την εμπειρία του παρελθόντος -και δεν είναι μόνον προσωπική σας ευθύνη, είναι και θέμα προβλημάτων του μηχανισμού του Υπουργείου Εθνικής Οικονομίας και Οικονομικών- φοβάμαι ότι και πάλι θα έχουμε καθυστερήσεις. Και γι'αυτό βλέπετε αυτήν την αγωνία μας και γι' αυτό κάναμε αυτήν την επερώτηση. 

Τέθηκε το θέμα των μέτρων της Κυβέρνησης που ανακοινώθηκαν εδώ στη Βουλή όπως είπατε, για τον τουρισμό. Δεν ξέρω κατά πόσο ο κ. Βενιζέλος ανακοίνωσε κάτι ειδικά για τον τουρισμό. 

Νομίζω ότι μια ακόμη πρωτοβουλία, που θα έπρεπε να πάρει η Κυβέρνηση, πέρα από το να ζητήσει βοήθεια από την Ευρωπαϊκή 'Ενωση, είναι να ξεκινήσει άμεσα μια διαφημιστική καμπάνια στο εξωτερικό, για να αντιμετωπίσει την παραπληροφόρηση που υπάρχει αυτήν τη στιγμή για την Ελλάδα. Γιατί παραπληροφόρηση γίνεται. Γιατί οι τουρίστες βλέπουν το χάρτη και βλέπουν ότι η Ελλάδα βρίσκεται κοντά στην περιοχή που βομβαρδίζεται και έχουν την εντύπωση ότι οι βόμβες πέφτουν και στην Ελλάδα. Νομίζω ότι είναι θέμα άμεσης προτεραιότητας, στους τόπους αναχώρησης μεγάλων ομάδων τουριστών, όπως οι ΗΠΑ, η Κεντρική και Βόρεια Ευρώπη, να ξεκινήσει μία καμπάνια με μόνο στόχο να πείσει ότι η Ελλάδα βρίσκεται μακριά από τις εχθροπραξίες ότι δεν πέφτουν βόμβες στην Ελλάδα και ότι ούτε τόσο κοντά στην Ελλάδα πέφτουν. Αυτό πρέπει να το κάνουμε, γιατί διαφορετικά, μπορεί να έχουμε πάρα πολύ άσχημες συνέπειες για τον τουρισμό, ιδίως αν υπάρξει κλιμάκωση του πολέμου. 

Το τρίτο σημείο: Εμείς δεν προσπαθήσαμε να προδικάσουμε το αποτέλεσμα της διαμάχης των δύο κοινοπραξιών, αναφορικά με το πληροφοριακό σύστημα του θησαυροφυλακίου. Είπαμε ότι υπάρχουν ποινικές ρήτρες. Ούτε δικαστές είμαστε εδώ ούτε προδικάζουμε τίποτε. Ούτε εσείς μπορείτε να προδικάσετε ότι δεν θα αναγκαστεί το Υπουργείο Εθνικής Οικονομίας και Οικονομικών να πληρώσει ποινικές ρήτρες ούτε εμείς μπορούμε να προδικάσουμε ότι θα τις πληρώσει. Αυτό είναι θέμα δικαστικό. 

Εμείς εδώ για τις πολιτικές ευθύνες σας εγκαλούμε και σας επερωτούμε. 

ΓΕΩΡΓΙΟΣ ΔΡΥΣ (Υφυπουργός Οικονομικών): Ποιες πολιτικές ευθύνες; 

ΓΕΩΡΓΙΟΣ ΑΛΟΓΟΣΚΟΥΦΗΣ: Τις πολιτικές ευθύνες που έχετε για τις καθυστερήσεις που έχουν σημειωθεί στο έργο και που δεν φροντίσατε η διαδικασία της κατακύρωσης του διαγωνισμού να είναι άψογη και να μην υπάρξουν αυτά τα προβλήματα που σημειώθηκαν και τα οποία οδήγησαν στην ακύρωση του διαγωνισμού ή στη γνωμοδότηση ... 

ΓΕΩΡΓΙΟΣ ΔΡΥΣ (Υφυπουργός Οικονομικών): Ξέρετε γιατί το Συμβούλιο της Επικρατείας ... 

ΓΕΩΡΓΙΟΣ ΑΛΟΓΟΣΚΟΥΦΗΣ: Διότι υπήρχε μία απουσία. Γιατί να κατακυρωθεί διαγωνισμός; Εφόσον έλειπε ο πρόεδρος της Επιτροπής Αξιολόγησης γιατί να γίνει κατακύρωση του διαγωνισμού και να μην ξανασυγκληθεί η Επιτροπή Αξιολόγησης; Ποιος φταίει δηλαδή; Φταίνε οι Βουλευτές της Αντιπολίτευσης που δεν πήγε ο πρόεδρος της Επιτροπής Αξιολόγησης; 

ΓΕΩΡΓΙΟΣ ΔΡΥΣ (Υφυπουργός Οικονομικών): Φταίει ο Υπουργός! 

ΓΕΩΡΓΙΟΣ ΑΛΟΓΟΣΚΟΥΦΗΣ: Δεν ξέρω ποιος φταίει. Το Υπουργείο έχει κάποια ευθύνη. 

Αλλά δεν μπορούμε εμείς να προδικάσουμε το εάν αυτή η ευθύνη είναι τέτοιου είδους -πολιτική ευθύνη σαφώς υπάρχει- που να δικαιολογεί ή να μη δικαιολογεί την καταβολή της ρήτρας. 

Αυτό, λοιπόν, είναι ένα νομικό θέμα το οποίο θα λυθεί στα αρμόδια δικαστήρια. Δεν είναι δική μας αρμοδιότητα εδώ να αποφαινόμαστε γι' αυτό. Νομίζω ότι και η φύση της παρέμβασης του κ. Ρεγκούζα πάνω σ' αυτό το θέμα ακριβώς αυτή ήταν. Δεν μιλήσαμε καθόλου, ούτε προδικάσαμε το αποτέλεσμα της δίκης και το τι θα συμβεί με την ποινική ρήτρα. Αλλά λέμε ότι υπάρχει, έχει συνομολογηθεί αυτή η ποινική ρήτρα και υφίσταται ο κίνδυνος τα δικαστήρια να κατακυρώσουν -αν κρίνουν γιατί αυτοί θα δουν τις λεπτομέρειες της υπόθεσης- ή να μην κατακυρώσουν την ποινική ρήτρα. 

Δυστυχώς, κύριε Υπουργέ, δεν μας πείσατε. Πραγματικά συμφωνώ και εγώ ότι ήταν χρήσιμη η συζήτηση γιατί υπήρξε μια αλληλοενημέρωση και μία αλληλοκατανόηση. Αλλά αυτό το έργο της μηχανοργάνωσης του Υπουργείου Οικονομικών είναι ένα τεράστιο έργο, είναι ένα έργο για το οποίο δυστυχώς κανένας από όσους ασχολήθηκαν με το θέμα δεν μπορεί να αισθάνεται περήφανος. Είναι ένα έργο που θα πρέπει στα χρόνια που έρχονται να κοιτάξουμε να το τελειώσουμε με τον καλύτερο δυνατό τρόπο. 

ΠΡΟΕΔΡΕΥΩΝ (Δημήτριος Β. Κωστόπουλος): Ο κύριος Υφυπουργός έχει το λόγο. 

ΓΕΩΡΓΙΟΣ ΔΡΥΣ (Υφυπουργός Οικονομικών): Και εγώ δεν θα κουράσω τους παρόντες συναδέλφους. 

Θέλω να πω μόνο ότι η αδυναμία της Νέας Δημοκρατίας να παρακολουθήσει το έργο το οποίο επιτελεί η Κυβέρνηση του ΠΑΣΟΚ είναι πλέον χαρακτηριστική. 

Κύριε συνάδελφε, δεν θέλω να επαναλάβω τα λεχθέντα. 'Εχετε πλήρη ανικανότητα να συλλάβετε τις αλλαγές οι οποίες γίνονται στο Υπουργείο Οικονομικών και αυτό σας οδηγεί σ' αυτήν την αρνητική στάση. 

ΠΡΟΕΔΡΕΥΩΝ (Δημήτριος Β. Κωστόπουλος): Κύριοι Βουλευτές η Διαρκής Επιτροπή Εθνικής 'Αμυνας και Εξωτερικών Υποθέσεων καταθέτει τις εκθέσεις της στα σχέδια νόμων του Υπουργείου Εθνικής 'Αμυνας: 

1. Κύρωση του Πρωτοκόλλου Βοήθειας και Συνεργασίας των Ενόπλων Δυνάμεων μεταξύ του Υπουργείου 'Αμυνας της Δημοκρατίας της Αλβανίας και του Υπουργείου Εθνικής 'Αμυνας της Ελληνικής Δημοκρατίας και της Συμπληρωματικής Συμφωνίας στο Πρωτόκολλο. 

2. Κύρωση του Πρωτοκόλλου στρατιωτικής συνεργασίας μεταξύ του Υπουργείου Εθνικής 'Αμυνας της Ελληνικής Δημοκρατίας και του Υπουργείου 'Αμυνας της Αραβικής Δημοκρατίας της Αιγύπτου. 

Κύριοι συνάδελφοι, κηρύσσεται περαιωμένη η συζήτηση επί της με αριθμό 40/2.4.99 επερωτήσεως συναδέλφων της Νέας Δημοκρατίας, προς τον Υπουργό Εθνικής Οικονομίας και Οικονομικών, σχετικά με την υλοποίηση από την Κυβέρνηση του προγράμματος TAXIS στις Δ.Ο.Υ. 

Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 13.30' λύεται η συνεδρίαση για τη Δευτέρα 3 Μαϊου 1999 και ώρα 18.30' με αντικείμενο εργασιών του Σώματος, συζήτηση προ ημερησίας διατάξεως, σύμφωνα με το άρθρο 143 του Κανονισμού της Βουλής, με πρωτοβουλία της Προέδρου της Κοινοβουλευτικής Ομάδας του Κομμουνιστικού Κόμματος Ελλάδας, κ. Αλέκας Παπαρήγα, σε επίπεδο Αρχηγών Κομμάτων, με θέμα: "Το Νέο Δόγμα και η Νέα Δομή του ΝΑΤΟ", σύμφωνα με την ημερήσια διάταξη. 

Ο ΠΡΟΕΔΡΟΣ                                                                                     ΟΙ ΓΡΑΜΜΑΤΕΙΣ










  




















