      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΣΥΝΕΔΡΙΑΣΗ ΙΒ΄
      ΠΑΡΑΣΚΕΥΗ 16 ΙΟΥΛΙΟΥ 2004
      ΘΕΜΑΤΑ
      ΕΙΔΙΚΑ ΘΕΜΑΤΑ
      1. Ανακοινώνεται ότι ο Υπουργός Δικαιοσύνης διαβίβασε δικογραφία κατά των διατελεσάντων Υπουργών Περιβάλλοντος, Χωροταξίας και Δημοσίων Έργων η οποία σχηματίστηκε κατόπιν μηνυτήριας αναφοράς του Βουλευτή κ. Π. Μαντούβαλου, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1) Κατάθεση αναφορών, σελ.
      2) Απαντήσεις Υπουργών σε ερωτήσεις Βουλευτών, σελ.
      3) Συζήτηση επερώτησης Βουλευτών του Κ.Κ.Ε. προς τον Υπουργό Ανάπτυξης σχετικά με την πολιτική της Κυβέρνησης για τον έλεγχο των τιμών στα είδη λαϊκής κατανάλωσης, υπηρεσίας καθώς και στην εισοδηματική και φορολογική πολιτική της, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1.Κατάθεση σχεδίου νόμου: Οι Υπουργοί Δικαιοσύνης και Εξωτερικών κατέθεσαν σχέδιο νόμου: «Κύρωση της Ευρωπαϊκής Συμφωνίας σχετικά με πρόσωπα τα οποία συμμετέχουν σε διαδικασίες ενώπιον του ευρωπαϊκού δικαστηρίου των δικαιωμάτων του ανθρώπου», σελ.
      ΟΜΙΛΗΤΕΣ
      Επί της επερώτησης
      ΔΡΑΓΑΣΑΚΗΣ Ι., σελ.
      ΚΟΛΟΖΩΦ Ο., σελ.
      ΠΑΝΤΕΛΑΚΗ Ε., σελ.
      ΠΑΠΑΘΑΝΑΣΙΟΥ Ι., σελ.
      ΠΟΛΥΔΩΡΑΣ Β., σελ.
      ΣΑΛΑΓΚΟΥΔΗΣ Γ., σελ.
      ΤΖΕΚΗΣ Α., σελ.
      ΤΣΙΟΓΚΑΣ Δ., σελ.
      ΧΡΙΣΤΟΔΟΥΛΑΚΗΣ Ν., σελ.

ΠΡΑΚΤΙΚΑ  ΒΟΥΛΗΣ
ΙΑ΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2004
ΣΥΝΕΔΡΙΑΣΗ  ΙΒ΄
Παρασκευή 16 Ιουλίου 2004
	Αθήνα, σήμερα στις 16 Ιουλίου 2004, ημέρα Παρασκευή και ώρα 10.43΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α΄ σύνθεση) για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
	ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
	Παρακαλείται ο κύριος Γραμματέας να ανακοινώσει τις αναφορές προς το Τμήμα.
	(Ανακοινώνονται προς το Τμήμα από τον κ. Δημήτριο Τσιόγκα, Βουλευτή Λάρισας, τα ακόλουθα:
	Α. ΚΑΤΑΘΕΣΗ ΑΝΑΦΟΡΩΝ

1) Ο Βουλευτής Εύβοιας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία το Σωματείο Εργατοτεχνιτών και Υπαλλήλων  Συρματουργίας Χαλκίδας ζητεί τη λήψη μέτρων για τη διασφάλιση της βιωσιμότητας της Βιομηχανίας ΔΑΡΙΓΚ.
2 Η Βουλευτής Χίου κ. ΕΛΠΙΔΑ ΤΣΟΥΡΗ κατέθεσε αναφορά με την οποία ο Σύλλογος Εργαζομένων ΟΤΑ Νομού Λέσβου ζητεί την επάνδρωση των γραφείων των ανταποκριτών του ΟΓΑ και του ΕΛΓΑ με υλικοτεχνικό υλικό κ.λπ.
3) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία η Ένωση Οινοποιητικών Συνεταιρισμών Σάμου ζητεί να απλοποιηθούν οι διαδικασίες ελέγχων και πληρωμής των ζωοτροφών.
4 Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Πολυχρόνης Τζόκας, ασφαλισμένος στο ΤΕΒΕ, ζητεί την ικανοποίηση συνταξιοδοτικού του αιτήματος.
5 Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία η Εταιρεία ELOPAK ζητεί από την ΔΕΗ την επίλυση προβλήματος.
6) Ο Βουλευτής Σερρών κ. ΕΥΣΤΑΘΙΟΣ ΚΟΥΤΜΕΡΙΔΗΣ κατέθεσε αναφορά με την οποία ο κ. Αντώνιος Ηλιάδης, κάτοικος Κερκίνης Σερρών, ζητεί την επίλυση προβλήματος όσον αφορά στο ζήτημα συνεργασίας με το Φορέα Διαχείρισης Υγροτόπου Κερκίνης.
7) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε αναφορά με την οποία ο Ιατρικός Σύλλογος Ρόδου ζητεί τη δημιουργία Περιφερειακής Διεύθυνσης Υγείας στη Ρόδο.
8) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε αναφορά με την οποία κάτοικοι του νησιού Ψαρών ζητούν τη βελτίωση της ακτοπλοϊκής σύνδεσης της νήσου Ψαρών.
9) Ο Βουλευτής Αθήνας κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία ο Δήμος Ηρακλείου Αττικής διαμαρτύρεται για την ακύρωση της απαλλοτρίωσης του κτήματος Φιξ.
10) Ο Βουλευτής Αθήνας κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας που αφορά στην έλλειψη Μονάδας Εντατικής Θεραπείας από  το Νοσοκομείο Καλαμάτας.
11) Οι Βουλευτές κύριοι ΙΩΑΝΝΗΣ ΠΑΤΣΙΛΙΝΑΚΟΣ, ΕΛΠΙΔΑ ΠΑΝΤΕΛΑΚΗ και ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία το Σωματείο Εργαζομένων «ΝΑΥΣΙ» στην Επισκευαστική Ζώνη Περάματος ζητεί να καταβληθούν οι δεδουλευμένες αποδοχές στους εργαζόμενους, να συνεχιστεί η λειτουργία του Ναυπηγείου  και να διασφαλιστούν οι θέσεις εργασίας.
12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Εργατοτεχνιτών Οικοδόμων Αγ. Νικολάου «Ο ΗΡΟΔΟΤΟΣ» ζητεί ενημέρωση επί εργασιακού ζητήματος αλλοδαπών.
13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Πρόεδρος του Δημοτικού Διαμερίσματος Μέσα Μουλιανών ζητεί την αντικατάσταση αναμεταδότη της ΝΕΤ.
14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Λεύκης ζητεί την αύξηση της οργανικής δύναμης του Αστυνομικού Σταθμού Χανδρά.
15) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κυρία Ελένη Ιγνατιάδου, κάτοικος Γιαννιτσών ζητεί την επίλυση συνταξιοδοτικού ζητήματος από τον ΟΓΑ.
16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με δαπάνες κατά το τριήμερο της συνόδου κορυφής.
17) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε δημοσίευμα εφημερίδας στο οποίο ζητείται η άμεση κατασκευή της νέας μονάδας ηλεκτρικής ενέργειας της ΔΕΗ στη νήσο Ρόδο.
18) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε αναφορά με την οποία ο Δήμος Αστυπάλαιας ζητεί την πύκνωση των ακτοπλοϊκών δρομολογίων από και προς τη νήσο Αστυπάλαια.
19) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε αναφορά με την οποία η Ένωση Ξενοδόχων Ρόδου ζητεί την πύκνωση των ακτοπλοϊκών δρομολογίων από και προς τη νήσο Ρόδο.
20) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε δημοσίευμα εφημερίδας που αφορά στις διαρροές στο Φράγμα Ινίου.
21) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Ομοσπονδία Επαγγελματιών Βιοτεχνών Εμπόρων Νομού Ηρακλείου ζητεί την απόσυρση της ρύθμισης για το κλείσιμο των εκκρεμών φορολογικών υποθέσεων 1999-2002.
22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τη διαφωνία μεταξύ ΑΘΗΝΑ 2004 και ΕΡΤ για τα δικαιώματα της λαμπαδηδρομίας.
23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται να μη διακόπτεται η ιατροφαρμακευτική περίθαλψη για τις άγαμες θυγατέρες των συνταξιούχων του Δημοσίου.
24) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Ένωση Συλλόγων Γονέων και Κηδεμόνων Δήμου Περιστερίου ζητεί την κατασκευή, επισκευή και συντήρηση των σχολικών κτιρίων του δήμου της.
25) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύλλογος Υπαλλήλων ΟΔΔΥ ζητεί την επιστροφή των κρατήσεων της τελευταίας τετραετίας που γινόταν υπέρ του ΤΑΥΟΥ-ΤΕΑΔΥ.
26) Ο Γ΄ Αντιπρόεδρος της Βουλής και Βουλευτής Πειραιά κ. ΙΩΑΝΝΗΣ ΤΡΑΓΑΚΗΣ κατέθεσε αναφορά με την οποία ο Εξωραϊστικός Πολιτιστικός Σύλλογος Πειραϊκής Χερσονήσου διαμαρτύρεται για την κατάληψη αρχαιολογικού χώρου στο Κονώνειο Τείχος.
27) Ο Γ΄ Αντιπρόεδρος της Βουλής και Βουλευτής Πειραιά κ. ΙΩΑΝΝΗΣ ΤΡΑΓΑΚΗΣ κατέθεσε αναφορά με την οποία η κυρία Δέσποινα Πισσάνου, ιδιοκτήτρια επιπλωμένων διαμερισμάτων στα Ψαρά, ζητεί την πύκνωση των ακτοπλοϊκών δρομολογίων από και προς τη νήσο των Ψαρών.
28) Ο Βουλευτής Φλωρίνης κ. ΝΙΚΟΛΑΟΣ ΚΟΡΤΣΑΡΗΣ κατέθεσε αναφορά με την οποία ο κ. Αθανάσιος Νικολαϊδης, εκπρόσωπος για την Μ.Τ.Α., ζητεί ίση μεταχείριση στο χώρο της κινητής τηλεφωνίας.
29) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η έναρξη του συστήματος ελεγχόμενης στάθμευσης.
30) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο αναφέρεται  σε πιθανή απάτη τυχερών παιγνίων με έδρα την Ισπανία.
31) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στον περιβάλλοντα χώρο του Πανεπιστημιακού Νοσοκομείου Ηρακλείου.
32) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε έγγραφο του ΟΑΕΔ Ζακύνθου με το οποίο ζητεί την ενίσχυσή του με προσωπικό και τη δημιουργία ΚΠΑ στη Ζάκυνθο.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 612/10-5-04 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 2/25948/0004/3-6-04 έγγραφο από τον Υπουργό Οικονομίας και Οικονομικών η ακόλουθη απάντηση:
     «Απαντώντας στην ερώτηση με αριθμό 612/10.5.2004 που κατέθεσε στη Βουλή ο Βουλευτής Αιτωλοακαρνανίας του ΠΑ.ΣΟ.Κ. κος Ανδρέας Μακρυπίδης, αναφορικά με τις μετακινήσεις Διευθυντών του Γ.Λ.Κράτους, σας γνωρίζουμε τα ακόλουθα:
     Σύμφωνα με τις ισχύουσες διατάξεις (άρθρο 66 του Ν.2683/99), οι μετακινήσεις Διευθυντών και λοιπών υπαλλήλων γίνονται εφόσον το απαιτούν οι υπηρεσιακές ανάγκες. Η υπηρεσία μας βάσει των αναγκών αυτών προέβη σε μετακινήσεις περιορισμένου αριθμού Διευθυντών με αποκλειστικό γνώμονα την εύρυθμη και αποτελεσματική λειτουργία του Γ.Λ.Κ., και γι' αυτό ελήφθησαν υπόψη μόνο αξιολογικά κριτήρια όπως εμπειρία, προϋπηρεσία, σφαιρική γνώση των αντικειμένων, ικανότητα και ευελιξία στο χειρισμό των θεμάτων και όχι κομματικά κριτήρια όπως υποστηρίζεται στην ερώτηση.
     Ο Υπουργός
     ΓΕΩΡΓΙΟΣ ΑΛΟΓΟΣΚΟΥΦΗΣ»
     2. Στην με αριθμό 666/11-5-04 ερώτηση της Βουλευτού κ. Ασημίνας Ξηροτύρη – Αικατερινάρη δόθηκε με το υπ’ αριθμ. 2/26420/0020/2-6-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Απαντώντας στην με αριθμό 666/11-5-2004 ερώτηση της Βουλευτού κ. Ασημίνας Ξηροτύρη-Αικατερινάρη, σας πληροφορούμε, κατά το μέρος που μας αφορά, ότι το Υπουργείο Οικονομίας & Οικονομικών, λαμβάνοντας υπόψη το ισχύον θεσμικό πλαίσιο (εθνικό και κοινοτικό), τις δυνατότητες του κρατικού προϋπολογισμού και την οικονομική κατάσταση του ΕΛΓΑ, προβαίνει στις απαραίτητες ενέργειες για τη διασφάλιση των αναγκαίων χρηματοδοτήσεων του ΕΛΓΑ, προκειμένου ο Οργανισμός να έχει δυνατότητα γρήγορης και απρόσκοπτης καταβολής των αποζημιώσεων στους αγρότες.
     Οι δαπάνες εξυπηρέτησης των εν λόγω χρηματοδοτήσεων δεν επιβαρύνουν τον ΕΛΓΑ αλλά καλύπτονται από τον κρατικό προϋπολογισμό.
     Ο Υφυπουργός
     ΠΕΤΡΟΣ ΔΟΥΚΑΣ»
     3. Στην με αριθμό 766/14-5-04 ερώτηση των Βουλευτών κυρίων Νίκου Γκατζή, Τάκη Τσιόγκα και Αντωνίου Σκυλλάκου δόθηκε με το υπ’ αριθμ. 7017/4/4300/3-6-04 έγγραφο από τον Υφυπουργό Δημόσιας Τάξης η ακόλουθη απάντηση:
     «Απαντώντας στην με αριθμό 766/14-5-04 ερώτηση που κατέθεσαν οι Βουλευτές κύριοι Ν. Γκατζής, Τ. Τσιόγκας και Α. Σκυλλάκος, σε ό,τι μας αφορά, σας γνωρίζουμε ότι από το Υπουργείο μας αποφασίσθηκε η τροποποίηση της 7001/9/17 από 15-1-2004 Απόφασης των Υπουργών Οικονομίας και Οικονομικών και Δημόσιας Τάξης και ήδη προωθείται η έκδοση νέας Κοινής Υπουργικής Απόφασης, προκειμένου να λειτουργήσει ο αερολιμένας Ν. Αγχιάλου ως σημείο εισόδου-εξόδου προσώπων προς και από το ελληνικό έδαφος κατά το χρονικό διάστημα από της έκδοσης της απόφασης μέχρι 15-9-2004.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     4. Στην με αριθμό 748/13-5-04 ερώτηση του Βουλευτή κ. Ιωάννου Παρασκευά δόθηκε με το υπ’ αριθμ. 7017/4/4297/3-6-04 έγγραφο από τον Υφυπουργό Δημόσιας Τάξης η ακόλουθη απάντηση:
     «Απαντώντας στην με αριθμό 748/13-5-04 ερώτηση, που κατέθεσε ο Βουλευτής κ. Ι. Παρασκευάς, σας γνωρίζουμε ότι το θέμα της στελέχωσης των αστυνομικών Υπηρεσιών αντιμετωπίζεται μέσα από τις δυνατότητες που παρέχει η δύναμη του Σώματος της Ελληνικής Αστυνομίας, με ορθολογική κατανομή αυτής. Στο πλαίσιο αυτό έχει στελεχωθεί και η Αστυνομική Διεύθυνση Δωδεκανήσου με δύναμη, η οποία παρουσιάζει έλλειμμα έναντι της οργανικής της, όπως συμβαίνει και με πολλές άλλες Υπηρεσίες που αντιμετωπίζουν τα ίδια ή και περισσότερα αστυνομικά προβλήματα.
     Πάντως, για την περαιτέρω ενίσχυση της Αστυνομικής Διεύθυνσης Δωδεκανήσου, προκηρύχθηκαν προς πλήρωση, κατά τις τακτικές μεταθέσεις του τρέχοντος έτους, 30 θέσεις αστυνομικών κατώτερων βαθμών, ενώ τις προσεχείς ημέρες, από το αρμόδιο Συμβούλιο Μεταθέσεων, θα προκηρυχθούν προς πλήρωση και θέσεις αξιωματικών. Πέραν αυτών, κατά την τρέχουσα θερινή περίοδο, ενισχύονται με δόκιμους αστυφύλακες μόνο τα αεροδρόμια Ρόδου και Κω, επειδή πρέπει να καλυφθούν οι αυξημένες υπηρεσιακές ανάγκες λόγω της διεξαγωγής των Ολυμπιακών Αγώνων.
     Τέλος, σας πληροφορούμε ότι το θέμα της στελέχωσης των αστυνομικών Υπηρεσιών του νομού Δωδεκανήσου, αλλά και της υπόλοιπης χώρας, θα αντιμετωπισθεί και στα πλαίσια της αναδιάρθρωσης-αναδιοργάνωσης των περιφερειακών αστυνομικών Υπηρεσιών που προγραμματίζουμε και με την οποία συναρτάται και η ανακατανομή της οργανικής δύναμης των Υπηρεσιών, ώστε να εξοικονομηθεί προσωπικό, το οποίο θα διατεθεί σε μάχιμες Υπηρεσίες, για την αποτελεσματικότερη αντιμετώπιση των αστυνομικής φύσεως προβλημάτων και την αναβάθμιση των παρεχομένων στους πολίτες υπηρεσιών.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     5. Στην με αριθμό 817/18-5-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 21652/ΔΕΚΟ/611/4-6-04 έγγραφο από τον Υπουργό Οικονομίας και Οικονομικών η ακόλουθη απάντηση:
     «Απαντώντας στην με αριθμό 817/18.5.2004 ερώτηση του Βουλευτή Ηρακλείου κ. Βασ. Κεγκέρογλου σχετικά με την έγκριση του Κανονισμού Λειτουργίας του ΟΑΝΑΚ, σας γνωρίζουμε ότι βρισκόμαστε στη φάση αξιολόγησης του παραπάνω σχεδίου.
     Η αξιολόγηση δεν έχει ολοκληρωθεί γιατί αναμένουμε την άποψη του νέου Διοικητικού Συμβουλίου του οργανισμού.
     Ο Υπουργός
     ΓΙΩΡΓΟΣ ΑΛΟΓΟΣΚΟΥΦΗΣ»
     6. Στην με αριθμό 875/19-5-04 ερώτηση του Βουλευτή κ. Αναστασίου Σιδηρόπουλου η δόθηκε με το υπ’ αριθμ. 175/7-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην με αριθμό 875/19-5-04 ερώτηση που κατέθεσε ο Βουλευτής κ. Α. Σιδηρόπουλος, σας πληροφορούμε τα εξής:
     Την 1η Απριλίου 2004 ξεκίνησε από τον ΕΛ.Γ.Α. στο χώρο της Κεντρικής Μακεδονίας η λειτουργία του προγράμματος προστασίας των καλλιεργειών από το χαλάζι με εναέρια μέσα, το οποίο καλύπτει έκταση 5.000.000 στρ. αγροτικής γης. Η επιτυχία του παραπάνω προγράμματος προϋποθέτει υψηλό βαθμό επιχειρησιακής ετοιμότητας καθ' όλη τη διάρκεια της αντιχαλαζικής περιόδου.
     Εξαιτίας σοβαρής τεχνικής βλάβης που παρουσιάστηκε ξαφνικά στο ραντάρ καιρού που είναι εγκατεστημένο στο αεροδρόμιο ΜΑΚΕΔΟΝΙΑ στη Θεσσαλονίκη, διεκόπη το πρόγραμμα προστασίας των καλλιεργειών από το χαλάζι με εναέρια μέσα, στην περιοχή της Κεντρικής Μακεδονίας από τις 14 Απριλίου 2004.
     Επισημαίνεται ότι, η καθοδήγηση των αεροσκαφών του προγράμματος στις περιοχές εμφάνισης των χαλαζοφόρων καταιγίδων χωρίς την υποστήριξη μετεωρολογικού ραντάρ δεν είναι δυνατή, δεδομένου ότι δεν πληρούνται οι απαιτούμενοι κανόνες ασφάλειας πτήσεων της κατηγορίας αυτής.
     Η τεχνική υποστήριξη των ραντάρ καιρού τόσο της Θεσσαλονίκης (αεροδρόμιο ΜΑΚΕΔΟΝΙΑ) όσο και της Λάρισας (Πολεμικό Αεροδρόμιο Λάρισας), ανήκει αποκλειστικά στην Πολεμική Αεροπορία, με την οποία ο ΕΛΓΑ βρέθηκε από την πρώτη στιγμή σε συνεχή επαφή, προκειμένου να επισπευσθούν οι διαδικασίες για την αντιμετώπιση του όλου προβλήματος.
     Εξετάζονται παράλληλα εναλλακτικές λύσεις, προκειμένου να ελαχιστοποιηθεί ο χρόνος που θα μείνει απροστάτευτη η περιοχή της Κεντρικής Μακεδονίας από τις χαλαζοφόρες καταιγίδες.
     Η Πολεμική Αεροπορία όμως μας διαβεβαίωσε ότι το ραντάρ καιρού θα είναι και πάλι επιχειρησιακό πολύ σύντομα έτσι ώστε τόσο ο ΕΛ.Γ.Α. όσο και η Πολεμική Αεροπορία να συνεχίσουν απρόσκοπτα το έργο τους.
     Ο Υπουργός
     Σ. ΤΣΙΤΟΥΡΙΔΗΣ»
     7. Στην με αριθμό 794/17-5-03 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 46212/ΙΗ/3-6-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας  στην με αριθμό 794/17-5-2004 ερώτηση την οποία κατέθεσε ο Βουλευτής κ. Ανδρέας. Δ. Μακρυπίδης και αφορά στην ανέγερση μόνιμων, σύγχρονων κτιριακών εγκαταστάσεων για τη στέγαση του παραρτήματος του ΤΕΙ Μεσολογγίου στη Ναύπακτο, σας γνωρίζουμε ότι εκκρεμεί από πλευράς του δήμου η παραχώρηση της ανάλογης έκτασης. Μετά την παραχώρηση της έκτασης αυτής το ΤΕΙ κατά προτεραιότητα και σε διάστημα ενός έτους, θα προχωρήσει στη σχετική μελέτη σε συνεργασία με τον Οργανισμό Σχολικών Κτιρίων με τον οποίο άλλωστε βρίσκεται ήδη σε επαφή. Στη συνέχεια το έργο θα ενταχθεί στο Περιφερειακό Υπηρεσιακό Πρόγραμμα Δυτ. Ελλάδας ή στο πρόγραμμα δημοσίων επενδύσεων.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
      8. Στην με αριθμό 816/18-5-04 ερώτηση της Βουλευτού κ. Ελπίδας Τσουρή δόθηκε με το υπ’ αριθμ. 46502/ΙΗ/3-6-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην με αριθμό 816/18.5.04 ερώτηση την οποία κατέθεσε η Βουλευτής κ. Ελπίδα Τσουρή και αφορά στο Παν/μιο Αιγαίου, σας γνωρίζουμε τα ακόλουθα:
      Το Πανεπιστήμιο Αιγαίου επιχορηγήθηκε για κάλυψη λειτουργικών του δαπανών κατά το τρέχον έτος με το ποσό των 6.477.000 € με το ποσό των 1.422.000 € για σίτιση φοιτητών και για μισθοδοσία εκτάκτου διδακτικού προσωπικού με το ποσό των 800.000 €. Η ποσοστιαία αύξηση για λειτουργικές δαπάνες σε σχέση με το έτος 2003 είναι 23% (από 5.012.000 € σε 6.477.000).
      Η αδυναμία κάλυψης δαπανών των τμημάτων διεύρυνσης του Πανεπιστημίου από το νέο ακαδημαϊκό έτος, από πόρους του Κοινοτικού Πλαισίου Στήριξης, εξετάζεται από το ΥΠΕΠΘ. το οποίο σε συνεργασία με τις υπηρεσίες του Υπουργείου Οικονομίας και Οικονομικών θα φροντίσει έγκαιρα για τη διαδικασία πρόσθετης χρηματοδότησης του Πανεπιστημίου Αιγαίου και τη διασφάλιση της εύρυθμης λειτουργίας του κατά το έτος 2005. 
      Τέλος, όσον αφορά στους συμβασιούχους υπαλλήλους του Πανεπιστημίου Αιγαίου, σας γνωρίζουμε ότι το θέμα των συμβασιούχων αφορά σε όλο το δημόσιο τομέα και συνεπώς η εξέτασή του ανήκει στην αρμοδιότητα του Υπουργείου Εσωτερικών, Δημόσιας Διοίκησης και Αποκέντρωσης, το οποίο είναι συνερωτώμενο.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      9. Στην με αριθμό 1078/26-5-04 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. 20/4-6-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμό 26/05/2004 ερώτησης του Βουλευτή κ. Απόστoλoυ Φωτιάδη, σας γνωρίζουμε ότι η υφιστάμενη οικονομική κατάσταση, που μας κληροδοτήθηκε από την προηγούμενη κυβέρνηση, δεν επιτρέπει την προς το παρόν ικανοποίηση αιτημάτων για χορήγηση επιχορηγήσεων, που εγκρίθηκαν και δεν χορηγήθηκαν στο παρελθόν.
      Η Γ.Γ.Α. προσπαθεί με τις εναπομείνασες πιστώσεις του προϋπολογισμού του 2004 (περίπου 2/3 ), να καλύψει τις τρέχουσες αυξημένες, λόγω και των Ολυμπιακών Αγώνων, ανάγκες του αθλητισμού και της λειτουργίας των αθλητικών εγκαταστάσεων.
      Παράλληλα προβαίνει και σε ενέργειες, που σκοπεύουν στην εξασφάλιση πρόσθετων πιστώσεων, για την κάλυψη υποχρεώσεων παρελθόντων ετών, οι οποίες θα αξιολογηθούν η κάθε μία χωριστά.
      Κατά την αξιολόγηση αυτή θα λάβουμε σοβαρά υπόψη το θέμα των επιχορηγήσεων που αφορούν ομάδες ακριτικών περιοχών, αφού θεωρούμε ότι αυτές χρήζουν άμεσης προτεραιότητας λόγω των ιδιαίτερων, εξαιτίας της γεωγραφικής τους θέσης, οικονομικών δυσκολιών και αναγκών, που έχουν να αντιμετωπίσουν.
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      10. Στην με αριθμό 836/18-5-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 14/4-6-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμό 836/19/05/2004 ερώτησης του Βουλευτή κ. Στυλιανού Ματζαπετάκη, σας επισυνάπτουμε την υπ' αριθμ. 4783/25-05-2004 έγγραφη απάντηση της Ο.Π.ΑΠ Α.Ε. επί του θέματος (β΄ σχετικό).
      Συμπληρωματικά θα ήθελα να τονίσω ότι βασική πολιτική της νέας κυβέρνησης είναι η καταπολέμηση του παράνομου τζόγου και η πρoστασία των ανηλίκων.
      Επισημαίνεται ότι η πιλοτική εφαρμογή στο Ηράκλειο ξεκίνησε επί κυβερνήσεως του κόμματός σας .
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      11. Στην με αριθμό 779/14-5-04 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. ΥΠΠΟ/ΓΡ.ΥΦ/Κ.Ε/62/7-6-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμό 779/14-5-2004 ερώτησης του Βουλευτή κ Μάνου Φραγκιαδουλάκη σχετικά με την ένταξη του έργου « Προστασία -συντήρηση -διαμόρφωση - ανάδειξη Ακρόπολης Σμαρίου Νομού Ηρακλείου», σας πληροφορούμε τα εξής:
      Η Διεύθυνση Προϊστορικών και Κλασικών Αρχαιοτήτων σε συνεργασία με τη Διεύθυνση Αναστήλωσης Αρχαίων Μνημείων είχε προωθήσει στις αρχές του 2002 την εισαγωγή των μελετών συντήρησης και διαμόρφωσης του χώρου της Ακρόπολης Σμαρίου στο Κεντρικό Αρχαιολογικό Συμβούλιο για την κατά το Νόμο Γνωμοδότηση. Κατόπιν θετικής γνωμοδότησης του Συμβουλίου εκδόθηκε η σχετική Υπουργική Απόφαση έγκρισής τους.. Σχετικά με την ένταξη του έργου στο Γ΄ ΚΠΣ δεν κατέστη δυνατή η ένταξη των δύο έργων δεδομένου ότι δεν ήταν εκείνη τη στιγμή δυνατή η υλοποίησή τους από τις αρμόδιες Υπηρεσίες.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      12. Στην με αριθμό 792/17-5-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 208Β/10-6-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην με αριθμό 792/17-5-04 ερώτηση του Υ.ΠΕ.ΧΩ.Δ.Ε, σας γνωρίζουμε τα εξής: . Στο πλαίσιο της ΕΥΔ ΕΠΠΕΡ, εκκρεμεί έλεγχος επιλεξιμότητας και κανονικότητας των έργων που εντάχθηκαν στην 3η πρόσκληση του Μέτρου 6.2., ένα από τα οποία είναι και το έργο «Συλλογή, μεταφορά, επεξεργασία, διάθεση λυμάτων εντός των ορίων του Παλιού Δήμου Γουβών».
      Μέχρι την οριστικοποίηση των αποτελεσμάτων του ελέγχου για το αναφερόμενο έργο αναστέλλονται όλες οι διαδικασίες που ακολουθούν την ένταξη.
      Ο Υπουργός
      Γ. ΣΟΥΦΛΙΑΣ»
      13. Στην με αριθμό 728/13-5-04 ερώτηση του Βουλευτή κ. Γιάννη Μανιάτη δόθηκε με το υπ’ αριθμ. Β- 500/4-6-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της με αριθμό 728/13-5-04 ερώτησης, που κατέθεσε στη Βουλή ο Βουλευτής κ. Γιάννης Μανιάτης, σύμφωνα και με το έγγραφο αριθμ. 735739/2-6-04 του Οργανισμού Σιδηροδρόμων Ελλάδος (Ο.Σ.Ε.), σας πληροφορούμε τα παρακάτω:
      1. α) Το έργο «Κόρινθος - Ανδρίτσα και Άργος - Ναύπλιο» δημοπρατήθηκε την 14-1-04 και με την υπ' αριθμ. 3562/28-5-04 απόφαση του Δ.Σ. του Ο.Σ.Ε. κατακυρώθηκε στην εταιρεία ΘΕΜΕΛΗ Α.Ε. Ο φάκελος του Διαγωνισμού θα υποβληθεί, εντός των ημερών, στο Ελεγκτικό Συνέδριο για προσυμβατικό έλεγχο και εφόσον δεν υπάρξει δικαστική εμπλοκή, η σύμβαση προβλέπεται να υπογραφεί το πρώτο 15ήμερο του lουλίου.
      β) Το έργο προβλέπεται να ολοκληρωθεί στο τέλος του 2006.
      γ) Έως το τέλος lουνίου 2004 αναμένονται να παραληφθούν δώδεκα (12) RaiI bus,. τα οποία θα δρομολογηθούν στο δίκτυο της Πελοποννήσου, πριν από την έναρξη των Ολυμπιακών Αγώνων.
      2. Με τα ανωτέρω έργα οι χρόνοι διάνυσης με IC στις διαδρομές Αθήνα - Άργος, Αθήνα - Τρίπολη και Αθήνα - Καλαμάτα θα μειωθούν σε 1 ώρα και 30 λεπτά, 2 ώρες και 20 λεπτά και 4 ώρες, αντίστοιχα, από 2 ώρες και 20 λεπτά, 3 ώρες και 30 λεπτά και 5 ώρες και 35 λεπτά που είναι σήμερα, με αποτέλεσμα καλύτερης διασύνδεσης και προσπελασιμότητας του γεωγραφικού διαμερίσματος της Πελοποννήσου.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      14. Στην με αριθμό 706/12-5-04 ερώτηση του Βουλευτή κ. Μανώλη Στρατάκη δόθηκε με το υπ’ αριθμ. Β13-657/4-6-04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην με αριθμό 706/12-5-2004 ερώτηση, που κατέθεσε στη Βουλή των Ελλήνων ο Βουλευτής κ. ΜΑΝΟΛΗΣ ΣΤΡΑΤΑΚΗΣ, με θέμα «Βιοτεχνική Αρτοποιία και Υγιής Ανταγωνισμός», σας γνωστοποιούμε τα ακόλουθα:
      Το Υπουργείο Ανάπτυξης βρίσκεται σε διαβούλευση με την ομοσπονδία αρτοποιών για θέματα που αφορούν τον κλάδο. Σε σύντομο χρονικό διάστημα θα ανακοινωθούν μέτρα με γνώμονα τόσο τον εκσυγχρονισμό του κλάδου όσο και την προστασία των καταναλωτών.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      15. Στην με αριθμό 862/18-5-04 ερώτηση του Βουλευτή κ. Χρίστου Βερελή δόθηκε με το υπ’ αριθμ. 1045144/123/3-6-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθμό 862/18.5.04 ερώτησης που κατέθεσε ο Βουλευτής κ. Χ. Βερελής, σχετικά με το ανωτέρω θέμα, σας γνωρίζουμε τα εξής
      Το Υπουργείο Μεταφορών και Επικοινωνιών επεξεργάζεται σχέδιο διατάξεων παροχής κινήτρων για την απόσυρση από την κυκλοφορία δίκυκλων μοτοσικλετών με κυλινδρισμό κινητήρα άνω των 50 κυβικών εκατοστών και ηλικίας άνω των 10 ετών.
      Μεταξύ των κινήτρων αυτών περιλαμβάνεται και η απαλλαγή από τα τέλη ταξινόμησης και κυκλοφορίας που αναλογούν στη νέα δίκυκλη μοτοσικλέτα που θα τεθεί σε κυκλοφορία σε αντικατάσταση της αποσυρόμενης παλαιάς.
      Οι διατάξεις αυτές εξετάζονται και από την Υπηρεσία μας σε συνεργασία με το Υπουργείο Μεταφορών και Επικοινωνιών και πρόκειται συνάμα να προωθηθούν στην Εθνική Αντιπροσωπεία για ψήφιση.
      Ο Υφυπουργός
      Α. ΡΕΓΚΟΥΖΑΣ»
      16. Στην με αριθμό 671/11.5.04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 47389/4.6.04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 671/11-5-2004 ερώτηση που κατατέθηκε στη Βουλή από το Βουλευτή κ. Οικονόμου σχετικά με τη λειτουργία του «Λάτσειου» Κέντρου Εγκαυμάτων που είναι τομέας του ΓΝ Ελευσίνας «Θριάσιο», σας γνωρίζουμε τα εξής:
      Σύμφωνα με το Ν. 2788/ΟΟ (ΦΕΚ 16/τΑ/7-2 κυρώθηκε η σύμβαση δωρεάς υπέρ του Ελληνικού Δημοσίου και του ΓΝ Ελευσίνας «Θριάσιο», που αφορά στην ανέγερση και στον εξοπλισμό του «Λάτσειου» Κέντρου Εγκαυμάτων.
      Το «Λάτσειο» Κέντρο Θα αποτελεί μία από τις πλέον σύγχρονες μονάδες νοσηλείας εγκαυμάτων στην Ευρώπη και Θα έχει δυναμικότητα 34 κλινικές, κατανεμημένες σε 8 κλίνες Μονάδας Εντατικής Θεραπείας, 18 Μονάδες Αυξημένης Φροντίδας και 8 απλής νοσηλείας.
      Σύμφωνα με το όρθρο 10, παρ. 3 του Νόμου δωρεάς, το Δημόσιο υποχρεούται να φροντίσει έγκαιρα για την κατάλληλη στελέχωση και λειτουργία του Κέντρου», η ανέγερση του οποίου έχει σήμερα σχεδόν ολοκληρωθεί και αναμένεται η παράδοσή του. (περίπου σε 3 μήνες)
      Το ΓΝ «Θριάσιο» έχει ήδη τροποποιήσει τον Οργανισμό του, ο οποίος δημοσιεύθηκε στο ΦΕΚ 92/τΒ/23-1-20Ο4-Υ4α/18628/03 “Αναμόρφωση του Οργανισμού του ΓΝΕ «Θριάσιο».
      Η στελέχωση του Κέντρου θα γίνει σύμφωνα με τις προτάσεις και σύμφωνα με τις προβλεπόμενες από τον οργανισμό θέσεις.
      Ο Υπουργός
      Ν. ΚΑΚΛΑΜΑΝΗΣ»
      17. Στην με αριθμό 856/18.5.04 ερώτηση του Βουλευτή κ. Σταύρου Κελέτση δόθηκε με το υπ’ αριθμ. 856/4.6.04 έγγραφο από τον Υπουργό Αιγαίου και Νησιωτικής Πολιτικής η ακόλουθη απάντηση:
      «Σε απάντηση της σχετικής ερώτησης του Βουλευτή κ. Σ. Κελέτση που αφορά στην «θαλάσσια συγκοινωνία της Σαμοθράκης» , σας πληροφορούμε τα εξής:
      Για την τρέχουσα δρομολογιακή περίοδο (μέχρι 31.10.2004) το Υπουργείο Αιγαίου και Νησιωτικής Πολιτικής επιδοτεί την ακτοπλοϊκή γραμμή ΡΟΔΟΣ-ΚΩΣ-ΣΑΜΟΣ-ΧΙΟΣ-ΜΥΤΙΛΗΝΗ-ΛΗΜΝΟΣ-ΑΛΕΞΑΝΔΡΟΥΠΟΛΗ με επιστροφή μία (1) φορά την εβδομάδα με το Ε/Γ-Ο/Γ ΙΕΡΑΠΕΤΡΑ Λ» , το οποίο όμως λόγω μεγέθους, δεν δύναται να προσεγγίσει στην Σαμοθράκη.
      Η γραμμή αυτή έχει θεσπιστεί για να συνδέσει στον παραμεθόριο άξονα τα μεγάλα νησιά του Ανατολικού Αιγαίου από την Κρήτη μέχρι την Αλεξανδρούπολη και δεν συμπεριλαμβάνονται κατά την εκτέλεσή της μικρότερα νησιά όπως η Ικαρία, η Λέρος, η Πάτμος η Τήλος, η Νίσυρος κ.λ.π. Συμπληρωματικά σας ενημερώνουμε ότι κατά τον προσεχή διαγωνισμό της 16.6.2004 για μίσθωση της εν λόγω γραμμής (για το χρονικό διάστημα από 01.11.2004 έως 31.10.2005) τα απαιτούμενα τεχνικά χαρακτηριστικά για την συμμετοχή πλοίων είναι: μήκος άνω των 110 μ. , επιβάτες 400Χ-800Θ , κλίνες 200 και χώρος για φόρτωση Ι.Χ.-.Φ/Γ οχημάτων 1000 τ.μ. και τούτο διότι η διάρκεια του ταξιδιού από Ρόδο μέχρι Αλεξανδρούπολη διαρκεί περίπου 30 ώρες.
      Σε αντιστάθμισμα της αδυναμίας προσέγγισης του ανωτέρω πλοίου στα μικρότερα νησιά, το Υπουργείο Αιγαίου και Νησιωτικής Πολιτικής επιδοτεί ενδιάμεσες τοπικές γραμμές όπως: ΑΛΕΞΑΝΔΡΟΥΠΟΛΗ-ΛΗΜΝΟΣ ΜΥΤΙΛΗΝΗ με επιστροφή μία (1) φορά την εβδομάδα με τα Ε/Γ-Ο/Γ «ΝΗΣΟΣ ΛΗΜΝΟΣ» ή ΣΑΟΣ ΙΙ» τα οποία , λόγω μικρότερου μεγέθους δύνανται να προσεγγίζουν την Σαμοθράκη και ΛΗΜΝΟΣ-ΣΑΜΟΘΡΑΚΗ- ΑΛΕΞΑΝΔΡΟΥΠΟΛΗ με επιστροφή μία (1) φορά την εβδομάδα με τα ανωτέρω πλοία , προερχόμενα από Λαύριο-Αη Στράτη-Λήμνο.
      Ως προς το Θέμα της ένταξης της ακτοπλοϊκής γραμμής ΣΑΜΟΘΡΑΚΗΣ-ΚΑΒΑΛΑΣ στις επιδοτούμενες γραμμές, αρμόδιο να απαντήσει είναι το Υπουργείο Εμπορικής Ναυτιλίας το οποίο είναι συναποδέκτης της ερώτησης.
      Ο Υπουργός
      ΑΡΙΣΤΟΤΕΛΗΣ Α. ΠΑΥΛΙΔΗΣ»
      18. Στην με αριθμό 610/10.5.04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. ΓΠ/45694/4.6.04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 610/10-5-2004 ερώτηση που κατατέθηκε στη Βουλή από το Βουλευτή κ. Β. Οικονόμου σχετικά με την αντιμετώπιση του προβλήματος των ναρκωτικών στο Δήμο Αχαρνών, σας γνωρίζουμε τα εξής:
      Το Υπουργείο Υγείας και Κοινωνικής Αλληλεγγύης αρμόδιο για την πρόληψη, θεραπεία και κοινωνική αποκατάσταση χρηστών ναρκωτικών ουσιών καταβάλει κάθε δυνατή προσπάθεια, προκειμένου να αναπτύξει υπηρεσίες που Θα καλύπτουν με τον καλύτερο δυνατό τρόπο τις ανάγκες που υπάρχουν στην παροχή υπηρεσιών.
      Ο Νομός Αττικής περιλαμβάνει τόσο Κέντρα Πρόληψης όσο και Μονάδες Θεραπείας και Κοινωνικής Αποκατάστασης. Στο Δήμο Αχαρνών λειτουργεί από διετίας το Κέντρο Πρόληψης της Χρήσης Εξαρτησιογόνων Ουσιών «ΔΙΕΞΟΔΟΣ».
      Το Κέντρο αναπτύχθηκε στο πλαίσιο της συνεργασίας του Οργανισμού κατά των Ναρκωτικών (ΟΚΑΝΑ) και της Τοπικής Αυτοδιοίκησης. Στόχος του Κέντρου είναι η ανάπτυξη δράσεων πρωτογενούς πρόληψης. Οι υπηρεσίες παρέχονται σε γονείς εκπαιδευτικούς, μαθητές, αλλά και σε μεμονωμένα άτομα.
      Ο Υφυπουργός
      Α. ΓΙΑΝΝΟΠΟΥΛΟΣ»
      19. Στην με αριθμό 891/19.5.04 ερώτηση του Βουλευτή κ. Θάνου Μωραΐτη δόθηκε με το υπ’ αριθμ. 46964/ΙΗ/3.6.04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 891/19.5.04 την οποία κατέθεσε ο Βουλευτής κ. Θάνος Μωραΐτης και η οποία αναφέρεται στη δημιουργία Αυτόνομου Πανεπιστημίου στο Αγρίνιο, σας γνωρίζουμε τα ακόλουθα:
      Το ΥΠΕΠΕθ προχωρεί στην ίδρυση Τμήματος Διαχείρισης Πολιτισμικού Περιβάλλοντος και Νέων Τεχνολογιών του Πανεπιστημίου Ιωαννίνων με έδρα το Αγρίνιο που Θα λειτουργήσει από το ακαδημαϊκό έτος 2004-2005.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      20. Στην με αριθμό 864/19.5.04 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 46963/ΙΗ/3.6.04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 864/19-5-2004 την οποία κατέθεσε ο Βουλευτής Ανδρέας Μακρυπίδης και σε ότι αφορά στα θέματα της αρμοδιότητάς μας και ειδικότερα στην αυτονόμηση της Πανεπιστημιακής Σχολής της πόλης του Αγρινίου, σας γνωρίζουμε τα ακόλουθα:
      Το ΥΠΕΠΕΘ προχωρεί στην ίδρυση Τμήματος Διαχείρισης Πολιτισμικού Περιβάλλοντος και Νέων Τεχνολογιών του Πανεπιστημίου Ιωαννίνων με έδρα το Αγρίνιο που θα λειτουργήσει από το ακαδημαϊκό έτος 2004-2005.
      Οποιεσδήποτε άλλες μεταβολές στην Πανεπιστημιακή Σχολή της πόλης του Αγρινίου θα μελετηθούν από το ΥΠΕΠΘ μετά από πρόταση του οικείου Ιδρύματος.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      21. Στην με αριθμό 1146/27.5.04 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. Δ16/Φ1.4/9842/623/4.6.04 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της υπ’ αριθμ. 146/27.5.2004 ερώτησης του Βουλευτή Νομού Έβρου κ. Α. Φωτιάδη, σχετικό με το θέμα, σας γνωρίζουμε τα ακόλουθα:
      Η νέα διακυβέρνηση παρέλαβε το έργο· του πετρελαιαγωγού Burgas-Αλεξανδρούπολη  σε φάση κόπωσης και αδράνειας μετά από 10 περίπου χρόνια προσπάθειας.
      Από τις πρώτες ενέργειες του ΥΠΑΝ ήταν και η αναζωογόνηση του ενδιαφέροντος για την κατασκευή του έργου.
      Ήδη υπήρξαν συναντήσεις με τους αρμόδιους Υπουργούς της Βουλγαρίας και βρισκόμαστε σε επαφή με τη Ρωσική πλευρό.
      Παρά το ότι χάθηκε πολύτιμος χρόνος, ιδίως την τελευταία διετία και παρά το ότι έχουν προωθηθεί ανταγωνιστικά σχέδια, πιστεύουμε ότι με κατάλληλους χειρισμούς θα επιτύχουμε την προώθηση του ζωτικού για τα εθνικά μας συμφέροντα έργου, τα οποία θα προσδώσει και ανάλογα οφέλη στην περιοχή της Θράκης.
      Ο Υφυπουργός
      Γ. ΣΑΛΑΓΚΟΥΔΗΣ»
      22. Στην με αριθμό 849/18.5.04 ερώτηση του Βουλευτή κ. Κωνσταντίνου Ρόβλια δόθηκε με το υπ’ αριθμ. 21661/ΚτΠ4136/4.6.04 έγγραφο από τον Υπουργό Οικονομίας και Οικονομικών η ακόλουθη απάντηση:
      « 1. Σε απάντηση της με αριθμό πρωτοκόλλου 849/18.05.2004 ερώτησης που κατατέθηκε στη Βουλή των Ελλήνων από τον Βουλευτή κ Ντίνο Ρόβλια σχετικά με την «Υλοποίηση προγραμμάτων της Κοινωνίας της Πληροφορίας για Άτομα με Ειδικές Ανάγκες», σας πληροφορούμε ότι σε αντίθεση με όσα αναφέρονται στην ερώτηση, το έργο ουδέποτε κατέστη ώριμο προς Προκήρυξη λόγω της ανακολουθίας των διαδικασιών και της παράλειψης ενεργειών που οφείλονται στον ίδιο τον κ. Ν. Ρόβλια, πρώην Γενικό Γραμματέα του Υπουργείου Μεταφορών και Επικοινωνιών, ο οποίος και κατέθεσε τη σχετική Ερώτηση.
      2. Η Διαχειριστική Αρχή για την Κοινωνία της Πληροφορίας ουδέποτε ενημερώθηκε για τα αποτελέσματα διαβούλευσης με φορείς των ΑΜΕΛ και τηλεπικοινωνιακές επιχειρήσεις ή για οποιαδήποτε σχετική μελέτη που αναφέρει η Ερώτηση, ενώ Τεχνικό Δελτίο ‘Εργου ουδέποτε απεστάλη σύμφωνα με τις διαδικασίες που προβλέπονται από τους Κανόνες Εφαρμογής του Γ΄ ΚΠΣ.
      3. Το Επιχειρησιακό Πρόγραμμα για την Κοινωνία της Πληροφορίας, έχει προβλέψει ειδική πράξη για την παροχή τηλεπικοινωνιακών υπηρεσιών σε ειδικές ομάδες πληθυσμού, στο Μέτρο 4.3 του Άξονα 4 η οποία και θα υλοποιηθεί βάσει του προγραμματισμού του καθ’ ύλην αρμόδιου Υπουργείου Μεταφορών και Επικοινωνιών.
      Ο Υπουργός
      ΓΕΩΡΓΙΟΣ ΑΛΟΓΟΣΚΟΥΦΗΣ»)
ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στην ημερήσια διάταξη 
ΤΩΝ ΕΠΕΡΩΤΗΣΕΩΝ
      Θα συζητηθεί η με αριθμό 3/7.7.2004 επίκαιρη επερώτηση των Βουλευτών του Κομμουνιστικού Κόμματος Ελλάδας κυρίων Νικολάου Γκατζή, Λιάνας Κανέλλη, Ορέστη Κολοζώφ, Παναγιώτη Κοσιώνη, Ελπίδας Παντελάκη, Ιωάννη Πατσιλινάκου, Σταύρου Σκοπελίτη, Αντώνη Σκυλλάκου, Άγγελου Τζέκη, Δημητρίου Τσιόγκα και Γεωργίου Χουρμουζιάδη προς τους Υπουργούς Ανάπτυξης, Οικονομίας και Οικονομικών, Απασχόλησης και Κοινωνικής Προστασίας, σχετικά με την πολιτική της Κυβέρνησης για τον έλεγχο των τιμών στα είδη λαϊκής κατανάλωσης και τις υπηρεσίες καθώς και την εισοδηματική και φορολογική πολιτική της. 
      Κυρίες και κύριοι συνάδελφοι, έχω την τιμή να ανακοινώσω στο Τμήμα πως με απόφαση του Γραμματέα του Προεδρείου της Κοινοβουλευτικής Ομάδας του ΠΑΣΟΚ κ. Ρέππα, ορίζεται Κοινοβουλευτικός Εκπρόσωπος ο κ. Νίκος Χριστοδουλάκης, για τη συζήτηση της επερώτησης.
      Επίσης με απόφαση του Προέδρου του Συνασπισμού Ριζοσπαστικής Αριστεράς κ. Νίκου Κωνσταντόπουλου, ορίζεται Κοινοβουλευτικός Εκπρόσωπος ο Βουλευτής κ. Ιωάννης Δραγασάκης. 
      Το λόγο έχει ο πρώτος επερωτών κ. Τζέκης.
      ΑΓΓΕΛΟΣ ΤΖΕΚΗΣ: Κύριε Πρόεδε, κύριοι Βουλευτές το ΚΚΕ με την επίκαιρη επερώτηση, εκτιμούμε ότι φέρνει πάλι για συζήτηση στη Βουλή ένα πολύ μεγάλο ζήτημα το οποίο είναι η ακρίβεια. 
      Βέβαια σ’ αυτό το σημείο έχουμε αλλαγή κυβέρνησης, αλλά η ακρίβεια όχι μόνο παραμένει αλλά και καλπάζει. Πρέπει να τονίσουμε εδώ ότι μετά την Οικονομική και Νομισματική Ένωση, μετά το ευρώ ως κοινό νόμισμα, οι υποσχέσεις οι οποίες είχαν δοθεί και από την προηγούμενη κυβέρνηση, αλλά και από την Αξιωματική Αντιπολίτευση που ήταν τότε η Νέα Δημοκρατία, αλλά και από το λεγόμενο Συνασπισμό, ότι δηλαδή η ΟΝΕ και το ευρώ θα εξασφάλιζαν το εισόδημα, θα διασφάλιζαν την αγοραστική δύναμη, θα ήταν χαμηλός ο πληθωρισμός. Μάλιστα όλο αυτό ντύθηκε μέσα από ένα πανηγυρικό καθεστώς, φιέστες, όπου συμμετείχαν οι τρεις προηγούμενοι. 
       Για εμάς βέβαια το ζήτημα της ακρίβειας είναι ένα πολιτικό ζήτημα, γιατί πρώτα και κύρια πρέπει να απαντηθεί πώς δημιουργείται, ποιοι παράγοντες την κατευθύνουν, τη δημιουργούν και ποιοί την πυροδοτούν. Η ανάδειξη, λοιπόν, αυτού του προβλήματος πιστεύουμε ότι αποδεικνύει αυτό που λέει το ΚΚΕ, ότι και σ’ αυτό το ζήτημα συγκρούονται δύο πολιτικές απόψεις και ιδεολογικά. 
      Η Νέα Δημοκρατία και το ΠΑΣΟΚ, είτε στην Κυβέρνηση είτε στην Αξιωματική Αντιπολίτευση, εκεί που εντοπίζουν το πρόβλημα για την ακρίβεια είναι ότι σε πολλούς κλάδους της ελληνικής οικονομίας ο ανταγωνισμός είναι ατελής και πρέπει να ακολουθήσουν πολιτικές απελευθέρωσης των αγορών και ενίσχυσης της ανταγωνιστικότητας. Οι επί μέρους διαφορές ανάμεσα σ’ αυτά τα δύο κόμματα είναι στον τρόπο διαχείρισης αυτών των πολιτικών. 
      Να σημειωθεί βέβαια ότι αυτές οι κατευθύνσεις βρίσκονται και στις αποφάσεις της Ευρωπαϊκής Ένωσης, στην Κομισιόν, και του Ο.Ο.Σ.Α. και της Κεντρικής Τράπεζας Ελλάδος, αλλά είναι και προτάσεις του Συνδέσμου Ελληνικών Βιομηχανιών. 
      Έτσι, λοιπόν, διαμορφώνεται όλο εκείνο το περιβάλλον, οικονομικό, κοινωνικό και πολιτικό, μέσα στο οποίο δρουν οι μεγαλοεπιχειρηματίες, δηλαδή, το κεφάλαιο, αλλά μέσα σ’ αυτό το περιβάλλον ζουν, βρίσκονται και εργατοϋπάλληλοι από την άλλη πλευρά, οι μικροεπαγγελματίες, οι μικρομεσαίοι αγρότες, τα λαϊκά στρώματα γενικότερα.
      Αυτό το περιβάλλον νομοθετικά καθορίζει την εισοδηματική πολιτική, τις εργασιακές σχέσεις, το φορολογικό σύστημα και την κοινωνική πολιτική που ακολουθείται στα ζητήματα της παιδείας, της υγείας, της πρόνοιας, στο ασφαλιστικό. Περιλαμβάνει το τραπεζικό σύστημα και βέβαια τις επιδοτήσεις, τις επιχορηγήσεις και τις μεγάλες φοροαπαλλαγές. Αυτοί ακριβώς οι παράγοντες όπως και μερικοί άλλοι δευτερεύοντες είναι που καθορίζουν το κόστος παραγωγής και βέβαια τις τιμές των προϊόντων και των υπηρεσιών στην κατανάλωση. 
      Έτσι, λοιπόν εμείς πιστεύουμε και λέμε ότι μέσα σ’ αυτό το περιβάλλον συγκρούονται συμφέροντα. Από τη μία πλευρά είναι οι εργατοϋπάλληλοι και από την άλλη είναι οι μεγαλοεπιχειρηματίες που επιδιώκουν την αύξηση του κέρδους. Από τη μία είναι οι μικροεπαγγελματίες και από την άλλη είναι οι μεγάλες επιχειρήσεις, που πραγματικά θέλουν να διευρύνουν το τζίρο τους σε βάρος των πρώτων. Από τη μία είναι οι μικρομεσαίοι αγρότες και από την άλλη είναι οι εμποροβιομήχανοι, που θέλουν να πάρουν πολύ φτηνή την πρώτη ύλη για να έχουν ακόμα μεγαλύτερα κέρδη. 
      Από τις παρεμβάσεις των κυβερνήσεων, από την πολιτική τους και από τη σύγκρουση αυτή υπάρχουν οι χαμένοι και οι κερδισμένοι. Έτσι, λοιπόν, και από την ακρίβεια, δηλαδή τη συνεχή αύξηση των τιμών των αγαθών, ιδίως των αγαθών λαϊκής κατανάλωσης και των υπηρεσιών, κάποιοι κερδίζουν και οι άλλοι χάνουν. Επομένως και μέσω της αύξησης των τιμών σε συνάρτηση με τους άλλους παράγοντες, κύριος στόχος είναι η ενίσχυση της κερδοφορίας, δηλαδή η αύξηση των κερδών σε βάρος των λαϊκών στρωμάτων. 
      Άρα, λοιπόν, η επίκληση της Κυβέρνησης όπως και επί των κυβερνήσεων του ΠΑΣΟΚ ότι, για την ακρίβεια φταίει η ατελής αγορά, ο ελλιπής ανταγωνισμός, άρα πρέπει να ενισχυθούν ακόμη περισσότερο η απελευθέρωση των αγορών και η ανταγωνιστικότητα, είναι πολιτική υποκρισία. Προσπαθούν να ξεγελάσουν τον εργαζόμενο λαό, να αποκρύψουν δηλαδή ότι για την αύξηση των τιμών ευθύνεται ο καπιταλιστικός τρόπος παραγωγής. Ο ισχυρισμός ότι στην ελεύθερη αγορά τις τιμές τις καθορίζει ο ανταγωνισμός είναι ένας μύθος γιατί ακριβώς στα πλαίσια της ελεύθερης αγοράς εξασφαλίζονται περισσότερα κέρδη, μέσα από τη μείωση του κόστους παραγωγής. Όλοι γνωρίζουμε ότι οι μεγάλες επιχειρήσεις που έχουν υψηλή οργανική σύνθεση στο κεφάλαιο και επομένως και μεγαλύτερη παραγωγικότητα εργασίας απ’ ό,τι οι μικρότερες επιχειρήσεις, έχουν και περισσότερα περιθώρια κέρδους.
      Στα πλαίσια, λοιπόν, του ανταγωνισμού, είναι σύνηθες φαινόμενο οι εξαγορές, οι συνενώσεις, οι συγχωνεύσεις των μικρών επιχειρήσεων από τις μεγαλύτερες ή ακόμη και το κλείσιμο πολλών απ’ αυτές. Αυτή είναι η διαδικασία κατ’ εμάς της συγκέντρωσης του κεφαλαίου και της παραγωγής και μέσα απ’ αυτήν ακριβώς τη διαδικασία δημιουργούνται ολιγοπωλιακές καταστάσεις στην αγορά, δηλαδή επικρατούν τα μονοπώλια που καθορίζουν τελικά και τις τιμές της κατανάλωσης.
      Το ζήτημα για μας είναι ότι υπάρχουν συγκεκριμένα παραδείγματα τα οποία και ο Σύνδεσμος Ελλήνων Βιομηχάνων αναφέρει, ότι δηλαδή στη μεταποιητική βιομηχανία που περιλαμβάνει δεκατέσσερις κλάδους δραστηριοποιούνται περίπου έξι χιλιάδες ανώνυμες εταιρείες και ΕΠΕ. Μόνο διακόσιες σαράντα τέσσερις από αυτές, δηλαδή το 4,1%, έχουν ενεργητικό πάνω από 30 εκατομμύρια. Στο χώρο του εμπορίου σε είκοσι πέντε κλάδους υπάρχουν οκτώμισι χιλιάδες επιχειρήσεις. Μόνο οι εκατόν πενήντα έχουν ενεργητικό πάνω από 30 εκατομμύρια. Στο χώρο των υπηρεσιών γίνεται ακριβώς το ίδιο. Εκεί που φαίνεται πραγματικά τι γίνεται είναι στο λιανικό εμπόριο, στα είδη διατροφής. Υπάρχουν, δηλαδή, χίλιες περίπου επιχειρήσεις και είκοσι τρεις απ’ αυτές –ανάμεσά τους είναι τα μεγάλα σούπερ μάρκετ- ελέγχουν το λιανικό εμπόριο και καθορίζουν τις τιμές. 
      Ποιος, λοιπόν, θα καθορίσει την τιμή; Δεν θα την καθορίσουν αυτές οι μεγάλες επιχειρήσεις που έχουν πρόσβαση και στο τραπεζικό σύστημα που μέσα από το φορολογικό σας σύστημα συνεχώς τις επιδοτείτε και συνεχώς έχουν μεγάλες φοροαπαλλαγές; Αυτές είναι που θα καθορίσουν και τις τιμές που θα πληρώσει η λαϊκή κατανάλωση. 
      Άρα το ζήτημα για μας είναι ότι μέσα από αυτόν τον ανταγωνισμό δημιουργείται και αυτή ακριβώς η αγορά που δεν είναι καθόλου ελεύθερη και που είναι καθοδηγούμενη από την κυβερνητική πολιτική που εξυπηρετεί ακριβώς τις μεγάλες επιχειρήσεις. 
      Το ζήτημα είναι ότι γίνεται μία προσπάθεια από την Κυβέρνηση και από τις δηλώσεις των Υπουργών και των Υφυπουργών ότι, όσο θα απελευθερώνεται η αγορά, όσο θα ανοίγουμε τον ανταγωνισμό, τόσο θα πέφτουν οι τιμές. Εσείς είδατε να πέφτουν οι τιμές; 
      Εδώ υπάρχουν σήμερα τα στοιχεία της Ευρωπαϊκής Ένωσης που λένε ότι η χώρα μας είναι η δεύτερη στην ακρίβεια στην Ευρωπαϊκή Ένωση. Είναι στοιχεία της Ευρωπαϊκής Ένωσης. Τι αποδεικνύει αυτό; Αποδεικνύει ότι σε συνδυασμό με τη συνολικότερη πολιτική σας, έχει επίπτωση και στον τομέα των τιμών και ιδίως στα βασικά λαϊκά είδη. Συνεχίζετε, λοιπόν, το έργο της κυβέρνησης του ΠΑΣΟΚ και σ’ αυτόν τον τομέα.
      Θέλω να πω ότι οι φοροαπαλλαγές συνεχίζονται. Έχετε καταθέσει ένα νομοσχέδιο, με το οποίο παίρνετε πίσω αυτό που έκανε η κυβέρνηση για τις μεγάλες επιχειρήσεις, που επενδύουν πάνω από 30 εκατομμύρια ευρώ, που είχαν μειώσει τον ανώτατο φορολογικό συντελεστή των επιχειρήσεων από το 35% στο 25%. Κι έρχεστε τώρα και μας λέτε ότι στον καινούργιο αναπτυξιακό νόμο θα πάρετε τέτοια μέτρα που αυτές οι μειώσεις θα ισχύσουν σε όλες τις μεγάλες επιχειρήσεις. Το πρόβλημα είναι ότι από τα στοιχεία που υπάρχουν -και πολλές φορές στον προϋπολογισμό το έχουμε συζητήσει- προκύπτει ότι ο μόνος που πληρώνει τους φόρους είναι ο εργαζόμενος λαός. Βλέπουμε, δηλαδή, ότι οι ανώτατοι φορολογικοί συντελεστές κατεβαίνουν τόσο στα φυσικά πρόσωπα όσο και στις επιχειρήσεις με το σκεπτικό ότι, έτσι θα κατεβάσουμε το κόστος παραγωγής. Περιμένουμε, λοιπόν, και αναμένουμε το νέο αναπτυξιακό νόμο γιατί πιστεύουμε ότι εκεί μέσα πολλά θα ειπωθούν.
      Αλλά και πρόσφατα καταθέσατε το νομοσχέδιο για τις ανέλεγκτες χρήσεις. Δεν κάνετε τίποτε άλλο παρά αυτό που έκαναν οι κυβερνήσεις του ΠΑΣΟΚ. Και όταν ήσασταν στην Αντιπολίτευση τους λέγατε ότι στραγγαλίζουν τις μικρομεσαίες επιχειρήσεις και ότι οι μικρομεσαίες επιχειρήσεις για να αναγκαστούν να πληρώσουν αυτά τα υπέρογκα πρόστιμα που τους βάζετε, αναγκάζονται να μετακυλύουν αυτό το κόστος στην κατανάλωση. Αυτό είπε ο κ. Αλογοσκούφης όταν συζητήσαμε μια ανάλογη επερώτηση του Κομμουνιστικού Κόμματος Ελλάδας.
      Εμείς βέβαια λέμε και το εξής: Η ακρίβεια και το εισόδημα είναι οι δύο όψεις του ιδίου νομίσματος. Η εκμετάλλευση δηλαδή της εργατικής δύναμης γίνεται με δύο τρόπους: Πρώτον με τη μείωση του μισθού και του μεροκάματου, με τις αλλαγές των εργασιακών σχέσεων, δηλαδή, τη μερική απασχόληση και όλα τα σχετικά, τα οποία μειώνουν πραγματικά την εργατική δύναμη. Δεύτερον ότι αυτή η εκμετάλλευση έρχεται και μέσα από την αύξηση των τιμών και ιδίως των βασικών τιμών λαϊκής κατανάλωσης, που είναι απαραίτητη ακριβώς για τον εργαζόμενο λαό.
      Και συνεχίζετε βέβαια και στην απελευθέρωση σε σοβαρούς κοινωνικούς τομείς, όπως είναι ο τομέας της παιδείας, της υγείας, της πρόνοιας. Καλείτε το λαό να βάλει βαθιά το χέρι στην τσέπη για να πληρώσει αυτά, τα οποία θα έπρεπε να παρέχονται δημόσια και δωρεάν από τις κυβερνήσεις.
      Σ’ αυτό, λοιπόν, που λέτε να ενισχύσετε, δηλαδή, τον ανταγωνισμό, εμείς λέμε ότι και με την ευκαιρία των δημοσίων ελλειμμάτων και του δημοσίου χρέους, όπως καθορίζονται από την Ευρωπαϊκή Ένωση, αυτήν την εικόνα δηλαδή πλέον της οικονομίας, θα την πληρώσουν οι εργαζόμενοι. Είναι απόφαση της Λισαβόνας και εσείς το κάνετε αυτό. Θα προχωρήσετε στην επιμήκυνση του εργασιακού βίου. Θα αυξήσετε την εργασία. Θα μειώσετε τις συντάξεις. Είναι δηλαδή το συνολικό πακέτο που διακρίνει την αντιλαϊκότητα της πολιτικής σας. 
      Και βέβαια το ζήτημα των μισθών είναι συγκεκριμένο. Σοβαρές ευθύνες έχει και η πλειοψηφία της ΓΣΕΕ, αυτή η συμβιβασμένη ηγεσία που πρόσκειται στο ΠΑΣΟΚ, τη Νέα Δημοκρατία και το Συνασπισμό. Αυτή, που ενώ εντοπίζει από το Ινστιτούτο Εργασίας που έχει, ότι σ’ αυτά τα χρόνια πραγματικά υπήρξε μείωση του εργατικού κόστους ανά μονάδα προϊόντος -παίρνει το 1981 μέχρι το 2002, μειώθηκε κατά 30%- ότι δηλαδή η εργασία σε σχέση με το 1981 είναι φθηνότερη κατά το 1/3, έρχεται τώρα με τις συλλογικές συμβάσεις που υπογράφει να πει ότι ο εργαζόμενος, ο εργάτης, ο υπάλληλος, μπορεί να ζήσει με ένα ευρώ την ημέρα αύξηση. Βλέπουμε δηλαδή πώς με διάφορους τρόπους προσπαθείτε πραγματικά να κατεβάσετε το κόστος των προϊόντων σε βάρος πάντοτε του εργαζόμενου λαού.
     Το ζήτημα για μας βέβαια είναι ότι αυτές οι αλλαγές των εργασιακών σχέσεων, δεν μπορούν να αντέξουν μέσα από μια εργασιακή ειρήνη, την οποίαν υπόσχεται η Κυβέρνηση και η ΓΣΕΕ. Γιατί μέσα απ’ αυτήν την εργασιακή ειρήνη αυξάνει η εκμετάλλευση των εργαζομένων.
     Και χρησιμοποιείτε και άλλα συστήματα, όπως το τραπεζικό. Ενώ μειώνετε το εισόδημα του εργαζόμενου λαού, τι κάνετε μέσω του τραπεζικού συστήματος; Τους λέτε «ελάτε να πάρετε τα καταναλωτικά δάνεια», είτε για σπουδές είτε για την υγεία είτε για διακοπές και φορτώνονται τα λαϊκά νοικοκυριά πάνω στην πλάτη τους υπέρογκους τόκους. Αυτό βέβαια γίνεται εσκεμμένα για να μην μειωθεί η κατανάλωση που είναι απαραίτητη στις μεγάλες επιχειρήσεις για να πουλήσουν τα προϊόντα τους και να έχουν την αύξηση των κερδών.
      Παρ΄όλα αυτά βλέπουμε πώς φορτώνονται στην πλάτη των λαϊκών νοικοκυριών. Το ζήτημα για μας είναι επειδή ακούγεται και από την Κυβέρνηση και από άλλες πλευρές για σταθεροποίηση των τιμών δεν είναι μόνο αυτό, γιατί αν παράλληλα έχεις πολιτική που προωθεί τη μείωση των εισοδημάτων όλων των λαϊκών στρωμάτων, έχει δηλαδή πολύ υψηλές τιμές και από την άλλη μείωση του εισοδήματος, η συνέπεια είναι αύξηση της ανεργίας γιατί ο άνεργος με τα 300 ευρώ δεν μπορεί να τα βγάλει πέρα ούτε αυτός ούτε η οικογένειά του. Εξάλλου όταν έχεις και τις αλλαγές των εργασιακών σχέσεων, είναι κοροϊδία να μιλάς για σταθεροποίηση των τιμών. 
      Αυτά που λέμε εμείς για τις τιμές πραγματικά ο λαός τα ζει στο πετσί του και γίνεται και ένας εμπαιγμός. Θα σας αναφέρω δύο-τρία παραδείγματα για να καταλάβετε το μέγεθος. Το 1992 η τιμή του ψωμιού ήταν τρισήμισυ φορές μεγαλύτερη από την τιμή του σταριού. Σαράντα δύο δραχμές το μαλακό στάρι το 1992, 136 δραχμές  το ψωμί. Μετά από δέκα χρόνια έγινε οκτώ φορές μεγαλύτερη η διαφορά. Το μαλακό στάρι 48 δραχμές και το ψωμί 370 δραχμές. Πολύ περισσότερο ανέβηκαν τα αρτοσκευάσματα και τα παράγωγα του σταριού. Πρέπει να πούμε ότι ένα κιλό στάρι δίνει ένα κιλό ψωμί. Τώρα για το βαμβάκι συμβαίνει το ίδιο. Ενενήντα δραχμές έδιναν οι εμποροβιομήχανοι στον αγρότη, τον παραγωγό και τον καλούν να ζήσει και να αντιμετωπίσει τα αυξημένα έξοδά του, αλλά από την άλλη το νήμα, το ύφασμα, το έτοιμο ένδυμα πωλούνται σε υπέρογκα ύψη. Τώρα το γάλα το παίρνει ο βιομήχανος 110 με 120 δραχμές από τον παραγωγό, αλλά στη λιανική έρχεται με 350 και 400 δραχμές. Όσο για τα παράγωγα του γάλακτος, τα γαλακτοκομικά είδη είναι ακόμα σε μεγαλύτερα ύψη. 
      Το ζήτημα για μας είναι συγκεκριμένο και καθαρά πολιτικό και αυτό γιατί η Κυβέρνηση πρέπει να ξέρει, ότι από το 2002 που απελευθερώθηκαν οι τιμές στις ακτοπλοϊκές συγκοινωνίες υπάρχει μια αύξηση στα εισιτήρια της τάξης του 40% με 50%. Ξέρουμε πολύ καλά ότι αυτό το πανηγύρι που έστησε ο Υπουργός Ναυτιλίας για το 3% δεν υπολογίζει ούτε το ΦΠΑ ούτε τον επίναυλο που είναι άλλα 3% και ακόμα δεν υπολογίζει τα τέλη για το ΝΑΤ και για τα λιμάνια. Αν υπολογιστούν όλα αυτά τότε έχουμε μία αύξηση καθαρή για φέτος γύρω στο 22%. 
      Εδώ είναι το ζήτημα και η πολιτική πρόταση του ΚΚΕ για νέο οργανισμό ακτοπλοϊκών συγκοινωνιών γιατί η συγκοινωνία είναι δικαίωμα, μπορούμε να δούμε κλαδικές πολιτικές για την ανάπτυξη των λιμανιών, της βιομηχανίας και της χαλυβουργίας, όλα αυτά βέβαια κάτω από μια άλλη πολιτική. 
      Όσο για τα πετρέλαια τώρα και εδώ έχουμε πολιτική υποκρισία της Κυβέρνησης. Όχι μόνο δεν ήσασταν παρατηρητές όπως λέει η Αξιωματική Αντιπολίτευση, γιατί έτσι τη βολεύει, αλλά, όμως, στήσατε όλο εκείνο το περιβάλλον για να βγάλουν κέρδη και οι εταιρείας διύλισης και οι εταιρείες διακίνησης. Δεν έγινε ούτε γίνεται κανένας έλεγχος στις δύο ιδιωτικές εταιρείες –και τα Ελληνικά Πετρέλαια έχουν ιδιωτικοποιηθεί- που είναι του Βαρδινογιάννη και του Λάτση που ελέγχουν τα διϋλιστήρια και είναι και τέσσερις-πέντε εταιρείες διακίνησης που δεν κάνετε κανένα έλεγχο. Τον έλεγχο, όμως, τον εξαντλήσατε κύριοι της Κυβέρνησης στα πρατήρια. Εμείς δεν λέμε ότι και εκεί δεν πρέπει να γίνεται έλεγχος, αλλά πρέπει να ανατρέξεις στην πηγή που διαμορφώνει την τελική τιμή κατανάλωσης. Ξέρουμε ότι τα κέρδη αυτών των εταιρειών δίνουν αυτό που λέει το ΚΚΕ. Βέβαια αυτό που είπατε ότι ζητήσαμε την έγκριση από την Ευρωπαϊκή Ένωση είναι πολιτική υποκρισία, γιατί ξέρετε ότι από 1-1-2004 η Ευρωπαϊκή Ένωση έχει αυξήσει το κατώτερο όριο ειδικού φόρου κατανάλωσης που σημαίνει ότι κοροϊδεύετε τον κόσμο. 
      Πιστεύουμε, κυρίες και κύριοι συνάδελφοι, ότι όπως το ΠΑΣΟΚ ήθελε να αντιμετωπίσει την ακρίβεια με το παρατηρητήριο τιμών, με τις συμφωνίες κυρίων, με το μποϊκοτάζ και με το κυνήγι των μικροπωλητών στις λαϊκές αγορές κλπ., δυστυχώς όλα αυτά δεν αντιμετωπίζονται ούτε και με τα δικά σας μέτρα που είναι ενίσχυση του εθνικού συμβουλίου κατανάλωσης, σύσταση του συνηγόρου του καταναλωτή και βέβαια με συμφωνίες του ΣΕΒ και της ΓΣΕΕ πάτε να υποδεχθείτε τους Ολυμπιακούς Αγώνες. 
      Γι’ αυτό, λοιπόν, το ΚΚΕ έχει συγκεκριμένες προτάσεις και στα πλαίσια αυτού του κοινωνικού πολιτικού συστήματος. Ξέρουμε πού πατάμε και πού ζούμε. Αλλά, όμως, αν υπάρχει και πολιτική ευαισθησία και πολιτική βούληση, μπορούμε να δούμε την αύξηση των εισοδημάτων, ο κατώτερος μισθός 1.100 ευρώ και η κατώτερη σύνταξη 880 ευρώ. Θα πρέπει να μειωθεί ο φόρος στα είδη πλατειάς λαϊκής κατανάλωσης, θα πρέπει το μεροκάματο να είναι στα 44 ευρώ. Θα πρέπει να παρθούν μέτρα που να μειώσουμε και τα τέλη της Τοπικής Αυτοδιοίκησης και γιατί η Τοπική Αυτοδιοίκηση έχει εξελιχθεί συνολικά ως μοχλός συμπλήρωσης της Δημόσιας Διοίκησης, που ελέγχεται από την εκάστοτε κυβέρνηση για να εξυπηρετήσει συγκεκριμένα συμφέροντα. Γιατί δεν δίνετε και τα χρωστούμενα στην Τοπική Αυτοδιοίκηση και βάζουν δικά σας στελέχη και στελέχη του ΠΑΣΟΚ που είναι στους δήμους και στις νομαρχίες, υπέρογκα δημοτικά τέλη, αύξηση του νερού και τα σχετικά; Και βέβαια λέμε ότι η παιδεία, η υγεία και η πρόνοια δεν μπορούν να αποδοθούν στην επιχειρηματική δραστηριότητα. Διότι αρκετά πληρώνει ο ελληνικός λαός και γνωρίζουμε όλοι ότι μια λαϊκή οικογένεια δίνει πολύ μεγάλο σεβαστό ποσό από το πενιχρό εισόδημα, για να τα βγάλει πέρα και να αντιμετωπίσει αυτές τις ανάγκες.
      Κλείνοντας, κύριε Πρόεδρε, θέλω να τονίσω το εξής: Το ΚΚΕ απευθύνεται στον ελληνικό λαό και λέει ότι για να τελειώσει και το ζήτημα της ακρίβειας όπως και οι άλλες πολιτικές που είναι σε βάρος του εργαζόμενου λαού, πρέπει να δει την προοπτική αλλαγής σε επίπεδο κοινωνίας αλλά και πολιτικής.
      Με άλλα λόγια δηλαδή, να αλλάξει η εξουσία. Όσο την εξουσία την έχουν στα χέρια τους τα μεγάλα επιχειρηματικά συμφέροντα και το πολιτικό προσωπικό που εξυπηρετεί αυτά τα συμφέροντα, είτε σήμερα είναι η Κυβέρνηση της Νέας Δημοκρατίας είτε χθες η κυβέρνηση του ΠΑΣΟΚ, πάντοτε θα ακολουθείτε αυτήν τη νεοφιλελεύθερη συντηρητική πολιτική που εξασφαλίζει τα κέρδη των ολίγων.
      Εμείς, λοιπόν, μιλάμε για μια άλλου είδους οικονομία που μέσα εκεί μπορεί να δεις κατά τομείς να αναπτύσσονται και προς όφελος των εργαζομένων και των μισθών αλλά και της θέσης εργασίας αλλά και για να καθηλωθούν οι τιμές προς τα κάτω. Και πιστεύουμε ότι αυτή η οικονομία μπορεί να γίνει, κάτω από τη λαϊκή εξουσία, με άλλα λόγια, δηλαδή, απλά ο ίδιος ο λαός να πάρει την υπόθεση στα χέρια του. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Κύριε Τζέκη, θα έχετε μόνο τρία λεπτά για τη δευτερολογία.
      Το λόγο έχει τώρα η επερωτούσα κ. Παντελάκη.
      ΕΛΠΙΔΑ ΠΑΝΤΕΛΑΚΗ: Κύριοι συνάδελφοι, δεν έχουμε καμία αυταπάτη με αυτήν την επερώτηση που κάνουμε και την πρωτοβουλία που παίρνει το κόμμα μας απ’ αυτό το Βήμα, ότι ένα τόσο σημαντικό ζήτημα της ακρίβειας, των ανατιμήσεων, θα μπορούσε να δοθεί σήμερα απάντηση και λύση από τη μεριά της Κυβέρνησης που να αντιμετωπίζει το πρόβλημα της ζωής των εργαζομένων.
      Είναι ζήτημα που θέλει προοπτική και θα αναφερθώ στο σύντομο χρόνο που έχω σ’ αυτό, αλλά είναι ζήτημα που για εμάς αυτήν τη στιγμή η πρωτοβουλία αυτή παίρνεται γιατί είναι ανάγκη αυτή η Κυβέρνηση να δείξει την πολιτική βούληση, ώστε με τη μορφή του επείγοντος να παρθούν συγκεκριμένα μέτρα. Βεβαίως ο κεντρικός εισηγητής μας έθεσε αυτά που έχουν σχέση με τη μείωση των τιμών, με το πάγωμα των τιμών, άμεσα ορισμένων αυξήσεων. 
      Το ζήτημα της ακρίβειας θα συμφωνούμε όλοι, ανεξάρτητα από ποια οπτική γωνία κάνουμε τις αναλύσεις μας, ότι είναι ένα ζήτημα που αφορά όλες τις πτυχές της ζωής, δεν αφορά μόνο τα είδη πλατιάς λαϊκής κατανάλωσης και έτσι όπως περισσότερο αναδεικνύονται από τα ΜΜΕ που προσπαθούν μέσα από εκεί να κυνηγήσουν μόνο το μαϊντανό ή το καρότο και να μην αναδείξουν τις αιτίες, τι φταίει και συμβαίνει αυτό. Γνωρίζουμε όλοι ότι δεν είναι ένα παροδικό, αλλά ένα μόνιμο φαινόμενο σύμφυτο με το σύστημα που ζούμε και ακριβώς αυτό πρέπει να αντιμετωπισθεί. Αυτό που αλλάζει κάθε φορά είναι πώς εμφανίζεται το φαινόμενο. Ιδιαίτερα το τελευταίο διάστημα είχαμε μια μεγάλη έκρηξη το 2002 με την εμφάνιση του ευρώ, το 2003 με τα οπωροκηπευτικά και τώρα με τις διεθνείς τιμές. Επομένως, το πώς εμφανίζεται και το πώς επιδρά, όχι το αν θα υπάρχει. Βεβαίως αυτό να το δούμε σε συνδυασμό με τη μείωση της αγοραστικής δυνατότητας των εργαζομένων, τη συμπίεση των μισθών και συντάξεων, τις ελαστικές εργασιακές σχέσεις και την εμπορευματοποίηση των πάντων, ακόμα και του αέρα που αναπνέουμε, ιδιαίτερα των τομέων που επιδρούν στο εισόδημα και στη ζωή όπως έχει σχέση η υγεία, η παιδεία, ο θεσμός της Τοπικής Αυτοδιοίκησης που όλα αυτά επιδρούν ως χαράτσια στο εισόδημα της λαϊκής οικογένειας, καταλαβαίνουμε ότι δημιουργείται ένα εφιαλτικό τοπίο. Για να αντιμετωπισθεί, λοιπόν, αυτή η κατάσταση πρέπει να αντιμετωπισθεί στη ρίζα της, γιατί είναι αποτέλεσμα αυτής της πολιτικής του ανταγωνισμού, της απελευθέρωσης των αγορών. Νομίζω ότι θα συμφωνείτε όλοι ότι είναι ένας μύθος αυτό που λεγόταν ότι με τον ανταγωνισμό και την ελεύθερη οικονομία θα πέσουν οι τιμές. Όχι μόνο δεν έπεσαν, αλλά αντιθέτως ανέβηκαν. Ήρθε σε χειρότερη θέση η μοίρα των εργαζομένων και από τη μεριά των επιχειρηματιών φάνηκε ότι το μεγάλο ψάρι τρώει το μικρότερο. 
      Δείτε για παράδειγμα, τι γίνεται αυτήν τη στιγμή με την αύξηση των ακτοπλοϊκών εισιτηρίων, που αφορά συνολικά, αν θέλετε, λόγω και της γεωγραφικής θέσης της χώρας μας, το μισό πληθυσμό που πηγαινοέρχεται στα νησιά. Τα καθαρά κέρδη για τους εφοπλιστές μόνο για το 2003 έφθασαν το 417%. Η αύξηση των ακτοπλοϊκών εισιτηρίων μόνο την περασμένη χρονιά ήταν 65%. 
      Οι σημερινές εξελίξεις τι λένε; Είμαστε σε απόσταση αναπνοής από τη συνάντηση που είχε ο Υπουργός Εμπορικής Ναυτιλίας και με το ζόρι έγινε διαπραγμάτευση για να γίνει 3% αύξηση. Δηλαδή η Κυβέρνηση σ’ αυτό το διάστημα που έχει αναλάβει, ενώ μιλούσε για κοινωνική αλλαγή, ουσιαστικά η αλλαγή αυτή υπάρχει μόνο προς μια φιλολαϊκή φρασεολογία και πρόκειται για συνέχεια της ίδιας πολιτικής, της στήριξης της ανταγωνιστικότητας των επιχειρήσεων. Το όραμα που υπάρχει αυτήν τη στιγμή και απ’ αυτήν την Κυβέρνηση είναι να τα βγάλει πέρα το μεγάλο κεφάλαιο στον ανταγωνισμό και οι εργαζόμενοι, τα πλατιά λαϊκά στρώματα να διαγράψουμε από τη ζωή μας ότι υπάρχουν δικαιώματα.  
      Είναι χαρακτηριστικό αυτό το παράδειγμα με τους εφοπλιστές. Κοιτάξτε τι γίνεται αυτήν τη στιγμή στο λιμάνι του Πειραιά, όπου βρίσκονται εκατό ναυτεργάτες στο δρόμο, με επίσχεση εργασίας, δηλαδή εκείνοι που εργάζονται στο χώρο αυτό, εκείνοι που έχουν δημιουργήσει τα κέρδη, αυτοί ακριβώς είναι σήμερα στο δρόμο. Τι πρωτοβουλίες παίρνει, λοιπόν, η Κυβέρνηση για να αντιμετωπιστεί αυτό το ζήτημα; Γι’ αυτό, λοιπόν, η ακρίβεια, οι ανατιμήσεις είναι ένα συνολικό πρόβλημα και συνδέεται με τις πολιτικές επιλογές. 
      Πρέπει να υπάρξει συνολικά στην πορεία ανατροπή αυτής της πολιτικής να βγάλουν από τις ηγεσίες συμπεράσματα οι εργαζόμενοι, ώστε να στηριχθεί μία πολιτική που τα επόμενα χρόνια η οικονομία να έχει άλλη οργάνωση, άλλο περιεχόμενο και αντί να εξυπηρετεί, όπως σήμερα, τους επιχειρηματίες, να εξυπηρετεί την πλειοψηφία του ελληνικού λαού, έχοντας στην κατοχή της τα βασικά μέσα παραγωγής και σωστό σχεδιασμό στην οικονομία. Έτσι πραγματικά θα υπάρχει μία  πολιτική που θα αντιμετωπίζει τα προβλήματα της ζωής των πολιτών. Αλλιώς δεν υπάρχει λύση και ελπίδα. Η λύση είναι οι γενικότερες αλλαγές. 
      Σήμερα το «ξεζούμισμα» των εργαζομένων από τους επιχειρηματίες γίνεται με τη βοήθεια του κράτους και με τις πλάτες της Κυβέρνησης. Αυτά πρέπει να ληφθούν υπόψη και από τους εργαζόμενους, που πρέπει να πάρουν τα μέτρα τους, αλλά και από την Κυβέρνηση η οποία και ως αντιπολίτευση είχε ευθύνες γι’ αυτήν την πολιτική που στήριξε με νύχια και με δόντια, αλλά και τώρα είναι υποχρεωμένη να πάρει μέτρα, εάν θέλει πραγματικά να πείσει ότι ενδιαφέρεται για τα  ζητήματα της ίδιας της ζωής των εργαζομένων.
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Δημήτριος Τσιόγκας.
      ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, κυρίες και κύριοι συνάδελφοι, όλα τα λαϊκά στρώματα βιώνουν την πολιτική των Κυβερνήσεων της Νέας Δημοκρατίας και του ΠΑΣΟΚ. Όσο στην κυβερνητική εξουσία θα εναλλάσσονται η Νέα Δημοκρατία με το ΠΑΣΟΚ τα προβλήματα θα οξύνονται. Η ακρίβεια, η αισχροκέρδεια θα μεγαλώνουν. Ταυτόχρονα με αυτές τις πολιτικές η αγοραστική δύναμη των εργαζομένων, των συνταξιούχων, των ανέργων, της αγροτιάς, των επαγγελματιών θα μειώνεται καθημερινά. Βεβαίως και δεν μπορούν να τα βγάλουν πέρα με αυτά τα αλλεπάλληλα κύματα ακρίβειας.
      Η ακρίβεια οργιάζει. Οι τιμές βρίσκονται σταθερά σε υψηλά επίπεδα. Η φτώχεια βασανίζει όλο και περισσότερες οικογένειες μαζί με την ανεργία. Η εμπορευματοποίηση της υγείας και της παιδείας για τα λαϊκά στρώματα είναι δυσβάσταχτη. Όλο και πιο πολλοί καταφεύγουν σε δανεισμό από τις τράπεζες. Παλιότερα γνωρίζαμε συγκεκριμένα δάνεια, είτε για την απόκτηση κατοικίας, είτε επαγγελματικά. Σήμερα ο κόσμος παίρνει δάνεια ακόμα και για ψώνια, για διακοπές, για γιορτές –τα λεγόμενα εορτοδάνεια- δάνεια για να σπουδάσει τα παιδιά του. 
      Η ακρίβεια σήμερα τσακίζει κόκαλα. Υπολογίζεται ότι για κάθε οικογένεια μόνο από την έκρηξη της τιμής των καυσίμων θα χρειαστούν πενήντα ευρώ περισσότερα το μήνα. Και δεν είναι μόνο η ακρίβεια στα καύσιμα, αλλά σε όλα τα είδη πρώτης ανάγκης, σε μια εποχή που η φτώχεια διευρύνεται και η ανεργία αυξάνεται.
      Η υποαπασχόληση και οι νέες εργασιακές σχέσεις, οι ελαστικές μορφές απασχόλησης, διευρύνονται καθημερινά. Στην πράξη καταργούνται ακόμα και αυτά τα επιδόματα ανεργίας τα οποία δίνονται στους βιομηχάνους. Οι συμβασιούχοι και αυτοί που περιμένουν τις απολύσεις και αυτοί που απολύθηκαν, οι μερικά απασχολούμενοι, οι εργαζόμενοι με μισθό 300 ευρώ το μήνα δεν μπορούν να αντέξουν αυτήν την ακρίβεια. 
      Οι πολιτικές που εφαρμόζονται χωρίς κανέναν έλεγχο, χωρίς κανένα περιορισμό, χωρίς κανένα μέτρο αυξάνουν τον πλούτο, αυξάνουν τα κέρδη των εφοπλιστών, των τραπεζιτών, των μεγαλεμπόρων, των βιομηχάνων. Η εκμετάλλευση της εργατικής τάξης μεγαλώνει και χειροτερεύει η θέση των εργατικών λαϊκών οικογενειών. Οι πολιτικές αυτές υλοποιούνται με τα κριτήρια που βάζει ο Σύνδεσμος Ελλήνων Βιομηχάνων, την πολιτική δηλαδή της συναίνεσης, την οποία ζήτησε και ο κ. Καραμανλής, μια πολιτική που σημαίνει υποταγή των εργαζομένων στα κέρδη των βιομηχάνων. Στην ισχυρή Ελλάδα της ανάπτυξης, όπως λένε και το ΠΑΣΟΚ και η Νέα Δημοκρατία, οι εργαζόμενοι φέτος για το 2004 πήραν αύξηση 4% για το πρώτο οκτάμηνο και 2% από 1η Σεπτεμβρίου, δηλαδή στην ουσία θα βάλουν στην τσέπη τους πραγματική αύξηση 5%, όταν τα κέρδη των βιομηχάνων είναι τεράστια, δυσθεώρητα, δισεκατομμύρια. 
      Βεβαίως πρέπει να σταθούμε και στο κατώτερο μεροκάματο, το οποίο σήμερα βρίσκεται στα 24,22 ευρώ και στον κατώτερο μισθό, ο οποίος είναι 540,66 ευρώ. Η κατώτερη σύνταξη του ΙΚΑ βρίσκεται στα 412 ευρώ το μήνα, η κατώτερη σύνταξη του ΟΓΑ στα 190 ευρώ το μήνα, ενώ το ταμείο ανεργίας είναι περίπου στα 300 ευρώ. Με αυτούς τους μισθούς, με αυτά τα μεροκάματα δεν μπορεί να περηφανεύεται ούτε η Κυβέρνηση ούτε βεβαίως η πλειοψηφία της ΓΣΕΕ, η οποία φρόντισε για άλλη μια διετία να δέσει χειροπόδαρα την εργατική τάξη. 
      Με αυτούς τους μισθούς οι ισχυρισμοί της Κυβέρνησης και των βιομηχάνων έχουν χρεοκοπήσει. Με αυτές τις αποδοχές πείνας ο κόσμος δεν μπορεί να αντέξει αυτήν την ακρίβεια. Η ανταγωνιστικότητα των επιχειρήσεων που αναμασούν και η Κυβέρνηση και η Αξιωματική Αντιπολίτευση είναι τα εργαλείο για το χτύπημα των δικαιωμάτων των εργαζομένων και του λαού, για την καθήλωση των μισθών ακόμα και στα αγροτικά προϊόντα και την αύξηση των κερδών των βιομηχάνων. 
      Με την πολιτική της σύγκλισης προσπαθείτε να κοροϊδέψετε τους εργαζόμενους, να κρύψετε την αλήθεια, μια πραγματικότητα που εσείς στηρίζετε, όπως είναι η αντιλαϊκή πολιτική που εκπορεύεται από το διευθυντήριο των Βρυξελών. Θέλετε να κρύψετε ότι η σύγκλιση είναι η συνέχιση της λιτότητας, η διόγκωση της ακρίβειας, της ανεργίας, της φτώχειας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δώστε μου, κύριε Πρόεδρε, λίγο χρόνο από τη δευτερολογία μου.
      ΠΡΟΕΔΡΕΥΩΝ (Γεώργιος Σούρλας): Ορίστε.
       ΔΗΜΗΤΡΙΟΣ ΤΣΙΟΓΚΑΣ: Η πολιτική της Κυβέρνησης αποθρασύνει την προκλητικότητα των βιομηχάνων, οι οποίοι έχουν σαν στόχο να συγκεντρώσουν περισσότερα κέρδη. Ακόμα και με το κλείσιμο των επιχειρήσεων που το τελευταίο διάστημα παίρνει τη μορφή χιονοστιβάδας έχουμε χιλιάδες απολύσεις στη χώρα μας και ιδιαίτερα αυτήν την περίοδο στη Βόρεια Ελλάδα, όπου όμως οι βιομήχανοι ούτε πτωχεύουν ούτε χρεωκοπούν. Αντίθετα, μεταφέρουν τις επιχειρηματικές τους δραστηριότητες σε άλλες χώρες ακόμα και με το ν. 2601/98 για την ανασυγκρότηση των Βαλκανίων που τους δίνετε τεράστια ποσά με επιδοτήσεις για γρήγορα και πολλά κέρδη. 
      Βεβαίως οι αυξήσεις στα βιομηχανικά προϊόντα που ρίχνουν στην αγορά είναι καθημερινό φαινόμενο. Πώς να αντέξει, λοιπόν, αυτήν την κατάσταση ο άνεργος, ο συνταξιούχος, οι συμβασιούχοι, αυτοί που δουλεύουν με μερική απασχόληση, αυτοί που δουλεύουν με ωρομίσθιο και βεβαίως όσοι δουλεύουν λίγες ώρες την ημέρα ή λίγες ώρες την εβδομάδα; Και η σημερινή και η προηγούμενη Κυβέρνηση επαναλαμβάνει το τρίπτυχο «ανάπτυξη, ανταγωνιστικότητα, απασχόληση». Γι’ αυτό δεν πρέπει να υπάρχει αυταπάτη σε κανέναν. 
      Για να σταματήσουμε αυτήν την ακρίβεια, για να αυξήσουμε τους μισθούς, όπως προτείνει το ΚΚΕ  -ο κατώτερος μισθός να είναι τουλάχιστον στα 1100 ευρώ, το κατώτερο μεροκάματο να είναι τουλάχιστον στα 44 ευρώ και η κατώτερη σύνταξη να είναι τουλάχιστον στα 880 ευρώ- είναι ανάγκη πρώτα απ’ όλα να αναπτυχθούν αγώνες για την προστασία των νοικοκυριών από τη συνεχιζόμενη ακρίβεια και τα αλλεπάλληλα κύματα που δέχονται καθημερινά τα λαϊκά νοικοκυριά.
      Η εργατική τάξη πρέπει αποφασιστικά να διεκδικήσει όχι μόνο το πάγωμα των τιμών αλλά τη μείωση των τιμών στα προϊόντα και βεβαίως σε όλα τα είδη πλατιάς κατανάλωσης. Ταυτόχρονα θα πρέπει να διεκδικήσει ουσιαστικές αυξήσεις που να καλύπτουν τις σύγχρονες ανάγκες. 
      Για όλα αυτά το Κομμουνιστικό Κόμμα Ελλάδας πιστεύει και προτείνει στους εργαζόμενους, στους αγρότες, στους επαγγελματίες ότι πρέπει να αναπτύξουν ένα κοινό λαϊκό αγωνιστικό μέτωπο ούτως ώστε να διεκδικήσουν, να απαιτήσουν και να κατακτήσουν αυτά που τους ανήκουν. 
      ΠΡΟΕΔΡΕΥΩΝ (Γεώργιος Σούρλας): Οι Υπουργοί δικαιούνται να μιλήσουν είκοσι πέντε λεπτά. Θα μιλήσει για δεκαπέντε λεπτά ο Υφυπουργός κ. Σαλαγκούδης και για δέκα λεπτά ο Υφυπουργός κ. Παπαθανασίου.
      Ο κ. Σαλαγκούδης έχει το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Ευχαριστώ το Κομμουνιστικό Κόμμα Ελλάδας γιατί μας δίνει σήμερα την ευκαιρία εδώ στο Ελληνικό Κοινοβούλιο να καταθέσουμε ορισμένες αλήθειες για τον ελληνικό λαό. 
      Σήμερα προσπαθούμε με την επερώτηση να αναδείξουμε ένα κρίσιμο και σημαντικό θέμα που μαστίζει –και είναι γεγονός- την ελληνική κοινωνία που το αναδείξαμε εδώ και αρκετά χρόνια και εμείς και σήμερα έχουμε κληθεί να το διαχειριστούμε. Είδα και από τους ομιλητές του Κομμουνιστικού Κόμματος ότι δεν πιστεύουν και αυτοί όπως και ο ελληνικός λαός ότι είναι δυνατόν σε τέσσερις μήνες –δεν έχουμε το μαγικό ραβδάκι- να αντιμετωπίσουμε το τεράστιο πρόβλημα της ακρίβειας. Ας δούμε πρώτα, πρώτα που οφείλεται αυτή η ακρίβεια, η δομική υφή της ακρίβειας για την ελληνική κοινωνία.
      Από την ένταξή μας στην Ευρωπαϊκή Ένωση καταργήθηκαν οι δασμοί και οι αγορές είναι ίδιες σε ολόκληρη την Ευρωπαϊκή Ένωση, δηλαδή οι τιμές με διαφορά στον πληθωρισμό είναι ίδιες στην Αθήνα, στη Θεσσαλονίκη όπως και στο Μιλάνο, στο Βερολίνο, στο Παρίσι, στο Λονδίνο. Μπήκαμε σε μια αγορά όπου οι μεν προηγμένες χώρες είχαν ένα εισόδημα για να αντιμετωπίσουν αυτές τις τιμές των προϊόντων και επομένως να βλέπουν την αγορά τους φυσιολογική, ενώ εμείς δυστυχώς με ένα εισόδημα λίγο κάτω από το 70% του μέσου  όρου του εισοδήματος της Ευρώπης των δεκαπέντε έχουμε να αντιμετωπίσουμε με αίσθημα ακρίβειας αυτή την αγορά. Αυτή είναι η πρώτη θα έλεγε κανείς δομική υφή της ακρίβειας στην ελληνική κοινωνία. 
      ΟΡΕΣΤΗΣ ΚΟΛΟΖΩΦ: Όταν μπήκαμε δεν το ξέραμε αυτό; Το ξέραμε αλλά δεν το είπαμε στον ελληνικό λαό.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Όταν μπήκαμε το 1981 στην Ευρώπη των δέκα ήμασταν ένατοι και είχαμε από κάτω στους οικονομικούς δείκτες και στο μέσο κατά κεφαλήν εισόδημα άλλες πέντε χώρες που μπήκαν πολύ αργότερα από μας. Προοδευτικά το εισόδημά μας αντί να αυξηθεί και να συγκλίνει ουσιαστικά απέκλινε. Επομένως είναι θέμα μιας μακροχρόνιας πολιτικής που δεν έγινε με ορθό τρόπο. 
      Έρχομαι στο ζήτημα πως θα αντιμετωπίσουμε αυτό το πρόβλημα. Ο μοναδικός τρόπος είναι οι υψηλοί ρυθμοί ανάπτυξης, να φθάσουμε το μέσο εισόδημα του Έλληνα στο μέσο επίπεδο του εισοδήματος της Ευρώπης, του ευρωπαίου πολίτη. Αυτός είναι ο στόχος μας. Και το πρόγραμμά μας έχει βάλει ένα φιλόδοξο στόχο σε οκτώ έως δέκα χρόνια να πραγματοποιήσουμε αυτήν την πραγματική σύγκλιση. 
      Για να δούμε πως θα αντιμετωπίσουμε άμεσα το όλο ζήτημα. Είναι θέμα το τι πιστεύουμε και τι σύστημα θέλουμε να υιοθετήσουμε και μέσα σε ποιο σύστημα, θέλουμε να ζήσουμε. 
      Δεν άκουσα από το Κομμουνιστικό Κόμμα Ελλάδας σαφέστατη δήλωση για το τι ακριβώς προτιμά. Προτιμά το σύστημα όλα το κράτος να τα φροντίζει, που είναι ένα σύστημα που έχει αποτύχει;
      Να είναι το κράτος επιχειρηματίας;  Και αυτό έχει αποδειχθεί διαχρονικά ότι δεν είναι σωστό. Θέλει, όπως θέλουμε κι εμείς να ζούμε σε μία ελεύθερη αγορά; Τότε πράγματι, πρέπει να ενισχύσουμε τους κανόνες λειτουργίας αυτής της αγοράς. Και η λειτουργία των κανόνων είναι για να ελέγχεται η αγορά από το κράτος με ενίσχυση των μηχανισμών ελέγχου της και με θεσμοθέτηση αυτών και φυσικά με την παρακολούθηση διά των μηχανισμών του της τήρησης των κανόνων. 
      Στο σύστημα της ελεύθερης αγοράς έχει αποδειχθεί ότι όταν λειτουργεί ο ανταγωνισμός και δεν στρεβλώνεται, τότε έχουμε το καλύτερο αποτέλεσμα, όπως έχει αποδειχθεί και παγκόσμια και διαχρονικά. Ο υγιής ανταγωνισμός είναι αυτός που προσφέρει το ποιοτικότερο προϊόν στις χαμηλότερες τιμές. Αυτή είναι η επιδίωξή μας. Αυτήν την επιδίωξη θέλουμε να δημιουργήσουμε στην πατρίδα μας. Βεβαίως είναι μία προσπάθεια η οποία δεν μπορεί να εξαντληθεί σε τέσσερις μήνες. Ήδη ετοιμάζουμε με έντονο ρυθμό θεσμικά πλαίσια που βελτιώνουν τη λειτουργία της αγοράς. Και πιστεύουμε ότι σε σχετικά σύντομο χρονικό διάστημα θα πετύχουμε αυτό που στοχεύουμε, δηλαδή την ενίσχυση του υγιούς ανταγωνισμού και την επιτυχία του αποτελέσματος που αυτός δημιουργεί, δηλαδή το ποιοτικότερο προϊόν στη φθηνότερη τιμή. Έτσι πρέπει να το αντιμετωπίσουμε. Σπασμωδικές κινήσεις και απώλεια της ψυχραιμίας σε κάποια κρίση που συμβαίνει στην αγορά, δεν είναι καλοί σύμβουλοι για να τηρήσεις μία μακροπρόθεσμη πολιτική, αξιόπιστη για όλους ώστε όλοι οι παίκτες της αγοράς να συνειδητοποιήσουν ότι υπάρχει μία συγκεκριμένη και σταθερή πολιτική. Αυτήν την πολιτική τηρήσαμε στην κρίση των καυσίμων. Και σας διαβεβαιώ με κρίση και συγκριτικά στοιχεία, τουλάχιστον οι ενασχολούμενοι με αυτό το ζήτημα έχουν πειστεί. Διότι υπήρχαν τα στοιχεία της Eurostat που επικαλεστήκατε κι εσείς, υπήρχαν τα δικά μας στοιχεία από τις τιμοληψίες και κάθε εβδομάδα βγάζαμε συγκριτικά στοιχεία που έδειχναν ότι  ενώ στις αυξήσεις των τιμών του αργού η ανταπόκριση των αγορών της Ευρώπης και των ευρωμεσογειακών χωρών ήταν με πολύ μεγαλύτερες αυξήσεις, στην Ελλάδα γινόντουσαν με μικρότερους ρυθμούς. Βγάζαμε με νούμερα κάθε εβδομάδα και με αντίστοιχα ποσά,  ποια είναι τα περιθώρια κέρδους των αγορών, των βενζινοπωλών και των διυλιστηρίων. Κάθε μέρα δίναμε αυτό το δελτίο με παράλληλη σύγκριση των τιμών των ευρωμεσογειακών χωρών. Έτσι το αντιμετωπίσαμε χωρίς σπασμωδικά μέτρα, χωρίς παγώματα τιμών που εσείς προτείνατε. Γιατί το πάγωμα τιμών λειτουργεί για ένα μικρό χρονικό διάστημα. Είναι σαν ένα συμπιεσμένο ελατήριο. Όταν θα αναγκαστείτε να άρετε το πάγωμα των τιμών, τότε θα εκτιναχθούν οι τιμές στα ύψη. 
      Και υπάρχουν και εκθέσεις για τα καύσιμα. Η Ρυθμιστική Αρχή Ενέργειας κατέθεσε έκθεση προς την προηγούμενη κυβέρνηση, όταν εφήρμοσε το πλαφόν για ορισμένο χρονικό διάστημα και για ορισμένες περιοχές. Η έκθεση της απέδειξε ότι οι πολίτες της περιοχής εκείνης όπου επιβλήθηκε το πλαφόν, πλήρωσαν πολύ ακριβότερα και στη διάρκεια της κρίσης αλλά και πολύ αργότερα, μετά όταν έπεσαν οι τιμές. Ενώ στην υπόλοιπη χώρα πλήρωναν χαμηλότερες τιμές οι πολίτες, σε εκείνες τις περιοχές συνέχιζαν να πληρώνουν στα ύψη τις τιμές του πλαφόν.
      Έρχομαι σε αυτά που έχετε αναφέρει στην επερώτησή σας. Είπατε ότι εμείς με τις φοροαπαλλαγές ενισχύουμε τους μεγάλους επιχειρηματίες. Νομίζω ότι είναι ανακρίβεια αυτός ο ισχυρισμός. Οι φοροαπαλλαγές που εμείς επαγγελθήκαμε προεκλογικά και ενέκρινε ο ελληνικός λαός, ήταν για τους μικρούς, για τις ΟΕ, τις ΕΕ, τις ατομικές εταιρείες. Είπαμε ότι μειώνουμε το ποσοστό στο 20% και ότι στα αδιανέμητα κέρδη των επιχειρήσεων μειώνουμε το συντελεστή στο 25%. Ξέρετε πολύ καλά ότι τα αδιανέμητα κέρδη των επιχειρήσεων δεν πηγαίνουν στις τσέπες των επιχειρηματιών, αλλά διατηρούνται από την επιχείρηση για επενδύσεις.
      Βέβαια άκουσα πολλά και για τους εργαζόμενους. Όμως εδώ οφείλουμε να πούμε τώρα ότι η Εθνική Συλλογική Σύμβαση Εργασίας γι’ αυτό το χρονικό διάστημα, τα δύο χρόνια, είχε μεγαλύτερες αυξήσεις από τον πληθωρισμό και δεν δέχομαι τις κατηγορίες που είπατε προηγουμένως όσον αφορά τη Γενική Συνομοσπονδία Εργατών Ελλάδος, γιατί νομίζω ότι αυτό το χρονικό διάστημα τουλάχιστον με πολύ υπευθυνότητα μαζί με τους εργοδότες και με την ενθάρρυνση της Κυβέρνησης έφτασαν σε σημαντικές αυξήσεις οι οποίες νομίζω ότι ικανοποίησαν τους εργαζόμενους. 
      Όμως η μεγάλη πληγή για την ελληνική κοινωνία μαζί με την ακρίβεια είναι η ανεργία η οποία δεν αντιμετωπίζεται ούτε με τα επιδόματα που αποτελούν ασπιρίνες ούτε με οποιεσδήποτε άλλες προνοιακές πολιτικές. Η ανεργία αντιμετωπίζεται με αύξηση των ρυθμών ανάπτυξης και με επενδύσεις παραγωγικών μονάδων, ούτως ώστε να δημιουργούνται θέσεις απασχόλησης. Αυτή είναι η καλύτερη μέθοδος για την αντιμετώπιση της ανεργίας και νομίζω ότι εμείς προσανατολιζόμαστε προς αυτήν την κατεύθυνση. Ακόμη και αυτή η φορολογική ρύθμιση για τη μείωση του συντελεστή στα αδιανέμητα κέρδη των επιχειρήσεων βοηθάει προς την κατεύθυνση των επενδύσεων και τη δημιουργία θέσεων απασχόλησης. Σ’ αυτό άλλωστε αποσκοπεί και ο αναπτυξιακός νόμος που ετοιμάζουμε. Αυτό το αναφέρω γιατί αναφερθήκατε και σ’ αυτόν.   
      Έρχομαι  τώρα να αναφερθώ στις προτάσεις τις οποίες έχετε κάνει και με τις οποίες είμαστε σύμφωνοι. Και εμείς θέλουμε κατώτερο μισθό 1.100 ευρώ, αλλά για να γίνει αυτό πρέπει να αντέξει η οικονομία και παράλληλα θα πρέπει να ρυθμίζουμε και την αναπτυξιακή πορεία της χώρας, γιατί εάν δημιουργήσουμε αυτό το σύστημα που καθηλώνει τις τιμές και αυξάνει τις αμοιβές, νομίζω ότι τελικά θα οδηγηθούμε στο πουθενά, σε μια οικονομία η οποία ουσιαστικά δεν θα μπορεί να λειτουργήσει.   
      Θα έρθει όμως και η ώρα, προοδευτικά θα πάμε προς τα εκεί, διότι εάν δεν γίνουν αυτές οι αυξήσεις των μισθών και των συντάξεων, δεν θα έχουμε συνέπεια με το πρόγραμμα που θέλει η οικονομική μας πολιτική, δηλαδή να πετυχαίνουμε τη σύγκλιση σ’ αυτό το χρονικό διάστημα που σας ανέφερα προηγούμενα. 
      Είπατε για την αύξηση στις ακτοπλοϊκές συγκοινωνίες. Είναι γεγονός ότι ήταν η μοναδική αύξηση, δεδομένου ότι στην επερώτησή σας αναφέρετε και για αυξήσεις των ΔΕΚΟ, ενώ μέχρι στιγμής, το 2004, δεν έχει γίνει καμία αύξηση στις ΔΕΚΟ, κάτι που δεν αναφέρατε μιλώντας από το Βήμα της Βουλής. 
      Πράγματι δεν αυξήσαμε τις τιμές των ΔΕΚΟ. Αυτό έγινε γιατί θέλουμε, τουλάχιστον αυτό το χρονικό διάστημα, με συντονισμένα μέτρα, όσα έχει τη δυνατότητα να ασκήσει η πολιτεία και δίνοντας και το παράδειγμα προς τους επιχειρηματίες, να διατηρήσουμε πριν από τους Ολυμπιακούς Αγώνες μία αγορά η οποία να αποδειχτεί φιλική για τους επισκέπτες. Έτσι παράλληλα με αυτό το μεγάλο γεγονός που θα αναδείξει και τους πολιτιστικούς μας θησαυρούς και τις ομορφιές που έχει αυτή η χώρα, θα δείξουμε παράλληλα ότι διαθέτουμε και μια ελκυστική αγορά στην οποία θα μπορούν οι επισκέπτες να επαναλάβουν την επίσκεψή τους και για να θαυμάσουν τις ομορφιές της Ελλάδας και να γίνουν κοινωνοί των πολιτιστικών μας παραδόσεων, του πολιτισμού μας, αλλά και ταυτόχρονα να περάσουν και πάρα πολύ καλά σε μία καλή αγορά. 
      ΔΗΜΗΤΡΙΟΣ ΤΣΙΟΓΚΑΣ: Δηλαδή μετά τους Ολυμπιακούς Αγώνες θα έχουμε μεγάλη ακρίβεια; 
      ΠΡΟΕΔΡΕΥΩΝ (Γεώργιος Σούρλας): Μην διακόπτετε, σας παρακαλώ, κύριε Τσιόγκα. Θα μιλήσει ο εκπρόσωπός σας. 
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Όσο είναι δυνατόν να γίνει αυτό και όσο είναι δυνατόν να διατηρήσουμε την αγορά σε επίπεδα που να επιτυγχάνουν αυτό το αποτέλεσμα. 
      Ακόμη αναφερθήκατε στην παιδεία, την υγεία και την πρόνοια. Αυτοί οι τομείς είναι η φροντίδα μας, αλλά για να ασκηθούν με καλύτερο τρόπο χρειάζονται χρήματα. Για να έχουμε τα χρήματα, απαιτούνται υψηλοί ρυθμοί ανάπτυξης. Αυτός είναι ο στόχος μας! 
      ΑΓΓΕΛΟΣ ΤΖΕΚΗΣ: Μα είχαμε υψηλούς ρυθμούς ανάπτυξης! Δεν είχαμε, κύριε Υφυπουργέ; 
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κοιτάξτε! Θέλουμε μία ανάπτυξη και υψηλότερη από αυτή που είχαμε, αλλά και ουσιαστική με ενδογενή ορμή που σημαίνει δημιουργία επιχειρήσεων και θέσεων απασχόλησης, ώστε να απασχολούνται περισσότερα Ελληνόπουλα και να παράγεται περισσότερος πλούτος κατευθυνόμενος προς τις σωστές κατευθύνσεις, δηλαδή προς εκείνες που μπορούν να δημιουργήσουν επενδυτικό κλίμα, αλλά και να προσελκύσουν και ξένες επενδύσεις που χρειάζονται οι προηγμένες σαν την Ελλάδα χώρες. 
      Για τα δημοτικά τέλη στα οποία αναφερθήκατε θα πρέπει να πω ότι την πολιτική αυτή που έχει τηρηθεί μέχρι τώρα την έχουμε καταδικάσει, να δίνονται δηλαδή αρμοδιότητες στην Τοπική Αυτοδιοίκηση χωρίς αντίστοιχα να δίνονται πόροι. Εμείς, στο πρόγραμμά μας, έχουμε επαγγελθεί μια άλλη πολιτική. 
      Μέχρι στιγμής, στο τετράμηνο δεν έχουμε δώσει επιπλέον αρμοδιότητες στην Τοπική Αυτοδιοίκηση χωρίς να τις συνοδεύουμε από πόρους. Έχουμε δεσμευθεί, λοιπόν, ότι κάθε αρμοδιότητα που θα μετατίθεται στην Τοπική Αυτοδιοίκηση ταυτόχρονα θα συνοδεύεται και από τους αντίστοιχους πόρους, ούτως ώστε και να μη δημιουργούμε την ανάγκη να επιβάλλονται βαρύτατα τέλη και να δημιουργείται δυσκολία στη ζωή των πολιτών. 
      Σε κάθε περίπτωση θέλω να σας διαβεβαιώσω ότι η φροντίδα μας και το ενδιαφέρον μας είναι πάντοτε για τον Έλληνα πολίτη. Έχουμε υποσχεθεί προεκλογικά ότι εκείνο που θα φροντίσουμε με όλες μας τις δυνάμεις είναι να κάνουμε τον Έλληνα πολίτη και την καθημερινότητά του πολύ καλύτερη απ’ ό,τι ήταν μέχρι σήμερα. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υφυπουργό για την τήρηση του χρόνου. 
      Το λόγο τώρα έχει ο κ. Ιωάννης Παπαθανασίου.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριοι συνάδελφοι, εγώ θα περιοριστώ σε συγκεκριμένα μέτρα για το πώς μπορούμε να καταπολεμήσουμε το υπαρκτό σοβαρό πρόβλημα της ακρίβειας. Θα συμφωνήσω και με το ΚΚΕ ότι πράγματι ακρίβεια υπάρχει. Το έχουμε πει και εμείς. Το ζήτημα είναι πώς την καταπολεμάς. 
      Το ΚΚΕ προφανώς –και το έχει πει- πιστεύει ότι για να αντιμετωπιστεί αυτό το πρόβλημα θα πρέπει να κρατικοποιήσουμε και να ελέγξουμε όλο το σύστημα της κρατικής οικονομίας. Εμείς έχουμε μια διαφορετική άποψη. Πιστεύουμε ότι η καταπολέμηση της ακρίβειας μπορεί να προέλθει από τη μείωση του κόστους λειτουργίας των επιχειρήσεων -διότι κακά τα ψέματα όλα αυτά μεταφέρονται στον καταναλωτή- και από τον ανταγωνισμό και τη σχέση προσφοράς και ζήτησης. Και επειδή είπε ο εισηγητής του ΚΚΕ ότι δεν έχει λειτουργήσει ποτέ και αν το έχουμε δει ποτέ, ο ανταγωνισμός δεν ρίχνει τις τιμές, εγώ θα ήθελα να αναφέρω τρία χαρακτηριστικά παραδείγματα:
      Πρώτον, τις τηλεπικοινωνίες. Οι τηλεπικοινωνίες είναι ένας κλασικός τομέας όπου υπήρχε πλήρης κρατικός έλεγχος ο οποίος απελευθερώθηκε. Εκεί βλέπουμε ότι στον τομέα της σταθερής τηλεφωνίας –μην μου αναφέρετε την κινητή, γιατί είναι μια καινούργια δραστηριότητα- είναι πρώτη φορά που εδώ και πάρα πολλά χρόνια στη χώρα μας, εδώ και πολύ καιρό –δεν είναι τωρινό- έχουμε μείωση των τιμών. Αυτό ασφαλώς είναι αποτέλεσμα του ανοίγματος των τηλεπικοινωνιών στον ανταγωνισμό. 
      Υπάρχουν και άλλα παραδείγματα. Στον καθημερινό χώρο δείτε τι γίνεται. Επειδή μιλάμε για ακρίβεια, σας λέω ότι δεν είναι παντού έτσι. Δείτε τι γίνεται στο χώρο των ηλεκτρικών συσκευών, στο χώρο των αυτοκινήτων, σε μία σειρά από βιομηχανικά προϊόντα όπου υπάρχει έντονος ανταγωνισμός μεταξύ των επιχειρήσεων. Έτσι γίνονται προσφορές και ως προς την τιμή και ως προς τον τρόπο πληρωμής. Άρα να λέμε ότι δεν έχει αποτέλεσμα ο ανταγωνισμός νομίζω ότι δεν είναι πολύ πειστικό. 
      Άλλωστε και στο θέμα της σχέσεως προσφοράς και ζήτησης στο οποίο αναφερθήκατε πριν από λίγο δείτε τι συμβαίνει. Κάποιος είπε για τα οπωροκηπευτικά. Μήπως θέλετε να θυμίσω τι γινόταν πριν από μερικούς μήνες, το Πάσχα, που ήταν στο φόρτε η υπόθεση των οπωροκηπευτικών, η ντομάτα, η πατάτα. Μήπως θέλετε να δείτε τι γίνεται σήμερα και πού οφείλεται αυτό; Δεν οφείλεται σε καμιά μαγική λύση. Εδώ πριν ήταν Βουλευτές της Αχαΐας που ξέρουν πολύ καλά ότι διαμαρτύρονταν οι πατατοπαραγωγοί για την πολύ χαμηλή τιμή της πατάτας στον παραγωγό. Η πολύ φθηνή τιμή της πατάτας ήταν αποτέλεσμα του γεγονότος ότι ξαφνικά, λόγω του καιρού φέτος, υπήρχε συγχρόνως παραγωγή πατάτας και στη Μεσσηνία και στην Ηλεία και στην Αχαΐα, με αποτέλεσμα να πέσει η τιμή. Αυτό μόνο του έστω και αν αποτελεί ένα αρνητικό πρόβλημα για τους αγρότες –και το παραδέχομαι- αποδεικνύει ότι  δεν μπορείς να συγκρατήσεις την τιμή της πατάτας ούτε τεχνητά χαμηλά ούτε βεβαίως, τεχνητά υψηλά ότι η σχέση προσφοράς-ζήτησης λειτουργεί παντού και ότι, αν πράγματι θέλουμε να έχουμε μόνιμα και σταθερά αποτελέσματα, πρέπει να φροντίσουμε να ισχύει ο ανταγωνισμός παντού και σωστά. Η ευθύνη της Κυβέρνησης είναι ακριβώς να λειτουργεί ο ανταγωνισμός παντού. 
      Πάμε τώρα και στη μείωση κόστους της λειτουργίας των επιχειρήσεων που ανέφερα προηγουμένως. Θα ήθελα να πω πως η σημερινή Κυβέρνηση έχει εξαγγείλει τη φορολογική μείωση που είπατε και στις μικρές επιχειρήσεις. Έχει δίκιο ο συνάδελφός μου. Ήταν άδικο να το περιορίσετε στις μεγάλες. Κυρίως αυτό πρέπει να γίνει στις μικρές και στα μη διανεμόμενα κέρδη, με σκοπό ακριβώς να μειώσουμε το λειτουργικό κόστος μαζί με άλλα μέτρα, όπως είναι η μείωση της γραφειοκρατίας. Διότι γραφειοκρατία ίσον κόστος. Αυτή τη μείωση του κόστους λειτουργίας να μπορέσουν να τη μεταφέρουν στην κατανάλωση. Επιπλέον υπάρχουν κάποια άλλα πλεονεκτήματα που έχουν σχέση με τη δημιουργία θέσεων εργασίας και τη συνέχεια της βιωσιμότητας των ελληνικών επιχειρήσεων. 
      Επειδή εμείς πιστεύουμε στην ελεύθερη αγορά –και η ελεύθερη αγορά δεν είναι ασύδοτη, έχει κανόνες και νόμους- θα ήθελα να σας πω συγκεκριμένα τι κάνουμε.
      Καταρχήν έχουμε εντείνει τους ελέγχους, οι οποίοι είναι ουσιαστικοί, βασίζονται σε συγκεκριμένα στοιχεία. Όμως, δεν είμαστε ευχαριστημένοι, με την έννοια ότι επειδή δεν υπάρχει καμία χαρτογράφηση της αγοράς, δεν ξέρουμε δυστυχώς στην αλυσίδα διακίνησης των προϊόντων από τον παραγωγό μέχρι τον τελικό καταναλωτή ποιοι συμμετέχουν, με τι μερίδια, με τι ποσοστά που δεν λειτουργεί ο ανταγωνισμός. Και αυτό έπρεπε να είχε γίνει εδώ και πολλά χρόνια. Είναι κάτι το οποίο θα κάνουμε πάρα πολύ σύντομα. Έχει ξεκινήσει σε δύο τομείς: Οπωροκηπευτικά και κρέατα από πλευράς Υπουργείου και σε μία σειρά από άλλα προϊόντα από πλευράς επιτροπής ανταγωνισμού, ακριβώς για να μπορούμε να παρέμβουμε και να επέμβουμε εκεί όπου δεν λειτουργεί ο ανταγωνισμός, εκεί όπου μερικοί χρησιμοποιούν τη δεσπόζουσα θέση τους και αυξάνουν τις τιμές, ώστε να μπορέσουμε να επιβάλουμε τις κυρώσεις σε οποιοδήποτε κρίκο της αλυσίδας χρειαστεί και να εξασφαλίσουμε τη λειτουργία του ανταγωνισμού. 
      Έχουμε αλλάξει το ρόλο και την προτεραιότητα της επιτροπής ανταγωνισμού. Δεν ασχολείται αποκλειστικά, όπως γινόταν μέχρι τώρα, με συγκεντρώσεις, ασχολείται κυρίως με την κατάχρηση της δεσπόζουσας θέσης, με την επιβολή ενιαίας πρακτικής και έχει κάνει επεμβάσεις ουσιαστικές. Όποιος δεν την έχει πάρει στα σοβαρά και νομίζει ότι είναι μία κουβέντα του αέρα, θα προσγειωθεί πάρα πολύ άσχημα, όταν θα δει τα πρόστιμα. Το πρώτο δείγμα το είδαμε στις επιχειρήσεις καυσίμων. Περιμένετε να δείτε και τις άλλες περιπτώσεις που θα παρέμβει και μετά θα δούμε αν, όσοι ισχυρίζονται ότι η επιτροπή ανταγωνισμού δεν επαρκεί έχουν δίκιο ή όχι.
       Έχουμε εντείνει τους ελέγχους σε όλα τα σημεία και ιδίως αυτή την εποχή ενόψει των Ολυμπιακών Αγώνων που γίνεται και πολύ θόρυβος. Παραπέμψαμε σήμερα τις επιχειρήσεις στο Αεροδρόμιο «Ελευθέριος Βενιζέλος» που πωλούν πολύ ακριβά. Παραπέμψαμε εταιρείας πάρκινγκ, καντίνες, επιχειρήσεις πάσης φύσεως, εστιατόρια, κάναμε αυστηρούς και πολλούς ελέγχους. Μέχρι πριν από λίγο καιρό μας έλεγαν ότι δεν έχετε ανθρώπους να κάνουν ελέγχους. Καταφέραμε και κάναμε ένα πρόγραμμα με τον ΟΑΕΔ να πάρουμε για οκτώ μήνες ανθρώπους για να βοηθήσουν ενόψει των Ολυμπιακών Αγώνων το ελεγκτικό έργο και είδαμε ξαφνικά να κατηγορούμαστε για νέα γενιά συμβασιούχων. Κάναμε συγκεκριμένες ενέργειες. Η παρουσία του Υπουργείου και των ελεγκτικών μηχανισμών είναι αισθητή και στο κέντρο και στην περιφέρεια. Κυνηγάμε το παραεμπόριο –άλλη πληγή, δεν φαντάζομαι να διαφωνείτε με αυτό- έχουμε σωρεία κατασχέσεων προϊόντων -και αυτό γίνεται σε όλη την περιφέρεια με ευθύνη των νομαρχιών- και έχουμε εντείνει πάρα πολύ τους ελέγχους του ΕΦΕΤ σε θέματα υγιεινής και τροφίμων. Αν θέλετε, μπορώ να σας δώσω και νούμερα. Το πρώτο πεντάμηνο έχουν γίνει τρεις χιλιάδες διακόσιοι έλεγχοι, έχουν διαπιστωθεί τριακόσιες είκοσι μία παραβάσεις, έχουν κατασχεθεί περίπου εκατόν εβδομήντα τόνοι αλλοιωμένων ή ληγμένων τροφίμων, έχουν γίνει διακόσιες εξήντα πέντε παραπομπές στον εισαγγελέα και οι έλεγχοι εντείνονται και συνεχίζονται. 
      Έχουμε ενεργοποιήσει το ν. 3190 που ψήφισε η προηγούμενη κυβέρνηση –δεν είχε εκδώσει καμία υπουργική απόφαση και χωρίς τις υπουργικές αποφάσεις και τα δύο προεδρικά διατάγματα ο νόμος ήταν στην ουσία ανενεργός- για τον τρόπο διακίνησης των προϊόντων μέχρι και τις λαϊκές αγορές και κυρίως των οπωροκηπευτικών. Επιβάλαμε τα τριπλότυπα δελτία, τα οποία συνοδεύουν το εμπόρευμα σε όλες τις φάσεις, για να πάψει εκείνη η περιβόητη ιστορία με ένα τιμολόγιο μαϊμού να διακινούνται χιλιάδες ποσότητες και μετά να μη βρίσκουμε άκρη και τελικά ο παραγωγός να εισπράττει λίγα και ο τελικός καταναλωτής να πληρώνει  πολλά. Έχουμε συνεννοηθεί  με δική μας  παρέμβαση με την «ΑΘΗΝΑ  2004»  και οι τιμές έπεσαν κατά  50% εν σχέσει με τις αρχικές προβλεφθείσες σε όλα τα σημεία, σε όλους τους αθλητικούς χώρους, όπου θα υπάρξουν καντίνες ή σημεία πώλησης νερών, αναψυκτικών, πρόχειρου φαγητού μέσα στα στάδια.
      Δεν συμφωνούμε με τις συμφωνίες κυρίων. Οι συμφωνίες κυρίων είναι ένα πρόσκαιρο μέτρο, το οποίο έχει εφαρμογή αν μέχρι κάποια συγκεκριμένη χρονική στιγμή θέλεις να πετύχεις το στόχο σου.
      Ήθελα να θυμίσω ότι πρώτη φορά που έγιναν οι συμφωνίες κυρίων -και είχαν νόημα τότε- ήταν ενόψει του στόχου της ΟΝΕ. Θέλαμε να πετύχουμε το χαμηλό πληθωρισμό και λέγαμε μέχρι τέλους του χρόνου –είχε πει τότε η κυβέρνηση- να κρατηθούν οι τιμές χαμηλά για να πετύχουμε το στόχο. Ήταν ένα κριτήριο. Έπρεπε μέχρι 31/12 να το έχουμε πετύχει. 
      Από εκεί και πέρα οι συμφωνίες κυρίων έχουν μόνο στόχο θα μου επιτρέψετε να πω πολιτικό, αν θέλω μέχρι τις εκλογές να κρατήσω τις τιμές σταθερές. Οι τιμές δεν κρατιούνται τεχνητά σταθερές. Το έχω πει, το επανέλαβε σήμερα και ο Υπουργός. Οι τιμές πετιούνται μετά ψηλά. 
      Ο μόνος τρόπος για να κρατήσεις τις τιμές σε μόνιμη βάση σταθερές, είναι να έχουμε πετύχει να έχουμε χαμηλό κόστος, να είμαστε ανταγωνιστικοί για να μπορεί να περνάει αυτό στο τελικό καταναλωτή, να έχεις ανταγωνισμό σε όλα τα επίπεδα και να έχεις και τους ελεγκτικούς μηχανισμούς με τους οποίους θα φροντίζεις ώστε να μην εκμεταλλεύεται κάποιος την απουσία του κράτους. Γιατί το κράτος πρέπει να είναι εκεί και να ελέγχει όσα εκείνο έχει θεσπίσει. 
      Τέλος σημαντικό ρόλο για να κρατηθούν οι τιμές χαμηλά παίζει και ο καταναλωτής. Αυτό δεν πρέπει να το ξεχνάμε ποτέ. Δυστυχώς ο καταναλωτής μέχρι τώρα ήταν ξεχασμένος. Η Γραμματεία Καταναλωτή στο Υπουργείο Ανάπτυξης είχε καταργηθεί. 
      Ο ρόλος του καταναλωτή είναι ισχυρός. Δεν μεταφέρουμε σε αυτόν την ευθύνη, αλλά πρέπει να καταλάβει και ο καταναλωτής ότι μπορεί με τη δική του συμπεριφορά να τιμωρήσει εκείνον που θα ήθελε να αισχροκερδήσει, να επιβραβεύσει εκείνον που πράγματι λειτουργεί θετικά. 
      Είναι και ευθύνη της πολιτείας και να ενημερώσει τον καταναλωτή και να τον εκπαιδεύει. Γι’ αυτό επικροτούμε και όσα μέτρα είχαν ληφθεί μέχρι τώρα 
–πολύ λίγα δυστυχώς- τα οποία ενισχύουμε, όπως το Παρατηρητήριο Τιμών που είχε λειτουργήσει υπό πιλοτική μορφή. Τώρα θα λειτουργήσει σε μόνιμη και πολύ ευρύτερη μορφή, για να έχει ο καταναλωτής την αναγκαία πληροφόρηση, με απλούς βέβαια τρόπους και εν πάση περιπτώσει να μπορεί η Γραμματεία Καταναλωτή να τον προστατεύει σε θέματα ασφάλειας, σε θέματα υγείας και κυρίως να του δώσει την απαραίτητη εκπαίδευση που χρειάζεται, προκειμένου ο καταναλωτής να μάθει ότι μπορεί να διαλέγει, να βρίσκει φθηνά και ακριβά, να επικροτεί αυτό το οποίο εκείνος πιστεύει ότι είναι φθηνό. 
      Ο ρόλος της πολιτείας είναι να του έχει εξασφαλίσει τη δυνατότητα να βρίσκει το φθηνό και το ακριβό. Αν παρ΄ όλα αυτά εκείνος μετά επιμένει στο ακριβό, τότε αυτό είναι δική του επιλογή. Ρόλος μας και σκοπός μας είναι να του παρέχουμε τις διάφορες επιλογές. 
      Πιστεύουμε ότι αυτή η πολιτική είναι η μόνη πολιτική που μπορεί σε μακροχρόνια και σε μόνιμη βάση να καθηλώσει τις τιμές και να τις ρίξει. Προς αυτή την κατεύθυνση κινούμεθα. Δυστυχώς χρειάζεται χρόνος. Δεν γίνονται αυτά τα πράγματα από τη μια μέρα στην άλλη. Είμαι όμως βέβαιος ότι το τελικό αποτέλεσμα θα είναι θετικό. 
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Ορέστης Κολοζώφ έχει το λόγο. 
      ΟΡΕΣΤΗΣ ΚΟΛΟΖΩΦ: Κυρίες και κύριοι Βουλευτές, σήμερα γινόμαστε μάρτυρες μιας συζήτησης που μοιάζει με συζήτηση κωφών. Σχετικά με το πρόβλημα της ακρίβειας, όπως και γενικότερα με το ζήτημα της ανάπτυξης, υπάρχουν δύο προσεγγίσεις διαμετρικά αντίθετες και είναι φυσικό να δημιουργείται η εντύπωση ότι ο ένας δεν καταλαβαίνει τον άλλο.
       Η πραγματικότητα είναι ότι έχουμε δύο διαφορετικές επιλογές. Και αυτή η Κυβέρνηση αλλά και το κόμμα που τη στηρίζει, η Νέα Δημοκρατία, όπως και το ΠΑΣΟΚ, βλέπουν το ζήτημα της ανάπτυξης μέσα από το πρίσμα της εξυπηρέτησης του μεγάλου κεφαλαίου, της δημιουργίας ενός θεσμικού πλαισίου που διευκολύνει το κεφάλαιο να αυξήσει τα κέρδη του, αδιαφορώντας για τις αρνητικές συνέπειες που αυτές οι επιλογές έχουν για τους εργαζόμενους και γενικότερα για τα λαϊκά στρώματα. Θα επανέλθω ύστερα με λεπτομέρειες γύρω από αυτό το ζήτημα. 
      Η άλλη προσέγγιση είναι αυτή του λαϊκού κινήματος, που βλέπει το ζήτημα της ανάπτυξης μέσα από το πρίσμα της υπεράσπισης των συμφερόντων των εργαζομένων. Δεν μπορεί να γίνει σύνθεση αυτών των δύο απόψεων, αυτών των δύο προσεγγίσεων, αυτών των δύο πολιτικών. Η μια συγκρούεται με την άλλη. Και επομένως η λύση του προβλήματος, της κατάστασης που έχει δημιουργηθεί και που απ’ ότι φαίνεται θα συνεχίσει να δημιουργείται, είναι ακριβώς η αλλαγή πολιτικής. 
      Και το πολιτικό πρόβλημα που εμφανίζεται είναι ακριβώς αυτό: Η αλλαγή στους πολιτικούς συσχετισμούς και η προώθηση μιας πολιτικής που δεν θα έχει καμία σχέση μ΄ αυτήν την πολιτική που ασκείται σήμερα, μια πολιτική που θα είναι για το συμφέρον των εργαζομένων και μια οικονομία που θα ανταποκρίνεται στα συμφέροντα των εργαζομένων.
      Εμείς πιστεύουμε ότι προϋπόθεση για την ανάπτυξη μιας τέτοιας λαϊκής οικονομίας είναι καταρχήν οι πλουτοπαραγωγικές πηγές, τα βασικά και συγκεντρωμένα μέσα παραγωγής να περάσουν στην ιδιοκτησία της κοινωνίας. Ήδη μας πρόλαβε, ο κύριος Υφυπουργός, και είπε: Αυτός ο προσανατολισμός που εσείς έχετε δεν γίνεται. Τελειώσαμε. Δεν το συζητάμε.
      Το επίπεδο της χώρας μας είναι αρκετά υψηλό. Τα επιστημονικοτεχνικά επιτεύγματα μπορούν να λειτουργήσουν, όχι όπως λειτουργούν σήμερα αλλά προς όφελος των εργαζομένων. Το επίπεδο της εκπαίδευσης, της επαγγελματικής ειδίκευσης, της υγείας, της πολιτιστικής ανάπτυξης, εργάσιμου χρόνου, προστασίας του κοινωνικού και φυσικού περιβάλλοντος, η πρόσβαση στην κοινωνική εργασία με ισότιμους όρους κάθε ικανού προς εργασία, κατά τη γνώμη μας, πρέπει να αποτελούν θεμέλιο της λαϊκής οικονομίας και της έκφρασης μιας εξουσίας που θα είναι λαϊκή. 
      Θα μπορούσα να αναπτύξω και σε λεπτομέρειες αυτήν την ιδέα της άλλης πολιτικής, όμως, εδώ δεν είμαστε για να πείσουμε την Κυβέρνηση ότι πρέπει να αλλάξει αυτήν την πολιτική της, γιατί δεν είναι και ρεαλιστικό. Η Κυβέρνηση αυτή, όπως και η Νέα Δημοκρατία και το ΠΑΣΟΚ, είναι ταγμένοι για ν΄ ασκήσουν την άλλη πολιτική. Και εδώ θα κάνουμε αυτήν τη συζήτηση, έστω στα πλαίσια των δικών σας κανόνων.
      Ακούσαμε τους κυρίους Υπουργούς. Οι σκέψεις τους και οι προτάσεις τους για αντιμετώπιση της ακρίβειας είναι ακριβώς μέσα στη λογική: Ενίσχυση των δυνατοτήτων του κεφαλαίου, να κινηθεί όσο το δυνατόν πιο ελεύθερα και ανεξέλεγκτα θα έλεγα εγώ. Ανεξέλεγκτα με ποια έννοια; Ανεξέλεγκτα στη σχέση του με την κοινωνία και τους εργαζόμενους, όχι στις σχέσεις του ενός τμήματος του κεφαλαίου με το άλλο, για τους οποίους γίνονται όλοι αυτοί οι κανόνες που θα αναφερθώ και στη συνέχεια.
     Τα μέτρα που έχει προγραμματίσει η Κυβέρνηση, αυτά που σήμερα ειπώθηκαν εδώ, -παρ΄ όλο που όλοι υποπτευόμαστε ότι μετά τους Ολυμπιακούς Αγώνες, θα έρθουν βροχή μια σειρά από τέτοια μέτρα- αναφέρονται στην πλήρη απελευθέρωση της αγοράς, ακόμη περισσότερο από ό,τι έχει επιτευχθεί μέχρι σήμερα με την κυβέρνηση του ΠΑΣΟΚ και στην κατάργηση κάθε ελέγχου. Η μαγική λέξη είναι ο «ανταγωνισμός» που κλίνεται σε όλες τις πτώσεις. Επιπλέον επέμβαση του κράτους. Ακούστηκε και εδώ. Εδώ έχουμε μια διαφορετική αντίληψη του κράτους. Και τι κάνει το κράτος; Μέσα σ’ αυτές τις συνθήκες κυριαρχίας του κεφαλαίου το κράτος είναι στην υπηρεσία του κεφαλαίου και οι όποιες επιλογές γίνονται από το κράτος, γίνονται για να διευκολύνει το κεφάλαιο. Θα σας πω ορισμένα χαρακτηριστικά παραδείγματα για να δείτε ότι το κράτος επεμβαίνει αλλά επεμβαίνει προς το συμφέρον του κεφαλαίου και όχι προς το συμφέρον των εργαζομένων. Και δεν αλήθεια ότι αφήνουμε ελεύθερη την αγορά σε όλες τις εκφάνσεις της να λειτουργήσει, όπως αυτή θέλει. Θα λειτουργήσει εξασφαλίζοντας τα συμφέροντα του κεφαλαίου.
      Να σας πω ένα παράδειγμα που είναι και πρόσφατο. Οι εφοπλιστές ζητούν αυξήσεις. Να σας υπενθυμίσω ότι τρεις φορές δόθηκαν αυξήσεις το τελευταίο διάστημα; Έρχεται η Κυβέρνηση και δίνει αυξήσεις. Την ίδια στιγμή -πρόσφατο παράδειγμα, στο οποίο αναφέρθηκαν και άλλοι συνάδελφοί μου- τρία πλοία είναι παροπλισμένα εκεί πέρα, δεν πληρώνουν τους εργαζόμενους και αφήνουν και εκτεθειμένο το χώρο της Δωδεκανήσου που θα έπρεπε να καλύψουν.
      Όταν έχουμε τέτοιες επιλογές των εφοπλιστών, οι εργαζόμενοι αγανακτούν. Κατεβαίνουν σε κινητοποιήσεις. Και όταν πάνε στην απεργία τους και κλείνουν τους καταπέλτες, τότε έρχεται το κράτος σε βοήθεια των εφοπλιστών και ρίχνει όλες τις κατασταλτικές δυνάμεις που έχει, για να σπάσει και τις απεργίες και συνεχίζει και μετά απ’ αυτό. Και έρχεται ένα πογκρόμ δικαστικών αποφάσεων που κηρύσσει όλες τις απεργίες, κύριοι Υπουργοί -πάρτε και δέστε- εκτός από πολύ λίγες εξαιρέσεις παράνομες και καταχρηστικές.
      Μα αν πιστεύετε στην ελεύθερη οικονομία, αυτό δεν πάει σε βάρος της ισορροπίας στα πλαίσια της λειτουργίας αυτής της οικονομίας; Αυτό είναι το κράτος σήμερα και εμείς θέλουμε ένα κράτος ακριβώς που να στηρίζει τον εργαζόμενο, που αντί να βγάζει τις απεργίες παράνομες και καταχρηστικές, να τραβήξει το αυτί των εφοπλιστών, να τους πει «κύριοι, έχετε υποχρεώσεις, έχετε υπογράψει συμβάσεις, κρατήστε το λόγο σας, τουλάχιστον αυτόν». Και αυτό μπορείτε να το κάνετε. Μπορείτε να το κάνετε και είναι στα πλαίσια της λειτουργίας του καπιταλιστικού συστήματος. Μπορείτε να το κάνετε. Αλλά πώς να το κάνετε, όταν είναι αυτοί που ουσιαστικά καθορίζουν τους κανόνες;
      Μιλήσατε για ρυθμιστικές αρχές. Οι ρυθμιστικές αρχές πιστεύω ότι έχουν δύο καθήκοντα, σύμφωνα με τη λογική με την οποία κινείστε. Το ένα είναι να εξυγιάνουν το σύστημα, όπως είπατε. Και βεβαίως το καπιταλιστικό σύστημα έχει κανόνες που πρέπει να λειτουργήσουν. Αυτές οι επιτροπές ρυθμίζουν αυτά τα πράγματα. Δεύτερον, ως προς τον ανταγωνισμό μεταξύ τους, να τηρούν τους κανόνες που έχουν συμφωνηθεί και φυσικά εγγυητής γι’ αυτό έρχεται ακριβώς το κράτος που στηρίζει αυτήν τη λειτουργία και εφαρμόζει αυτούς τους κανόνες.
      Όμως, αυτό δεν έχει με τον καταναλωτή, δεν έχει σχέση με τις εργασιακές σχέσεις των εργαζομένων. Θα έρθει η επιτροπή ή η όποια ρυθμιστική αρχή ή η Επιτροπή Ανταγωνισμού για να πει, γιατί απολύσατε τόσους εργαζόμενους; Έκλεισαν τόσα εργοστάσια. Παρεμβαίνει; Δεν τη νοιάζει. Και, όμως, αυτές οι λειτουργίες είναι μέσα στη λειτουργία της οικονομίας μας αλλά είναι σε βάρος των εργαζομένων και είναι μέσα στα παιχνίδια που κάνει το κεφάλαιο.
      Σημερινή είναι η είδηση για τη συμφωνία που πάει να γίνει με τα φάρμακα. Οι εφημερίδες γράφουν -δεν ξέρω αν ανταποκρίνονται στα πράγματα, θα το δούμε σε λίγες μέρες- ότι θα έχουμε μέχρι και 40% αυξήσεις στα φάρμακα. Δεν κερδίζουν οι βιομηχανίες φαρμάκων; Είναι τόσο μεγάλες και πιεστικές οι ανάγκες τους που πρέπει να έλθει η Κυβέρνηση και να ενδώσει; Γιατί γίνεται αυτό το πράγμα;
      Έρχομαι τώρα στα ζητήματα του ανταγωνισμού που μας λέτε. Να δούμε πώς είναι διαμορφωμένη η αγορά μας. Να δούμε τις κατηγορίες μία προς μία, αν θέλετε. Κατ’ αρχήν στους κλάδους της μεταποίησης, στους δεκατέσσερις κλάδους που υπάρχουν είναι πέντε χιλιάδες εννιακόσιες εξήντα τέσσερις επιχειρήσεις, ανώνυμες ή ΕΠΕ.
      Απ’ αυτές οι μεγάλες επιχειρήσεις που έχουν ενεργητικό πάνω από τριάντα εκατομμύρια είναι διακόσιες σαράντα τέσσερις, το 4,1%. Οι υπόλοιπες οι πέντε χιλιάδες επτακόσιες είκοσι που έχουν ενεργητικό κάτω από δέκα εκατομμύρια ευρώ, πως λειτουργούν; Κάτω από τη διαμόρφωση των τιμών που ασκούν αυτές οι μεγάλες επιχειρήσεις. Ε να ξεφύγουν μερικές να βρουν τρόπους να επιζήσουν αλλά βασικά τα προϊόντα τους προέρχονται απ’ αυτές τις μεγάλες επιχειρήσεις. Και   εξαρτώνται απ’ αυτές και ακολουθούν τους κανόνες και τις κατευθυντήριες γραμμές των μεγάλων αυτών επιχειρήσεων.
      Εμπόριο. Μεγάλοι έμποροι, σύμφωνα με τα στοιχεία του 2002, είναι εκατό πενήντα σε είκοσι πέντε κλάδους εμπορίου και αυτοί πάνω από τριάντα εκατομμύρια ευρώ. Το 1,75%. Το ίδιο γίνεται και εκεί. Οικοδομικές επιχειρήσεις, το ίδιο. Πληροφορική, το ίδιο. Διαφημίσεις, υγεία, ακίνητα, τρόφιμα, καπνός, όπως αναφέρθηκαν οι άλλοι συνάδελφοί μου.
      Εάν θέλετε τώρα να βάλετε μία τάξη στις τιμές, αντί να κυνηγάτε αυτούς τους χιλιάδες μικρομεσαίους, παρακολουθήστε αυτούς. Βάλτε περιορισμούς σ’ αυτούς. ‘Όχι συμφωνίες κυρίων, αλλά μία συζήτηση προς την κατεύθυνση του να σταματήσει αυτή η πολιτική της ανόδου των τιμών που ακολουθούν συστηματικά.
      Κλείνοντας, κύριοι συνάδελφοι, εμείς προτείνουμε -και νομίζω ότι μπορούν να γίνουν ορισμένες κινήσεις προς τα εκεί- να παγώσουν οι τιμές σε όλα τα είδη λαϊκής κατανάλωσης, για ν’ ανακουφιστεί ο κόσμος. Προτείνουμε να καταργηθεί ο ΦΠΑ σ’ αυτά τα αγαθά. Να ενισχυθούν τα εισοδήματα και το βιοτικό επίπεδο των λαϊκών οικογενειών. Αναφέρθηκαν οι προηγούμενοι συνάδελφοι για κατώτερο μισθό 1100 ευρώ, κατώτερο μεροκάματο 44 ευρώ, κατώτερη σύνταξη 800 ευρώ. Και εδώ έχουμε ήδη την απάντηση του Υπουργού, για ορισμένα απ’ αυτά τα ζητήματα, όπως παραδείγματος χάρη της υγείας και της παιδείας. Μας λέει ότι δεν έχουν λεφτά, τι το συζητάτε;
      Επίδομα ανεργίας 80% του κατώτερου μισθού και να δίνεται όσο διαρκεί η ανεργία. 
      Μείωση των δημοτικών τελών και της ανταποδοτικότητας λειτουργίας υπηρεσιών της Τοπικής Αυτοδιοίκησης και να μην κάνουμε μόνο διαπίστωση ότι, υπάρχει αυτή η κατάσταση που υπάρχει, τους δίνουν αρμοδιότητες χωρίς χρήματα. Το ζήτημα είναι να δοθούν οι πόροι που ανήκουν στην Τοπική Αυτοδιοίκηση έτσι ώστε, να μη σπρώχνετε την Τοπική Αυτοδιοίκηση, να είναι ένα ακόμη χέρι που μπαίνει βαθιά στην τσέπη των εργαζομένων, για να λυθούν προβλήματα, για τα οποία οι εργαζόμενοι ήδη έχουν πληρώσει φόρους.
      Τέλος η υγεία και η παιδεία πρέπει να είναι υπόθεση της κοινωνίας μας, του κράτους. Δεν μπορεί η υγεία και η παιδεία να είναι επιχειρήσεις κερδοσκοπικές. Δεν μπορεί η υγεία να είναι εμπόριο. Η υγεία, η παιδεία και η πρόνοια πρέπει να είναι δωρεάν και για όλους τους πολίτες και αυτό το κόστος πρέπει να το αναλάβει το κράτος και όχι  να λέτε, δεν έχουμε λεφτά. Εκατομμύρια τα χρέη των νοσοκομείων. Ε και τι θα γίνει; Εγώ μίλησα με πολλούς διοικητές. ‘Εχουν την κρυφή ελπίδα ότι όπως γίνεται κάθε φορά, θα έρθει κάποια στιγμή κάποια κυβέρνηση και θα πει, τα διευθετούμε.
      Αλλά εν τω μεταξύ πώς λειτουργούν τα νοσοκομεία; Πέρα από το γεγονός ότι από εδώ και πέρα οι τράπεζες θα αρχίσουν να περιορίζουν τη δυνατότητα να χρηματοδοτούνε τέτοιες καταστάσεις, το ξέρετε πολύ καλά, είναι μέσα στους κανόνες λειτουργίας της Ευρωπαϊκής Ένωσης, οπότε πάμε για ένα υποβαθμισμένο δημόσιο σύστημα υγείας και θα κυριαρχούν οι ιδιωτικές κλινικές με την εμπορευματοποίηση που  γίνεται στον τομέα αυτό.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του ΠΑΣΟΚ κ. Νικόλαος Χριστοδουλάκης έχει το λόγο. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κυρίες και κύριοι συνάδελφοι, συζητούμε σήμερα ένα θέμα μεγάλης κοινωνικής προτεραιότητας και μεγάλης πολιτικής σημασίας. Ένα θέμα το οποίο χρησιμοποιήθηκε στο παρελθόν από τη Νέα Δημοκρατία ως Αντιπολίτευση για να συσκοτίσει πάρα πολλές φορές την πραγματική εικόνα της οικονομίας και να προσπαθήσει να αποδώσει ευθύνες στο ΠΑΣΟΚ, για όλα τα θέματα τα οποία σχετίζονταν με το μέτωπο της ακρίβειας.
      Η αλήθεια βέβαια είναι ότι το πρόβλημα της ακρίβειας είναι ένα υπαρκτό ζήτημα, το οποίο δοκιμάστηκε, οξύνθηκε περιστασιακά από την είσοδο του ευρώ και έκτοτε αρκετές φορές παρουσίασε μία έξαρση, η οποία δεν οφειλόταν ούτε στις θεμιτές προσπάθειες των επιχειρήσεων να αξιοποιήσουν τη ζήτηση του προϊόντος, αλλά δεν οφειλόταν επίσης ούτε στις πραγματικές δυνατότητες της ελληνικής οικονομίας.
      Είναι αλήθεια ότι ακόμη και σήμερα η ελληνική οικονομία δεν έχει καταφέρει να λύσει με επάρκεια τα θέματα του ανταγωνισμού ούτε σε γενικό επίπεδο αλλά ούτε και σε πολλές τοπικές αγορές, με αποτέλεσμα να υπάρχουν πάρα πολλές περιπτώσεις είτε μικρών είτε μεγάλων επιχειρήσεων είτε δημοφιλών είτε μικρότερης κυκλοφορίας προϊόντων, τα οποία πολλές φορές υπερτιμώνται δυσανάλογα με την εξέλιξη του κόστους και προφανώς χρησιμοποιούνται ως ευκαιρία αυτές οι υπερτιμολογήσεις είτε για να ενισχύουν την κερδοφορία των επιχειρήσεων, είτε για να διαμορφώνουν κάποιες συνθήκες προβολής ορισμένων προϊόντων από ορισμένες κατηγορίες καταναλωτών.
      Πιστεύω ότι το πρόβλημα της ακρίβειας πρέπει να ξεφύγει επιτέλους από τα αντιπολιτευτικά πλαίσια στα οποία θέλησε να το βάλει η τότε Αντιπολίτευση και σημερινή Κυβέρνηση και να δούμε την πραγματική εξέλιξη της κατάστασης στη χώρα μας και το τι μέτρα μπορούν να ληφθούν έτσι ώστε, οι αυξήσεις των πραγματικών εισοδημάτων τις οποίες έχει ο εργαζόμενος, ο συνταξιούχος, να μεταφράζονται σε αυξήσεις αγοραστικής δύναμης και να μη κατατρώγονται από τον πληθωρισμό.
      Βεβαίως συζητούμε αυτά τα προβλήματα, έχοντας επιλύσει τα τεράστια θέματα πληθωρισμού, τα οποία είχε η ελληνική οικονομία προ δεκαετίας. Μη ξεχνάμε, κυρίες και κύριοι συνάδελφοι, ότι δέκα χρόνια πριν ο πληθωρισμός στη χώρα μας ήταν διψήφιος, θεαματικά υψηλότερος, τρεις φορές περίπου επάνω, από τον τότε πληθωρισμό της Ευρωπαϊκής Ένωσης και αποτελούσε ουσιαστικά ένα μηχανισμό άμεσης καταρράκωσης και συρρίκνωσης του εισοδήματος των εργαζομένων.
      Δουλέψαμε πάρα πολύ σκληρά τα τελευταία δέκα χρόνια και καταφέραμε τον πληθωρισμό του 12%, του 14%, του 16% να τον φέρουμε πια σε επίπεδα της τάξης του 3% και χαμηλότερα ακόμα. Παραδώσαμε το Φεβρουάριο του 2004 μία οικονομία που είχε πληθωρισμό 2,5%, κοντά πια αισθητά στο μέσο όρο της Ευρωπαϊκής Ένωσης.
      ΒΥΡΩΝ ΠΟΛΥΔΩΡΑΣ: Ήταν 2,9%.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Τώρα είναι 2,9%. Το Φεβρουάριο ήταν 2,5%.
      ΒΥΡΩΝ ΠΟΛΥΔΩΡΑΣ: Το Μάρτιο ήταν 2,9%.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Το Μάρτιο ήταν τόσο. Το Φεβρουάριο ήταν 2,5%. Αυτό τον πληθωρισμό παραδώσαμε.
      ΒΥΡΩΝ ΠΟΛΥΔΩΡΑΣ: Την 1η Μαρτίου ήταν 2,9%.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Την 1η Μαρτίου ήταν 2,5%, κύριε Πολύδωρα. Εκτιμώ την προσπάθεια να έχετε μία άμεση πληροφόρηση για τα οικονομικά αλλά είναι ένα μήνα πίσω.
      Πιστεύω, λοιπόν, ότι αυτή η προσπάθεια θα πρέπει να συνεχιστεί και να μπορέσουμε έτσι να διασφαλίσουμε το αυξημένο εισόδημα του εργαζόμενου και των συνταξιούχων. Εδώ είδαμε την Κυβέρνηση της Νέας Δημοκρατίας να είναι πλήρως ανέτοιμη να αντιμετωπίσει και τις μικρές και τις μεγάλες προκλήσεις τις οποίες συνάντησε.
      Όταν ξέσπασε η κρίση με τα καύσιμα, είδαμε τη Νέα Δημοκρατία να μεταμορφώνεται σε έναν διαπρύσιο κήρυκα του ελεύθερου ανταγωνισμού και περίμενε ότι ως δια μαγείας, μόλις ακουγόταν το κήρυγμα από τον άμβωνα του Υπουργείου Ανάπτυξης, αυτομάτως οι αγορές θα πειθαρχούσαν και θα μείωναν τις τιμές.
Αυτό φυσικά δεν έγινε και αναγκάστηκε η Κυβέρνηση με πολύ μεγάλη καθυστέρηση και έχοντας χάσει ένα κρίσιμο διάστημα, να αρχίσει επιτέλους να αξιοποιεί τους μηχανισμούς ελέγχου που είχε προετοιμάσει επί πολλά χρόνια το ΠΑΣΟΚ για να αρχίσει επιτέλους να εμφανίζεται κάποιο αποτέλεσμα στη συγκράτηση των τιμών.
	Τα ίδια πράγματα είδαμε βέβαια και σε πολλούς άλλους τομείς με χαρακτηριστικότερο παράδειγμα τον έλεγχο των επιχειρήσεων από το ΣΔΟΕ και σε θέματα τα οποία αφορούν αυξημένες τιμολογήσεις.
      Αντ’ αυτού, είδαμε να λανσάρονται ως υποκατάστατα μιας προσπάθειας να ελεγχθούν οι τιμές κάποιες θεωρίες που ακούγονταν ωραία, αλλά που δεν είχαν κανένα πρακτικό αντίκρισμα. Είδαμε επί εβδομάδες ολόκληρες να «οχυρώνεται» η Κυβέρνηση της Νέας Δημοκρατίας πίσω από το δήθεν επιχείρημα και τη δήθεν στρατηγική ότι θα πετύχαινε στην Ευρωπαϊκή Ένωση μία μείωση του ειδικού φόρου κατανάλωσης. Μάλιστα, ακόμα και ο παριστάμενος Υπουργός είχε δηλώσει ότι αυτό θα είναι το αποτελεσματικό πλήγμα ενάντια στις αυξήσεις των τιμών του πετρελαίου.
      Μα, δεν γνώριζε η Κυβέρνηση ότι αυτό ήταν απολύτως αδύνατο να συζητηθεί και πολύ περισσότερο να αποφασιστεί στο Συμβούλιο Υπουργών της Ευρωπαϊκής Ένωσης; Ακούσαμε χθες ότι η υπεσχημένη συζήτηση του θέματος στο ECOFIN της 5ης Ιουλίου δεν έγινε, διότι είχε προηγηθεί μία συζήτηση στο ευρωγκρούπ και φυσικά ήταν απορριπτική.
	Νομίζω ότι εδώ υπάρχει μία συμπαιγνία παραπληροφόρησης. Θα πρέπει όλοι να γνωρίζουμε ότι η ομάδα του ευρωγκρούπ είναι απολύτως αναρμόδια να συζητήσει οποιοδήποτε θέμα φορολογίας του Φόρου Προστιθέμενης Αξίας ή του ειδικού φόρου, διότι απλούστατα αυτά τα ζητήματα δεν αφορούν μόνο τις χώρες του ευρώ, αλλά αφορούν όλες τις χώρες της Ευρωπαϊκής Ένωσης. Κατά συνέπεια, μία σοβαρή συζήτηση επί του θέματος θα μπορούσε να γίνει μόνο σε κανονικό Συμβούλιο Υπουργών σε ημερήσια διάταξη. Τέτοια ενέργεια ποτέ δεν προσπάθησε να κάνει η Νέα Δημοκρατία, ποτέ δεν την έφερε υπόψη της Ευρωπαϊκής Ένωσης, διότι απλούστατα γνώριζε ότι δεν θα είχε καμία τύχη. Και όμως, απέναντι σ’ αυτήν την υπόσχεση η Νέα Δημοκρατία επένδυσε πολλά, τα οποία φυσικά απεδείχθησαν φρούδα.
      Πιστεύω, λοιπόν, ότι η μάχη κατά της ακρίβειας χρειάζεται μία σοβαρή πολιτική, μία πολιτική που να προάγει όντως την Επιτροπή Ανταγωνισμού.
      Χαίρομαι που η Νέα Δημοκρατία επεκτείνει όλη αυτήν τη δουλειά που καθιερώσαμε τα προηγούμενα χρόνια στην Επιτροπή Ανταγωνισμού, να ασχολείται δηλαδή και με θέματα διακανονισμού τιμών, όπως επίσης και με πολλούς άλλους τομείς.
      Όμως είναι απόλυτα ασύμβατα με τη μάχη κατά της ακρίβειας τα πράγματα που γίνονται στην πράξη. Βλέπουμε για παράδειγμα ότι προωθείται η κατάργηση της Ρυθμιστικής Αρχής Θαλασσίων Μεταφορών, που θα μπορούσε να ανασχέσει τις ορέξεις των ακτοπλοϊκών εταιρειών για μεγάλες αυξήσεις στα εισιτήρια. Βλέπουμε να μην ενεργοποιείται η ψηφισμένη από την προηγούμενη Βουλή Ρυθμιστική Αρχή της ασφαλιστικής αγοράς που θα μπορούσε να ελέγξει την αύξηση των ασφαλίστρων σε ένα κρίσιμο τομέα της ελληνικής οικονομίας. Βλέπουμε ότι αντί να σταθεροποιούνται οι τιμές των ΔΕΚΟ, όπως εμείς είχαμε κάνει επί ένα πάρα πολύ μεγάλο διάστημα, επιτρέπεται η αύξησή τους, έστω και στα όρια του πληθωρισμού, πράγμα το οποίο για πολλές δημόσιες επιχειρήσεις δεν είναι απαραίτητο, διότι υποτίθεται ότι εν τω μεταξύ ο εκσυγχρονισμός τους και η αύξηση της ανταγωνιστικότητάς τους θα τους επιτρέψουν να μειώσουν τις τιμές, όπως έκαναν αρκετές ΔΕΚΟ τα προηγούμενα χρόνια.
	Τέλος, αυτό που βλέπουμε σε έξαρση, είναι μία συστηματική περιφρόνηση σε μηχανισμούς ελέγχου που είχε κάνει η προηγούμενη κυβέρνηση. Αντί, λοιπόν, αυτοί να δουλέψουν με ένα συντονισμένο και εκτεταμένο τρόπο, βλέπουμε απλώς και μόνο να ανακαλύπτονται όταν όλες οι άλλες πολιτικές και οι ρητορικές έχουν αποτύχει.
      Δυστυχώς, αυτό που βλέπουμε είναι μία εχθρική στάση της Κυβέρνησης της Νέας Δημοκρατίας απέναντι στη Δημόσια Διοίκηση συνολικά, όπως φανερώθηκε με το πρόσφατο νομοσχέδιο, που θέλει να «ξηλώσει» από άκρη σε άκρη όλους τους διευθυντές και γενικούς διευθυντές και να δημιουργήσει μία τρομακτική αναστάτωση στη Δημόσια Διοίκηση σε μία κρίσιμη καμπή όπου χρειάζεται πολύ περισσότερο η συνέχεια, η συνοχή και η αποτελεσματικότητα της Δημόσιας Διοίκησης, ώστε να προαχθεί και όχι να «χαντακωθεί» η οικονομική ανάπτυξη η οποία με τόσο κόπο και μόχθο επανέκαμψε στη χώρα μας έπειτα από την ατυχή διακυβέρνηση που είχε λάβει χώρα από τη Νέα Δημοκρατία πριν από δέκα χρόνια.
	Σας ευχαριστώ.
(Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, έχω την τιμή να ανακοινώσω στο Τμήμα ότι οι Υπουργοί Δικαιοσύνης και Εξωτερικών κατέθεσαν σχέδιο νόμου: «Κύρωση της Ευρωπαϊκής Συμφωνίας σχετικά με πρόσωπα τα οποία συμμετέχουν σε διαδικασίες ενώπιον του Ευρωπαϊκού Δικαστηρίου των Δικαιωμάτων του Ανθρώπου».
      Παραπέμπεται στην αρμόδια Διαρκή Επιτροπή.
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Βύρων Πολύδωρας.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της  Βουλής κ. ΙΩΑΝΝΗΣ ΤΡΑΓΑΚΗΣ)
      ΒΥΡΩΝ ΠΟΛΥΔΩΡΑΣ: Κύριε Πρόεδρε, κυρίες και κύριοι συνάδελφοι, είναι εξαιρετικά ενδιαφέρουσα η επερώτηση την οποία άσκησε σήμερα -και συζητούμε- το Κομμουνιστικό Κόμμα και εκτιμώ ότι η ροή της συζητήσεως είναι εξίσου ενδιαφέρουσα.
      Έγινε ενδιαφέρουσα διότι έχουμε μια αντιπαράθεση απόψεων, στην οποία αντιπαράθεση των απόψεων φαίνονται και ζητήματα θεωρητικά της πολιτικής οικονομίας, όπως επίσης και πρακτικά γύρω από το επίμαχο θέμα της ακρίβειας. Είναι αλήθεια ότι η ακρίβεια και η ανεργία είναι τα δομικά προβλήματα της ελληνικής οικονομίας.
      Δεν είναι το αποτέλεσμα, όπως θα μπορούσε κάποιος να επιγράψει, κάποιων προϋποθέσεων, αλλά είναι η ίδια η αιτία. Δεν είναι σύμπτωμα, είναι δομικού χαρακτήρα αυτά τα δυο. Διότι φαντάζομαι ότι θα συμφωνήσετε στην εξής παραδοχή, ότι το σύστημα της ελληνικής οικονομίας για είκοσι χρόνια και πλέον, εμφατικά δε για τα δέκα τελευταία χρόνια του ΠΑΣΟΚ, ήταν ολιγοπωλιακό και μονοψωνικό. Γιατί εκτός από το ολιγοπωλιακό που είναι ούτως ή άλλως κακό, μια πολύ σοβαρή διαστρέβλωση στην υπόθεση μιας οικονομίας με κανόνες ελεύθερης αγοράς, ήταν ταυτόχρονα δυστυχώς και μονοψωνικό. Δηλαδή ήταν ένας ή λίγοι αυτοί οι οποίοι ενέμοντο το χρήμα εν Ελλάδι και είχαν έναν πελάτη: το ελληνικό δημόσιο. Και εξ αυτού η τεράστια διαστρέβλωση των κανόνων της αγοράς, εξ αυτού η περίπου εικονικότητα του ρυθμού αύξησης κατά 4%. Δεν το αμφισβητώ, υπήρξε. Αλλά έχει τέτοια εσωτερική ανάλυση αυτό το 3,5%-4%, ώστε να μένει στην ολιγοπωλιακή σχέση, σχεδόν μονοπωλιακή σε κάποιες περιπτώσεις, με το μονοψωνικό χαρακτήρα. Ε, σ’ αυτό έμειναν οι κυβερνήσεις του ΠΑΣΟΚ αδιάφορες, απαθείς. Και δεν ήταν μόνο αδιάφορες και απαθείς, αλλά συντηρούσαν, ενίσχυαν με τις πολιτικές τους αυτό το σύστημα, «ο λαός στη γωνία». Καμιά διάχυση του προϊόντος. Διότι λένε οι νόμοι της οικονομίας -στους οποίους φιλοτιμούμαι και εγώ να ενδιατρίβω, με την άδεια του κ. Χριστοδουλάκη, βεβαίως, βεβαίως- ότι για να έχει αξία αυτή η αύξηση του εγχώριου προϊόντος, πρέπει να έχει κάποια επιρροή, και άμεση επίπτωση στην απασχόληση και στην ανεργία. Ισχυρισμός ευτελής ο οποίος κατεδείχθη.
      Δεν νοείται να έχεις και αύξηση στο εγχώριο προϊόν και ταυτόχρονα και αύξηση της ανεργίας. Κάπου το σύστημα είναι ψεύτικο, είναι εικονικό. Αυτή ήταν η κατάσταση της ελληνικής οικονομίας εμφατικά στις ημέρες Χριστοδουλάκη.
      Εγώ χάρηκα από τη συζήτηση, διότι ήταν ισχυρές οι ενστάσεις, δεν θίγω τα ζητήματα διαφωνίας σε επίπεδο πολιτικής θεωρίας ούτε θα το ελέγξω με μια απλούστευση ότι έχει κριθεί, ας πούμε, στην τέως Σοβιετική Ένωση το ζήτημα.
Όχι. Εγώ εξετάζω πάντοτε με σοβαρότητα το ποιος θα κατέχει και πώς θα ελέγχονται τα μέσα μαζικής παραγωγής. Είναι κάτι αξιοσέβαστο. Αυτό ήταν και η αφετηρία της σκέψεώς μου για το ολιγοπωλιακό σε σχέση με το μονοψωνικό σύστημα μιας αγοράς.
      Θέλω, όμως, να σας καλέσω να σκεφθούμε ότι από τη συζήτηση έχουμε τις βάσιμες ενστάσεις για την ακρίβεια -κι εγώ τις εγείρω- και τις απαντήσεις της Κυβέρνησης. Ο κ. Σαλαγκούδης και ο κ. Παπαθανασίου με εξέφρασαν απόλυτα, όταν το διευκρίνισαν για μία ακόμη φορά σ’ αυτήν την Αίθουσα, για να αποκρούσουμε έτσι και τους αυθαίρετους ετεροπροσδιορισμούς που μας κάνει το ΚΚΕ ή ενίοτε και το ΠΑΣΟΚ. Εμείς θα ορίσουμε τους εαυτούς μας, δεν θα μας ορίσετε εσείς. Δεν είμαστε υπέρ της ασύδοτης οικονομίας της αγοράς. Είμαστε: υπέρ των κανόνων της ελεύθερης αγοράς με έλεγχο. Παραλλαγές, μορφές, εκφάνσεις ελέγχου έδωσε ο κ. Σαλαγκούδης. Το ίδιο…
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Μόνο τη ρύθμιση της αγοράς δεν θέλετε.
     ΒΥΡΩΝ ΠΟΛΥΔΩΡΑΣ: Πώς δεν τη θέλουμε;
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Συμφωνείτε;
     ΒΥΡΩΝ ΠΟΛΥΔΩΡΑΣ: Βεβαίως.
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ρυθμιζόμενες αγορές; Τότε να κρατήσουμε τους φορείς εποπτείας.
     ΒΥΡΩΝ ΠΟΛΥΔΩΡΑΣ: Με συγχωρείτε. Και ο κ. Κολοζώφ έκανε πολύ σοβαρή αναφορά στις ρυθμιστικές αρχές, στις οποίες αναφέρθηκε και ο κ Σαλαγκούδης και ο κ. Παπαθανασίου. Συνεπώς, είναι μέσα στο σχεδίασμά μας και στην πολιτική μας εφαρμογή-πράξη η ρύθμιση της αγοράς. Δηλαδή τους ελέγχους τους αποδεχόμαστε σαν το ποινολόγιο της αγοράς, την καταστολή έστω. Προ των ελέγχων έχουμε τη διαδικασία της πρόληψης με θεσμούς ρυθμιστικούς.
     Επανέρχομαι στο ότι εδώ το ωφέλιμο που προήλθε από τη συζήτηση είναι: οικονομία της αγοράς με ελέγχους. Προσθέτει ο κ. Τσοχατζόπουλος: «περιττή ρύθμιση». Σαφώς και η ρύθμιση είναι στη διαδικασία της εποπτείας και επεμβάσεως του κράτους.
     Τώρα εγώ θέλω να σας πω, σαν δική μου συμβολή στη συζήτηση, ότι αποδέχομαι όλο το σύστημα των ελέγχων, το οποίο εξέθεσε και ο κ. Σαλαγκούδης με έμφαση στις ρυθμιστικές αρχές και ο κ. Παπαθανασίου αναφερόμενος στο ζήτημα του ελέγχου. Εδώ η Αμερική, η μητρόπολη του καπιταλισμού, ενίοτε τσακίζει τον Μπιλ Γκέιτς, που είναι η δεσπόζουσα μορφή, γιατί δεν θέλει να εγκαθιδρυθεί αυτό το μονοπώλιο στα computers και την ψηφιακή βιομηχανία.
     ΟΡΕΣΤΗΣ ΚΟΛΟΖΩΦ: Σπάει στα δύο την επιχείρησή του και είναι εντάξει με τις ρυθμίσεις.
     ΒΥΡΩΝ ΠΟΛΥΔΩΡΑΣ: Δεν έχει σημασία. Σημασία έχει ότι όταν υπάρχει ασυδοσία και εκεί όπου ο δεσπόζων χαρακτήρας γίνεται καταχρηστικός εις βάρος του καταναλωτή και αλλοιώνει το χαρακτήρα της ελεύθερης αγοράς, το κράτος παρεμβαίνει. Σε γενικό τίτλο μπορούμε να δούμε το κράτος να παρεμβαίνει. Στην Αμερική έχουμε τους περισσότερους ελέγχους από οπουδήποτε αλλού.
     Ξέρετε, κύριε Παπαθανασίου, τη μάχη στα super markets για το ποιος θα καταλάβει θέση στη βιτρίνα; Ξέρετε, παραδείγματος χάρη, ότι έχουμε αγαθά τα οποία πωλούνται -είναι ένα σύνολο δέκα-είκοσι αγαθών- σε μια τιμή εκατό, συν-πλην πέντε, ενώ μπορείς να βρεις ομοειδή αγαθά, τα οποία έχουν οροφή πενήντα και που είναι αποκλεισμένα από τη βιτρίνα από τα ολιγοπωλιακά συστήματα της αγοράς;
     Κύριε Κολοζώφ, για να έρθει ένα αγαθό, ένα εμπόρευμα να καταλάβει τη θέση του στην ελληνική αγορά, έχει κατά τεκμήριο νικήσει τη μάχη της διαφήμισης στην παγκόσμια αγορά. Και η πρότασή σας -για να δούμε τη σχέση προσφοράς και ζήτησης με τον καταναλωτή, με εκείνον που προσφέρει, για να κατασφαλίσουμε ακόμη, να μην επιτρέψουμε τη διαμόρφωση ολιγοπωλίου- θα έρθει σε αντίθεση με εκείνη την άλλη μάχη, την αόρατη, της διαφήμισης, η οποία δεν κρίνεται σε ελληνικό έδαφος. Κρίνεται διεθνώς κι ένας απόηχος φθάνει και στην ελληνική αγορά.
      Δεν έχουμε άλλο δρόμο παρά να αποδεχτούμε τους κανόνες της ελεύθερης αγοράς. Δεν έχουμε άλλο δρόμο παρά εκείνον που εξαγγέλλει η Νέα Δημοκρατία και εφαρμόζουν με σύνεση και μεθοδικότητα οι Υπουργοί, όπως σας ανέλυσαν, παρά την οργάνωση των κανόνων του ελεύθερου ανταγωνισμού, την ενίσχυση των βαθμίδων ελέγχου και κυρίως τον εξορθολογισμό στη σχέση του παλαιού νόμου της προσφοράς και της ζήτησης. Εάν δεν έχουμε πρωτογενή παραγωγή μεταποίησης υπηρεσιών σ’ αυτόν τον τόπο, θα είμαστε έρμαιο του πληθωρισμού, της ακρίβειας και της ανεργίας, δηλαδή θα είμαστε μέσα σ’ αυτές τις «Συμπληγάδες Πέτρες» και θα βολοδέρνουμε.
      Οργανώσατε, κύριοι Υπουργοί, την παραγωγή, τι θα παράγει αυτός ο τόπος, πράγμα που είχαν ξεχάσει οι προηγούμενες κυβερνήσεις. Έπαιζαν μόνο με τα έργα, τις γέφυρες και τα παρόμοια. Πρέπει να απαντήσουμε τι θα παράγει αυτός ο τόπος, προϊόντα πρωτογενούς παραγωγής, γεωργία, μεταποίηση, εμπόριο, υπηρεσίες, τουρισμός. Επιτέλους πρέπει να εκσυγχρονιστούμε στην παραγωγική διαδικασία και βάση. Έτσι προσεγγίζουμε -όχι ότι την επιλύουμε με αυτόματο πιλότο- την απασχόληση και την ακρίβεια δια της παραγωγής και της ανάπτυξης. Αυτός είναι ο μονόδρομος που πρέπει να τηρήσουμε με τον τρόπο της υγιούς ασκήσεως του ανταγωνισμού και της οικονομίας της αγοράς με έλεγχο, εποπτεία και ρύθμιση από το κράτος. Είπα τους τίτλους, αλλά δεν είναι τίτλοι, είναι πολιτικές.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Πολύδωρα.
      Ο κ. Δραγασάκης έχει το λόγο.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, κυρίες και κύριοι συνάδελφοι, ο κ. Κολοζώφ είπε ότι η συζήτηση είναι συζήτηση μεταξύ κωφών. Εγώ φοβάμαι ότι είναι μια εντελώς άγονη συζήτηση με τον τρόπο που γίνεται, διότι το θέμα της ακρίβειας είναι θέμα σχετικών τιμών. Όσο και να ελέγξει ο κύριος Πολύδωρας ή ο κ. Παπαθανασίου ή ο κ. Χριστοδουλάκης ή οποιοσδήποτε άλλος τις αγορές, εάν η τιμή της εργατικής δύναμης είναι χαμηλή, όλα θα είναι ακριβά. Δεν μπορούμε να συζητάμε στη Βουλή για την ακρίβεια ερήμην αυτού του γεγονότος.
      Αυτά που ακούω για τέλειο ανταγωνισμό, είναι πλάσματα της φαντασίας ορισμένων φιλοσόφων, κύριε Πολύδωρα. Δεν υπάρχει ελεύθερος ανταγωνισμός. Πιο γρήγορα θα επιτευχθεί ο κομμουνισμός, όπως το λέει ο Μαρξ, παρά ένα καθεστώς ελεύθερου ανταγωνισμού.
      Τι μπορούμε, λοιπόν, να πούμε; Όλα αυτά -έλεγχοι, θεσμοί, ρυθμιστικοί μηχανισμοί- εφόσον γίνουν, ενδεχομένως μπορούν να αποτρέψουν ακραίες περιπτώσεις κερδοσκοπίας. Από εκεί και πέρα, όμως, το θέμα είναι συνολικότερο, δηλαδή είναι θέμα εισοδημάτων, είναι θέμα αγοραστικής δύναμης του λαού.
      Εμείς κάποιες ιδέες και απόψεις επί του θέματος της ακρίβειας με τη στενή του έννοια, τις έχουμε πει με ερωτήσεις που έχουμε κάνει. Εγώ θέλω να αξιοποιήσω τη σημερινή συζήτηση, να θέσω κυρίως αυτήν τη διάσταση και να την εξειδικεύσω ακόμη περισσότερο. Όταν πάμε στο σούπερ μάρκετ και βλέπουμε ένα μπουκάλι λάδι να στοιχίζει 5 ευρώ, είναι ακριβό ή φτηνό; Για έναν που έχει εισόδημα 5.000 ευρώ, δεν είναι ακριβό. Δεν θα ψάξει σε άλλο σούπερ μάρκετ για να το βρει 4,99 ευρώ και να το αγοράσει. Για έναν που έχει βασικό μισθό 520 ευρώ, είναι ακριβό το ένα κιλό λάδι και για κάποιον που ζει με 5 ευρώ την ημέρα, είναι απλησίαστο.
      Θέλω, δηλαδή, να πω ότι η ακρίβεια είναι ταξικό ζήτημα. Αυτήν τη γενική συζήτηση που ακούει ο κόσμος, δεν τον αφορά άμεσα. Όλα να φτηνύνουν για όλους και όλα είναι ακριβά για όλους; Υπάρχουν άνθρωποι που ψωνίζουν με την πιστωτική τους κάρτα και δεν κοιτάνε τιμές, δεν τους νοιάζει τίποτα και υπάρχει και ο άλλος που δεν πάει καν να ψωνίσει, γιατί δεν έχει το εισόδημα.
      Κύριε Υπουργέ, χθες καταθέσαμε ως Κοινοβουλευτική Ομάδα μία πρόταση για το ελάχιστο εγγυημένο εισόδημα. Επειδή ξέρω την προσωπική σας ευαισθησία και επειδή η πολιτική τελικά ανάγεται και σ’ ένα επίπεδο προσωπικών ευθυνών, σας προτείνω να τη δείτε.
      Δεν υπάρχουν ακριβή στοιχεία, αλλά με τα στοιχεία που υπάρχουν, ξέρουμε ότι πεντακόσιες χιλιάδες με εξακόσιες χιλιάδες άτομα στην κοινωνία μας ζουν με μηνιαίο εισόδημα λιγότερο από 150 ευρώ. Έχουμε, λοιπόν, ανθρώπους που μπορούν να ξοδέψουν μόνο 5 ευρώ την ημέρα. Γι’ αυτούς το λάδι ή ο καφές είναι απλησίαστα πράγματα.
      Επομένως, πρέπει η συζήτηση περί ακρίβειας να συνδυαστεί με μέτρα στήριξης του εισοδήματος όλων των εργαζομένων, αλλά κυρίως αυτών που ζουν κάτω όχι από το όριο φτώχειας, αλλά από το ακραίο όριο φτώχειας.
      Σήμερα είδα με λύπη μου στην εφημερίδα «ΡΙΖΟΣΠΑΣΤΗΣ» μία τοποθέτηση βίαιη και συκοφαντική. Γι’ αυτό θα ήθελα να ζητήσω από το Κομμουνιστικό Κόμμα Ελλάδας να μελετήσει το θέμα, να το ψάξει. Να δει πανευρωπαϊκά τι γίνεται, πώς συζητιέται το θέμα και στο Κομμουνιστικό Κόμμα Γαλλίας και στο Κομμουνιστικό Κόμμα Πορτογαλίας. Η πρόταση που εμείς κάνουμε, δεν αποκλείει τίποτα. Δεν λέμε να μην αυξηθεί ο βασικός μισθός στα 1.000 ή στα 1.500 ευρώ, όποτε μπορέσει να γίνει αυτό. Δεν λέμε να παρθούν άλλα μέτρα πολιτικής. Αλλά λέμε τι μπορούμε να κάνουμε γι’ αυτόν που σήμερα δεν ζει έτσι.
      Υπάρχει η σύνταξη του ανασφάλιστου υπερήλικα που είναι 170 ευρώ. Εάν δεν έχει άλλα εισοδήματα αυτός ο άνθρωπος, πώς θα ζήσει; Όσο και αν φθηνύνουν τα προϊόντα που λέμε εδώ, πώς θα ζήσει; 
      Υπάρχει ο άνεργος μακράς διάρκειας που δεν καλύπτεται από το επίδομα ανεργίας. Εμείς λέμε να αυξηθεί το επίδομα ανεργίας, να παραταθεί ο χρόνος. Όσο και αν παραταθεί το επίδομα ανεργίας, όμως, θα υπάρχουν πάντα άνεργοι που δεν θα καλύπτονται από αυτό. Αυτοί οι άνθρωποι δεν πρέπει να ζήσουν; Δεν θα πρέπει να πάρουν έστω ένα ελάχιστο εγγυημένο εισόδημα;
      Υπάρχουν μονογονεϊκές οικογένειες είτε λόγω χωρισμού είτε λόγω άλλων καταστάσεων. Υπάρχει συνήθως η κοπέλα με ένα μωρό. Πώς θα δουλέψει αυτή και πώς θα ζήσει, εάν δεν έχει άλλα εισοδήματα ή οικογένεια να τη στηρίξει;
      Υπάρχουν άτομα εξαρτημένα ή και απεξαρτημένα από τα ναρκωτικά. Προ καιρού προτείναμε εδώ σε ένα νόμο να υπάρχουν ειδικά μόρια για τα άτομα που έχουν τέτοιο παρελθόν. Το αρνήθηκε, όμως, η Βουλή. Αυτά τα άτομα δεν τα παίρνουν στη δουλειά.
      Υπάρχουν, λοιπόν, συγκεκριμένες κατηγορίες ανθρώπων, στην κοινωνία που ζούμε, που δεν τους ξέρουμε, που πολλές φορές είναι αόρατοι από τις στατιστικές και οι οποίοι -επαναλαμβάνω- έχουν τέτοιο εισόδημα, που όσο και αν φθηνύνουν τα εμπορεύματα, τους είναι απρόσιτα. Γι’ αυτό αξιοποίησα αυτήν την ευκαιρία να κάνω αυτήν την επισήμανση. Δεν είναι θεωρητικό το θέμα, δεν είναι ακαδημαϊκό. Μιλάμε για συγκεκριμένο πρόβλημα της κοινωνίας μας. Δεν θέλω να επεκταθώ στη συγκεκριμένη πρόταση. Μπορούν να γίνουν και άλλες προτάσεις.
      Αυτό που ενδιαφέρει εμένα και την Κοινοβουλευτική Ομάδα του κόμματός μου, είναι να αναδειχθεί το πρόβλημα και μέσα στη συνολική εικόνα της κοινωνίας να μπει και αυτό το στοιχείο, ότι υπάρχουν και κάποιοι άνθρωποι που είναι πολύ κάτω και από αυτά που θεωρούμε ανεκτά ή μέσα επίπεδα.
      Κύριε Υπουργέ, ελπίζω να δείτε προσωπικά αυτό το θέμα.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστώ, κύριε συνάδελφε.
      Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Κύριε Πρόεδρε, ακούγοντας τους δύο Υπουργούς μπαίνουν ορισμένα ερωτήματα. Το ζήτημα, δηλαδή, της αντιμετώπισης της ανεργίας είναι να φτιάξουμε ορισμένες νέες ανεξάρτητες αρχές που θα ελέγχουν την αγορά; 
      Και οι Υπουργοί και ο Κοινοβουλευτικός Εκπρόσωπος της Νέας Δημοκρατίας αναφέρθηκαν στα κρατικά μονοπώλια, ότι αυτά ήταν και η πηγή της ακρίβειας κλπ. Μάλιστα, ο κ. Παπαθανασίου ανέφερε ότι υπάρχουν τομείς, όπου εκεί ο ελεύθερος ανταγωνισμός ωφέλησε τους καταναλωτές. Αναφέρθηκε στη σταθερή τηλεφωνία.
      Κύριε Πρόεδρε, να ενημερώσω ότι γνωρίζουμε πολύ καλά πως αυτές οι εταιρείες κινητής τηλεφωνίας που δημιουργήθηκαν, δεν είχαν και κανένα ανταγωνισμό. Δεν δημιούργησαν κανένα δικό τους δίκτυο, ούτως ώστε να δούμε κατά πόσο μπορούσαν να ανταγωνισθούν τον ΟΤΕ.
Χρησιμοποίησαν τα δίκτυα του ΟΤΕ, προκειμένου πραγματικά να δώσουν τις υπηρεσίες στους καταναλωτές. Ένα το ζητούμενο.
      Το δεύτερο είναι ότι σ’ αυτές τις εταιρείες και της κινητής αλλά και της σταθερής τηλεφωνίας είχαμε αλλαγή εργασιακών σχέσεων, οι οποίες επηρέασαν την αλλαγή των εργασιακών σχέσεων και στον ίδιο τον ΟΤΕ.  Η μερική απασχόληση πραγματικά κάνει θραύση και στον ΟΤΕ και στις άλλες επιχειρήσεις κινητής τηλεφωνίας.
      Αλλά, όμως, μιλήσαμε και για άλλα κρατικά μονοπώλια, όπως ήταν η ΔΕΗ. Μάλιστα μας ανέφεραν και την Αμερική, ότι εκεί ο ανταγωνισμός λειτούργησε προς όφελος των καταναλωτών. Λάθος. Για πάρτε την ηλεκτρική ενέργεια, η οποία απελευθερώθηκε πριν από μερικά χρόνια, για να δούμε εκεί τις εταιρείες οι οποίες δημιουργήθηκαν, σε ποια τιμή πωλούν την ηλεκτρική ενέργεια στους καταναλωτές και μάλιστα τι παροχή υπηρεσιών δίνουν; Μπλακ άουτ. Καλιφόρνια, Καναδάς στο μαύρο σκοτάδι. Ιταλία, Αγγλία στο μαύρο σκοτάδι. Απελευθερωμένη η αγορά. Οι ρυθμιστικές αρχές επεμβαίνουν, ελέγχουν. Γιατί;
      Κάτι αντίστοιχο βέβαια έγινε και στη δική μας ΔΕΗ. Ιδιωτικοποιημένη η ΔΕΗ, είναι επόμενο, όπως έμεινε έξω από την παραγωγή ηλεκτρικής ενέργειας. Άρα, το ζητούμενο τι είναι; Ότι είχαμε και εδώ ένα μπλακ άουτ στη δική μας τη χώρα. Υπερκατανάλωση; Ναι, υπερκατανάλωση, όταν αποκλείεις στη ΔΕΗ να λειτουργήσει όπως πρέπει να λειτουργήσει.
      Εμείς εδώ θέλουμε να τονίσουμε το εξής: Ήμασταν εμείς που λέγαμε ότι και τα κρατικά μονοπώλια στο υπάρχον κοινωνικοπολιτικό σύστημα πραγματικά λειτουργούν προς όφελος του μεγάλου κεφαλαίου και των επιχειρηματιών. ΠΕΣΙΝΕ. Πόσο έπαιρνε και παίρνει την κιλοβατώρα από τη ΔΕΗ; Η βιομηχανία πόσο την παίρνει; Το οικιακό ρεύμα, πόσο αυξημένο είναι; Και οι άλλες ΔΕΚΟ. Άρα, λοιπόν, το ζήτημα είναι ποιος κάνει την εξουσία, για να μπορεί μέσα από τέτοιου είδους επιχειρήσεις στρατηγικής σημασίας να κάνει πολιτική προς όφελος και του λαού και της χώρας.
      Αναφερθήκατε βέβαια και σε ορισμένους άλλους τομείς. Κοιτάξτε τώρα. Όταν μας λέτε ότι τα αυτοκίνητα είναι ένας τομέας που ευνοεί τους καταναλωτές, είναι γνωστό βέβαια ότι και τις καταναλωτικές συνήθειες κάποιοι τις προωθούν. Το ζήτημα, δηλαδή, του να επέμβει η τράπεζα να σου δώσει δάνειο για να αγοράσεις αυτοκίνητο, ωφελεί ακριβώς τη βιομηχανία η οποία παράγει το αυτοκίνητο. Γνωρίζετε και εσείς πολύ καλά ότι πάνω από δεκαπέντε χιλιάδες αυτοκίνητα είναι κατασχεμένα, γιατί δεν μπόρεσαν αυτοί που τα αγόρασαν να αντεπεξέλθουν στις δόσεις. Θέλω να πω με αυτό, δηλαδή, ότι συνολικότερα δεν μπορεί να υπάρξει πολιτική προς όφελος των λαϊκών στρωμάτων, γιατί και η ακρίβεια είναι σύμφυτη του συστήματος, είναι παράγωγο του συστήματος. Εδώ ακούστηκε και από άλλη πτέρυγα ότι και η ακρίβεια είναι ταξικό, πολιτικό ζήτημα, συνδέεται με την εργατική δύναμη. Σας έδωσα στοιχεία για το πόσο μέσα σ’ αυτά τα χρόνια, από το ’81 μέχρι σήμερα, έχει μειωθεί το εργατικό κόστος ανά μονάδα προϊόντος και εδώ δεν δώσατε απάντηση για να δούμε ποιος κερδίζει σε βάρος ποιανού.
      Θέλω να πω και το εξής: Εγγυημένο κατώτατο εισόδημα 247 ευρώ. Μα, ακριβώς εδώ είναι το ζήτημα ότι και αυτή η πρόταση είναι παρόμοια με την πρόταση που έχει κάνει και η Τράπεζα της Ελλάδας, ότι δεν χρειάζεται πλέον να έχουμε τον κατώτερο μισθό, το κατώτερο ημερομίσθιο και την κατώτερη σύνταξη. Αυτό σημαίνει δηλαδή: «Αφήστε ελεύθερα τα πράγματα και όσο θέλει ο εργοδότης θα δίνει». 
      Εμείς βέβαια δεν βάζουμε ούτε όριο φτώχειας. Διαφωνούμε. Βάζουμε όριο ευημερίας για τον ελληνικό λαό. Εκεί ακριβώς εστιάζεται και η πρόταση που μπορεί πραγματικά να γίνει πράξη κάτω από τη λαϊκή κινητοποίηση για τα 1.100 ευρώ, για τα 44 ευρώ μεροκάματο, για τα 880 ευρώ σύνταξη και για όλα τα σχετικά. Δεν μπορούμε, όμως, να αποδεχθούμε ότι θα πρέπει να αποκλείσουμε το λαϊκό κίνημα, το εργατικό κίνημα από όλα να δώσει τη μάχη του, όχι μόνο για να διαφυλάξει όσα έχει ή να πάρει πίσω ό,τι του πήρατε. Εμείς λέμε να περάσει στην αντεπίθεση και να πάρει πολύ περισσότερα. Γι’ αυτό και διαφωνούμε με το κατώτερο εγγυημένο εισόδημα, που δεν είναι τίποτε άλλο παρά μία διαχείριση της φτώχειας στα πλαίσια του καπιταλισμού. Εδώ είναι το ζήτημα, λοιπόν. Παλεύουμε σ’ αυτήν την κατεύθυνση, ναι ή όχι;
      ΠΡΟΕΔΡΕΥΩΝ (Ιωάννης Τραγάκης): Το λόγο έχει η κ. Παντελάκη.
      ΕΛΠΙΔΑ ΠΑΝΤΕΛΑΚΗ: Είναι φανερό από τη συζήτηση, συνάδελφοι, τόσο από την Κυβέρνηση τόσο και από το συνάδελφο από το ΠΑΣΟΚ που τοποθετήθηκε, ότι τελικά στο ερώτημα ποιος δημιουργεί και πυροδοτεί την ακρίβεια και τι πρέπει να γίνει, τελικά συμφωνούν απολύτως στο να αφήσουν ανέπαφο τον κύριο αίτιο. Και ο κύριος αίτιος δεν είναι άλλος και μπήκε επανειλημμένως από εμάς σήμερα. Η αιτία βρίσκεται σ’ αυτό, στους λίγους επιχειρηματίες που έχουν τον έλεγχο της αγοράς και καθορίζουν τις τιμές.
      Η πρότασή μας δεν μπήκε καν για συζήτηση, στο να θιχτούν τα κέρδη.  Εκεί είναι το πρόβλημα. Αλλά διαφωνούν στην Επιτροπή Ανταγωνισμού, στα πρατήρια των τιμών, στις οργανώσεις των καταναλωτών κλπ.
      Μπήκε και ένα άλλο ζήτημα από τον αρμόδιο Υπουργό, το οποίο δεν μπορούμε να αναλύσουμε αυτήν τη στιγμή. Είπε «η ελεύθερη αγορά είναι το μέλλον, ο ανταγωνισμός, αφού έχει αποτύχει η πολιτική που επικαλείστε εσείς». Έχει αποτύχει λοιπόν ποια λογική; Έχει αποτύχει, γιατί στις πρώην σοσιαλιστικές χώρες  -και δεν λέω να συζητήσουμε γιατί δεν κράτησε αυτό το πείραμα της ανθρώπινης εξέλιξης-  είχε λυθεί το πρόβλημα της ανεργίας από τη δεκαετία του 1930; Ότι υπήρχε ένα καθολικό σύστημα δωρεάν  υγείας και έφθαναν καραβάνια από τη δική μας χώρα αλλά και από άλλες για να γιατρευτούν και να θεραπευθούν; Ή το σύστημα της εκπαίδευσης; Ή ότι υπήρχε ένα βασίλειο προστατευτικών μέτρων για τη γυναίκα και τα παιδιά; Αυτό είχε αποτύχει;
      Και έχει επιτύχει στον καπιταλιστικό κόσμο το σύστημα της ζωής που ναι μεν μέχρι τώρα υπάρχει αφθονία υλικών αγαθών, αλλά δεν έχει πρόσβαση ο εργαζόμενος και ζει στην εξαθλίωση;
      Χρειάζεται να βγάλουμε συμπεράσματα ότι από εντελώς διαφορετική οπτική γωνία κρίνουμε τα πράγματα και ότι το ενδιαφέρον σας για τον πολίτη έχει ταξικά χαρακτηριστικά. Ενδιαφέρεσθε για τον πολίτη που λέγεται εφοπλιστής, που λέγεται βιομήχανος. Δεν έχετε δείξει στην πράξη όλα σας τα δόντια ως Κυβέρνηση, αλλά προθέσεις, τάσεις, έχετε δείξει και είναι συγκεκριμένα τα παραδείγματα.
      Το τελευταίο που έχω να αναφέρω έχει σχέση με τη λογική από την οποία πρέπει να απαλλαγεί κανείς όταν θέλει να υποστηρίζει στην πράξη ότι είναι αριστερός, δηλαδή τη λογική του ελαχίστου. Ή θα προσαρμοστούμε στις ανάγκες του κεφαλαίου ή θα προσαρμοστούμε στις ανάγκες να ζούμε μία ζωή με δικαιώματα. Αυτή είναι η δεύτερη δική μας επιλογή. Και δεν έχει σχέση με λαϊκισμό, είναι ζήτημα ουσίας. Δεν μπορούμε να ζούμε μία ζωή με τη λογική του ελαχίστου ή διακόσια ή τετρακόσια ή το ελάχιστο με το οποίο μπορεί να ζει κανείς με αξιοπρέπεια. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Πρέπει να υποστηρίξουμε στο λαϊκό κίνημα αιτήματα ρήξης με τη σημερινή πολιτική ανατροπής για να ζει κανείς με αξιοπρέπεια και το μέτρο σύγκρισης της ζωής του να είναι να δουλεύει λιγότερες ώρες με περισσότερες αμοιβές, με υψηλού επιπέδου παροχές, με υγεία, με παιδεία, με κοινωνικές υπηρεσίες, με διακοπές. Να τα έχει όλα. Είναι ανάγκη να διεκδικούμε να τα έχει όλα, γιατί οι εργαζόμενοι παράγουν τον πλούτο στη χώρα. Και στο κρίσιμο ερώτημα, το ποιος παίρνει αυτόν τον πλούτο, πρέπει κάποιος να απαντήσει. Και εμείς απαντάμε συγκεκριμένα ότι αυτόν τον πλούτο πρέπει να τον παίρνει η πλειοψηφία. Και για να συμβεί αυτό χρειάζεται και άλλη πολιτική και άλλη οργάνωση της κοινωνίας και άλλη εξουσία.
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός Ανάπτυξης κ. Γεώργιος Σαλαγκούδης έχει το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Ελέχθη από τον Κοινοβουλευτικό Εκπρόσωπο ότι είναι διάλογος κωφών. Δεν νομίζω, κύριε Κολοζώφ. Ακούσαμε τις απόψεις σας.
      ΟΡΕΣΤΗΣ ΚΟΛΟΖΩΦ: Είπα ότι μοιάζει.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Αποσαφηνίστηκε λίγο από σας η θέση του ΚΚΕ τα μέσα παραγωγής να ανήκουν  στο κράτος.
      ΟΡΕΣΤΗΣ ΚΟΛΟΖΩΦ: Στην κοινωνία.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Το ίδιο πράγμα λέτε. Κοινωνικοποίηση, δηλαδή διαφορετικό σύστημα απ’ αυτό που είδαμε σαν υπαρκτό σοσιαλισμό; Διαχρονικά απεδείχθη ότι αυτό το σύστημα με τα μέσα παραγωγής στο κράτος, σχεδόν πουθενά δεν εφαρμόζεται. Εκεί όπου έχουν μείνει τα τελευταία ψήγματα αυτού του καθεστώτος, σιγά-σιγά τείνουν και έρχονται προς αυτό που έχει επιβληθεί παγκόσμια. Ο στόχος και ο σκοπός της πολιτικής είναι η εξυπηρέτηση της κοινωνίας, είναι το να κάνει ο πολίτης να ζήσει καλύτερα. Σε αυτόν το βωμό επιλέγει και ένα σύστημα. Το σύστημα της ελεύθερης αγοράς έχει επιλεγεί παγκόσμια. Όλες οι χώρες εφαρμόζουν το σύστημα της ελεύθερης οικονομίας. Πρώτον, μετά από την εμπειρία του υπαρκτού σοσιαλισμού και, δεύτερον, μετά τα σοσιαλιστικά πειράματα που και στη διάρκεια εκείνη ακολούθησαν αλλά και στην πορεία, απεδείχθησαν ότι δεν οδηγούν τον πολίτη σε ευημερία. Και είδαμε με τα μάτια μας τους πολίτες αυτών των χωρών, όταν έρχονται στη χώρα μας ως οικονομικοί μετανάστες.
      ΟΡΕΣΤΗΣ ΚΟΛΟΖΩΦ: Ήρθαν μετά που έγινε ο καπιταλισμός.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κι από κει βγάζουμε ένα σαφές συμπέρασμα, αλλά και από τις επισκέψεις μας αντίστοιχα σε όλες αυτές τις χώρες που έκαναν αυτό το πείραμα.
      Επομένως νομίζω ότι θα συμβάλετε κι εσείς προς αυτήν την κατεύθυνση. Κι έχετε πολύ μεγάλη συμβολή, όπως πολλές φορές ο Πρωθυπουργός το έχει πει, ότι το ΚΚΕ σαν κόμμα συμβάλλει στην πρόοδο της πολιτικής, ίσως και στην κατάληξη, αυτή που έχουμε σήμερα των συστημάτων. Θα μπορούσαμε, λοιπόν, εδώ να δούμε πώς θα γίνουν καλύτερα.
      Εμείς πιστεύουμε ότι η ελεύθερη αγορά είναι αυτή που δίνει και δημιουργεί ανάπτυξη, θέσεις απασχόλησης και βοηθά με πιο γρήγορους ρυθμούς να βελτιωθεί η ποιότητα ζωής των πολιτών. Ταυτόχρονα παράγεται πλούτος και το κράτος μπορεί από κει και πέρα να ασκήσει τις δραστηριότητες οι οποίες είναι στην ευθύνη του για να διευκολύνει τους πολίτες, να κάνει καλύτερη παιδεία, καλύτερες υπηρεσίες υγείας και να προσφέρει κοινωνική πρόνοια στους ανθρώπους που πραγματικά τη χρειάζονται. Για να γίνουν αυτά χρειάζονται χρήματα, για να έχει χρήματα το κράτος πρέπει να υπάρχει πλούτος και για να υπάρξει πλούτος πρέπει να υπάρξουν ρυθμοί ανάπτυξης που δημιουργούνται από τις επενδύσεις και από την ύπαρξη θέσεων απασχόλησης και τη μείωση της ανεργίας, που πράγματι σήμερα είναι μία πληγή για την κοινωνία μας. Έτσι νομίζω ότι λειτουργούμε προς τη σωστή κατεύθυνση.
      Το θέμα της ακρίβειας το αναδείξαμε εμείς με υψηλούς τόνους προεκλογικά. Μας απασχολεί και είναι από τα θέματα που έχουμε βάλει σε προτεραιότητα, με εργώδη προσπάθεια. Είναι γεγονός ότι βρήκαμε απαξιωμένους μηχανισμούς ελέγχου από το κράτος. Τι σημαίνει ελεύθερη αγορά; Σε καμία περίπτωση ελεύθερη αγορά δεν σημαίνει ασύδοτη αγορά. Ελεύθερη είναι εκείνη η αγορά που λειτουργεί με κανόνες που θεσμοθετεί το κράτος. Αλλά ταυτόχρονα το κράτος πρέπει να έχει και ενδυναμωμένους μηχανισμούς ελέγχου των κανόνων νομιμότητας, ποιότητας, υγιεινής για τη διασφάλιση του πολίτη. Είναι γεγονός ότι αυτούς τους μηχανισμούς τους βρήκαμε απαξιωμένους.
      Η Επιτροπή Ανταγωνισμού που συστάθηκε, καθιέρωσε σε πρώτη φάση ογδόντα θέσεις, προσέλαβε τριάντα δύο άτομα και όταν εμείς την παραλάβαμε είχε μόνο είκοσι δύο. Την εμπλουτίσαμε όμως με τα μέσα που διαθέταμε εκείνη τη στιγμή. Είναι στις προθέσεις μας να την ενδυναμώσουμε, αλλά και να αυξήσουμε το εύρος των αρμοδιοτήτων της στην αγορά.
      Βρήκαμε τα ΚΕΔΑΚ. Είναι γεγονός ότι τους προηγούμενους μήνες γίνονταν εξήντα με εβδομήντα έλεγχοι από τα ΚΕΔΑΚ και σήμερα γίνονται εκατόν εβδομήντα έλεγχοι.
      Έτσι εμείς αντιλαμβανόμαστε την ελεύθερη αγορά, με τη συνεχή παρουσία του κράτους, με τους μηχανισμούς ελέγχου και με τη θεσμοθέτηση κανόνων. Έχει αποδειχθεί διαχρονικά και παγκόσμια ότι η ελεύθερη αγορά όταν λειτουργεί με υγιή ανταγωνισμό, προσφέρει στον πολίτη ποιοτικότερο προϊόν σε χαμηλότερη τιμή. Αυτή είναι η φροντίδα μας και έτσι θα αντιμετωπίσουμε την ακρίβεια.
      Ελέχθη κάτι προηγουμένως για τα καύσιμα. Δεν έγινε κατανοητό αυτό που είπα. Με ψυχραιμία, με ενίσχυση των μηχανισμών ελέγχου και την ενδυνάμωση του ανταγωνισμού καταφέραμε να έχουμε τη μικρότερη αύξηση της τιμής της βενζίνης απ’ όλες τις ευρωμεσογειακές χώρες, με στοιχεία που έδινα κάθε εβδομάδα και πείστηκαν τα Μέσα Μαζικής Ενημέρωσης. Όπως βλέπετε, έχουμε και άλλες αυξήσεις και δεν υπάρχει ο θόρυβος και ο κίνδυνος περί κερδοσκοπίας που ελέγετο κάποτε.
      Γι’ αυτό, λοιπόν, σας λέω ότι είναι ο σωστός τρόπος για την εξυπηρέτηση του συμφέροντος του Έλληνα πολίτη. Όπως σας είπα, επιβάλλεται να είμαστε ακόμα περισσότερο προσεκτικοί, γιατί οι πολιτικές των προηγουμένων κυβερνήσεων οδήγησαν στο να έχει ο Έλληνας μέσο εισόδημα χαμηλότερο από το 70% του μέσου ευρωπαϊκού όρου. Παράλληλα έχουν απελευθερωθεί τα σύνορα, δασμοί δεν υπάρχουν, οι αγορές έχουν τις ίδιες τιμές και από κει και πέρα, πώς να μην αισθάνεται ακριβή την αγορά ο Έλληνας, όταν στην τσέπη του έχει μόνον 70 ευρώ, σε σχέση με τον Ευρωπαίο που έχει 100 ευρώ και πάμε στην ίδια αγορά με τις ίδιες τιμές;
      Γι’ αυτό, λοιπόν, εμείς αντιμετωπίζουμε το θέμα της ακρίβειας με τρόπο ψύχραιμο, σταθερό και μακροπρόθεσμο. Τα μέτρα που έχουμε πάρει μέχρι στιγμής έχουν βοηθήσει προς αυτήν την κατεύθυνση. Δεν λύσαμε το πρόβλημα, αλλά είπαμε για τη δομική του μορφή την οποία με τους ρυθμούς ανάπτυξης που σχεδιάζουμε να δημιουργήσουμε και αμέσως μετά τους Ολυμπιακούς Αγώνες, ενισχύοντας την περιφερειακή εξάπλωση γενικότερα της ανάπτυξης με ενδογενή ορμή με την έννοια της δημιουργίας καινοτόμων και υψηλής τεχνολογίας με μεγάλη προστιθέμενη αξία επενδύσεων στη χώρα μας, θα τονώσουμε την απασχόληση ιδιαίτερα στην περιφέρεια για να μπορέσουμε να δημιουργήσουμε εκείνους τους υψηλούς ρυθμούς ανάπτυξης, ώστε σε οκτώ με δέκα χρόνια να οδηγηθούμε στην πραγματική σύγκλιση. Τότε θα αντιμετωπιστεί και η δομική υφή της ακρίβειας που υπάρχει στην ελληνική κοινωνία.
      Σας ευχαριστώ, κύριε Πρόεδρε για την ανοχή σας. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, έχω την τιμή να ανακοινώσω στο Τμήμα ότι ο Υπουργός Δικαιοσύνης διαβίβασε στη Βουλή δικογραφία κατά των διατελεσάντων Υπουργών Περιβάλλοντος, Χωροταξίας και Δημοσίων Έργων, η οποία σχηματίστηκε  κατόπιν μηνυτήριας αναφοράς του Βουλευτή κ. Πέτρου Μαντούβαλου. 
      Το λόγο έχει ο Υφυπουργός Ανάπτυξης κ. Ιωάννης Παπαθανασίου.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριοι συνάδελφοι, θα ήθελα να πω μόνο δύο πράγματα. 
      Κατ’ αρχήν, νομίζω ότι όλοι θα συμφωνήσουμε ότι το θέμα της ακρίβειας είναι πρόβλημα σχέσεων εισοδημάτων με τιμές. Το είπε ο κ. Δραγασάκης αλλά νομίζω ότι όλοι συμφωνούμε ότι αυτό είναι το βασικό πρόβλημα. Φαντάζομαι όμως ότι η σημερινή επερώτηση του Κομμουνιστικού Κόμματος μπορεί να αναφέρεται και σε αυτό, αλλά ως κύριο στόχο είχε και συγκεκριμένα μέτρα. Για το λόγο αυτόν, αναφερθήκαμε σε συγκεκριμένα μέτρα, δηλαδή στο πώς θα αντιμετωπίσουμε αυτό το βασικό πρόβλημα μέσα σε αυτό το πλαίσιο το οποίο βεβαίως πρέπει να αλλάξει. Άλλωστε, όπως είπε και ο κύριος συνάδελφος, αυτός είναι ο στόχος, δηλαδή να φτάσουμε να έχουμε τους μισθούς που έχουν και οι υπόλοιποι Ευρωπαίοι πολίτες, οπότε τα πράγματα ασφαλώς θα είναι καλύτερα. 
      Επίσης, θα ήθελα να κάνω δύο-τρεις παρατηρήσεις. Ο κ. Κολοζώφ είπε ότι από τις πρωτολογίες μας φάνηκε ότι είμαστε υπέρ της κατάργησης των ελέγχων. Κάθε άλλο! Μάλλον δεν έγινε αντιληπτό ότι είμαστε υπέρ της εντατικοποίησης των ελέγχων, αλλά ελέγχων οι οποίοι πρέπει να έχουν ένα συγκεκριμένο στόχο. Δεν είμαστε καθόλου υπέρ της κατάργησης των ελέγχων. Είμαστε υπέρ των εντατικών και αυστηρών ελέγχων προς κάθε κατεύθυνση και της επιβολής ποινών, γιατί δεν έχει καμία αξία να κάνουμε ελέγχους και τελικά να μην επιβάλλουμε ποινές. Υπάρχουν πάρα πολλά τέτοια παραδείγματα στο πολύ πρόσφατο παρελθόν και σε πολύ συγκεκριμένους χώρους. Ψηφίζουμε νόμους, εφαρμόζουμε -υποτίθεται- τους νόμους και όταν έρχεται η ώρα του ελέγχου, κάνουμε τον έλεγχο, διαπιστώνουμε την παράβαση και δεν επιβάλλεται ποινή. 
      Ε, λοιπόν, αυτή η Κυβέρνηση όσους νόμους- διατάξεις κρατήσει, θα τις επιβάλει και θα επιβάλει και τις ποινές που συνεπάγονται. Το σημείο που ο κ. Κολοζώρ είπε ότι έχει περιπέσει σε αδράνεια, εγώ δεν το καταλαβαίνω. Ή χρειάζεται και τη διατηρείς, οπότε και την εφαρμόζεις μέχρι τέλους και επιβάλλεις και την ποινή, ανεξάρτητα σε ποιον, ή αν δεν τη χρειάζεσαι, την καταργείς. Άλλωστε νομίζω ότι αυτό το ξεκάθαρο τοπίο είναι μια ουσιαστική διαφοροποίηση.
      Δεν θα ήθελα να απαντήσω σε αυτό το οποίο είπε η ομιλήτρια και συνάδελφος, δηλαδή ότι η Νέα Δημοκρατία ενδιαφέρεται για τους εφοπλιστές και τους βιομηχάνους. Νομίζω ότι αυτά τα κλισέ είναι ξεπερασμένα. 
      Είναι προφανές ότι η Νέα Δημοκρατία ενδιαφέρεται για την πλειοψηφία του κόσμου. Άλλωστε η πλειοψηφία που κόσμου που την ψήφισε ασφαλώς δεν υπάγεται σε εκείνες τις ομάδες στις οποίες εσείς νομίζετε ότι επικεντρώνουμε το ενδιαφέρον μας. 
      Όλοι έχουμε το ίδιο ενδιαφέρον. Όλοι ενδιαφερόμαστε για όλο τον κόσμο και κυρίως γι’ αυτούς που έχουν τα μεγαλύτερα προβλήματα. Η διαφορά μας έγκειται στον τρόπο με τον οποίο πιστεύουμε ότι θα πετύχουμε αυτόν το στόχο.
      Πράγματι, έχουμε μια διαφορετική αντίληψη και αυτό είναι προφανές. Ωστόσο, σέβεται  ο ένας τη γνώμη του άλλου. Σημασία έχει ότι εμείς που έχουμε πάρει την εντολή να κυβερνήσουμε με αυτήν τη λογική, πρέπει να εφαρμόσουμε την πολιτική την οποία πιστεύουμε με τον καλύτερο δυνατό τρόπο και να είμαστε εξαιρετικά αυστηροί προς όσους πιστεύουν ότι μπορούν να περνούν λάθρα.
      Κλείνω με δύο απαντήσεις σε συγκεκριμένα θέματα που έθεσε ο κ. Τζέκης. Είπατε: «Και τι έγινε στον ΟΤΕ; Και οι υπόλοιποι που μπήκαν στην αγορά, χρησιμοποίησαν το δίκτυο του ΟΤΕ». Μα, εγώ δεν είπα ότι απαγορεύεται να το χρησιμοποιήσουν. Ίσα-ίσα, εμείς ως Κόμμα είμαστε εκείνοι που υποστηρίζουμε ότι τα δίκτυα είναι εθνική περιουσία και επομένως μπορούν όλοι να τα χρησιμοποιούν, είτε πρόκειται για τον ΟΤΕ είτε για τη ΔΕΗ είτε για ιδιώτες, προκειμένου να υπάρχει ανταγωνισμός στον τομέα της κατανάλωσης. Εκείνο όμως που έχει σημασία είναι το αποτέλεσμα και το αποτέλεσμα είναι ότι τελικά έχουμε φθηνότερα τηλέφωνα.
      Φαντάζομαι ότι όταν μας κάνετε κριτική για την ακρίβεια, πρέπει να είσθε ευχαριστημένοι όταν και σε ένα τομέα έχουμε φθηνότερο αποτέλεσμα. Μην πάμε τώρα να πούμε «ναι, αλλά έχουμε φθηνότερο αποτέλεσμα, διότι χρησιμοποιούν τα δίκτυα». Το αποτέλεσμα πάντως είναι ουσιαστικά διαφορετικό από αυτό που ήταν πριν. 
      Είπατε για τα αυτοκίνητα. Δεν κατάλαβα τι εννοείτε. Δεν είσθε δηλαδή ευχαριστημένος που τελικά κάτι που κάποτε ήταν προνόμιο λίγων, τώρα δεν είναι ένα όνειρο, αλλά ουσιαστικό εργαλείο, αναγκαίο και για τη δουλειά και για τη διασκέδαση μιας οικογένειας και είναι πλέον προσιτό; Τι σημασία έχει αν αυτό οφείλεται στην τράπεζα στο πιστωτικό ή μη πιστωτικό όριο; Ο ανταγωνισμός υπάρχει και στο επίπεδο της τιμής και στο επίπεδο του τρόπου πληρωμής. Άρα ο ανταγωνισμός είναι παντού και στο βαθμό που ο ανταγωνισμός λειτουργεί και τελικά κάνει το προϊόν προσιτό σε κάποιον που μόλις προχθές δεν μπορούσε να το αγοράσει είναι θετικό, όταν μάλιστα αυτός είναι εκείνος που είχε τη μεγαλύτερη δυσκολία. Δηλαδή τι εισηγείστε; Να πάψουν οι τράπεζες να κάνουν αυτήν τη διευκόλυνση; Να πρέπει το αυτοκίνητο να πληρώνεται μόνο μετρητοίς; Αυτό διευκολύνει τα λαϊκά στρώματα που υποτίθεται ότι εσείς υποστηρίζετε; Δεν κατάλαβα γιατί αυτό κρίνεται ως αρνητικό.
      Επανέρχομαι και κλείνω λέγοντας ότι κατά τη γνώμη μας έχει αποδειχθεί στην πράξη ότι όπου λειτουργεί ο ανταγωνισμός το αποτέλεσμα είναι θετικό για τον πολίτη ότι η δυνατότητα επιλογής του πολίτη είναι σαφώς υπέρ αυτού. Πετυχαίνει καλύτερες τιμές, καλύτερες υπηρεσίες. Αυτό που είναι ευθύνη του κράτους είναι να διασφαλίζει κανόνες ανταγωνισμού, να διασφαλίζει ότι λειτουργούν αυτοί οι κανόνες και να τιμωρεί με μεγάλη αυστηρότητα όσους τους παραβιάζουν. Έχουμε διαφορά πολιτικής, αλλά πιστεύουμε ότι αυτή η πολιτική, την οποία εμείς ακολουθούμε παρ’ όλο που θέλει χρόνο για να έχει αποτελέσματα, διότι δεν μπορούν να διορθωθούν λάθη μέσα σε λίγους μήνες, είναι η μόνη που μπορεί να οδηγήσει σε μόνιμα αποτελέσματα.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπαθανασίου και για το σύντομο της ομιλίας του.
      Το λόγο τώρα έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Ορέστης Κολοζώφ.
      ΟΡΕΣΤΗΣ ΚΟΛΟΖΩΦ: Κύριε Πρόεδρε, θα μπορούσα να πω ότι έχει ολοκληρωθεί η συζήτηση, από την άποψη ότι εδώ εκφράστηκαν δύο διαφορετικές πολιτικές. Επομένως η παραπέρα συζήτηση ίσως κουράζει.
      Όμως εγώ θα ήθελα να επιμείνω ότι έτσι όπως λειτουργεί ο καπιταλισμός, στον αιώνα τον άπαντα δεν πρόκειται να λύσει ζητήματα, όπως η ανεργία και η ακρίβεια. Η Κυβέρνηση φυσικά προσπαθεί να κρυφτεί πίσω από το γεγονός ότι είναι Κυβέρνηση τριών-τεσσάρων μηνών και ότι, εν πάση περιπτώσει, σε τρεις-τέσσερις μήνες δεν μπορεί να τα κάνει όλα. Νομίζω πως καταλαβαίνει πάρα πολύ καλά ότι η δική μας κριτική δεν αφορά μόνο τους τρεις-τέσσερις μήνες λειτουργίας της Κυβέρνησης αλλά το πλαίσιο μέσα στο οποίο θέλει να λειτουργήσει και λειτουργεί αυτή η Κυβέρνηση, όπως και η προηγούμενη κυβέρνηση.
      Μην το ξαναλέτε αυτό. Το ακούμε από τη στιγμή που μπήκαμε στην ΕΟΚ ότι δηλαδή θα κάνουμε προσπάθειες, μια που μπήκαμε εκεί, και ότι θα γίνουμε ισότιμοι πολίτες με τους Ευρωπαίους. Αυτά τα πράγματα ξέρετε πότε μπορούν να γίνουν από άποψη χρονικών προσδιορισμών. Εκείνο που υπάρχει είναι ότι σε ολόκληρη την Ευρωπαϊκή Ένωση όπου υπάρχουν αυτοί ακριβώς οι κανόνες της οικονομίας δεν σταμάτησε ποτέ η ακρίβεια. Έχουμε συνεχή αύξηση της ακρίβειας, ενώ την ίδια στιγμή έχουμε συνεχή μείωση των εισοδημάτων των εργαζομένων. Εδώ έχουμε την αύξηση του πλούτου σε όλη την Ευρώπη και στη χώρα μας τα τελευταία χρόνια και την ίδια στιγμή έχουμε διεύρυνση του χώρου της φτώχειας. Πώς γίνεται αυτό; Αυτό είναι το σύστημα. Έτσι λειτουργεί το σύστημα. Γι’ αυτό λειτουργεί το σύστημα, ακριβώς  για να δημιουργήσει τη δυνατότητα συγκέντρωσης του πλούτου σε λίγα χέρια αδιαφορώντας για την τύχη των πολλών.
      Αυτή είναι η ουσία της υπόθεσης. Αυτό το πρόβλημα πρέπει να λυθεί και  δεν λύνεται, παρά μόνο αν ανατραπούν οι πολιτικοί συσχετισμοί και εφαρμοστεί ένα άλλο σύστημα, το οποίο εσείς χλευάζετε, το οποίο προβάλλετε...
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Διαφωνούμε.
     ΟΡΕΣΤΗΣ  ΚΟΛΟΖΩΦ: Το «εσείς» το λέω με τη γενική έννοια της αντίπαλης άποψης. Εδώ εσείς το προβάλατε σαν τον μπαμπούλα.
     Τι έγινε σε εκείνο το σύστημα: Δεν υπήρχε ανεργία, η υγεία, η εργασία, η κοινωνική στήριξη των εργαζομένων ήταν εξασφαλισμένες. Τι έγινε μετά που ανατράπηκε αυτό το σύστημα: Το βλέπουμε καθημερινά με τους χιλιάδες ανθρώπους που έρχονται εδώ για να λύσουν προβλήματα και τους χιλιάδες που ζουν χωρίς σπίτι, χωρίς τίποτα, χωρίς προστασία. Μπορούσατε προηγούμενα στις χώρες του σοσιαλισμού να βρείτε έναν άνθρωπο που να μην έχει στέγη, έναν άνθρωπο που να κοιμάται κάτω από τις γέφυρες; Έχετε αντιληφθεί την έκταση που έχουν πάρει τα ναρκωτικά και η πορνεία; Αυτά είναι ζητήματα που αναπτύχθηκαν πολύ ραγδαία, από τη στιγμή που ανατράπηκε το σοσιαλιστικό σύστημα σε αυτές τις χώρες.
     	Αδυναμίες, κριτικές: Εμείς οι ίδιοι κάνουμε κριτική στα συστήματα αυτά, το πώς λειτούργησαν και για μία σειρά από αδυναμίες που είχαν. Αλλά το κύριο δεν είναι αυτό. Το κύριο είναι ότι συγκρίνοντάς το πριν και το μετά, ακόμη και από οικονομική άποψη, θα φθάσουμε στο επίπεδο που ήταν πριν τριάντα-σαράντα χρόνια. Επομένως υπάρχει ουσιαστική διαφορά και ο προσανατολισμός που  υπάρχει εδώ μας σπρώχνει σε μία κοινωνία που δεν μπορεί να λύσει, δεν θέλει να λύσει αυτά τα ζητήματα. Γιατί αν δεν υπάρχουν οι εφεδρείες των ανέργων, δεν  θα υπάρχουν και χαμηλοί μισθοί. Αυτός είναι κανόνας λειτουργίας του καπιταλιστικού συστήματος. Φυσικά χρειάζεται να κρατιέται σε ορισμένα επίπεδα, γιατί υπάρχουν εμπειρίες του τι μπορεί να γίνει αν ξεπεραστούν ορισμένα όρια και πώς μπορεί από τα κάτω να ανατραπεί αυτό το σύστημα. Και αυτή είναι η υπόθεση.
     Είπε ο κ. Πολύδωρας «τα εγχώρια προϊόντα».  Μα, πιστεύετε εσείς που είστε στο Υπουργείο Ανάπτυξης ότι αν αναπτυχθούν ακόμη περισσότερο οι παραγωγοί στην Ελλάδα, με τους διεθνείς κανόνες που υπάρχουν, στα σούπερ-μάρκετ θα υπάρχουν αυτά τα προϊόντα και δεν θα υπάρχουν τα άλλα; Την ίδια στιγμή που έλεγε αυτό ο κ. Πολύδωρας, έδειχνε και το μηχανισμό όπου προβάλλονται μία σειρά από προϊόντα, όπου παραμυθιάζεται ο κόσμος με τις δυνατότητες που δίνει το σύστημα, με τις διαφημίσεις και με άλλους τρόπους και η νοικοκυρά βλέπει την άλφα ή τη βήτα μάρκα και πάει και την παίρνει με κλειστά μάτια.
     Και το θέμα της προσφοράς και της ζήτησης, που λέτε, είναι  κατευθυνόμενες σε μεγάλη έκταση. Και είναι γνωστό αυτό. Κι εκεί δεν μπορεί να παρέμβει κανένας ρυθμιστικός παράγοντας. Πού παρεμβαίνει; Όταν βρει κάποιο πάτημα ότι η διαφήμιση δεν ανταποκρίνεται σε αυτά που λέει. Μα, μπορεί να ελεγχθεί αυτό το πράγμα σε όλα τα προϊόντα; 
     Σας ευχαριστώ.
     ΠΡΟΕΔΡΕΥΩΝ ( Γεώργιος  Σούρλας):  Ο Υφυπουργός  Ανάπτυξης κ. Σαλαγκούδης έχει το λόγο.
	ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός  Ανάπτυξης): Κύριε Κολοζώφ, είπατε ότι παράγεται πλούτος σε αυτές τις χώρες και οι εργαζόμενοι υποφέρουν.
	ΟΡΕΣΤΗΣ  ΚΟΛΟΖΩΦ:  Είπα ότι διευρύνεται ο χώρος της φτώχειας.
	ΓΕΩΡΓΙΟΣ  ΣΑΛΑΓΚΟΥΔΗΣ (Υφυπουργός  Ανάπτυξης):   Αν λοιπόν δούμε μία από αυτές τις χώρες που είχαν ελεύθερο σύστημα και πάμε σε μία από αυτές τις χώρες που είχαν το σύστημα με τα μέσα παραγωγής, όπως λέτε, στο κράτος, τότε θα δούμε ότι η ζωή -τουλάχιστον αυτήν την αίσθηση δημιούργησα εγώ- πριν από δέκα χρόνια ήταν όμοια με τη ζωή που είχαμε εμείς πριν από εξήντα χρόνια.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Δηλαδή…
      ΟΡΕΣΤΗΣ ΚΟΛΟΖΩΦ: Αυτά είναι αυθαίρετα. 
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Οι διπλανές μας χώρες, Βουλγαρία, Αλβανία…
      ΟΡΕΣΤΗΣ ΚΟΛΟΖΩΦ: Πάρτε τους δείκτες του ΟΗΕ και φέρτε μου τα αντικειμενικά στοιχεία. 
      ΠΡΟΕΔΡΕΥΩΝ (Γεώργιος Σούρλας): Κύριε Κολοζώφ, σας παρακαλώ. Κύριε Υπουργέ, ανοίγετε μία μεγάλη ιδεολογική συζήτηση. 
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κάναμε, λοιπόν, αυτήν την επιλογή και νομίζω ότι η ζωή των πολιτών βελτιώνεται γενικότερα. Το σύστημα, λοιπόν, της ελεύθερης αγοράς είναι αυτό που δημιουργεί πλούτο. Από κει και πέρα πλέον οι κυβερνήσεις μπορούν να λειτουργήσουν με τον κοινωνικό φιλελευθερισμό, που πιστεύουμε εμείς, για την ενίσχυση και την κατανομή αυτού του πλούτου, κατά έναν τρόπο που να βοηθάει και αυτούς μέσα στην κοινωνία που έχουν αδυναμία με την πρόνοια, αλλά και ιδιαίτερα με την παιδεία, τη δημόσια παιδεία, τις δημόσιες υπηρεσίες υγείας που μπορεί να τις προσφέρει σε πολύ καλό επίπεδο μόνο ένα κράτος -που είναι πράγματι και παράγει πλούτο- που έχει οικονομικές δυνατότητες. 
      Νομίζω ότι αυτό το κράτος θέλουμε εμείς να δημιουργήσουμε και αυτό θα το δημιουργήσουμε όταν θα λειτουργήσει με αυτούς τους κανόνες της ελεύθερης αγοράς, όταν αυτοί οι κανόνες θεσπίζονται με την απελευθέρωση των αγορών, τις διαρθρωτικές αλλαγές, τις οποίες όπως και σεις αναφέρατε όλοι οι διεθνείς οργανισμοί προσπαθούν να μας πείσουν να τους εφαρμόσουμε με γρήγορους ρυθμούς, ούτως ώστε η οικονομία μας να μπορέσει να απογειωθεί σε πολύ υψηλούς ρυθμούς ανάπτυξης, ανάπτυξη όπως σας είπα για όλους, για όλη την Ελλάδα, για όλη την περιφέρεια που μέχρι τώρα ουσιαστικά παρέμεινε στο περιθώριο, με ρυθμούς ανάπτυξης με ενδογενή ορμή και με την έννοια της δημιουργίας επιχειρήσεων, δημιουργίας επενδυτικού κλίματος για προσέλκυση ξένων επενδύσεων στη χώρα μας που μας φέρνουν ταυτόχρονα και το know how, με κινητροδότηση με τον αναπτυξιακό νόμο σε επιχειρήσεις που μπορούν σε προηγμένες χώρες να λειτουργήσουν -όπως είναι η χώρα μας- δηλαδή επιχειρήσεις που θα παράγουν ποιοτικά προϊόντα, σαν και αυτά που αναφέρατε στη γεωργία μας, επιχειρήσεις που θα μπορούν να έχουν υψηλή προστιθέμενη αξία. Γιατί μόνο αυτές οι επιχειρήσεις είναι που μπορούν πραγματικά να δραστηριοποιηθούν σε χώρες με υψηλό επίπεδο για να ανεβάσουν ακόμα πιο πολύ το επίπεδο ζωής των πολιτών. 
      Αυτοί είναι οι στόχοι μας και νομίζω ότι έχουμε ξεκινήσει τους τέσσερις αυτούς μήνες σταθερά να τους υλοποιούμε. Έχουμε κάνει αρκετά βήματα. Είναι πολύ λίγος ο χρόνος. Τα επόμενα βήματα θα εξελιχθούν αμέσως πιο αποφασιστικά  μετά τους Ολυμπιακούς Αγώνες. 
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Το Προεδρείο εκφράζει την ικανοποίησή του για το επίπεδο που διεξήχθη η συζήτηση μεταξύ επερωτώντων και επερωτώμενων Υπουργών και βεβαίως και των Κοινοβουλευτικών Εκπροσώπων. Αυτό τιμάει ιδιαίτερα το Κοινοβούλιο.
      Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 3/3/7-7-2004 επερώτησης των Βουλευτών του Κομμουνιστικού Κόμματος Ελλάδας, προς τους Υπουργούς Ανάπτυξης, Οικονομίας και Οικονομικών, Απασχόλησης και Κοινωνικής Προστασίας, σχετικά με την πολιτική της Κυβέρνησης για τον έλεγχο των τιμών στα είδη λαϊκής κατανάλωσης και τις υπηρεσίες, καθώς και την εισοδηματική και φορολογική πολιτική της. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Τμήματος και ώρα 13.10΄ λύεται η συνεδρίαση για την προσεχή Τρίτη 20 Ιουλίου 2004 και ώρα 18.30΄ με αντικείμενο εργασιών του Τμήματος νομοθετική εργασία: α) Ψήφιση στο σύνολο του σχεδίου νόμου του Υπουργείου Εθνικής Άμυνας: «Ρυθμίσεις θεμάτων προσωπικού των Ενόπλων Δυνάμεων και άλλες διατάξεις» και β) μόνη συζήτηση επί της αρχής των άρθρων και του συνόλου του σχεδίου νόμου του Υπουργείου Δικαιοσύνης: «Τροποποίηση διατάξεων του Κώδικα Οργανισμού των Δικαστηρίων και Κατάστασης Δικαστικών Λειτουργών και άλλες διατάξεις», σύμφωνα με την ημερήσια διάταξη που σας έχει διανεμηθεί.
Η ΠΡΟΕΔΡΟΣ                                                                ΟΙ ΓΡΑΜΜΑΤΕΙΣ



1
Συνεδρίαση 16-7-04     σελ.  

