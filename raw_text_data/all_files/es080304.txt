(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
Η’ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ’
ΣΥΝΟΔΟΣ A’ 
ΣΥΝΕΔΡΙΑΣΗ ?Θ΄
Τρίτη 4 Μαρτίου 2008 

ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Ανακοινώνεται ότι τη συνεδρίαση παρακολουθούν μαθητές, από το Σχολείο Δεύτερης Ευκαιρίας Πειραιά και το Εσπερινό Γενικό Λύκειο Νέας Ιωνίας. σελ.
2. Ειδική Ημερήσια Διάταξη. 
« Συζήτηση και λήψη της οριστικής απόφασης επί της προτάσεως που κατέθεσε ο Πρόεδρος της Κοινοβουλευτικής Ομάδας του Πανελληνίου Σοσιαλιστικού Κινήματος και αρχηγός της Αξιωματικής Αντιπολίτευσης κ. Γ.  Παπανδρέου και 101 Βουλευτές του Κόμματός του, για σύσταση Εξεταστικής Επιτροπής, σχετικά με το θέμα των υποκλοπών των τηλεφωνικών συνδιαλέξεων ». σελ.
3. Ονομαστική ψηφοφορία επί της προτάσεως για σύσταση Εξεταστικής Επιτροπής. σελ.
4.Επί Προσωπικού θέματος. σελ.
5. Επί Διαδικαστικού θέματος. σελ.

Β. ΝΟΜΟΘΕΤΙΚΗ ΕΡΓΑΣΙΑ
Κατάθεση Εκθέσεως Διαρκούς Επιτροπής.
Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την Έκθεσή της στο σχέδιο νόμου του Υπουργείου Εσωτερικών:    « Κύρωση της Συμφωνίας για Συνεργασία σε Εσωτερικά Θέματα μεταξύ της Κυβέρνησης της Ελληνικής Δημοκρατίας και της Κυβέρνησης της Γαλλικής Δημοκρατίας και της Διοικητικής Συμφωνίας για τη Συνεργασία στον Τομέα της Δημόσιας Διοίκησης και της Μεταρρύθμισης του Κράτους μεταξύ του Υπουργού Εσωτερικών, Δημόσιας Διοίκησης και Αποκέντρωσης της Ελληνικής Δημοκρατίας και του Υπουργού Δημόσιας Διοίκησης και Μεταρρύθμισης και Κράτους της Γαλλικής Δημοκρατίας ». σελ.

ΟΜΙΛΗΤΕΣ

Α. Επί Προσωπικού θέματος:
ΚΑΚΛΑΜΑΝΗΣ Α. σελ.

Β. Επί Διαδικαστικού θέματος:
ΚΑΣΤΑΝΙΔΗΣ Χ. σελ.
ΠΑΠΑΔΗΜΗΤΡΙΟΥ Ε. σελ.

Γ. Επί της Ειδικής Ημερήσιας Διάταξης:
ΑΛΑΒΑΝΟΣ Α. σελ.
ΒΕΝΙΖΕΛΟΣ Ε. σελ.
ΒΟΡΙΔΗΣ Μ. σελ.
ΚΑΚΛΑΜΑΝΗΣ Α. σελ.
ΚΑΝΕΛΛΗ Λ. σελ.
ΚΑΡΑΤΖΑΦΕΡΗΣ Γ. σελ.
ΚΑΣΤΑΝΙΔΗΣ Χ. σελ.
ΚΟΥΒΕΛΗΣ Φ. σελ.
ΜΑΡΚΟΓΙΑΝΝΑΚΗΣ Χ. σελ.
ΜΑΡΚΟΠΟΥΛΟΣ Κ. σελ.
ΜΠΟΥΓΑΣ Ι. σελ.
ΠΑΝΑΓΙΩΤΟΠΟΥΛΟΣ Π. σελ.
ΠΑΠΑΛΗΓΟΥΡΑΣ Α. σελ.
ΠΑΤΡΙΑΝΑΚΟΥ Φ. Σελ.
ΠΑΠΑΝΔΡΕΟΥ Γ. σελ.
ΠΑΠΑΡΗΓΑ Α. σελ.
ΠΑΥΛΟΠΟΥΛΟΣ Π. σελ.
ΠΕΤΑΛΩΤΗΣ Γ. σελ.
ΠΕΤΣΑΛΝΙΚΟΣ Φ. σελ.
ΠΛΕΥΡΗΣ Α. σελ.
ΤΖΑΒΑΡΑΣ Κ. σελ.
ΤΣΙΡΩΝΗΣ Δ. σελ.
ΧΑΪΔΟΣ Χ. σελ.
ΧΑΛΒΑΤΖΗΣ Σ. σελ.
ΧΑΤΖΗΓΑΚΗΣ Σ. σελ.
     ΠΡΑΚΤΙΚΑ ΒΟΥΛΗΣ
     Η΄ ΑΝΑΘΕΩΡΗΤΙΚΗ ΒΟΥΛΗ
     ΙΒ΄ ΠΕΡΙΟΔΟΣ
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Α΄
ΣΥΝΕΔΡΙΑΣΗ   ?Θ΄
     Τρίτη 4 Μαρτίου 2008
     Αθήνα, σήμερα στις 4 Μαρτίου 2008, ημέρα Τρίτη και ώρα 18.32΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.
     ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Έκτορα Νασιώκα, Βουλευτή Λαρίσης, τα ακόλουθα:
     Α. ΚΑΤΑΘΕΣΗ  ΑΝΑΦΟΡΩΝ
     1) Ο Βουλευτής Μεσσηνίας κ. ΔΗΜΗΤΡΙΟΣ  ΚΟΥΣΕΛΑΣ  κατέθεσε δημοσίευμα εφημερίδας το οποίο αναφέρεται στο πρόβλημα καθαριότητας του Δικαστικού Μεγάρου Καλαμάτας.
     2) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία  η Ένωση Συνεταιρισμών Πηλίου- Β.Σποράδων ΣΥΝ.Π.Ε. ζητεί τη διανομή των προσωρινών και Οριστικών Δικαιωμάτων στους παραγωγούς της περιοχής.
     3) Η Βουλευτής Β΄ Αθηνών κ. ΜΑΡΙΑ  ΔΑΜΑΝΑΚΗ  κατέθεσε αναφορά με την οποία  το Σωματείο Συνταξιούχων Η.Σ.Α.Π. ζητεί το διορισμό νέου Διοικητικού Συμβουλίου  στο Ταμείο Αλληλοβοήθειας Προσωπικού Η.Σ.Α.Π..
     4) Ο Βουλευτής Πρεβέζης κ. ΕΥΑΓΓΕΛΟΣ  ΠΑΠΑΧΡΗΣΤΟΣ  κατέθεσε αναφορά με την οποία  οι κάτοικοι και ο Εξωραϊστικός Σύλλογος της περιοχής Αγίου Γεωργίου του Δήμου Πρέβεζας  ζητούν να απομακρυνθεί η κεραία κινητής τηλεφωνίας που βρίσκεται στην περιοχή τους.
     5) Η Βουλευτής Β΄ Θεσσαλονίκης κ. ΕΥΑΓΓΕΛΙΑ (ΛΙΤΣΑ) ΑΜΜΑΝΑΤΙΔΟΥ - ΠΑΣΧΑΛΙΔΟΥ κατέθεσε αναφορά με την οποία  ο Αλιευτικός Σύλλογος πλοιοκτητών ΓΡΙ-ΓΡΙ ημέρας και νύκτας «Ο ΑΓΙΟΣ ΝΙΚΟΛΑΟΣ» διαμαρτύρεται για τις νέες απαγορευτικές διατάξεις αλιείας στο νέο ευρωπαϊκό κανονισμό.
     6) Ο Βουλευτής Αχαΐας κ. ΜΙΛΤΙΑΔΗΣ  ΒΕΡΡΑΣ  κατέθεσε αναφορά με την οποία  ο Δήμος Λευκασίου Νομού Αχαΐας ζητεί την εγκατάσταση  Αγρονομίου στην Κλειτορία Αχαίας.
     7) Ο Βουλευτής Λαρίσης κ. ΕΚΤΟΡΑΣ  ΝΑΣΙΩΚΑΣ  κατέθεσε αναφορά με την οποία  η Πανελλήνια Συνδικαλιστική Ομοσπονδία Νοσηλευτικού Προσωπικού  διαμαρτύρεται για τις διώξεις συνδικαλιστών, του κλάδου αυτού.
     8) Η Βουλευτής Πέλλης κ. ΠΑΡΘΕΝΑ  ΦΟΥΝΤΟΥΚΙΔΟΥ - ΘΕΟΔΩΡΙΔΟΥ  κατέθεσε αναφορά με την οποία  η κ. Μαρία Ισαακίδου ζητεί τη χορήγηση του Ε.Κ.Α.Σ., στους συνταξιοδοτούμενους διαζευμένους.
     9) Ο Βουλευτής Λέσβου κ. ΙΩΑΝΝΗΣ  ΓΙΑΝΝΕΛΛΗΣ - ΘΕΟΔΟΣΙΑΔΗΣ  κατέθεσε αναφορά με την οποία  η Ένωση Ξενοδόχων Λέσβου ζητεί την αναστολή λειτουργίας του Κτηματολογίου της Λέσβου.
     10) Ο Βουλευτής Β΄ Αθηνών κ. ΜΙΧΑΗΛ  ΧΡΥΣΟΧΟΪΔΗΣ  κατέθεσε αναφορά με την οποία  ο Συνεταιρισμός Φραουλοπαραγωγών Κυψέλης του Δήμου Στράτου Νομού Αιτωλοακαρνανίας ζητεί την αποζημίωση των μελών της, για τη ζημιά που υπέστησαν εξαιτίας της κακοκαιρίας.
     11) Ο Βουλευτής Ηλείας κ. ΓΕΩΡΓΙΟΣ  ΚΟΝΤΟΓΙΑΝΝΗΣ  κατέθεσε αναφορά με την οποία  ο Δήμος Πηνείας Νομού Ηλείας  ζητεί την επάνδρωση του Αστυνομικού Σταθμού Σιμοπούλου Ηλείας.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1013/23.10.07 ερώτηση του Βουλευτή κ. Αθανασίου Πλεύρη δόθηκε με το υπ’ αριθμ. 37/12.11.07 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της ανωτέρω ερώτησης, παρακαλώ να ενημερώσετε τον αξιότιμο κύριο συνάδελφο ότι, σύμφωνα με το αριθμ. Πρωτ. 69353/7-11-2007 έγγραφο της Εισαγγελίας Πρωτοδικών Αθηνών, κατόπιν υποβολής στις 6-12-2005 αναφοράς του Δ. Γεωργακόπουλου, Προέδρου της Πρωτοβουλίας Πολιτών ΣΕΑ, σχετικά με έκδοση εικονικών τιμολογίων από το Ινστιτούτο Εργασίας της ΓΣΕΕ, σχηματίσθηκε η με ΑΒΜ ΑΟΙΕ/2005/703 προκαταρκτική δικογραφία, η οποία στις 19-12-2005 διαβιβάσθηκε στην Υπηρεσία Ειδικών Ελέγχων του Υπουργείου Οικονομικών για τη διενέργεια προκαταρκτικής εξέτασης προς διακρίβωση τυχόν τελέσεως αξιοποίνων πράξεων. Μετά την ολοκλήρωση της προκαταρτικής εξέτασης στις 28-8-2006, η δικογραφία επέστρεψε στον Εισαγγελέα Οικονομικού Εγκλήματος προς περαιτέρω επεξεργασία και την 1-11-2007 διαβιβάσθηκε εκ νέου στην Υπηρεσία Ειδικών Ελέγχων για τη διενέργεια προκαταρκτικής εξέτασης, όπου και εκκρεμεί.
     Επισημαίνεται ότι το Υπουργείο Δικαιοσύνης επ' ουδενί δύναται να παρέμβει στο δικαιοδοτικό έργο της ανεξάρτητης Δικαιοσύνης.
     Ο Υπουργός
     ΣΩΤΗΡΗΣ ΧΑΤΖΗΓΑΚΗΣ»
     2. Στην με αριθμό 1089/24.10.07 ερώτηση του Βουλευτή κ. Ντίνου Βρεττού δόθηκε με το υπ’ αριθμ. 38/9.11.07 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της ανωτέρω ερώτησης, παρακαλώ να ενημερώσετε τον κ. Βουλευτή για τα εξής:
     1. Το Υπουργείο Δικαιοσύνης δεν τηρεί στατιστικά στοιχεία για το χρόνο τελεσιδικίας δικαστικών αποφάσεων και ως εκ τούτου δεν είναι εφικτό να υπολογισθεί οιασδήποτε μορφής κόστος που ενδέχεται να προέρχεται από τον χρόνο εκδίκασης των υποθέσεων.
     2. Στο πλαίσιο της επιτάχυνσης της απονομής της Δικαιοσύνης, το Υπουργείο Δικαιοσύνης έχει ήδη με το Ν. 3346/2005 «Επιτάχυνση της διαδικασίας ενώπιον των πολιτικών και ποινικών δικαστηρίων και άλλες διατάξεις» προωθήσει συγκεκριμένα μέτρα, τα οποία έχουν εξασφαλίσει σε σημαντικό βαθμό ταχύτερη περαίωση των υποθέσεων και επίσπευση και απλούστευση της ποινικής προδικασίας. Ωστόσο, παρά τα ήδη θετικά αποτελέσματα, η αδυναμία των δικαστηρίων να αποφανθούν έγκαιρα και αποτελεσματικά είναι εμφανής. Για αυτόν τον λόγο, το Υπουργείο Δικαιοσύνης θα εξακολουθήσει να προωθεί σταθερά και εντατικά την επιτάχυνση της Δικαιοσύνης και στους τρεις δικαιοδοτικούς της κλάδους με συγκεκριμένες και συστηματικές θεσμικές πρωτοβουλίες και δράσεις. Ειδικότερα:
     - Στον τομέα της ποινικής δικαιοσύνης θα συνεχισθούν οι νομοθετικές πρωτοβουλίες για την αποποινικοποίηση παραβατικών συμπεριφορών ήπιας κοινωνικής απαξίας και την αντικατάσταση των υφισταμένων κυρώσεων από αποτελεσματικές διοικητικές ποινές. Ήδη εντείνονται οι προσπάθειες του Υπουργείου, ώστε ο Κώδικας Αναμόρφωσης της Ποινικής Δικονομίας και του Ποινικού Δικαίου να είναι έτοιμος έως το τέλος του 2008.
     - Στον τομέα της πολιτικής δικαιοσύνης η επιτάχυνση θα επιδιωχθεί με την ψήφιση του νέου Κώδικα Πολιτικής Δικονομίας, ο οποίος θα είναι οριστικά έτοιμος εντός των πρώτων μηνών του 2008, καθώς και με την απλούστευση των διαδικασιών της πολιτικής δίκης. Επιπλέον, για την ταχεία περαίωση των υποθέσεων που άγονται ενώπιον των πολιτικών δικαστηρίων, θα αναμορφωθεί αποτελεσματικά ο θεσμός της εξωδικαστικής-συμβιβαστικής επίλυσης των αστικών υποθέσεων και θα επιδιωχθεί η κατά το δυνατόν ευρεία εφαρμογή του.
     - Στον τομέα της διοικητικής δικαιοσύνης, το Υπουργείο Δικαιοσύνης έχει ήδη επεξεργασθεί και θα καταθέσει πολύ σύντομα προς ψήφιση στη Βουλή νομοσχέδιο για την επιτάχυνση της διοικητικής δίκης. Οι κύριοι άξονες του νομοσχεδίου θα αφορούν α. στον περιορισμό της αλόγιστης άσκησης πολλαπλών ενδίκων μέσων για την αυτή υπόθεση, β. στην αύξηση του ορίου για το εκκλητό των πρωτοβάθμιων αποφάσεων, ώστε οι μικρού οικονομικού αντικειμένου διαφορές να μην υπόκεινται -εκτός ειδικών περιπτώσεων- σε έφεση και γ. στην αύξηση των υποθέσεων που θα εκδικάζονται από μονομελείς συνθέσεις.
     Επιπλέον, το Υπουργείο Δικαιοσύνης θα λάβει τα αναγκαία νομοθετικά μέτρα και θα προβεί στις απαραίτητες διοικητικές ενέργειες για την αναμόρφωση και τον εκσυγχρονισμό του θεσμικού πλαισίου, που διέπει την οργάνωση και λειτουργία της Δικαιοσύνης. Ειδικότερα, μεταξύ άλλων, α. θα προωθηθεί η ηλεκτρονική κατάθεση των δικογράφων και η εν γένει ηλεκτρονική διακίνηση των δικαστικών εγγράφων, ώστε να μην απαιτείται πλέον η φυσική παρουσία των διαδίκων και των δικηγόρων τους στα δικαστήρια για την κατάθεση των δικογράφων, και θα ολοκληρωθεί η μηχανοργάνωση των δικαστηρίων της χώρας, β. θα αναμορφωθεί το νομοθετικό πλαίσιο, που διέπει τη λειτουργία της Εθνικής Σχολής Δικαστών, γ. θα προωθηθεί η αναβάθμιση του δικηγορικού λειτουργήματος και η διασφάλιση των όρων αξιοπρεπούς επιτελέσεως του έργου των δικηγόρων, δ. θα προχωρήσει η χωροταξική ανακατανομή των δικαστηρίων, καθώς και η ανακατανομή των οργανικών θέσεων των δικαστικών λειτουργών και υπαλλήλων, αφού συνυπολογισθούν τα νέα οικονομικά και συγκοινωνιακά δεδομένα, που έχουν εmκρατήσει σε διάφορες περιοχές της χώρας.
     Είναι αυτονόητο ότι η ομαλή λειτουργία της Δικαιοσύνης και η αποφασιστική επιτάχυνσή της εξαρτώνται άμεσα από την αύξηση του αριθμού των δικαστικών λειτουργών και υπαλλήλων. Για τον λόγο αυτό, στο προαναφερθέν νομοσχέδιο για την εmτάχυνση της διοικητικής δίκης έχει συμπεριληφθεί άρθρο με το οποίο αυξάνονται περαιτέρω οι οργανικές θέσεις των δικαστικών λειτουργών κατά 50. Εmπλέον, το Υπουργείο Δικαιοσύνης, με τα άρθρα 3 και 6 στους Ν. 3258/2004 και 3472/2006 αντίστοιχα, έχει ήδη αυξήσει τον αριθμό των οργανικών θέσεων των δικαστών όλων των βαθμίδων και κλάδων κατά 87. Εmσημαίνεται, ακόμη, ότι το Υπουργείο Δικαιοσύνης έχει ήδη λάβει μέριμνα για την άμεση αντικατάσταση σημαντικού αριθμού δικαστών (80) από ίσο αριθμό νέων δικαστών, αμέσως μετά τη ψήφιση στη Βουλή το συντομότερο δυνατό νομοσχεδίου που θα ρυθμίζει το ζήτημα της αποχώρησης από την υπηρεσία, με την παροχή συνταξιοδοτικών κινήτρων, δικαστικών λειτουργών, οι οποίοι για λόγους υγείας ή για άλλους λόγους, αδυνατούν να ανταποκριθούν στα απαιτητικά καθήκοντά τους.
     Αναφορικά με τις κενές οργανικές θέσεις δικαστικών υπαλλήλων, το Υπουργείο Δικαιοσύνης έχει μεριμνήσει για την κατ' εξαίρεση πρόσληψη 465 δικαστικών υπαλλήλων (335 κλάδου ΔΕ Δικαστικών Επιμελητών και 130 κλάδου ΠΕ Γραμματέων) για το 2007 με διαγωνισμούς του Α.Σ.Ε.Π.. Ο διαγωνισμός για την πρόσληψη των δικαστικών επιμελητών βρίσκεται στο στάδιο αξιολόγησης των αιτήσεων των υποψηφίων από το Α.Σ.Ε.Π., ενώ εντός των προσεχών εβδομάδων θα προκηρυχθεί από το Α.Σ.Ε.Π. και ο διαγωνισμός για την πρόσληψη 130 δικαστικών υπαλλήλων.
     Για την περαιτέρω ενίσχυση των δικαστικών υπηρεσιών της χώρας, το Υπουργείο Δικαιοσύνης έχει κατ' αρχήν εξασφαλίσει από το Υπουργείο Οικονομίας και Οικονομικών (υπ' αριθμ. 2/27221/7-6-07 έγγραφο του Γενικού Λογιστηρίου του Κράτους) την έγκριση για την πρόσληψη εmπλέον 200 δικαστικών υπαλλήλων για το 2008. Ωστόσο, για την εξασφάλιση ακόμη μεγαλύτερου αριθμού θέσεων δικαστικών υπαλλήλων, οι οποίοι θα στελεχώσουν τις δικαστικές υπηρεσίες της χώρας, το Υπουργείο Δικαιοσύνης καταβάλει προσπάθειες, ώστε να εγκριθούν πιστώσεις για την πλήρωση 250 θέσεων, πλέον των ήδη εγκεκριμένων 200, για το 2008.
     Το Υπουργείο Δικαιοσύνης εκτιμά ότι τα ανωτέρω μέτρα θα συμβάλουν καθοριστικά στην καλύτερη, ομαλότερη και αποτελεσματικότερή λειτουργία των δικαστηρίων.
     Ο Υπουργός
     ΣΩΤΗΡΗΣ ΧΑΤΖΗΓΑΚΗΣ»
     3. Στην με αριθμό 1090/24.10.07 ερώτηση του Βουλευτή κ. Μάξιμου Χαρακόπουλου δόθηκε με το υπ’ αριθμ. 39/12.11.07 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της ανωτέρω ερώτησης παρακαλώ να ενημερώσετε τον αξιότιμο κύριο Συνάδελφο για τα εξής:
     1. Για την αντιμετώπιση των προβλημάτων που ανακύπτουν από τις κενές οργανικές θέσεις ιατροδικαστών σε ορισμένες Ιατροδικαστικές Υπηρεσίες της χώρας, το Υπουργείο Δικαιοσύνης έχει κατά το τρέχον έτος προβεί στην προκήρυξη διαγωνισμού (υπ' αριθ. 118896/13-11-2006) για την πρόσληψη 6 νέων ιατροδικαστών. Ο διαγωνισμός βρίσκεται στη διαδικασία επιλογής από το αρμόδιο Υπηρεσιακό Συμβούλιο του Υπουργείου Δικαιοσύνης, στο οποίο μετέχουν διοικητικοί παράγοντες του Υπουργείου και ιατροδικαστές και αναμένεται να ολοκληρωθεί περί τα τέλη του έτους. Στην Ιατροδικαστική Υπηρεσία Λάρισας δεν κατανεμήθηκε θέση από το συγκεκριμένο διαγωνισμό, δεδομένου για την κενή οργανική θέση ιατροδικαστή εκκρεμεί η μετάθεση ενός ιατροδικαστή, η οποία θα πραγματοποιηθεί αμέσως μετά τον διορισμό των προαναφερθέντων ιατροδικαστών. Έτσι, στην Ιατροδικαστική Υπηρεσία Λάρισας θα καλύπτονται πλέον και οι 3 οργανικές θέσεις ιατροδικαστών.
     Για την περαιτέρω ενίσχυση των Ιατροδικαστικών Υπηρεσιών σε Ιατροδικαστές, το Υπουργείο Δικαιοσύνης έχει εξασφαλίσει από το Υπουργείο Οικονομίας και Οικονομικών την έγκριση για την πρόσληψη επιπλέον 6 ιατροδικαστών για το 2008.
     Για την ενίσχυση του λοιπού προσωπικού των Ιατροδικαστικών Υπηρεσιών της χώρας, έχουν τοποθετηθεί από τις αρχές του 2007, αφού ολοκληρώθηκαν οι διαδικασίες διορισμού μέσω διαγωνισμού του Α.Σ.Ε.Π., 30 νέοι υπάλληλοι διαφόρων ειδικοτήτων. Δύο από τις θέσεις αυτές (μια ΔΕ Γενικών Καθηκόντων και μια ΔΕ Δακτυλογράφων-Στενογράφων) κατανεμήθηκαν στην Ιατροδικαστική Υπηρεσία Λάρισας. Επιπλέον, το Υπουργείο Δικαιοσύνης έχει εξασφαλίσει από το Υπουργείο Οικονομίας και Οικονομικών την έγκριση για την πρόσληψη επιπλέον 19 υπαλλήλων διαφόρων ειδικοτήτων για το 2008.
     2. Οι Ιατροδικαστικές Υπηρεσίες λειτουργούν σύμφωνα με το ωράριο εργασίας των Δημοσίων Υπηρεσιών. Το ωράριο των ιατροδικαστών διέπεται από το άρθρο 12, παρ. 3 του Κανονιστικού Διατάγματος του Ν. 705/43, σύμφωνα με το οποίο οι ιατροδικαστές υποχρεούνται να παραμένουν στην υπηρεσία ή να προσέρχονται σε εκτέλεση επείγουσας υπηρεσίας πέραν των εργασίμων ωρών. Επί του παρόντος το Υπουργείο Δικαιοσύνης εξετάζει το ενδεχόμενο νομοθετικής ρύθμισης του καθεστώτος που διέπει τις Ιατροδικαστικές Υπηρεσίες, η οποία, μεταξύ άλλων, ενδέχεται να περιλαμβάνει και αλλαγή του ωραρίου τους. Αναγκαία προϋπόθεση, βέβαια, αποτελεί η εκ των προτέρων ενίσχυση των υπηρεσιών σε προσωπικό, η οποία εξαρτάται από την αντίστοιχη επιβάρυνση του κρατικού προϋπολογισμού.
     3. Το επίπεδο των αποδοχών των ιατροδικαστών δεν αποτελεί ανασταλτικό παράγοντα για την εκδήλωση ενδιαφέροντος από τους υποψηφίους προς πλήρωση των κενών Oργανικών θέσεων. Ειδικότερα, στον τελευταίο διαγωvισμό (υπ' αριθ. 118896/13-11-2006) προσήλθαν 12 υποψήφιοι, αριθμός ιδιαίτερα ικανοποιητικός δεδομένου του περιορισμένου αριθμού ιατρών της συγκεκριμένης ειδικότητας.
     Ο Υπουργός
     ΣΩΤΗΡΗΣ ΧΑΤΖΗΓΑΚΗΣ»
     4. Στην με αριθμό 3418/18.12.07 ερώτηση του Βουλευτή κ. Ιωάννη Σκουλά δόθηκε με το υπ’ αριθμ. Α.Π.Φ.21/174/ΑΣ3793δις/11.1.08 έγγραφο από την Υπουργό Εξωτερικών η ακόλουθη απάντηση:
     «Η Διεθνής Σύμβαση για τα ανθρώπινα δικαιώματα των Ατόμων με Αναπηρία υιοθετήθηκε από τη Γενική Συνέλευση των Η.Ε. στις 13.12.2006 και υπογράφηκε από τη χώρα μας στις 30.3.2007, ημερομηνία κατά την οποία η Σύμβαση άνοιξε σε υπογραφή στην έδρα του Οργανισμού, στη Νέα Υόρκη.
     Η νομοθετική κύρωση της Σύμβασης εκ μέρους της χώρας μας προϋποθέτει τη συνεργασία όλων των συναρμόδιων Υπουργείων των οποίων η συμβολή κρίνεται απαραίτητη προκειμένου να διαμορφωθεί, ενόψει της προώθησης της κυρωτικής διαδικασίας, πλήρης εικόνα όσον αφορά την έκταση των συμβατικών υποχρεώσεων και τις πρακτικές τους συνέπειες στην εσωτερική έννομη τάξη.
     Στο πλαίσιο αυτό, έχει εκκινήσει η διαδικασία μετάφρασης στην ελληνική του επίσημου κειμένου της Σύμβασης, η οποία, μόλις ολοκληρωθεί, θα αποσταλεί στα συναρμόδια Υπουργεία. Συγκεκριμένα, προς το σκοπό αυτό, το επίσημο κείμενο της Σύμβασης απεστάλη στη Μεταφραστική Υπηρεσία του Υπουργείου Εξωτερικών.
     Η μετάφραση που εκπονήθηκε από τη Μεταφραστική Υπηρεσία ελέγχθηκε από την Ειδική Νομική Υπηρεσία, προκειμένου να εξακριβωθεί ότι είναι συμβατή σε σχέση με την ορολογία που χρησιμοποιείται σε άλλες Συμβάσεις των Η.Ε. τις οποίες η χώρα μας έχει ήδη κυρώσει και εφαρμόζει.
     Το κείμενο της μετάφρασης θα οριστικοποιηθεί από την Ειδική Νομική Υπηρεσία σε συνεργασία με την Εθνική Συνομοσπονδία Ατόμων με Αναπηρία, η οποία υπέβαλε με επιστολή της σχετικό αίτημα προς το Υπουργείο Εξωτερικών. Το αίτημα αυτό έγινε αποδεκτό, δεδομένου ότι η συμβολή της ΕΣΑμεΑ κρίνεται ιδιαιτέρως χρήσιμη προς το σκοπό της διαμόρφωσης μιας ολοκληρωμένης και τεχνικώς άρτιας μετάφρασης, η οποία θα αποδίδει κατά τον καλύτερο δυνατό τρόπο στην ελληνική τους όρους που χρησιμοποιεί η Σύμβαση. Πράγματι, η ως άνω Υπηρεσία, με το υπ' αριθ. Φ. 6171/167/ΑΣ 1018 από 11.7.2007 έγγραφό της, απέστειλε προς την ΕΣΑμεΑ το κείμενο, που διαμορφώθηκε μετά τον έλεγχο στον οποίο προέβη κατά τα ανωτέρω, και το οποίο θα αποτελέσει τη βάση της συνεργασίας μας για την οριστικοποίηση της σχετικής μετάφρασης, η οποία κατόπιν θα αποσταλεί στα συναρμόδια Υπουργεία.
     Συνακολούθως με την κύρωση της Σύμβασης και σε συνάρτηση με τα αποτελέσματα από την εφαρμογή της, θα κινηθεί η διαδικασία για την υπογραφή του Προαιρετικού Πρωτοκόλλου (το οποίο αφορά κυρίως τη δυνατότητα ατομικών αναφορών στην Επιτροπή της Σύμβασης για τα Δικαιώματα των Ατόμων με Αναπηρίες, όπως και τη δυνατότητα της ίδιας Επιτροπής να διεξάγει έρευνα σε περιπτώσεις σοβαρών ή συστηματικών παραβιάσεων της Σύμβασης).
     Η Υπουργός
     ΝΤΟΡΑ ΜΠΑΚΟΓΙΑΝΝΗ»
     5. Στην με αριθμό 2918/5.12.07 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 57405/ΕΥΣ 044/19-1-2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση του ανωτέρω σχετικού, σας γνωστοποιούμε τα ακόλουθα:
     Ύστερα από γόνιμη συνεργασία του ΥΠΟΙΟ τόσο με τις ελληνικές αρχές και τοπικούς φορείς, υπεύθυνους για τη συλλογή και εκτίμηση των ζημιών, όσο και με τις αρμόδιες υπηρεσίες της Ευρωπαϊκής Επιτροπής, διεμορφώθη και υπεβλήθη επιτυχώς το αίτημα της Ελληνικής Δημοκρατίας για συνδρομή του Ταμείου Αλληλεγγύης Ευρωπαϊκής Ένωσης (ΤΑΕΕ) με στόχο την αντιμετώπιση των προβλημάτων που επέφεραν οι πρόσφατες καταστροφικές πυρκαγιές στη χώρα.
     Η αναμενόμενη επιδότηση του ΤΑΕΕ μπορεί να χρησιμοποιηθεί μόνο για τη χρηματοδότηση ορισμένων βασικών ενεργειών έκτακτης ανάγκης, όπως ορίζεται στο Άρθρο 3(2) δηλαδή,
     * άμεση αποκατάσταση της λειτουργίας υποδομών και εξοπλισμού στους τομείς της ενέργειας, των υδάτων, της αποχέτευσης, των τηλεπικοινωνιών, των μεταφορών, της υγείας και της εκπαίδευσης.
     * εφαρμογή προσωρινών μέτρων στέγασης και χρηματοδότηση υπηρεσιών διάσωσης με	σκοπό την κάλυψη των άμεσων αναγκών του σχετικού πληθυσμού 
     * άμεση διασφάλιση των υποδομών πρόληψης και λήψη μέτρων για την άμεση προστασία της πολιτιστικής κληρονομιάς
     * άμεσος καθαρισμός των περιοχών που επλήγησαν από την καταστροφή, συμπεριλαμβανομένων των φυσικών περιοχών.
     Επιπλέον, προβλέπεται η αξιοποίηση των μηχανισμών υλοποίησης και διαχείρισης των πόρων που περιγράφονται στο πλαίσιο του Ειδικού Σχεδίου Ανασυγκρότησης και Ανάπτυξης Πληγεισών Περιοχών Από Πυρκαγιές, το οποίο εκπονήθηκε από τις Υπηρεσίες του ΥΠΟΙΟ και περιλαμβάνει σύνολο δράσεων και χρηματοδοτήσεων από εθνικούς και κοινοτικούς πόρους.
     Σύμφωνα με τα στοιχεία της αρμόδιας Ειδικής Υπηρεσίας Διαχείρισης του ΠΕΠ Στερεάς Ελλάδας (ΕΥΔ), έχει ήδη ολοκληρωθεί και έχει υποβληθεί στις αρμόδιες υπηρεσίες της Ευρωπαϊκής Επιτροπής η Αναθεώρηση του ΠΕΠ Στερεάς Ελλάδας 2000 - 2006, στο πλαίσιο της οποίας τεκμηριώνεται η χρονική παράταση της υλοποίησής του ενώ προβλέπονται παρεμβάσεις, οι οποίες πρόκειται στη συνέχεια να εξειδικευθούν περαιτέρω και αφορούν στην αντιμετώπιση των προβλημάτων για τις πυρόπληκτες περιοχές.
     Η ένταξη των πράξεων στο ΠΕΠ γίνεται με προκαθορισμένες διαδικασίες σύμφωνα με το Ν. 2860/00.
     Ο Υφυπουργός
     ΓΙΑΝΝΗΣ ΠΑΠΑΘΑΝΑΣΙΟΥ»
    6. Στην με αριθμό 3366/17-12-07 ερώτηση του Βουλευτή κ. Παναγιώτη Λαφαζάνη δόθηκε με το υπ’ αριθμ. Δ15/Γ/οικ.888/11-1-08 έγγραφο από τον Υπουργό Ανάπτυξης η ακόλουθη απάντηση:
    «Σε απάντηση της ανωτέρω ερώτησης που κατέθεσε στη Βουλή των Ελλήνων ο Βουλευτής Κ. Π. Λαφαζάνης, σας αποστέλλουμε τα υπ' αριθ. ΓΔΝΣ/25/4-1-2008 και 8263/31-12-2007 έγγραφα της ΔΕΗ Α.Ε και του ΔΕΣΜΗΕ Α.Ε αντίστοιχα, καθώς και το υπ' αριθ. Π/426/370/24-12-07 έγγραφο της Ελληνικής Επιτροπής Ατομικής Ενέργειας, τα οποία καλύπτουν το θέμα.
     Ο Υπουργός
     ΧΡΗΣΤΟΣ ΦΩΛΙΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    7. Στην με αριθμό 1537/5-11-07 ερώτηση των Βουλευτών κ.κ. Νικολάου Μωραϊτη και Νικολάου Καραθανασόπουλου δόθηκε με το υπ’ αριθμ. 254/26-11-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
    «Απαντώντας στην παραπάνω ερώτηση που κατέθεσαν οι Βουλευτές κ.κ. Ν. Μωραίτης, Ν. Καραθανασόπουλος, σας πληροφορούμε τα εξής:
    1. Για τις καλυπτόμενες από τον ΕΛ.Γ.Α. ζημιές που προξενήθηκαν από τις χαλαζοπτώσεις - ανεμοθύελλες Οκτωβρίου (22,28) και Νοεμβρίου (3) του 2007 κυρίως σε ελαιοκαλλιέργειες και καλλιέργειες εσπεριδοειδών αλλά και σε καλλιέργειες κηπευτικών και σε βαμβακοκαλλιέργειες των Δ.Δ Λεσινίου, Κατοχής, Μάστρου, Γουριάς, Πενταλόφου και Νεοχωρίου του Δήμου Οινιαδών του Νομού Αιτωλοακαρνανίας διενεργήθηκαν από τον ΕΛ.Γ.Α. οι απαραίτητες επισημάνσεις και ενημερώθηκαν οι παραγωγοί για την υποβολή δηλώσεων.
    Για τις ζημιές του Οκτωβρίου υποβλήθηκαν 576 δηλώσεις και το έργο των εξατομικευμένων εκτιμήσεων έχει αρχίσει, ενώ στο Δ.Δ. Λεσινίου έχει ήδη ολοκληρωθεί.
    Για τις ζημιές του Νοεμβρίου υποβάλλονται δηλώσεις, ενώ το έργο των εξατομικευμένων εκτιμήσεων θα αρχίσει αμέσως μετά τη λήξη της προθεσμίας υποβολής δηλώσεων και οι αποζημιώσεις θα καταβληθούν στους ενδιαφερόμενους παραγωγούς το συντομότερο δυνατό.
    Από τις προαναφερόμενες χαλαζοπτώσεις - ανεμοθύελλες προξενήθηκαν ζημιές στο πάγιο (4 στάβλοι που ήδη καταγράφηκαν) και το ζωικό κεφάλαιο (μία χοιροτροφική μονάδα, της οποίας η καταγραφή δεν ολοκληρώθηκε γιατί δεν είχε υποβληθεί αίτηση ασφάλισης, όπως ορίζεται από τον Κανονισμό Ασφάλισης Ζωικού Κεφαλαίου (ΦΕΚ 1999/Β'). Στο φυτικό κεφάλαιο δεν έχουν αναφερθεί αιτήματα μέχρι σήμερα.
    Οι ζημιές αυτές, εφόσον πληρούνται οι προϋποθέσεις που απαιτεί ο νέος Κανονισμός Κρατικών Οικονομικών Ενισχύσεων και οι Κοινοτικές Κατευθυντήριες Γραμμές για τις κρατικές ενισχύσεις στον τομέα της γεωργίας και δασοκομίας 2007-2013 (2006/C 319/EU), θα ενταχθούν σε νέο πρόγραμμα χορήγησης Κρατικών Ενισχύσεων, αρμοδιότητας ΠΣΕΑ, το οποίο θα υποβληθεί προς έγκριση στην Ε.Ε..
    2. Ο ΕΛ.Γ.Α. σύμφωνα με τον Κανονισμό Ασφάλισης Φυτικής Παραγωγής, αρ. Υπουργικής Απόφασης 15711/30-9-1998 (ΦΕΚΙ079/Β΄), όπως τροποποιήθηκε και ισχύει μέχρι σήμερα, για ζημιές ποσοστού 100% αποζημιώνει περίπου το 75%, ποσοστό που είναι από τα υψηλότερα διεθνώς. Σημειώνεται ότι η κάλυψη των ζημιών σε ποσοστό 100%, δηλαδή από μηδενική βάση, είναι πέρα από τα όρια κάθε ασφαλιστικής πρακτικής διεθνώς, σύμφωνα με την οποία σε κάθε ζημιά ο ασφαλιζόμενος συμμετέχει κατά ένα ποσοστό υποχρεωτικά, καθότι δεν θα υπήρχε μέριμνα και ευθύνη εκ μέρους των παραγωγών για τη διασφάλιση της μη ζημιωθείσης παραγωγής τους.
    Επίσης, σύμφωνα με το άρθρο 8 του Κανονισμού Ασφάλισης Ζωικής Παραγωγής (ΦΕΚ1999/Β΄), σε περίπτωση ζημιών από τους ασφαλιζόμενους κινδύνους που αναφέρονται στο άρθρο 2 και εφόσον η ζημιά υπερβαίνει τους περιορισμούς των άρθρων 6 και 7, η αποζημίωση που καταβάλλει ο ΕΛ.Γ.Α. καλύπτει το 80% των πάνω: από 3% για τις χοιρομητέρες και τους κάπρους και τις στρουθοκαμήλους, από 5% για τα χοιρίδια, τους παχυνόμενους και αναπτυσσόμενους χοίρους, τις όρνιθες αναπαραγωγής και αυγοπαραγωγής και τα μελισσοσμήνη, από 8% για τα κοτόπουλα πάχυνσης, τα εκτρεφόμενα θηραματικά πτηνά, τα λοιπά πτηνά και τα κουνέλια, ποσοστών ζημιάς του αριθμού των εκτρεφόμενων ζώων κατά αυτοτελή εκτροφή. Για τα μόνοπλα, βοοειδή, αίγες και πρόβατα, η κατά τα ανωτέρω αποζημίωση καλύπτει το 80% της ζημιάς.
    Τέλος, οι κρατικές ενισχύσεις που καταβάλλονται για τις ζημιές των προγραμμάτων ΠΣΕΑ χορηγούνται από τον ΕΛ.Γ.Α. σύμφωνα με το νέο Κανονισμό Κρατικών Οικονομικών Ενισχύσεων και βάσει των Κοινοτικών Κατευθυντήριων Γραμμών για τις κρατικές ενισχύσεις στον τομέα της γεωργίας και δασοκομίας 2007 - 2013 (2006/C 319/EU) και φτάνουν:
    α) για ζημιές φυτικού και ζωικού κεφαλαίου το 80% της διαπιστωμένης δαπάνης αντικατάστασης,
    β) για ζημιές παγίου κεφαλαίου (κτίσματα & εξοπλισμός) το 70% της δαπάνης ανακατασκευής, επισκευής ή αντικατάστασης,
    γ) για τις ζημιές σε αποθηκευμένα προϊόντα και ζωοτροφές το 60% της αξίας τους,
    δ) για αντιστάθμιση των ζημιών απώλειας φυτικής και ζωικής παραγωγής το 50%της αξίας της απολεσθείσας παραγωγής.
     Ο Υπουργός
     Α. ΚΟΝΤΟΣ»
	8. Στην με αριθμό 4020/8-1-08 ερώτηση του Βουλευτή κ. Ιωάννη Μαγκριώτη δόθηκε με το υπ’ αριθμ. Β13-20/25-1-08 έγγραφο από τον Υφυπουργό Ανάπτυξης η ακόλουθη απάντηση:
      «Aπαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Ι. Μαγκριώτης, με θέμα «Μείωση του τζίρου στις αγορές της Βόρειας Ελλάδας», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ.Εμπορίου - Γ.Γ. Καταναλωτή σας γνωστοποιούμε τα ακόλουθα:
     Από το 1992 και μετά, δυνάμει της Α.Δ. 16/92, οι τιμές πώλησης των πάσης φύσεως αγαθών και υπηρεσιών στο σύνολο σχεδόν των τροφίμων και ποτών διαμορφώνονται ελεύθερα, με βάση την προσφορά, ζήτηση και τους κανόνες του υγιούς ανταγωνισμού, σε όλα τα στάδια εμπορίας τους (βιομηχανία, βιοτεχνία, εισαγωγέας, χονδρέμπορος, λιανοπωλητής), με μόνη εξαίρεση τα οπωρολαχανικά και τις παιδικές τροφές, των οποίων οι τιμές τελούν ακόμα υπό το καθεστώς των ελεγχομένων ειδών.
     Η απελευθέρωση των τιμών ήταν απόρροια της επιτακτικής ανάγκης εναρμόνισης της οικονομίας της ελληνικής αγοράς προς τις αντίστοιχες οικονομίες των άλλων Κρατών-Μελών της Ε.Ε., αφ' ενός μεν γιατί κάτι τέτοιο επιτάσσει η συνθήκη ένταξης της χώρας μας στην Ε.Ε. και αφετέρου γιατί με την απελευθέρωση αυτή διασφαλίσθηκε η οικονομική επιβίωση των ελληνικών επιχειρήσεων απέναντι στις ανταγωνιστικές συνθήκες στην Ευρωπαϊκή και Παγκόσμια Αγορά, που είναι αlσθητές αλλά και για να δοθούν κίνητρα στις επιχειρήσεις αυτές να δραστηριοποιηθούν και ανταγωνιστικά μεταξύ τους, προς όφελος των ιδίων και του καταναλωτικού κοινού.
     Συνεπεία πλέον της απελευθερωμένης αγοράς οι εκάστοτε κρατούσες συνθήκες, πολλές φορές στα πλαίσια του υγιούς ανταγωνισμού, εκ των πραγμάτων επηρεάζουν τις τιμές (π.χ. με χαμηλή προσφορά -υψηλή ζήτηση - άνoδoς τιμών ,με υψηλή προσφορά -χαμηλή ζήτηση -μείωση τιμών).
     Το γεγονός ότι οι τιμές διαμορφώνονται ελεύθερα, δε σημαίνει ότι δεν υφίσταται μηχανισμός ελέγχου αυτών, αφού σε ισχύ ευρίσκεται το ισχυρό νομικό πλαίσιο του Ν. 703/77 «Περί προστασίας του ελεύθερου ανταγωνισμού», όπως τροποποιήθηκε και ισχύει, που εφαρμόζεται από την αρμόδια Επιτροπή Ανταγωνισμού, νόμος που θεσπίζει κανόνες περί τη λειτουργία της αγοράς μέσα από υγιείς συνθήκες ανταγωνισμού και επιβάλλει κυρώσεις σε επιχειρήσεις, που για ίδιο και μόνο οικονομικό όφελος, εφαρμόζουν συμπεριφορές και πρακτικές που διαστρεβλώνουν τον ανταγωνισμό (κατάχρηση δεσπόζουσας θέσης, εναρμονισμένες πρακτικές τιμών, ολιγοπωλιακές ή μονοπωλιακές καταστάσεις κ.λ.π.).
     Κατ' ακολουθία των ανωτέρω, ο ανταγωνισμός υπαγορεύει στον καταναλωτή την ανάγκη όπως, για την προστασία του και διασφάλιση των οικονομικών του συμφερόντων, ερευνά την αγορά, για επιλογή των προϊόντων της αρεσκείας του και στις συμφέρουσες γι' αυτόν τιμές.
     Από πλευράς αρμοδιότητας της Διεύθυνσης Τιμών, Τροφίμων και Ποτών της Γ.Γ. Εμπορίου του Υπουργείου Ανάπτυξης ισχύουν μηχανισμοί, μέσω των οποίων παρακολουθείται η διαμόρφωση και εξέλιξη των τιμών τροφίμων και ποτών στην εγχώρια αγορά, όπως:
     α) Η Α.Δ. 5/05, με την οποία επιβάλλεται η υποχρέωση σε βιομηχανίες, βιοτεχνίες και εισαγωγείς μεγάλης οικονομικής επιφάνειας (υψηλός κύκλος εργασιών) όπως, επί εκδηλούμενης πρόθεσής τους να μεταβάλλουν τις τιμές των τροφίμων και ποτών (που απαριθμούνται σε 57 προϊόντα), ενημερώνουν απευθείας την υπηρεσία 10 ημέρες τουλάχιστον, πριν τη μεταβολή αυτή, υποβάλλοντας προς τούτο τον τιμοκατάλογο με τις νέες τιμές. Σε συνέχεια αυτής της διάταξης και σε μια προσπάθεια καλύτερης καταγραφής των τάσεων της αγοράς, ζητήθηκε από την Πολιτική Ηγεσία του Υπουργείου Ανάπτυξης από τις αλυσίδες των Super Market να καταθέτουν επιπλέον λίστες με τις τιμές από 450 βασικά προϊόντα. Μέσα από αυτή τη διαδικασία και με παράλληλη εξέταση των τιμών παραγωγού και των αντίστοιχων διεθνών τιμών επιδιώκεται η διερεύνηση αναίτιων ανατιμήσεων.
     β) Η σε τακτά χρονικά διαστήματα διενέργεια τιμοληψίας σε βασικά είδη διατροφής από επιλεγμένες πηγές πληροφόρησης (Σούπερ Μάρκετ) της Πρωτεύουσας.
     γ) Ο καθημερινός αγορανομικός και τιμοληπτικός έλεγχος στις τιμές οπωρολαχανικών που διαμορφώνονται στις Λαϊκές Αγορές της Πρωτεύουσας.
     	δ) Η λειτουργία του θεσμού «ΠΑΡΑΤΗΡΗΤΗΡΙΟ ΤΙΜΩΝ», όπου καταγράφονται οι 
     τιμές πώλησης οπωρολαχανικών που διαμορφώνονται στις Κεντρικές Αγορές Χονδρεμπορίου και στις Λιανικές (Σούπερ-Μάρκετ, Οπωροπωλεία και Λαϊκές Αγορές).
      Όλα τα στοιχεία τιμών που συλλέγονται από τους παραπάνω μηχανισμούς καταγράφονται παρακολουθούνται και αξιολογούνται έτσι ώστε να υπάρχει κάθε φορά μια σαφής εικόνα στις τάσεις της αγοράς από πλευράς τιμών. Στο πλαίσιο των δράσεών μας για την εύρυθμη λειτουργία της αγοράς και την καλύτερη ενημέρωση, τόσο των εμπόρων, αλλά και των καταναλωτών, δημοσιοποιούμε - στην αντίστοιχες ιστοσελίδες- τις τιμές χονδρικής οπωρολαχανικών και κρεάτων στις Κεντρικές Αγορές Αθηνών (Ρέντη) και Θεσσαλονίκης. Έτσι ο κάθε λιανοπωλητής γνωρίζει τι τιμές θα βρει στη Κεντρική Αγορά σε καθημερινή βάση. (Βλ. lστοσελίδες www.okaa.gr, στο πεδίο: Δελτία Τύπου-Δελτία Τιμών και www.kath.gr, πεδίο: Δελτία Τιμών). Η γραμμή καταναλωτή 1520 λειτουργεί διατηρώντας την ανωνυμία της κάθε καταγγελίας, αν αυτό επιθυμεί ο κάθε καταγγέλλων πολίτης, διερευνά την κάθε υπόθεση και δημοσιοποιεί τις ποινές.
     Επίσης, σημειώνουμε ότι ο Υφυπουργός Ανάπτυξης κ. Γιώργος Βλάχος με την από 13/12/07 επιστολή του ζήτησε από εταιρίες τροφίμων, μετά την αναγγελία νέων τιμών στα προϊόντα τους και επειδή αυτές υπερβαίνουν τις αυξήσεις του δείκτη καταναλωτή, να ενημερώσουν τις υπηρεσίες του Υπουργείου Ανάπτυξης με τα αναλυτικά κοστολόγια από τα οποία προκύπτουν οι αυξήσεις. Επιπλέον ζήτησε όπως γνωστοποιήσουν αν οι αναγγελθείσες ανατιμήσεις αφορούν νέα παραγωγή ή εισαγωγή ή αποθέματα προσδιορίζοντας και το χρονικό διάστημα που αφορούν.
	Ήδη η πολιτική ηγεσία βρίσκεται σε διαβούλευση με εκπροσώπους βιομηχανιών τροφίμων για το θέμα της τιμολογιακής τους πολιτικής.
     Ο αγορανομικός έλεγχος ως προς την κανονικότητα ή μη των τιμών, υπό τη στενή του έννοια, διενεργείται μόνο στις τιμές των οπωρολαχανικών και παιδικών τροφών, επειδή τα είδη αυτά, όπως προαναφέρεται, υπάγονται στην κατηγορία «των ελεγχομένων ειδών».
	Σε όλα τα υπόλοιπα είδη τροφίμων και ποτών η κανονικότητα των τιμών συνδέεται ευθέως με το Ν. 703/77 αρμοδιότητας της Επιτροπής Ανταγωνισμού.
     Δεν υπάρχει βέβαια αμφιβολία ότι οι αυξήσεις διεθνώς των τιμών πετρελαίου, έχουν επιπτώσεις στις οικονομίες των χωρών και κατ' επέκταση και στην χώρα μας. Αυτονόητο λοιπόν είναι ότι οι αυξήσεις αυτές επιδρούν και στην εσωτερική αγορά μέσω αυξητικού επηρεασμού τιμών και ως εκ τούτου ο παράγοντας «πετρέλαιο» ως στοιχείο επίδρασης στο κόστος των τροφίμων και ποτών δε μπορεί να παραγνωρισθεί.
     Θα πρέπει να ληφθεί υπόψη ότι οι πολύ υψηλές τιμές διαμόρφωσης των δημητριακών, αφ' ενός μεν λόγω της παρατεταμένης ξηρασίας στην χώρα μας και αφ' ετέρου λόγω της υψηλής ζήτησης που παρατηρήθηκε στην Κίνα και lνδία για τα προϊόντα αυτά, είχαν σαν συνέπεια ν' αυξηθούν σημαντικά οι διεθνείς τιμές του είδους, αίτια που επέδρασαν αυξητικά στις τιμές των παραγώγων προϊόντων των δημητριακών (άλευρα, άρτος, ζυμαρικά κ.λ.π.).
     Οι αυξήσεις των εισαγωγικών τιμών των κτηνοτροφικών προϊόντων (όπως γάλα, τυροκομικά, κρέατα κ.λ.π.), που συμπαρασύρουν αυξητικά και τις τιμές των αντίστοιχων εγχωρίων προϊόντων, λαμβανομένου μάλιστα υπόψη ότι στις αξίες αυτές επέδρασαν και επελθούσες ανατιμήσεις των ζωοτροφών.
	Σε επίπεδο εργοστασιακών τιμών στα παραπάνω προϊόντα δεν πρέπει να διαφεύγει το γεγονός ότι οι τιμές αυτές επηρεάζονται και από άλλους κοστολογικούς παράγοντες που δε μπορούν να παραγνωρισθούν, όπως:
	Η τελική τιμή εργοστασίου, αναμφισβήτητα εμπεριέχει στοιχεία κόστους που εξ' αντικειμένου δεν μπορούν να παραγνωρισθούν, όπως π.χ.
     - Τιμή κτήσης πρώτης ύλης, μεταφορά στο εργοστάσιο, έξοδα παραγωγής, έξοδα διάθεσης, γενικά έξοδα, καθαρά κέρδη, προμήθεια αντιπροσώπων, κέρδη χονδρεμπόρων, κέρδη λιανοπωλητών, Φ.Π.Α. κ.λ.π.).
     Επίσης ο έλεγχος για την εφαρμογή των διατάξεων του Αγορανομικού Κώδικα και των κατ' εξουσιοδότηση αυτού ισχυουσών Αγορανομικών Διατάξεων εντάσσεται μέσα στα ημερήσια καθήκοντα των Αρχών που ασκούν αγορανομικούς ελέγχους και όπου διαπιστώνονται παραβάσεις από τους υπόχρεους εφαρμογής των διατάξεων αυτών, κινούνται οι διαδικασίες εφαρμογής των νομίμων κατά των παραβατών. Επιπρόσθετα, σας πληροφορούμε ότι, με την έκδοση του Ν.3377/19-08-05 «Θέματα Υπουργείου Ανάπτυξης», ενισχύεται η κείμενη Νομοθεσία.
     Σας γνωρίζουμε ότι για τη διάπραξη αγορανομικών αδικημάτων το μέγιστο μέρος αυτών τιμωρείται μόνο ποινικά από τα αρμόδια δικαστήρια και σε μερικές εξειδικευμένες περιπτώσεις τιμωρείται πέραν των ποινικών κυρώσεων και με το Νόμο 1401/83, που επιβάλλει χρηματικά πρόστιμα με απόφαση των αρμόδιων Νομαρχών.
     Σε εξειδικευμένες περιπτώσεις αδικημάτων και σε εφαρμογή του άρθρου 38 παράγρ. 2-6 του Αγορανομικού Κώδικα, αυτά τιμωρούνται μόνο με χρηματικό πρόστιμο 350 ευρώ με τη διαπίστωση της παράβασης.
     Επιπλέον, σας επισυνάπτουμε το με αριθμ. πρωτ. 133/14-01-2008 σχετικό έγγραφο της Επιτροπής Ανταγωνισμού.
     Ο Υφυπουργός
     ΓΕΩΡΓΙΟΣ ΒΛΑΧΟΣ»
      9. Στην με αριθμό 1294/30-10-07 ερώτηση της Βουλευτού κ. Εύης Χριστοφιλοπούλου δόθηκε με το υπ’ αριθμ. Β1/10021/29833/5445/22-11-07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της με αριθμ. 9065/08-06-2007 ερώτησης που κατατέθηκε στη Βουλή από τη Βουλευτή κ. Εύη Χριστοφιλοπούλου, σχετικά με τη μεταστέγαση του ΙΚΑ-ΕΤΑΜ Ζεφυρίου στο νέο, υπό διαμόρφωση, μισθωμένο κτίριο καθώς και τη στελέχωσή του με ιατρικό και νοσηλευτικό προσωπικό, σας γνωρίζουμε τα εξής:
      Α) Το Δ.Σ. του ΙΚΑ-ΕΤΑΜ, με τις υπ' αριθμ. 147/20/8-6-2006 και 175/13-7-2006 αποφάσεις του, ενέκρινε τη μίσθωση του επί των οδών Φαβιέρου και Κρυστάλλη κτιρίου, συνολικής επιφανείας ανωδομής 359,28 τ.μ. με επιπλέον 158,27 τ.μ. υπόγειο, ιδιοκτησίας Πελώνη Γεωργίου - Σχίζα Σταματίας για τη μεταστέγαση των ιατρείων του ΙΚΑ-ΕΤΑΜ Ζεφυρίου σε νέο κτίριο.
      Σύμφωνα με τις ως άνω αποφάσεις, το κτίριο θα είναι έτοιμο προς χρήση έξι (6) μήνες μετά την παραλαβή των σχεδίων από την Τεχνική Δ/νση του ΙΚΑ-ΕΤΑΜ.
      Τα σχέδια παραδόθηκαν στους ιδιοκτήτες στις 29/12/06, προκειμένου, όμως, να αρχίσουν οι εργασίες διαρρύθμισής του έπρεπε απαραίτητα να αναθεωρηθεί η οικοδομική άδεια του κτιρίου από την Πολεοδομία για αλλαγή χρήσης από ισόγειο κατάστημα και Α΄ όροφο κατοικία σε ιατρεία ΙΚΑ-ΕΤΑΜ Ζεφυρίου.
      Η αναθεώρηση της άδειας πραγματοποιήθηκε στις 11-06-07.
      Σύμφωνα, δε, με τον όρο β΄ της υπ' αριθμ. 147/20/8-6-06 απόφασης του Δ.Σ. του ΙΚΑ-ΕΤΑΜ, το κτίριο θα είναι έτοιμο προς χρήση στις 11-12-07.
      Σε περίπτωση μη έγκαιρης ολοκλήρωσης των απαιτούμενων εργασιών, ο ιδιοκτήτης δικαιούται να υποβάλλει έγγραφο αίτημα παράτασης του χρόνου παράδοσης του κτιρίου προς τη Δ/νση Τεχνικής & Στέγασης του ΙΚΑ-ΕΤΑΜ.
      Ο Διευθυντής της Δ/νσης Τεχνικής & Στέγασης εφόσον κρίνει λογικό το αίτημα, εγκρίνει μια εύλογη χρονική παράδοση του κτιρίου, η οποία δε θα υπερβαίνει σε καμία περίπτωση τους έξι (6) μήνες.
      Σημειώνουμε ότι οι αναγκαίες εργασίες εκτελούνται κανονικά από τους ιδιοκτήτες, σύμφωνα με το από 2/7/07 υπογραφέν ιδιωτικό συμφωνητικό.
      Όσον αφορά στις ανάγκες σε νοσηλευτικό και παραϊατρικό προσωπικό στα ιατρεία του ΙΚΑ-ΕΤΑΜ Ζεφυρίου, σας γνωρίζουμε τα παρακάτω.
      Τα ιατρεία Ζεφυρίου υπάγονται στην Τ.Μ.Υ. ΙΚΑ-ΕΤΑΜ Αγίων Αναργύρων και αρμόδιος για την τοποθέτηση προσωπικού είναι ο Διευθυντής της εν λόγω Τ.Μ.Υ.
      Σύμφωνα με τον οργανισμό του ΙΚΑ-ΕΤΑΜ, στην Τ.Μ.Υ ΙΚΑ-ΕΤΑΜ Αγίων Αναργύρων προβλέπονται συνολικά τριάντα (30) θέσεις νοσηλευτριών και υπηρετούν δώδεκα (12). Στις υπόλοιπες ειδικότητες υγειονομικών υπαλλήλων, προβλέπονται εξήντα οχτώ (68) και υπηρετούν σαράντα ένας (41), όπως αναλύεται παρακάτω:
      ΤΕ Νοσηλευτικής Μαιευτικής προβλέπονται (18) και υπηρετούν (5).
      ΤΕ Επισκεπτών Υγείας προβλέπονται (4) και υπηρετούν (3).
      ΤΕ Ραδιολογίας Ακτινολογίας προβλέπονται (4) και δεν υπηρετεί κανείς.
      ΤΕ Ιατρικών Εργαστηρίων προβλέπονται (7) και υπηρετούν (4).
      ΤΕ Οδοντοτεχνιτών προβλέπονται (5) και υπηρετούν (4).
      ΤΕ Κοινωνικής Εργασίας προβλέπονται (2) και δεν υπηρετεί κανείς.
      ΔΕ Βοηθών Νοσοκόμων προβλέπονται (12) και υπηρετούν (6).
      ΔΕ Χειριστών Ιατρικών Συσκευών προβλέπονται (5) και υπηρετούν (5).
      ΔΕ Υπαλλήλων Φαρμακείου προβλέπεται (1) και υπηρετεί (1).
      ΔΕ Βοηθών Ιατρικών Βιολογικών Εργαστηρίων προβλέπονται (6) και υπηρετούν (7).
      ΔΕ Οδοντοτεχνιτών προβλέπονται (4) και υπηρετούν (4).
      ΥΕ Οδοντοτεχνιτών δεν προβλέπεται και υπηρετεί (1).
      ΥΕ Πρακτικών Νοσοκόμων δεν προβλέπεται και υπηρετεί (1).
      Το ΙΚΑ-ΕΤΑΜ γνωρίζει τις ανάγκες που υπάρχουν και μόλις ολοκληρωθεί η διαδικασία των προσλήψεων προσωπικού μέσω του ΑΣΕΠ θα τις καλύψει άμεσα.
      Ο Υπουργός
      ΒΑΣΙΛΕΙΟΣ Ν. ΜΑΓΓΙΝΑΣ»
      10. Στην με αριθμό 1335/31-10-07 ερώτηση των Βουλευτών κυρίων Ελπίδας Παντελάκη και Γεωργίου Μαυρίκου δόθηκε με το υπ’ αριθμ. Φ90022/29838/1941/23-11-07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της uπ'αριθμ. πρωτ, 1335/31.10.2007 ερώτησης, η οποία κατατέθηκε στη Βουλή των Ελλήνων από τους Βουλευτές κ.κ. Ελπίδα Παντελάκη και Γιώργo Mαυρίκο, σχετικά με τη μεταφορά του προσωπικού της ΑΔΕΚΤ Α.Ε, στο Δήμο Ροδίων και των προβλημάτων που ανέκυψαν από τον λόγο αυτό σε σχέση με το Ι.Κ.Α. - Ε.Τ.Α.Μ. (μη χορήγηση στην επιχείρηση ΑΔΕΚΤ Α.Ε. ασφαλιστικής ενημερότητας), σας γνωρίζουμε τα ακόλουθα :
      Σύμφωνα με όσα μας γνωστοποίησε η Διοίκηση του Ι.Κ.Α. - Ε.Τ.Α.Μ. (υπ' αριθμ. πρωτ. 3097/12.11.07 απαντητικό της έγγραφο), η διαδημοτική επιχείρηση ΑΔΕΚΤ Α.Ε., με μέλη τους Δήμους Ροδίων και Χάλκης, έχει τεθεί υπό εκκαθάριση. Με την uπ' αριθμ. 64/29.03.2005 απόφαση της Επιτροπής Αναστολών του Ι.Κ.Α. - Ε.Τ.Α.Μ., η εν λόγω επιχείρηση ρύθμισε τις οφειλόμενες ασφαλιστικές της εισφορές, κατέβαλε την προβλεπόμενη προκαταβολή, καθώς και είκοσι δύο (22) δόσεις έως και τον Δεκέμβριο του έτους 2006, ενώ έκτοτε δεν πραγματοποίησε καμία καταβολή εκ των υπολειπόμενων δόσεων, με αποτέλεσμα να απωλέσει το δικαίωμα της ρύθμισης. Τον Μάρτιο του έτους 2007, η επιχείρηση κατέθεσε αίτηση για ρύθμιση των οφειλών της, σύμφωνα με τις ευνοϊκές διατάξεις του άρθρου 28, του ν. 3518/2006 (Φ.Ε.Κ. Α΄ 272) και, επί του παρόντος, βρίσκεται σε εξέλιξη τακτικός έλεγχος, Οι συνολικές βεβαιωμένες οφειλόμενες εισφορές, ανέρχονται στο ποσό των 2.203.596,17 ευρώ. Επίσης, η επιχείρηση οφείλει και ποσό 352.075,34 ευρώ, το οποίο αφορά σε τρέχουσες εισφορές περιόδου από 01/10/2006 έως σήμερα του δηλώθηκαν στις Α.Π.Δ..
      Σύμφωνα, όμως, με τις διατάξεις των άρθρων 39, παρ. 7, του ν. 2065/1992 (Φ.Ε.Κ. Α΄ 113), του άρθρου 59, του 2676/1999 (Φ.Ε.Κ. Α΄ 1), της Φ. 21/116/04.07.2000 (Φ.Ε.Κ. Β΄ 839) Υπουργικής Απόφασης και του άρθρου 7, του Φ. 11321/647/27/22.07.2003 νεότερης Υπουργικής Απόφασης (Φ.Ε.Κ. Β΄ 1013), αποδεικτικά ασφαλιστικής ενημερότητας, χορηγούνται μόνον σε όσους είναι ασφαλιστικά ενήμεροι, δηλαδή μόνον σε όσους δεν οφείλουν στον Ι.Κ.Α. –Ε.Τ.Α.Μ. ασφαλιστικές εισφορές ή έχουν προβεί σε ρύθμιση της οφειλής τους (άρθρα 49 έως και 55, του ν. 2676/1999, όπως ισχύουν σήμερα) και τηρούν τους όρους αυτής.
      Ο Υπουργός
      ΒΑΣΙΛΕΙΟΣ Ν. ΜΑΓΓΙΝΑΣ»)
    ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμαστε στην 
    ΕΙΔΙΚΗ ΗΜΕΡΗΣΙΑ ΔΙΑΤΑΞΗ 
    Συζήτηση και λήψη της οριστικής απόφασης -μετά τις ανακοινώσεις που έκανα την προηγούμενη Παρασκευή- σύμφωνα με τις διατάξεις του άρθρου 144 του Κανονισμού της Βουλής, επί της προτάσεως που κατέθεσε ο Πρόεδρος της Κοινοβουλευτικής Ομάδας του Πανελλήνιου Σοσιαλιστικού Κινήματος και Aρχηγός της Αξιωματικής Αντιπολίτευσης κ. Γεώργιος Παπανδρέου και 101 Βουλευτές του Κόμματός του, για σύσταση Εξεταστικής Επιτροπής, σχετικά με το θέμα των υποκλοπών των τηλεφωνικών συνδιαλέξεων.
    Η συζήτηση της πρότασης θα διεξαχθεί σύμφωνα με τις διατάξεις των άρθρων 137 και 144 του Κανονισμού της Βουλής. 
    Έχω την τιμή να θέσω και πάλι υπ’ όψιν του Σώματος τα της οργάνωσης της συζήτησης, σύμφωνα με την διαδικασία που ακολουθήσαμε σε ανάλογες συζητήσεις. Δηλαδή, κατ’ εφαρμογή της διάταξης παραγράφου 5 του άρθρου 65 του Κανονισμού της Βουλής να υπάρξει κατάλογος κατά προτεραιότητα ομιλητών που θα οριστούν από τα κόμματα ως εξής. Τρεις Βουλευτές από το κόμμα της Νέας Δημοκρατίας, τρεις Βουλευτές από το Πανελλήνιο Σοσιαλιστικό Κίνημα και ανά ένας συνάδελφος από τα άλλα τρία κόμματα εκτός από τους Προέδρους των Κοινοβουλευτικών Ομάδων και τους Κοινοβουλευτικούς Εκπροσώπους. Όποιος άλλος συνάδελφος θέλει να μιλήσει θα εγγραφεί με το ηλεκτρονικό σύστημα μέχρι το τέλος της ομιλίας του δεύτερου ομιλητή. 
    Οι πέντε πρώτοι ομιλητές, ένας από κάθε κόμμα πρότεινα να μιλήσουν μέχρι δεκαπέντε λεπτά και οι υπόλοιποι τέσσερις μέχρι οκτώ λεπτά. Σύμφωνα με τον Κανονισμό οι συνάδελφοι που θα εγγραφούν στον κατάλογο με το ηλεκτρονικό σύστημα θα μιλήσουν από πέντε λεπτά.
    Οι ομιλητές θα λάβουν το λόγο εναλλάξ και δεν θα υπάρξουν δευτερολογίες. Οι αναπληρωτές των Προέδρων των Κοινοβουλευτικών Ομάδων θα μιλήσουν μέχρι οκτώ λεπτά αν όμως προηγηθεί η ομιλία του Προέδρου της Κοινοβουλευτικής Ομάδας, ο αναπληρωτής του, θα λάβει το λόγο για πέντε λεπτά. Οι Υπουργοί θα μιλήσουν για δεκαοκτώ λεπτά της ώρας. Κατά τα λοιπά, θα εφαρμοστούν οι διατάξεις του άρθρου 97, παράγραφος 1-3, του Κανονισμού της Βουλής.
      Θέλω, επίσης, να σας προτείνω, λόγω των υποχρεώσεων που έχει και ο Πρόεδρος της Βουλής, αλλά και οι Αρχηγοί των κομμάτων με τον Πρόεδρο της Δημοκρατίας στις 21.00΄ απόψε, λόγω του ευρισκομένου στην Ελλάδα νέου Προέδρου της Κυπριακής Δημοκρατίας κ. Χριστόφια, να γίνουν οι εξής αλλαγές: 
      Θα μιλήσουν οι δύο πρώτοι ομιλητές. Από την πλευρά του κόμματος που έχει την πρωτοβουλία για τη σύσταση εξεταστικής επιτροπής θα μιλήσει ο κ. Ευάγγελος Βενιζέλος. Θα ακολουθήσει η ομιλία εκ μέρους της Νέας Δημοκρατίας του εισηγητή της κ. Χρήστου Μαρκογιαννάκη. Στη συνέχεια θα ακολουθήσει η ομιλία της Γενικής Γραμματέως του Κομμουνιστικού Κόμματος Ελλάδας και Προέδρου της Κοινοβουλευτικής Ομάδας του Κομμουνιστικού Κόμματος Ελλάδας. Θα μιλήσει ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Κουβέλης. Θα ακολουθήσει η ομιλία του Προέδρου του Λαϊκού Ορθόδοξου Συναγερμού και στη συνέχεια η ομιλία του Προέδρου και Αρχηγού της Αξιωματικής Αντιπολίτευσης κ. Γεώργιου Παπανδρέου, για να προλάβουν οι Αρχηγοί τις υποχρεώσεις που έχουν με τον Πρόεδρο της Δημοκρατίας. Και θα ακολουθήσει κατάλογος των ομιλητών με την εξής σειρά: Λιάνα Κανέλλη, Αθανάσιος Πλεύρης, Φίλιππος Πετσάλνικος, Ιωάννης Μπουγάς, Γεώργιος Πεταλωτής, Κωνσταντίνος Τζαβάρας και οι άλλοι συνάδελφοι που θα εγγραφούν. 
      Τέλος, προτείνω η συζήτηση να ολοκληρωθεί τη δωδεκάτη νυχτερινή. Αμέσως μετά θα ακολουθήσει ονομαστική ψηφοφορία για την αποδοχή ή όχι της πρότασης. 
      Συμφωνείτε, κύριοι συνάδελφοι, με αυτά που σας πρότεινα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Δημήτριος Σιούφας): Συνεπώς η πρόταση έγινε δεκτή ομοφώνως.
      Παρακαλώ τον κ. Ευάγγελο Βενιζέλο να λάβει το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι Βουλευτές,  η χώρα βιώνει εδώ και καιρό μια βαθιά ηθικοπολιτική κρίση, μια κρίση που τείνει να μετατραπεί σε θεσμική και να καταστεί ανεξέλεγκτη. Υπάρχει, δυστυχώς, στη χώρα μας πρόβλημα δημοκρατίας και προφανώς υπάρχει πρόβλημα κράτους δικαίου. Ο πολίτης έχει πάψει να πιστεύει στους θεσμούς και κυρίως έχει πάψει να νιώθει σίγουρος και ασφαλής. Πρόκειται για μία κρίση εμπιστοσύνης, που αφορά όχι μόνο τα κόμματα και το πολιτικό σύστημα αλλά και τους κοινοβουλευτικούς και αντιπροσωπευτικούς θεσμούς, αφορά το δικαστικό σύστημα, αφορά το σύστημα επικοινωνίας.
      Η προηγούμενη Βουλή κληροδότησε στη σημερινή Βουλή μια σειρά από πολύ μεγάλες εκκρεμότητες; το τεράστιο σκάνδαλο των δομημένων ομολόγων που μεγεθύνεται λόγω της διεθνούς χρηματοπιστωτικής κρίσης, το μεγάλο σκάνδαλο του καρτέλ γάλακτος και της Επιτροπής Ανταγωνισμού, το λησμονημένο, δυστυχώς, σκάνδαλο των απαγωγών των Πακιστανών. 
      Θα περίμενε κάποιος οι εκλογές του Σεπτεμβρίου να λειτουργήσουν κατά καθαρτήριο τρόπο και να λύσουν το γόρδιο δεσμό της κρίσης πολιτικής νομιμοποίησης. Δυστυχώς, όμως, ζούμε μια από τις σπάνιες περιπτώσεις, γιατί οι εκλογές του Σεπτεμβρίου δεν έλυσαν αυτό το πρόβλημα νομιμοποίησης, δεν βοήθησαν να συντελεστεί μια υπέρβαση, δεν μπόρεσε να αναπνεύσει κοινωνικά και πολιτικά η χώρα. Τα προβλήματα μεταφέρθηκαν αυτούσια στην παρούσα Βουλή και ήρθαν να προστεθούν και όλα τα άλλα των τελευταίων έξι μηνών, με αποτέλεσμα να έχουμε πια ένα τοπίο ζοφερό, σκοτεινό. Γιατί ήρθε πολύ γρήγορα η υπόθεση Ζαχόπουλου με τα παράπλευρα σκάνδαλα που αφορούν τις περίεργες διαπλοκές και διασυνδέσεις μεταξύ πολιτικής εξουσίας, οικονομικών συμφερόντων και παραγόντων και διαμεσολαβητών της δημοσιογραφίας. Ήρθε το μεγάλο σκάνδαλο της «SIEMENS», που το θέλησε η Πλειοψηφία να μείνει αδιερεύνητο και έτσι φτάσαμε σε μια κατάσταση κομβική. Φτάσαμε στην ακύρωση της πολιτικής και στην έκπτωση των θεσμών.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Αγωνίζεται η Κυβέρνηση να αλλάξει την ατζέντα, να επαναφέρει πολιτικές πρωτοβουλίες, αλλά έχει χάσει πλήρως τα μεταρρυθμιστικά της προσχήματα. Δεν μπορεί να πάρει καμμία σοβαρή πρωτοβουλία. Ουσιαστικά, έχει γειωθεί πολιτικά όλη η κατάσταση.
      Η επιτομή του προβλήματος αυτού, που είναι πρόβλημα δημοκρατίας και κράτους δικαίου –επαναλαμβάνω- είναι το δίδυμο σκάνδαλο των υποκλοπών. Και μιλάω για δίδυμο σκάνδαλο, γιατί δεν είχαμε μόνον την υπόθεση των υποκλοπών αυτή καθ’ εαυτή. Είχαμε την αυτοκτονία Τσαλικίδη, που είναι από μόνη της ένα πολύ μεγάλο ζήτημα, και κυρίως είχαμε το πρωτοφανές και προκλητικό σκάνδαλο της συγκάλυψης των υποκλοπών.
      Αυτό, λοιπόν, το δίδυμο σκάνδαλο –και θα μου επιτρέψτε να πω ότι πολύ πιο προσβλητικό για τους δημοκρατικούς και τους δικαιοκρατικούς θεσμούς είναι το σκάνδαλο της συγκάλυψης- θίγει το σύνολο των θεσμών, θίγει την κυριαρχία της χώρας.
      Δεν έχω ψευδαισθήσεις. Γνωρίζω πόσο ισχνό είναι πια διεθνώς το φαινόμενο της εθνικής κυριαρχίας. Αλλά για μια δημοκρατική, ευρωπαϊκή, προηγμένη χώρα όπως η Ελλάδα, υπάρχει ένας σκληρός πυρήνας κυριαρχίας. Και θα ήθελα να ορίσω τον πυρήνα αυτό ως ταυτόσημο με τα στοιχεία της αξιοπρέπειας της χώρας, της εθνικής της αξιοπρέπειας. Αυτός ο πυρήνας θίγεται με την υπόθεση των υποκλοπών.
      Και αντιλαμβάνεστε ότι ένα κράτος που δεν μπορεί να προστατεύσει τα ίδια τα όργανά του, τα βασικά πολιτικά και πολιτειακά του όργανα και τους πολίτες του, είναι ένα κράτος ανήμπορο, είναι ένα κράτος σε κρίση. Ο κ. Καραμανλής δε είναι ένα τραγικό πρόσωπο, γιατί ο ίδιος από αυτάρεσκο θύμα των υποκλοπών, έχει πια μετατραπεί σε έναν αμήχανο θύτη της συγκάλυψης των υποκλοπών.
      Για φανταστείτε όμως την εικόνα ενός Πρωθυπουργού, που δεν μπορεί να διασφαλίσει το απόρρητο των δικών του επικοινωνιών και επιπλέον δεν δείχνει να ενδιαφέρεται να πληροφορηθεί ποιος και γιατί το παραβιάζει το απόρρητο αυτό. Ένας τέτοιος Πρωθυπουργός είναι κατώτερος των περιστάσεων, γιατί είναι ένας Πρωθυπουργός, που δεν εμπνέει στους πολίτες εμπιστοσύνη, δεν παρέχει ασφάλεια.
      Αυτή, η στάση του Πρωθυπουργού προσωπικά και της Κυβέρνησης δημιουργεί μια συνολική παραφθορά των θεσμών, συμπαρασύρει τα πάντα. Κατ’ αρχάς υπάρχει μια παραφθορά της ίδιας της λειτουργίας της Κυβέρνησης. Η Κυβέρνηση δεν λειτουργεί ως συνταγματικό όργανο, αλλά ως παραθεσμικό κέντρο, που ακούει στο όνομα: «Μέγαρο Μαξίμου» και το οποίο κινείται πέραν του Συντάγματος και των κανόνων της έννομης τάξης.
      Συμπαρασύρθηκε, δυστυχώς, η ίδια η Βουλή των Ελλήνων. Η Επιτροπή Θεσμών και Διαφάνειας παρεμποδίζεται στην άσκηση του έργου της. Τα δικαιώματα της Αντιπολίτευσης, που, δυστυχώς, είναι ελάχιστα –και θα έπρεπε να έχουμε διασφαλίσει στον Κανονισμό της Βουλής περισσότερα και καθαρότερα δικαιώματα- καταργούνται.
      Αυτό φάνηκε και τώρα, με αφορμή την υπόθεση Ζαχόπουλου. Παρ’ ότι η Αντιπολίτευση σύσσωμη ζήτησε να κλητευθούν ενώπιον της Επιτροπής Θεσμών και Διαφάνειας κρίσιμοι δημόσιοι λειτουργοί –ο κ. Κλαδάς, ο κ. Ανδριανός, ο κ. Αγγέλου- τα δικαιώματά της δεν έγιναν σεβαστά. Το ίδιο έγινε λίγο πριν τη διάλυση της προηγούμενης Βουλής με την ακρόαση του κ. Ζορμπά, με αφορμή το περιβόητο πόρισμά του για τα δομημένα ομόλογα.
      Απορρίφθηκε η πρόταση της Αντιπολίτευσης για τη σύσταση εξεταστικής επιτροπής για τη «SIEMENS», που θα έπρεπε να είναι ένα πεδίο υποδειγματικής και κοινής δράσης του πολιτικού κόσμου, προκειμένου να απαντήσουμε στη δυσπιστία, την απέχθεια, θα έλεγα, της κοινωνίας των πολιτών.
      Το ίδιο το νομοθετικό πλαίσιο, όπως το εισηγήθηκε η Κυβέρνηση και όπως το ψήφισε η Βουλή, δεν είναι επαρκές. Κανείς δεν είναι πεπεισμένος ότι τώρα είναι ασφαλής στις επικοινωνίες του.
      Και βέβαια, έχουμε το ίδιο ακριβώς πρόβλημα και με τη δικαιοσύνη. Η δικαιοσύνη φαίνεται να παίζει πρωταγωνιστικό ρόλο σε όλες τις φάσεις του σκανδάλου της συγκάλυψης των υποκλοπών. Από την πρώτη στιγμή εμπλέκεται, παρά το νόμο, παραθεσμικά, ο τότε Εισαγγελέας του Αρείου Πάγου. Εμπλέκεται προσωπικά, ο τότε προϊστάμενος της Εισαγγελίας Πλημμελειοδικών Αθηνών.
Διενεργείται, θυμίζω, προκαταρκτική εξέταση για έντεκα ολόκληρους μήνες, χωρίς να ενημερωθεί και χωρίς να κληθεί να συμπράξει το μόνο όργανο που είχε τεχνογνωσία και ικανότητα να αντιληφθεί τι συμβαίνει, που είναι η Α.Δ.Α.Ε., παραβιάζεται ο νόμος για την προστασία των τηλεπικοινωνιών, όπως και ο νόμος για την προστασία του προσωπικού απορρήτου. 
    Και όλα αυτά στη συνέχεια κορυφώνονται, γιατί η ίδια η Ολομέλεια Εφετών συγκαλείται, εμπλέκεται η ίδια, η υπόθεση ανατίθεται σε Εφέτη Εδικό Ανακριτή, καλλιεργούνται φρούδες ελπίδες για μια δικαιοσύνη που μπορεί να αποκαλύψει την αλήθεια και να οδηγήσει τους δράστες στο εδώλιο του κατηγορουμένου ή έστω να πληροφορήσει με τρόπο έγκυρο τον ελληνικό λαό, την Κυβέρνηση και τη Βουλή γι’ αυτό που συνέβη και ο θησαυρός αποδεικνύεται άνθρακες. Και, βέβαια, έχουν συμπαρασυρθεί, στο μεταξύ, οι νεότευκτοι θεσμοί της Αναθεώρησης του 2001, θεσμοί που εγκαθιδρύθηκαν ομόφωνα, οι ανεξάρτητες αρχές. Η Κυβέρνηση έχει γίνει εχθρός των ανεξάρτητων αρχών και έχει παρασύρει και τη δικαιοσύνη, στο υψηλότερο επίπεδό της, στο να ανοίξει ένα θεσμικά παράδοξο και προκλητικό μέτωπο με τις ανεξάρτητες αρχές. 
    Η Α.Δ.Α.Ε. αποκλείστηκε από την ενημέρωση, παραβιάστηκαν οι αρμοδιότητές της, κανονιστικές και ερευνητικές, υποτιμήθηκε, τέθηκε σε ομηρία, όπως όλες οι ανεξάρτητες αρχές, λόγω της μη ανανέωσης με φυσιολογικό ρυθμό της θητείας των μελών. Και έτσι, το μόνο σοβαρό όργανο που είχαμε στη διάθεσή μας, που κατέληξε σε πορίσματα, έμεινε χωρίς θεσμικούς συνομιλητές. Ούτε η Βουλή ούτε η δικαιοσύνη μπόρεσαν να δώσουν συνέχεια και υπόσταση σε αυτά που μας έχει πει προ πολλού, από το 2006, τελικά από τις 28 Ιουνίου του 2006, η Α.Δ.Α.Ε..
    Φθάσαμε δε στην εξής κωμικοτραγική κατάσταση, που πρέπει να τη συνειδητοποιήσουμε ως Βουλή. Επιβάλλονται αυστηρότατες διοικητικές κυρώσεις, κυρώσεις κατά της «VODAFONE», κυρώσεις κατά της «ERICSON», τεράστια πρόστιμα. Επιλαμβάνονται τα διοικητικά δικαστήρια, το Συμβούλιο της Επικρατείας και ενώ επιβάλλονται αυστηρές διοικητικές κυρώσεις, δεν υπάρχει καν η δικονομική ευχέρεια να επιβληθούν ποινικές ευθύνες. Συγκαλύπτονται και αποσιωπώνται οι ποινικές ευθύνες. Δείτε την αντιφατική και εξευτελιστική εικόνα ενός κράτους που δεν σέβεται τους κανόνες της κοινής λογικής, οι οποίοι βρίσκονται στον πυρήνα τελικά και της δημοκρατίας και του κράτους δικαίου. Είναι δυνατόν, να κινείται ένα όργανο, η Α.Δ.Α.Ε., να αποκαλύπτει την αλήθεια, να επιβάλει κυρώσεις, να επιλαμβάνεται η διοικητική δικαιοσύνη και η ποινική δικαιοσύνη να μην μπορεί να βρει τίποτε; Η δε Βουλή ρίχνει έναν πέπλο, δήθεν, παρθενίας και δεν αναλαμβάνει την ευθύνη της. Δεν την ανέλαβε την προηγούμενη φορά και, δυστυχώς, δεν θα την αναλάβει και σήμερα.
    Η σύγκρουση ανάμεσα στη δικαιοσύνη και τις ανεξάρτητες αρχές προσλαμβάνει εκρηκτικές διαστάσεις, γιατί δεν είναι μόνον οι υποκλοπές. Στη συνέχεια είχαμε το πόρισμα με τις κάμερες παρακολούθησης των πολιτών, με αφορμή τις συγκεντρώσεις. Είχαμε γνωμοδότηση του Εισαγγελέα του Αρείου Πάγου που παραβιάζει το Σύνταγμα και το νόμο, γιατί παραγνωρίζει τις κανονιστικές αρμοδιότητες της Αρχής Προστασίας Προσωπικών Δεδομένων, τις κανονιστικές, εκεί, δηλαδή, που λειτουργεί ως κανονιστικός νομοθέτης και ο Εισαγγελέας και το ποινικό δικαστήριο έχουν υποχρέωση εφαρμογής του νόμου, όπως αυτός ψηφίζεται από τη Βουλή και συμπληρώνεται με κανονιστικές πράξεις από το αρμόδιο όργανο. Και αρμόδιο όργανο, κατά το Σύνταγμα, είναι η Αρχή Προστασίας Προσωπικών Δεδομένων. 
    Το ίδιο πάτε να κάνετε, κύριοι Υπουργοί, τώρα και με αφορμή τη μπλογκόσφαιρα, τον ελεύθερο χώρο έκφρασης, πρόσβασης, επικοινωνίας και διαλόγου στο διαδίκτυο. 
      Αντί να συγκροτηθεί ειδική επιτροπή της Βουλής, ή να ανατεθεί στην Επιτροπή Θεσμών και Διαφάνειας, η μελέτη του φαινομένου, με βάση τα διεθνή πρότυπα, γιατί θα ήταν επαρχιωτισμός του αισχίστου είδους, να κινούμαστε μόνοι εδώ, μέσα στο δικό μας μικρό περιβάλλον, χωρίς να λαμβάνουμε υπ’ όψιν τις παγκόσμιες καταστάσεις, αντί να κινηθούν όλες οι συναρμόδιες ανεξάρτητες αρχές που δημιουργούν ένα πλέγμα προστασίας επαρκέστατο -γιατί κατά ένα μέρος είναι αρμόδιο το Εθνικό Συμβούλιο Ραδιοτηλεόρασης, κατά ένα μέρος είναι αρμόδια η ΑΔΑΕ, κατά άλλο μέρος είναι αρμόδια η Αρχή Προστασίας Δεδομένων Προσωπικού Χαρακτήρα- εμπλέκεστε σε μία περιπέτεια που θα σας καταστήσει καταγέλαστους, όχι μόνο στην Ελλάδα, στους νέους που, κατά τεκμήριο, είναι χρήστες του διαδικτύου και bloggers, αλλά διεθνώς. Κινδυνεύετε να γίνετε περίγελος της διεθνούς κοινότητας του διαδικτύου. 
      Και βέβαια, φθάνουμε στο ερώτημα. Υποκλοπές. Έχετε την αίσθηση ότι κανείς δεν θυμάται τις υποκλοπές. Έχετε την αίσθηση ότι δεν ενδιαφέρει την κοινή γνώμη. Ότι δεν αποτελεί πολιτική προτεραιότητα. Και προφανώς, το ζήτημα των υποκλοπών, αυτό καθεαυτό, μπορεί να μην είναι προτεραιότητα για πολίτες επιβεβαρημένους με το άγχος μιας πολύ δύσκολης καθημερινότητας. Οι υποκλοπές, όμως, ως κορυφαίο δείγμα της κρίσης των θεσμών, της κρίσης του πολιτικού συστήματος, ως κορυφαίο δείγμα της κρίσης ασφάλειας και εμπιστοσύνης που βιώνει ο πολίτης, είναι κάτι που ενδιαφέρει πάρα πολύ την κοινή γνώμη και είναι ένα ζήτημα στο οποίο δοκιμάζεται και δοκιμάζεται με πολύ αρνητικό τρόπο η φερεγγυότητα, η αξιοπιστία των πολιτικών και κοινοβουλευτικών θεσμών, το κύρος του ίδιου του πολιτικού συστήματος. Δοκιμάζεται η σχέση της Κυβέρνησης και του Πρωθυπουργού προσωπικά, με αυτό που ονομάζεται δικαιώματα, ελευθερίες, δικαιοκρατικοί θεσμοί και εγγυήσεις. 
      Και υπάρχει και η εξής αντίφαση: Με βάση και την έρευνα της Α.Δ.Α.Ε. στο ζήτημα των υποκλοπών, ξέρουμε όλοι πάρα πολύ καλά τι έγινε. Ξέρουμε πάρα πολύ καλά πώς έγινε. Ξέρουμε πάρα πολύ καλά πότε έγινε. Είναι προφανές, επίσης, το γιατί έγινε. Υποθέτουμε όλοι, το ποιος είναι πίσω από όλη αυτήν την επιχείρηση. Και βρισκόμαστε εδώ, ανήμποροι, ανίκανοι, ψευδόμενοι, με υπεκφυγές και μισόλογα; Μα, αυτός ο πολιτικός λόγος, ο γεμάτος στερεότυπα, ο γεμάτος διαδικαστικές υπεκφυγές, ο πολιτικός λόγος που δηλώνει αδυναμία σεβασμού του εαυτού μας και τελικά αδυναμία προστασίας της αξιοπρέπειας της χώρας, είναι ο πολιτικός λόγος που έχει πτωχεύσει. Είναι ο πολιτικός λόγος που απωθεί και εκνευρίζει τους πολίτες. Και έτσι καταγράφεται η κρίση της πολιτικής και η αδυναμία αντιπροσώπευσης της κοινωνίας. 
      Βασίζεστε, κύριοι Υπουργοί, σε έναν περίεργο μιθριδατισμό που υποθέτετε ότι έχει η κοινωνία. Τα αφομοιώνει όλα και τα ξεχνά. Αφομοίωση και λήθη. Κάνετε, όμως, λάθος και κάνετε λάθος, γιατί σωρεύτηκαν πολλά. Έχει συγκεντρωθεί πολύ αρνητική ενέργεια. Υπάρχει πια πολύ μεγάλη δυσπιστία και απογοήτευση και χρειάζεται καθαρός λόγος. Γι’ αυτό, τα προσχήματα έφτασαν στο τέλος. Τώρα, πια το μπαλάκι δεν μπορεί να ξαναπάει από τη Βουλή στη δικαιοσύνη. Η δικαιοσύνη, δυστυχώς, απεδείχθη κατώτερη των περιστάσεων. Συνετέλεσε στη συγκάλυψη των υποκλοπών και παρήγαγε η ίδια ένα δεύτερο θεσμικό σκάνδαλο. Τώρα ήρθε ξανά και οριστικά η ώρα της Βουλής και η ώρα της πολιτικής ευθύνης. 
      Είχατε δεσμευθεί, κύριε Υπουργέ των Εσωτερικών, στην ομιλία σας στη συζήτηση για τη σύσταση εξεταστικής επιτροπής, τον Ιανουάριο του 2007, ότι μετά την ολοκλήρωση της δικαστικής έρευνας, θα επανέλθει το ζήτημα στη Βουλή, για τη σύσταση εξεταστικής επιτροπής. 
      Καταθέτω το απόσπασμα των Πρακτικών, στα σημερινά Πρακτικά, για να υπάρχει συνέχεια, να είναι καθαρή η ευθύνη σας, η ιστορική, η πολιτική, η κοινωνική. 
      (Στο σημείο αυτό ο Βουλευτής κ. Ευάγγελος Βενιζέλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
      Περιμένατε ότι με πιο αξιόπιστο τρόπο, όχι τόσο προκλητικά, η δικαιοσύνη θα χειριστεί το θέμα. Περιμένατε να υπάρξει κάποια διερεύνηση, να υπάρξει κάποια απόφαση. Τώρα, είστε έκθετοι και τώρα, πρέπει να αναλάβετε τις ευθύνες σας. Εάν σήμερα, δεν συσταθεί με ομόφωνη απόφαση της Βουλής, εξεταστική επιτροπή για το θέμα των υποκλοπών, που σε τελευταία ανάλυση είναι ζήτημα εθνικής ασφάλειας και ενός κράτους δικαίου, θα έχουμε φανεί -ως πολιτικό σύστημα, αλλά η ευθύνη δεν είναι μοιρασμένη ισότιμα, η ευθύνη είναι της Κυβέρνησης και της Πλειοψηφίας- θα έχετε φανεί κατώτεροι των απαιτήσεων των πολιτών. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βενιζέλο.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα τέσσερις μαθητές και μαθήτριες και τρεις συνοδοί καθηγητές από το Σχολείο Δεύτερης Ευκαιρίας Πειραιά.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο κ. Χρήστος Μαρκογιαννάκης.
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Κυρίες και κύριοι συνάδελφοι, γενικά η  υποκλοπή, με οποιαδήποτε μορφή, είτε ήχου είτε εικόνας, είναι ό,τι χειρότερο, ό,τι αθλιότερο και επικίνδυνο μπορεί να υπάρξει. Θα έλεγα ότι δεν είναι τωρινό φαινόμενο. Από τότε που η τεχνολογική εξέλιξη το επέτρεψε, έστω και σε πρωτόγονη μορφή, υπήρξε αυτή η τάση της υποκλοπής, ιδιαίτερα της υποκλοπής των τηλεφωνικών συνδιαλέξεων. Στη χώρα μας μάλιστα, θα έλεγα ότι τα τελευταία χρόνια υπήρξε και μία σχετική ανοχή στο φαινόμενο. 
      Δεν πρέπει να μας διαφεύγει ότι προ ετών ο τότε Διοικητής του Ο.Τ.Ε., ο μακαρίτης Τόμπρας -αν δεν κάνω λάθος- διαλαλούσε ότι θα βγει στην αγορά και θα διαθέσει κασέτες. Και δεν πρέπει να ξεχνάμε τη θρυλούμενη υποκλοπή της τηλεφωνικής επικοινωνίας, το 1985, μεταξύ του τότε Προέδρου της Δημοκρατίας και συνεργάτη του, που είχε ως αποτέλεσμα την αλλαγή πλεύσης του ΠΑ.ΣΟ.Κ. στο θέμα της εκλογής του Προέδρου της Δημοκρατίας. 
      Και δεν πρέπει να μας διαφεύγει, αγαπητοί συνάδελφοι, ότι τον τελευταίο καιρό όλη η ελληνική κοινωνία απολάμβανε στους δέκτες της τηλεόρασης κάθε βράδυ επί ώρες, μακαρίως, την ανάλυση τηλεφωνικών υποκλοπών ή άλλων υποκλοπών και ουσιαστικά, διασκέδαζε και ετέρπετο ο ελληνικός λαός κάτω από το πέπλο της παρανομίας, αλλά και της ποδοπάτησης των ανθρωπίνων δικαιωμάτων. Έτσι, θα επαναλάβω και εγώ ότι οιονεί έχει υποστεί έναν μιθριδατισμό ο ελληνικός  λαός πάνω σ’ αυτό το φαινόμενο. 
      Το κακό είναι ότι όσο η τεχνολογία αναπτύσσεται, τόσο οι υποκλοπές πάσης μορφής, γίνονται ευκολότερα και τόσο δυσκολότερα αποκαλύπτονται οι δράστες. 
      Η υπόθεση, βέβαια, για την οποία σήμερα συζητάμε, υπόθεση-σκάνδαλο    –όπως θέλει ο καθένας την ονομάζει- είναι ιδιαίτερα σοβαρή, γιατί δεν πρόκειται για μία συνηθισμένη υπόθεση. Το εύρος των παρακολουθήσεων, η ιδιότητα των παρακολουθούμενων ασφαλώς θα μπορούσε να προσδώσει σ’ αυτήν την υπόθεση ιδιότητα ή μορφή σκανδάλου. Να πούμε ακόμη ότι είναι και θέμα που προσλαμβάνει εθνικές διαστάσεις. Και αιτιάται, λοιπόν, η Αξιωματική Αντιπολίτευση, παραθέτοντας τους σχετικούς λόγους στην πρόταση την οποία έχει καταθέσει, ότι η Κυβέρνηση φέρει πολιτική ευθύνη, διότι κυρίως συνέβαλε στη συγκάλυψη αυτής της υπόθεσης και ζητά τη σύσταση της εξεταστικής επιτροπής προκειμένου να αποκαλυφθούν τα όσα συνέβησαν και οι ευθύνες της Κυβέρνησης.
      Αγαπητοί συνάδελφοι, για να έχουμε μία εικόνα πλήρη για το τι συζητάμε, πρέπει να ξεκινήσουμε με κάποια δεδομένα αναμφισβήτητα. Πρώτον, υποκλοπές έγιναν. Είναι αναμφισβήτητο. Το λένε και οι τέσσερις αρχές, οι οποίες επελήφθησαν της έρευνας. Η Επιτροπή Θεσμών και Διαφάνειας, η Α.Δ.Α.Ε., ο Προϊστάμενος Εισαγγελίας Πρωτοδικών, ως διενεργών την προκαταρκτική εξέταση και ο Εφέτης Ανακριτής. Άρα, είναι δεδομένο ότι οι υποκλοπές έγιναν. Δεύτερον, οι υποκλοπές έγιναν προεχόντως σε βάρος του Πρωθυπουργού και των μελών του Υπουργικού Συμβουλίου και αυτό κανείς δεν μπορεί να το αμφισβητήσει. Τρίτον, η αποκάλυψη έγινε από το Διευθύνοντα Σύμβουλο της «VODAFONE» κ. Κορωνιά και τέταρτον, προ της αποκάλυψης είχε γίνει απενεργοποίηση από τη «VODAFONE» του παρείσακτου λογισμικού με αποτέλεσμα να καθίσταται δυσχερής πλέον ο εντοπισμός του υποκλοπέα. Αυτά είναι δεδομένα. Κανείς δεν μπορεί να τα αμφισβητήσει.
      Όταν μιλάμε για πολιτική ευθύνη μίας Κυβέρνησης, οποιασδήποτε Κυβέρνησης, σε ένα τέτοιο σκάνδαλο, θα πρέπει να δεχθούμε ότι αυτές εντοπίζονται ή μπορεί να εντοπιστούν σε τρία χρονικά σημεία. Το ένα είναι προ των υποκλοπών, με την έννοια ότι έχει την ευθύνη και είναι πίσω από τις υποκλοπές, το δεύτερο είναι ότι δεν έλαβε εκείνα τα θεσμικά μέτρα τα οποία θα μπορούσαν να αποτρέψουν την υποκλοπή από έναν τρίτο και το τελευταίο είναι, ότι συγκάλυψε –όπως μας κατηγορούν σήμερα- το φαινόμενο αυτό, τις πράξεις αυτές. 
      Όσον αφορά το πρώτο, δηλαδή, αν είναι πίσω από αυτήν την ιστορία η Κυβέρνηση, πιστεύω, κανείς ούτε να το υπονοεί, διότι όπως είπα προηγουμένως θύμα των υποκλοπών, για τις οποίες συζητάμε, είναι ο Πρωθυπουργός προπάντων και οι συνεργάτες του Υπουργοί. Δεν θα μπορούσε δηλαδή, να είναι ταυτόχρονα και θύματα και θύτες. 
      ‘Όσον αφορά το ότι δεν έλαβαν μέτρα τα οποία θα μπορούσαν να έχουν αποτρέψει ή ασφαλιστικές δικλείδες και δεν είχαν γίνει οι απαραίτητοι έλεγχοι, θα έλεγα ότι εδώ, τώρα εντοπίζονται οι πολιτικές ευθύνες του ΠΑ.ΣΟ.Κ., εκείνων οι οποίοι μας κατηγορούν.
      (Θόρυβος-διαμαρτυρίες από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριοι συνάδελφοι. Δεν μπορεί να διατυπώσει τις απόψεις του; 
      Συνεχίστε, κύριε Μαρκογιαννάκη. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Ακούστε, κύριε συνάδελφε,  το λέγω αυτό διότι εδώ και δέκα και πλέον χρόνια  που λειτουργούν στη χώρα  μας οι εταιρείες κινητής τηλεφωνίας και είναι γνωστό σε όλους ότι η τεχνολογία επιτρέπει ασφαλώς τις υποκλοπές, δεν κάνατε απολύτως τίποτα, δεν πήρατε κανένα μέτρο, δεν κάνατε τον οποιονδήποτε έλεγχο, με αποτέλεσμα να είναι η χώρα σ' αυτό το σημείο, «μπείτε σκύλοι αλέστε και αλεστικά μη δώσετε». 
      (Θόρυβος, διαμαρτυρίες από την πτέρυγα του ΠΑ.ΣΟ.Κ ) 
      ΕΥΑΓΓΕΛΟΣ ΠΑΠΑΧΡΗΣΤΟΣ: Έλεος. Βάλτε και ένα όριο! 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ. Γιατί αυτές οι διακοπές. Διέκοψε κάποιος τον κύριο Βενιζέλο, όταν έλεγε τα όσα είπε; 
      (Θόρυβος, διαμαρτυρίες από την πτέρυγα του ΠΑ.ΣΟ.Κ )
      Σας παρακαλώ, τι συμπεριφορά είναι αυτή; Θα υπαγορεύσετε τι θα πει ο ομιλητής; 
      Συνεχίστε, κύριε συνάδελφε. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Εγώ ,κύριε Πρόεδρε, το απολαμβάνω, να με διακόπτουν,  γιατί σημαίνει ότι αυτά τα οποία λέγω τους ενοχλούν ιδιαίτερα. 
      Το μόνο, λοιπόν, το οποίο κάνατε κύριοι του ΠΑ.ΣΟ.Κ. ήταν να συστήσετε το 2003 την Α.Δ.Α.Ε., την Ανεξάρτητη αυτή Αρχή, αρμόδια γι’ αυτά τα θέματα την οποία όμως αφήσατε ορφανή. Μόνος ο Πρόεδρος ήταν με τέσσερις πέντε διοικητικούς υπαλλήλους οι οποίο συνεδριάζουν στο σπίτι του Προέδρου. Συνήρχοντο και συζητούσαν στο σπίτι του Προέδρου, χωρίς ένα τεχνικό, ο οποίος θα μπορούσε να συμπαρασταθεί στην προσπάθεια ελέγχου ή της  οποιασδήποτε μορφής παρέμβασης. Αυτό είχατε κάνει. Και αυτά κληρονομήσαμε. Αυτή ήταν η κατάσταση στις αρχές του 2005 όταν διαπιστώθηκε τι είχε συμβεί. 
      Και θα μου πείτε τι κάναμε εμείς στους οκτώ μήνες του 2004 που κυβερνούσαμε. Έ, είχαμε άλλες δουλειές να κάνουμε, είχαμε τους Ολυμπιακούς Αγώνες, είχαμε άλλα προβλήματα να αντιμετωπίσουμε.  Αυτή ήταν η κατάσταση αγαπητοί συνάδελφοι, όταν απεκαλύφθη ότι πράγματι, υπήρχε πρόβλημα. 
      Θα ήθελα όμως να σας πω και κάτι άλλο. Το πόσο διαφορετικοί είμαστε φαίνεται και από το εξής. Όταν εγώ ήμουν Υφυπουργός στο τότε Υπουργείο Δημόσιας Τάξης και  υλοποιείτο το σύστημα C4I, μεταξύ των άλλων ήταν και το υποσύστημα «TETRA» που στην πραγματικότητα …
      (Θόρυβος, διαμαρτυρίες από την πτέρυγα του ΠΑ.ΣΟ.Κ )
      Σας συνιστώ μη μιλάτε! 
      (Θόρυβος, διαμαρτυρίες από την πτέρυγα του ΠΑ.ΣΟ.Κ )
      ΛΕΩΝΙΔΑΣ ΓΡΗΓΟΡΑΚΟΣ:  Μας απειλείτε;
      ΠΡΟΕΔΡΕΥΩΝ (Γεώργιος Σούρλας): Παρακαλώ, ησυχία. Αναλαμβάνει την ευθύνη των όσων λέει. 
      ΧΡΗΣΤΟΣ ΠΑΠΟΥΤΣΗΣ: Τι θα πει κύριε Πρόεδρε, «μη μιλάτε»; 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Ξέρετε πολύ καλά, κύριε Παπουτσή, γιατί το είπα. 
      ΠΡΟΕΔΡΕΥΩΝ (Γεώργιος Σούρλας): Μη κάνετε διακοπές. Έχετε Κοινοβουλευτικούς Εκπροσώπους, έχετε ομιλητές, θα απαντήσετε όταν θα έλθει ο χρόνος σας 
      ΧΡΗΣΤΟΣ ΠΑΠΟΥΤΣΗΣ:  Να τον ανακαλέσετε στην τάξη, κύριε Πρόεδρε.  Δεν θα πρέπει να μιλάμε; 
      ΠΡΟΕΔΡΕΥΩΝ (Γεώργιος Σούρλας): Παρακαλώ. Ο ομιλητής έχει την ευθύνη των όσων λέει. 
      Συνεχίστε, κύριε Μαρκογιαννάκη. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Μεταξύ των άλλων λοιπόν, ήταν και το υποσύστημα «TETRA» που στην πραγματικότητα είναι μια μικρή κινητή τηλεφωνία με εμβέλεια την Αττική. Ένα από τα μεγαλύτερα προβλήματα που αντιμετωπίζαμε και είχαμε άγχος γι’ αυτό, ήταν πώς θα διασφαλίσουμε την ασφάλεια των επικοινωνιών, να μη μπορεί να ακούει ο καθένας τι συνέβαινε στις επικοινωνίες της Αστυνομίας. Και εκτιμώ ότι τα καταφέραμε. Μας προβλημάτισε διότι ως Κυβέρνηση ήμασταν υπεύθυνοι και θέλαμε αυτό που θα κάνουμε να το κάνουμε σωστά. 
      Κύριοι συνάδελφοι, όταν λοιπόν απεκαλύφθη ότι είχαμε το πρόβλημα, η Κυβέρνηση έπρεπε κάτι να κάνει. Τι έπρεπε να κάνει; Να αποταθεί στην Α.Δ.Α.Ε.; Ποια Α.Δ.Α.Ε.; Υπήρχε Α.Δ.Α.Ε.; Κατ’ όνομα υπήρχε Α.Δ.Α.Ε.. Και έκανε κάτι άλλο, το οποίο ήταν πολύ σωστότερο και εντιμότερο και σοβαρότερο, απευθύνθηκε στην ελληνική δικαιοσύνη, απευθύνθηκε στη κορυφή της πυραμίδας της εισαγγελικής ιεραρχίας,  στον Εισαγγελέα του Αρείου Πάγου  με τον οποίο συνεργάστηκε. 
      ΜΙΧΑΛΗΣ ΚΑΡΧΙΜΑΚΗΣ: Σωθήκαμε!
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Δεν επέλεξε η Νέα Δημοκρατία το συγκεκριμένο εισαγγελικό λειτουργό. Τον είχατε επιλέξει εσείς. Καλώς ή κακώς εμείς τον βρήκαμε. Προεκρίθη μία αναβαθμισμένη προκαταρκτική εξέταση από τον Προϊστάμενο Εισαγγελίας Πρωτοδικών Αθηνών, ο οποίος και αυτός δεν είναι διορισμένος από τη Νέα Δημοκρατία, αλλά εκλεγμένος από τους συναδέλφους του. 
      Και αιτιάσθε γιατί καθυστέρησε η προκαταρκτική εξέταση; Πρώτα απ’ όλα δεν είναι δουλειά της Κυβέρνησης, αν καθυστερεί ή δεν καθυστερεί. Εν πάση περιπτώσει, όμως, σας διαφεύγει της προσοχής ότι παράλληλα γινόταν και αστυνομική έρευνα και ότι ο Εισαγγελέας του Αρείου Πάγου είχε δώσει δύο απανωτές τετράμηνες παρατάσεις στον Προϊστάμενο της Εισαγγελίας Πρωτοδικών, για να μπορέσει να κάνει τη δουλειά του. Στη συνέχεια, επιλαμβάνεται η Επιτροπή Θεσμών και Διαφάνειας. Και επειδή θέλετε να μας πείτε ότι τιμάτε τους θεσμούς και ότι προσπαθείτε να συμβάλλετε στην αποκάλυψη της αλήθειας, εγώ ερωτώ. Στην Επιτροπή Θεσμών και Διαφάνειας για ποιο λόγο δεν καταθέσατε πόρισμα, τις απόψεις σας, όταν έκλεισε τις εργασίες της η επιτροπή; Είναι η μόνη περίπτωση και η μόνη φορά που θυμάμαι εγώ στα χρονικά  που είμαι Βουλευτής, κάποια επιτροπή να λειτουργήσει και να μην υπάρχει ή ομόφωνο ή διαφορετικό πόρισμα, διαφορετικές απόψεις. 
      Εγκαταλείψατε την προσπάθεια και φύγατε. Γιατί, αφού τόσο κόπτεστε για τη σύσταση εξεταστικής επιτροπής, δεν κάνατε τότε χρήση του άρθρου 43 παράγραφος 7 του Κανονισμού της Βουλής και να προτείνετε την μετατροπή της Επιτροπής Θεσμών και Διαφάνειας σε εξεταστική επιτροπή; 
      ΕΥΑΓΓΕΛΟΣ ΒΕΝΙΖΕΛΟΣ: Όλα έγιναν. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Γιατί, αγαπητοί συνάδελφοι, όλα αυτά; Και έρχεστε σήμερα και εγκαλείτε τους πάντες και τα πάντα, όταν εσείς οι ίδιοι δεν κάνατε τη δουλειά σας; 
      Και εν τέλει,  κύριοι συνάδελφοι, η υπόθεση πήγε στον Τακτικό Ανακριτή, Εφέτη Ανακριτή, διορισμένο όχι από τη Νέα Δημοκρατία, όχι από την Κυβέρνηση. Επελέγη από την Ολομέλεια των Εφετών, οι οποίοι αυτεπάγγελτα λειτούργησαν και επέλεξαν έναν ικανό  κατά τα άλλα πανέξυπνο, ικανό και εργατικό Εφέτη, ο οποίος έγινε ο ανακριτής της υπόθεσης. Λειτούργησε επί μεγάλο χρονικό διάστημα, είχε στα χέρια του τα πάντα, το πόρισμα της Α.Δ.Α.Ε. το πόρισμα της προκαταρτικής εξέτασης, το πόρισμα της Επιτροπής Θεσμών και Διαφάνειας. Εξήτασε εκατοντάδες  μάρτυρες. Είχε πρόσβαση παντού. Είχε τη δυνατότητα να κάνει πραγματογνωμοσύνες, αυτοψίες, οτιδήποτε, πράγματα τα οποία ναι μεν μπορεί να είχε τη δυνατότητα να τα κάνει μια πολυπληθής επιτροπή που ζητάτε να συσταθεί, όμως αυτή είναι δυσκίνητη λόγω των αέναων συζητήσεων οι οποίες γίνονται και οι οποίες δεν καταλήγουν πουθενά. Αντίθετα, ο ένας, αυτός ο οποίος είχε τις δικονομικές δυνατότητες να εφαρμόσει το νόμο προς πάσα κατεύθυνση και με λυμένα τα χέρια, προσπάθησε και κατέληξαν όλοι, και ο ανακριτής και ο εισαγγελεύς και η Α.Δ.Α.Ε. και η επιτροπή της Βουλής ότι υποκλοπές έγιναν αλλά ότι, δυστυχώς, η τεχνολογία η οποία εφαρμόστηκε, καθιστά αδύνατο τον εντοπισμό προσώπων. Δεν μπορείτε να το καταλάβετε; 
      Και εγώ λυπάμαι που ο καθηγητής Βενιζέλος δεν μπόρεσε να κάνει αυτή τη διάκριση και λέει ότι επεβλήθη τεράστιο πρόστιμο 76.000.000 ευρώ στην «VODAFONE» και 10.000.000 στην «ERICSSON» αλλά, λέει, ποινές δεν επεβλήθησαν. Μα, άλλο η ποινή η οποία είναι προσωποπαγής και άλλο το πρόστιμο ή οποιασδήποτε  άλλης μορφής χρηματική ποινή η οποία μπορεί να επιβληθεί και σε εταιρεία και σε νομικό πρόσωπο. Δεν μπορούμε να το καταλάβουμε αυτό; 
      Εν πάση περιπτώσει, και εδώ και σήμερα ύβρεις κατά της δικαιοσύνης; Και σήμερα κατώτεροι των περιστάσεων, φερέφωνα, χειραγωγούμενοι, όπως λέτε στην πρότασή σας; Για όνομα του Θεού! Ακόμα επιμένετε; Να, γιατί πάτε από το  κακό στο χειρότερο, αγαπητοί συνάδελφοι του ΠΑ.ΣΟ.Κ !
      (Χειροκροτήματα από την πτέρυγα της Νέας Δημοκρατίας)
      Μη γυρεύετε αλλού τις αιτίες παρά στον εαυτό σας, στην συμπεριφορά σας, στην ανύπαρκτη πολιτική και στην  μικροπολιτική την οποία εφαρμόζετε. 
      Αγαπητοί συνάδελφοι, τελειώνοντας, θα ήθελα να επισημάνω κάποια πράγματα. Η δικαιοσύνη έκανε τη δουλειά της. Το ερώτημα είναι. Εάν συσταθεί μία εξεταστική των πραγμάτων επιτροπή τι θα μπορούσε να κάνει, όταν διερευνητικά, ανακριτικά έχει γίνει ό,τι ήταν δυνατόν να γίνει; Έχουν γίνει τα πάντα, μάρτυρες, πραγματογνωμοσύνες, αυτοψίες, έλεγχοι, δικαστικές συνδρομές, ό,τι ήταν δυνατόν να γίνει. Ό,τι μπορούσε, λοιπόν, να γίνει ανακριτικά, είχε γίνει, το υλικό υπάρχει. Πάνω σε αυτό το υλικό αν θέλετε να ασκήσετε κριτική και βάση αυτού του υλικού να καταλογίσετε πολιτικές ευθύνες, κάντε το, όπως εγώ καταλογίζω πολιτικές ευθύνες στο ΠΑ.ΣΟ.Κ. για την αδράνεια, την οποία επέδειξε επί μία δεκαετία και άφησε τη χώρα «ξέφραγο αμπέλι», με αποτέλεσμα να έχουμε αυτά τα φαινόμενα. 
      Βάσει, λοιπόν, του υλικού που υπάρχει μπορείτε να το αξιολογήσετε και να μιλήσετε, αν θέλετε, για πολιτικές ευθύνες. Μην ζητάτε εξεταστική επιτροπή χάριν εντυπωσιασμού. Ξέρετε πάρα πολύ καλά ότι αποτέλεσμα δεν θα υπάρχει. Ξέρετε πάρα πολύ καλά ότι περισσότερο απ’ ό,τι έχει γίνει δεν μπορεί να γίνει. Θέλετε να εντυπωσιάσετε, θέλετε να δίνουμε «τροφή» στα Μέσα Μαζικής Ενημέρωσης για ένα χρονικό διάστημα, προφανώς για να ξεχνάει τα δικά σας τα προβλήματα, αλλά ουσία δεν πρόκειται να υπάρχει. Αν θέλετε να υπάρχει ουσία, ελάτε. Η Κυβέρνηση ήδη ετοιμάζει νομοσχέδια, τα οποία θα φέρει σύντομα στη Βουλή, με τα οποία θα επέρχονται πολλές τομές, μεταξύ των οποίων θα είναι και η θωράκιση -όσο είναι δυνατόν να γίνει αυτό με βάση την τεχνολογία που αναπτύσσεται- των προσωπικών δεδομένων και προπάντων της προστασίας των πάντων και του κράτους από τέτοιου είδους ενέργειες. Είμαι βέβαιος ότι δεν πρόκειται να το κάνετε. Και δεν πρόκειται να το κάνετε διότι δεν κάνετε πολιτική, μάλλον μικροπολιτική.
      Θα ήθελα να σας θυμίσω και κάτι πριν τελειώσω. Στην προηγούμενη συζήτηση, στις 22 Ιανουαρίου, θυμάμαι ότι η επωδός όλων των συναδέλφων του ΠΑ.ΣΟ.Κ. που μίλησαν ήταν ότι: «Έρχεται η κρίση και θα μας κρίνει όλους ο λαός και εμάς και εσάς». Και ήρθε, αγαπητοί συνάδελφοι, η κρίση και μας έκρινε και εμάς και εσάς και έκαστος εφ’ ω ετάχθη.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μαρκογιαννάκη. 
      Το λόγο έχει η Γενική Γραμματέας και Πρόεδρος της Κοινοβουλευτικής Ομάδας του Κομμουνιστικού Κόμματος Ελλάδος κ. Αλεξάνδρα Παπαρήγα. 
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Συμφωνούμε με τη συγκρότηση εξεταστικής επιτροπής και τώρα πια το επιχείρημα της Κυβέρνησης ότι το θέμα είναι στη δικαιοσύνη και δεν μπορούν να συνυπάρξουν, δεν ισχύει, είναι έωλο. Εμείς πιστεύουμε ότι μπορεί να συνυπάρξει και η παράλληλη εξέταση και στη Βουλή κάθε ζητήματος, όταν έρχεται, και στη δικαιοσύνη. Εμείς πιστεύουμε ότι, εάν δεν υπάρχει συμφωνία για την εξεταστική επιτροπή, τότε κανείς μπορεί να ερμηνεύσει το πράγμα ως ανοχή, εξοικείωση, συγκάλυψη από φόβο. Από φόβο για ποιο πράγμα; Από φόβο, ακριβώς, να μην γίνει προσπάθεια να αποκαλυφθούν οι ένοχοι. Ξέρετε, αυτό το σχήμα που είπε ο κ. Μαρκογιαννάκης: «θύτης και θύμα» δεν λέει τίποτε. Πολλές φορές και το θύμα έχει πολιτικούς λόγους να μην αποκαλυφθεί ο θύτης. Δεν αποδεικνύει τίποτε. Πολλές φορές και τα θύματα συγκαλύπτουν, δυστυχώς. 
      Δεν θα συμφωνήσουμε, επίσης, ότι η τεχνολογία είναι κάτι που πια οδηγεί στο να μην μπορούμε να κάνουμε απολύτως τίποτε. Έχουμε επίγνωση της σύγχρονης τεχνολογία, όσο μπορούμε να έχουμε επίγνωση, δεν θεωρούμε τον εαυτό μας παντογνώστη, αλλά να βάλω το εξής ερώτημα. Εάν το υλικό των υποκλοπών, παρακολουθήσεων και ό,τι μπορεί κάποιος να φανταστεί δεν μπορούσε να χρησιμοποιηθεί, θα γίνονταν αυτές οι παρακολουθήσεις; Εμείς, θεωρούμε ότι υπάρχει τρόπος και η τεχνολογία να ελεγχθεί, το ζήτημα είναι καθαρά πολιτικό και για το συγκεκριμένο θέμα που συζητάμε το πρόβλημα δεν βρίσκεται αποκλειστικά στην Ελλάδα, είναι οργανωμένο και απ’ έξω και νομίζω ότι αυτό είναι που φοβάται η Κυβέρνηση. Δεν ξέρω αν θέλει να συγκαλύψει τις ευθύνες. Υπάρχουν πολιτικές ευθύνες της Κυβέρνησης και της προηγούμενης, το θεσμικό πλαίσιο, αλλά έχω την εντύπωση ότι η Κυβέρνηση δεν θέλει να φωτιστεί αυτό το ζήτημα, παρά το γεγονός ότι λέει και ξαναλέει ότι ο Πρωθυπουργός είναι θύμα.
     Και να πούμε τα πράγματα με το όνομά τους. Ποιος δεν γνωρίζει σ’ αυτήν την Αίθουσα ή δεν υποπτεύεται ότι παρακολουθούνται όλα τα κόμματα, κυβερνητικά στελέχη, κομματικά στελέχη, πολιτικά πρόσωπα απ’ όλα τα κόμματα, και τα φιλικά προς τη γνωστή παγκόσμια τάξη πραγμάτων και αυτά που ανέχεται και αυτά που συμπαθεί και αυτά που θεωρεί εχθρούς της, και το κάθε κόμμα ή τον κάθε πολιτικό παράγοντα για διαφορετικούς λόγους. Και υπάρχει παρακολούθηση είκοσι τέσσερις ώρες το εικοσιτετράωρο. Αλλού είναι περιφερόμενοι, αλλού είναι κατά διαστήματα.
     Αυτά δεν τα λέμε εμείς εδώ για πρώτη φορά. Μην πούμε τώρα ότι δεν ξέρουμε, ότι μας έκανε εντύπωση, ότι παρακολουθείται ο Πρωθυπουργός. Οι σύμμαχοι της Κυβέρνησης, οι σύμμαχοι της Ελλάδας έχουν κάθε λόγο να παρακολουθούν. Ότι οι μυστικές υπηρεσίες κάνουν ό,τι θέλουν στην Ελλάδα, πέρα και ανεξάρτητα από τι κάνουν οι ελληνικές μυστικές υπηρεσίες, δεν είναι γνωστό; Γιατί μας έκανε εντύπωση; Κάποτε, υπήρχαν τα ΚΑΦΑΟ του Ο.Τ.Ε.. Τώρα δεν χρειάζεται να πάρουν τα ΚΑΦΑΟ του Ο.Τ.Ε.. Υπάρχουν άλλοι δρόμοι και τρόποι. Θα τα πούμε παρακάτω.
     Θέλω να ξεκαθαρίσω το εξής ζήτημα: Παρακολουθούνται μαζικές οργανώσεις. Παρακολουθούνται συνδικαλιστικά στελέχη. Προχθές βγήκε στα Τ.Ε.Ι. Πειραιά ο μηχανισμός της παρακολούθησης με το τηλέφωνο, για λόγους ενδεχομένως οικονομικούς εκεί. Να το πω καθαρά. Το Τ.Ε.Ι. Πειραιά διαχειρίζεται τεράστια οικονομικά ποσά και μέσω του Τ.Ε.Ι. Πειραιά πάνε χρήματα σε όλη την Ελλάδα. Είναι ο αγωγός. ‘Εχω δικαίωμα να το πω. Με συγχωρείτε. Και εμείς σε σημαντικές στιγμές έχουμε πει μέσα στη Βουλή ότι το Κομμουνιστικό Κόμμα Ελλάδος παρακολουθείται. Και κάθε φορά, ο εκάστοτε Υπουργός Δημόσιας Τάξης λέει «φέρτε στοιχεία». Το εμπράγματο υλικό, δεν μπορούμε να το φέρουμε. Γιατί, το βάζουμε μέσα στον Περισσό; Διεθνείς συναντήσεις του Κομμουνιστικού Κόμματος Ελλάδας παρακολουθούνται και μάλιστα με προεργασία ένα μήνα πριν από ξένες μυστικές υπηρεσίες. Το υλικό δεν βρίσκεται μέσα στον Περισσό. Μπορεί να είναι σε δύο ή τρία χιλιόμετρα. Πού να το βρούμε αυτό το υλικό για να φέρουμε αποδείξεις. Ότι υπάρχει ειδική υπηρεσία και υπήρχε και πριν και τώρα, εδώ στην Ελλάδα που παρακολουθεί το Κομμουνιστικό Κόμμα Ελλάδας και ξένες υπηρεσίες, το ξέρουμε. Αποδείξεις και αν είχαμε δεν θα τις φέρουμε. Δεν είμαστε και τόσο ανόητοι.
     Εδώ υπάρχει και μια άλλη πλευρά, πάρα πολύ σοβαρή. Το υλικό της παρακολούθησης με υποκλοπές και με οπτική παρακολούθηση δεν γίνεται γνωστό. Δεν γίνεται παρακολούθηση για να δημοσιοποιηθεί. Γίνεται παρακολούθηση για να αξιοποιηθεί με άλλους τρόπους. Και υπάρχει και η άλλη πλευρά. Γιατί θα σοκαριστούν, δηλαδή, κάποιοι δημοσιογράφοι; Κάποιοι, δεν λέω η μεγάλη πλειοψηφία. Παίρνουν ή δεν παίρνουν χαρτάκια από τις μυστικές υπηρεσίες με το υλικό παρακολούθησης; Και ξέρετε, αν παίρνανε το πραγματικό, πάει και έρχεται. Αλλά στο όνομα ότι μου στέλνει το χαρτί η μυστική υπηρεσία η οποία θα λέει την αλήθεια το διακινδυνεύω να το γράψω αυτό. Θα διακινδυνεύσω για πάρα πολλά πράγματα, για προσωπική υγεία, για ό,τι θέλετε. Αυτά είναι γνωστά. Οι ίδιοι οι δημοσιογράφοι τα εκμυστηρεύονται. Αλλά κοιτάξτε, θέλει κουράγιο να βγεις, να τα πει και να τα πεις και δημόσια. Και εμείς σεβόμαστε αυτούς έστω που τα λένε με όποιον τρόπο τα λένε. Και μπορούμε και να τα επαληθεύσουμε. 
     Επομένως το υλικό χρησιμοποιείται είτε το ίδιο είτε παρεφθαρμένο. Και εδώ με την εξέλιξη στη δικαιοσύνη συμβαίνουν τα εξής πράγματα. Κατ’ αρχάς η Κυβέρνηση αρνήθηκε τη συγκρότηση εξεταστικής επιτροπής με πάγιο αιτιολογικό ότι παραπέμφθηκε στη δικαιοσύνη. Εν τω μεταξύ ήξερε η Κυβέρνηση ότι όταν πήγαν στη δικαιοσύνη τα στοιχεία ήδη δεν υπήρχαν, είχαν σβηστεί. Και εμείς ρωτάμε: Γιατί δηλαδή,  όλα τα στοιχεία πάνε στη δικαιοσύνη; Ποιος μπορεί να είναι  βέβαιος; Περνάει όλη η αλήθεια μέσα από τα γραφεία της δικαιοσύνης; Λοιπόν, στη δικαιοσύνη δεν έφθασαν όλα τα στοιχεία. Σβήστηκαν πριν σκόπιμα και από αυτούς οι οποίοι τα έβγαλαν στη φόρα ή υπήρχε ανικανότητα ή κάποιοι από φόβο δεν ήθελαν να μιλήσουν. Σε όλους τους χώρους υπάρχει και ο δισταγμός και ο φόβος. Ας μην παρεξηγείται κανείς. 
      Εμείς κάναμε ξεχωριστή αίτηση τότε για την εξεταστική. Δεν συνυπογράψαμε την αίτηση με το ΠΑ.ΣΟ.Κ. και το Συνασπισμό για τον εξής λόγο: Γιατί ακριβώς δεν είναι το ζήτημα να βγάλεις το μηχανισμό, αν ο Κορωνιάς, ή η «VODAFONE», η «ERICSSON»…κ.λπ.. Εδώ υπάρχει ένα ολόκληρο θεσμικό πλαίσιο. Δεν είναι ανίκητο. Έστω πολιτικά να καταδικαστεί και ό,τι μπορεί άλλο να βγει από αυτήν την υπόθεση. 
      Και εδώ ας τα πούμε και λίγο συγκεκριμένα. Βεβαίως η 11η Σεπτέμβρη ήταν το μεγάλο άλλοθι, το πρόσχημα και δεν ξέρω τι άλλο και είμαστε περήφανοι για τη θέση που πήραμε λίγη ώρα μετά την πτώση των δίδυμων πύργων που είπαμε, ποιος επωφελείται από αυτό; Πέρα βέβαια από τη συμπαράσταση στα θύματα. Η 11η Σεπτέμβρη ήταν η μεγάλη αφορμή για πολλά. Για πόλεμο και για την αναγόρευση της τρομοκρατίας στον υπ' αριθμόν ένα αντίπαλο του σύγχρονου κόσμου. Και η τρομοκρατία έχει συγκεκριμένο περιεχόμενο, τα βλέπουμε τώρα στην Παλαιστίνη, τα βλέπουμε στο Αφγανιστάν, τα βλέπουμε τώρα που κινδυνεύει να γίνει σύγκρουση Βενεζουέλα-Κολομβία-Εκουαδόρ. Διαπραγματεύσεις έκαναν για την αμοιβαία απελευθέρωση κρατουμένων. Απελευθέρωσαν οι Φαρκ τους κρατουμένους και σκότωσαν το δεύτερο στέλεχος των Φαρκ μετά από τη συμφωνία. Επομένως σ’ αυτό το κλίμα είμαστε.
      Στην Ελλάδα είχαμε επίσης το  μεγάλο πρόσχημα, τους Ολυμπιακούς Αγώνες, να μην έχουμε τα γεγονότα του Μονάχου. Αυτοί που βάζουν αν θέλουν να βάλουν θα βάλουν. Είναι οι ίδιοι που παίρνουν τα μέτρα προστασίας για τους τρομονόμους ή άλλοι που παίζουν τα γνωστά παιχνίδια. Εν πάση περιπτώσει, έχουμε συμφωνίες και επί ΠΑ.ΣΟ.Κ. και επί Νέας Δημοκρατίας με την Ευρωπαϊκή Ένωση, με τις Ηνωμένες Πολιτείες για τα σχετικά ζητήματα, για την αντιμετώπιση της τρομοκρατίας. 
      Άρα οι συμφωνίες εμφανίζονται ότι έρχονται να προστατέψουν το απόρρητο. Ε, δεν υπάρχει μια συμφωνία που δεν έχει τρύπα και παράθυρο, που δίνει μειωμένες εγγυήσεις για το σεβασμό του απορρήτου. Εγώ δεν θα πω ποιοι είναι αυτοί που εγγυώνται το απόρρητο. Τώρα, ποιος θα εγγυηθεί το απόρρητο; Αυτοί που έχουν τα Γκουαντάναμο; Αυτοί που έχουν κάνει νόμιμες τις απαγωγές με αεροπλάνα; Αυτοί που έχουν επιτρέψει χρόνια τώρα στη Λατινική Αμερική να περπατάει ένας συνδικαλιστής στο δρόμο με το παιδί του και να εξαφανίζεται ο συνδικαλιστής και να μην τον ξαναβρίσκεις; Αυτοί οι οποίοι αρνούνται να εκδώσουν στη Βενεζουέλα ή στην Κούβα τον Κοσάδα Καρίλες ο οποίος έριξε αεροπλάνο, σκότωσε αθώους ανθρώπους; Όμως, μόνο οι πέντε Κουβανοί είναι στη φυλακή οι οποίοι αποκάλυψαν τα δίκτυα τα οποία είχαν στήσει οι Αμερικάνοι για να δημιουργήσουν μέχρι σύγκρουση αμερικάνικου πλοίου με κουβανέζικο για να μπορέσουν να ξαναπάνε στον Κόλπο των Χοίρων! 
      Εμάς δεν μας δίνουν καμμία εγγύηση όλες αυτές οι συμφωνίες ούτε της Ευρωπαϊκής Ένωσης ούτε τίποτε. Να πάρουμε και το νόμο περί απορρήτου στην Ελλάδα, τον  ν. 2225, που δίνει ελάχιστες εγγυήσεις δικαστικής προστασίας; Εδώ μπορεί να γίνονται ανακρίσεις και παρακολουθήσεις και εκ των υστέρων να ζητηθεί η άδεια από τον εισαγγελέα. Η οδηγία με αριθμό 24 της Ευρωπαϊκής Ένωσης καλύπτει την προστασία  του απορρήτου στα Μέσα Επικοινωνίας; 
      Επομένως τι περιμένουμε από την εξεταστική επιτροπή:  Εξαρτάται. Εγώ σας λέω μπορεί και τίποτε, να γίνει ό,τι έκανε και η δικαιοσύνη. Μπορεί και κάτι να βγει. Γιατί πρέπει να σηκώσουμε δηλαδή τα χέρια, γιατί πρέπει να εξοικειωθούμε με το φαινόμενο; Και αν θέλετε εδώ υπάρχει γενικότερο ζήτημα παρακολούθησης. Μια και δυο φορές έχουν πιαστεί άνθρωποι της Αστυνομίας μέσα στις συνελεύσεις των Σωματείων και επί ΠΑ.ΣΟ.Κ. και επί Νέας Δημοκρατίας; Δεν ξέρω αν πήραν πραγματική ποινή αυτοί αλλά πρέπει να πάρει ποινή αυτός που τους έστειλε. Να σας θυμίσω και το γνωστό επεισόδιο έξω από την Αμερικάνικη Πρεσβεία, όταν ο Δήμος Κουμπούρης, που τώρα είναι Βουλευτής –τότε δεν ήταν- έπεισε τον αστυνομικό, του πήρε την ταυτότητα και μετά τον έτρεχαν στο δικαστήριο γιατί, λέει, ήθελε να πάρει τα χρήματα. Ήταν λωποδύτης ο Κουμπούρης και ήθελε να πάρει τα χρήματα που είχε στο πορτοφόλι ο αστυνομικός. Του πήρε την ταυτότητα αλλά άκρη δεν βρίσκεις δυστυχώς. Επίσης έχουμε το ECHELON που χιλιάδες πράγματα παρακολουθούνται. Άρα δεν μπορούμε να κηρύξουμε αδυναμία. 
    Δεν μπορούμε να κάνουμε τίποτα. Άλλωστε η τεχνολογία που χρησιμοποιείται και το προϊόν της παρακολούθησης παίζει ρόλο. Με αυτήν την έννοια θεωρούμε –να το πω καθαρά- περίεργο αν η Νέα Δημοκρατία αρνηθεί τη συγκρότηση εξεταστικής επιτροπής. Δεν έχει να χάσει τίποτα στο κάτω- κάτω, εκτός –θα το πω καθαρά- αν δεν θέλει να βγει ποιοι οργάνωσαν την παρακολούθηση. Και δεν θέλει γιατί αυτοί είναι σύμμαχοι. Καθαρά πράγματα. 
    Εγώ δεν θέλω να πω ότι δεν θέλει για κάποιον άλλο λόγο. Θέλει να καλύψει συμμάχους. Εμείς αυτούς τους συμμάχους, επειδή δεν είναι και σύμμαχοί μας σε καμμία περίπτωση, δεν θέλουμε να τους καλύψουμε. Εν πάση περιπτώσει, έχει αξία από ένα ελληνικό Κοινοβούλιο να «σκάσει μύτη» μια καταγγελία εναντίον των Αμερικανών ή κάποιων άλλων; Έχει αξία; 
    Εδώ δολοφονούνται άνθρωποι, εξοντώνονται άνθρωποι ηθικά, πολιτικά. Κυκλοφορούν βιντεοκασέτες και χρησιμοποιούνται είτε για οικονομικούς είτε για πολιτικούς λόγους. Δεν είναι μόνο αυτοί που εξαφανίζονται. Το προϊόν της υποκλοπής μπορεί κάποιος να το κάνει ό,τι θέλει, από εκβιασμό μέχρι πολιτική εξόντωση κάποιου. 
    Έχει, λοιπόν, αξία να βγει κάτι από μία εξεταστική επιτροπή, έστω το 5%; Το θεωρούμε απαράδεκτο. Έχει φύγει το κώλυμα της δικαιοσύνης. Αν η δικαιοσύνη δεν έχει ανάστημα, ας κάνουμε μία προσπάθεια στην εξεταστική επιτροπή. Εμείς δεν έχουμε αυταπάτες. Βέβαια με το να μην έχουμε αυταπάτες με το ένα, να μην έχουμε αυταπάτες για το άλλο, θα εξοικειωθούμε με αυτήν την κατάσταση. 
    Σας το λέω καθαρά. Εμείς ξέρουμε πάρα πολύ καλά -και αν θέλετε βρείτε τις-  ότι υπάρχει ειδική υπηρεσία που παρακολουθεί το Κ.Κ.Ε., υπάρχει ξένη υπηρεσία που το παρακολουθεί και καταγράφει τα πάντα, όπως και ειδική υπηρεσία που παρακολουθεί τις διεθνείς συναντήσεις που κάνει το Κ.Κ.Ε..
    Αυτά, ξέρετε, δεν αφορούν μόνο το Κ.Κ.Ε. αλλά και κόμματα που παίρνουν μέρος στις συναντήσεις. Εμείς τις κάνουμε στον Περισσό και είναι δημόσιες, δεν είναι κρυφές. Δεν είναι τίποτα κρυφό. Αυτό δεν είναι σοβαρό; Τι θέλετε να κάνουμε; Να πάμε να ψάξουμε σε ακτίνα δύο χιλιομέτρων; Τι να κάνουμε; Ελέγχους στα σπίτια που είναι εγκατεστημένες και είναι εγκατεστημένες και το ξέρουμε. 
    Μη μας πείτε ότι τα λέμε αυτά για να δημιουργήσουμε καμμία ευαισθησία απέναντί μας. Όχι, εδώ η ευαισθησία χρειάζεται απέναντι στους λαούς, απέναντι στους αγωνιστές, απέναντι σ’ αυτό το πρόβλημα της δημοκρατίας. Η δημοκρατία έχει γίνει τώρα ένας θεσμός, η λειτουργία των θεσμών. Όχι, οι θεσμοί μπορούν να συγκαλύψουν, μπορούν να κρύψουν, μπορούν να αποπροσανατολίσουν. Αλλού βρίσκεται η δημοκρατία και μία απ’ αυτές τις πλευρές είναι ετούτη, μία δημοκρατία που δεν αφήνει ούτε τον Πρωθυπουργό που να μην παρακολουθείται. 
    ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Παπαρήγα.
    Το λόγο έχει ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Κουβέλης.
    ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, τα τελευταία χρόνια ζούμε μία, στην κυριολεξία, στρέβλωση του Κοινοβουλίου. Μεγάλα συγκλονιστικά γεγονότα εμφανίζονται και την ώρα που θα έπρεπε να είναι παρών και συστηματικά παρών -ο κοινοβουλευτικός έλεγχος, με την κορυφαία του εκδήλωση που είναι η σύσταση εξεταστικής επιτροπής, η Κυβέρνηση σταθερά παραπέμπει στον έλεγχο της δικαιοσύνης. 
    Είναι αναγκαία η επισήμανση ότι η δικαιοσύνη έχει το δικό της πεδίο στο οποίο μπορεί να δραστηριοποιείται, όπως προβλέπεται από το Σύνταγμα και το νόμο, αλλά ο πολιτικός έλεγχος πρέπει ταυτόχρονα να είναι παρών και σε καμμία περίπτωση ο ένας έλεγχος, ο δικαστικός, δεν βλάπτει ούτε εμποδίζει τον πολιτικό έλεγχο και αντιστρόφως. 
    Είναι προφανές ότι αυτό που συστηματικά προβάλλεται από την Κυβέρνηση, ότι ο πολιτικός έλεγχος θα δυσχεράνει το δικαστικό έλεγχο, είναι προφάσεις εν αμαρτίαις και είναι το ευπρόσωπο πρόσχημα που κάθε φορά εξασφαλίζει, στην προσπάθειά της να αποφύγει τον πολιτικό έλεγχο.
      Ακριβώς γι’ αυτό και έχω την άποψη ότι βρισκόμαστε μπροστά σε μία στρέβλωση της λειτουργίας του Κοινοβουλίου και μάλιστα, σε μια εξαιρετικά σημαντική εκδήλωσή του, όπως είναι ο κοινοβουλευτικός έλεγχος.
      Κυρίες και κύριοι συνάδελφοι, αυτή η Πλειοψηφία διεκδικεί διεθνή πρωτοτυπία. Ένα συγκλονιστικό γεγονός, όπως οι τηλεφωνικές υποκλοπές, θέλει, επιλέγει να λησμονηθεί και να επικαλυφθεί από την κοινωνική και πολιτική λήθη. Και πότε; Όταν, σύμφωνα με τα στοιχεία, υπό τηλεφωνική παρακολούθηση ήταν ο Πρωθυπουργός της χώρας, κορυφαία κυβερνητικά στελέχη και άλλοι παράγοντες της λειτουργίας του δημόσιου βίου και μάλιστα επικεφαλής κρίσιμων τομέων του δημοσίου. Και θέλει η Κυβέρνηση να σιωπήσει η Βουλή και να μην ερευνήσει αυτό που δεν ερεύνησε η ελληνική δικαιοσύνη.
      Κυρίες και κύριοι συνάδελφοι της Συμπολίτευσης, σας ερωτώ: Έχετε συναντήσει προκαταρκτική εξέταση και μάλιστα, εν σιγή, έντεκα ολόκληρους μήνες για ένα συγκλονιστικό γεγονός; Έντεκα ολόκληρους μήνες κράτησε αυτή η διακεκριμένη, όπως μάλιστα ακούστηκε, προκαταρκτική εξέταση.
      Και εν συνεχεία, ήρθε ο δικαστικός έλεγχος. Ποιος δικαστικός έλεγχος; Αυτός ο οποίος έσπευσε να θέσει την υπόθεση στο αρχείο και να δηλώσει ότι δεν μπορεί να διακριβώσει κρίσιμα στοιχεία αυτής της υπόθεσης για την απόδοση προσωποποιημένων ευθυνών.
      Κυρίες και κύριοι συνάδελφοι, τα ερωτήματα είναι συγκεκριμένα, είναι υπαρκτά και απόλυτα πολιτικά δικαιολογημένα εγείρονται. Έγινε δικαστική συνδρομή και πότε; Την ώρα που σύμφωνα με τα στοιχεία, κύριε Υπουργέ, της Α.Δ.Α.Ε., έχουμε sms να στέλνονται με την παράνομη διαδικασία από τη Μεγάλη Βρετανία, την Αυστραλία, τη Σουηδία και την Ινδία. Και αργότερα, έχουμε ύποπτους αριθμούς να εκπέμπουν από το Μέριλαντ των Ηνωμένων Πολιτειών της Αμερικής. Αναζητήθηκε η δικαστική συνδρομή, προκειμένου να διερευνηθούν αυτά τα κρίσιμα στοιχεία; Να, ένας λόγος ο οποίος επιβάλλει τη σύσταση εξεταστικής επιτροπής. Εκτός και αν είναι ακριβές αυτό το οποίο ακούστηκε λίγο πριν από την κ. Παπαρήγα, ότι δεν θέλετε να ταράξετε την ησυχία, αντιθέτως, θέλετε να εξασφαλίσετε ανοχή παράνομων συμπεριφορών των υπερατλαντικών συμμάχων μας. Περί αυτού ο λόγος.
      Και από την άλλη μεριά, κυρίες και κύριοι συνάδελφοι, υπάρχουν ερωτήματα που δεν θα μπορούσε να διερευνήσει η δικαιοσύνη. Τι έπραξε η Ε.Υ.Π. σ’ αυτήν την υπόθεση, την εξαιρετικά ζοφερή; Πολύ δε περισσότερο, όταν γνωρίζουμε από τις σχετικές ακροάσεις της Α.Δ.Α.Ε. στην Επιτροπή Θεσμών και Διαφάνειας, ότι η Ε.Υ.Π. δεν είχε την καλύτερη συνεργασία με την Α.Δ.Α.Ε., αντιθέτως, έδειξε διάθεση μη συνεργασίας με την Ανεξάρτητη Αρχή Διασφάλισης του Απορρήτου των Επικοινωνιών.
      Τι έπραξε, λοιπόν, η Ε.Υ.Π. και για τη διερεύνηση της συγκεκριμένης υπόθεσης, αλλά τι έπραξε και για την προστασία -προληπτικά- έτσι ώστε να προστατευθεί το απόρρητο και μάλιστα, κορυφαίων -επαναλαμβάνω- στελεχών του δημόσιου βίου, αλλά και απλών πολιτών, οι οποίοι είχαν και έχουν την επιλογή να δραστηριοποιούνται στα κινήματα των ανθρωπίνων δικαιωμάτων και των ατομικών ελευθεριών. Και αναφέρομαι στον κατάλογο των υπό παρακολούθηση, που δημοσιοποιήθηκε. Θεωρώ ότι σας είναι γνωστός αυτός ο κατάλογος.
      Ένα από τα επιχειρήματα της Συμπολίτευσης και όπως από τον εισηγητή της διατυπώθηκε, είναι: «Μα, η έρευνα έγινε από την Επιτροπή Θεσμών και Διαφάνειας και δεν κατέληξε σε κανένα συμπέρασμα». Εξαιρετικά ανακριβές. Η Επιτροπή Θεσμών και Διαφάνειας δεν ολοκλήρωσε την έρευνά της. Και δεν την ολοκλήρωσε μετά από την επίμονη στάση της Πλειοψηφίας να αρνηθεί τη συνέχιση της εξέτασης της όλης υπόθεσης -παρά την άποψη των 2/5 των μελών της Επιτροπής Θεσμών και Διαφάνειας- ασκώντας δικαίωμα από τον Κανονισμό της Βουλής, δικαίωμα το οποίο δεν υπόκειται στον έλεγχο της πλειοψηφίας των μελών της Επιτροπής Θεσμών και Διαφάνειας, με περαιτέρω ακροάσεις.
     Αλλά δεν θέλησε και εκείνο το οποίο επίμονα ο Συνασπισμός της Ριζοσπαστικής Αριστεράς ευθύς εξαρχής είπε, ότι όπως προβλέπει ο Κανονισμός της Βουλής, θα πρέπει η Επιτροπή Θεσμών και Διαφάνειας να μετατραπεί σε Εξεταστική των Πραγμάτων Επιτροπή. 
     Και είναι προφανές, κυρίες και κύριοι συνάδελφοι, ότι η κυβερνητική Πλειοψηφία αρνείται, δεν θέλει τον έλεγχο. Δεν τον ήθελε, διότι τότε διερευνούσε την υπόθεση η δικαιοσύνη. Δεν τον θέλει και σήμερα που η δικαιοσύνη έχει ολοκληρώσει με αυτόν τον τραγικό, με αυτόν τον απαράδεκτο τρόπο την έρευνα της σχετικής υπόθεσης. Έχει ολοκληρώσει τον έλεγχο η δικαιοσύνη με έναν τρόπο, που δυστυχώς εγείρει ζητήματα για τη δικαιοσύνη συνολικότερα, αναφορικά με το πώς επιτελεί το καθήκον της και αν πράγματι είναι η τρίτη ανεξάρτητη λειτουργία αυτού του πολιτεύματος. 
     Κυρίες και κύριοι συνάδελφοι, η «ERICSSON», η «VODAFONE», εμπλέκονται στην όλη υπόθεση και επεβλήθησαν και συγκεκριμένα πρόστιμα. Και βεβαίως δεν αντέχω στον πειρασμό να μην αναφέρω το γεγονός ότι η «VODAFONE», όπως άλλωστε έχει σημειωθεί, αυτή η οποία ενέχεται στην υπόθεση, κάποια στιγμή, λίγους μήνες μετά, έγινε και ο εθνικός χορηγός της εθνικής ποδοσφαιρικής ομάδας, διαφημίζοντας τα σήματά της και τα χρώματά της στο όνομα της χώρας μπροστά στην παγκόσμια κοινότητα. 
     Το λέω αυτό διότι πρόκειται για μία κλασική όσο και απαράδεκτη περίπτωση υποταγής στα πράγματα και άρνησης να ερευνηθεί μία υπόθεση, η οποία θεωρώ ότι είναι προσβλητική και για την εθνική ανεξαρτησία και για την αξιοπρέπεια του τόπου και για τα δικαιώματα των πολιτών. Ο επικεφαλής της «ERICSSON» κ. Μπιλ Ζίκου ήρθε στην Ελλάδα, έδωσε μία εξήγηση, κατά το πώς την έδωσε, στην Επιτροπή Θεσμών και Διαφάνειας και λίγο καιρό μετά απεσύρθη από την Ελλάδα και μετακινήθηκε αλλού. 
     Δεν σπεύδω να προσωποποιήσω ευθύνες, διότι δεν έχω τα στοιχεία, όπως δεν τα έχετε και σεις. Τα αναφέρω, όμως, όλα αυτά ως χαρακτηριστικά μιας υπόθεσης, η οποία πρέπει να ερευνηθεί. Δεν είναι δυνατόν να λέει η Α.Δ.Α.Ε. ότι υπήρξαν τηλεφωνικές υποκλοπές με συγκεκριμένο τρόπο, να λέει ο εκπρόσωπος της «ERICSSON» ότι υπάρχει περίπτωση να έχει γίνει όλη αυτή η διαδικασία των υποκλοπών και από το εξωτερικό, με ηλεκτρονικά συστήματα και η Ελλάδα να σιωπά, να σιωπά το Κοινοβούλιο, να ανέχεται η κυβερνητική Πλειοψηφία, να μη θέλει τη σύσταση εξεταστικής επιτροπής. 
     Ειλικρινά, κυρίες και κύριοι συνάδελφοι της Νέας Δημοκρατίας, εάν δεν συσταθεί εξεταστική επιτροπή να ερευνήσει την όλη υπόθεση για το σημαντικό αυτό θέμα, τότε ερρέτω! Δεν θα υπάρξει άλλη υπόθεση αυτής της βαρύτητας για να έχουμε τη σύσταση εξεταστικής επιτροπής. Αυτά είναι πολιτικά απαράδεκτα πράγματα. Αυτές είναι συμπεριφορές οι οποίες μαρτυρούν συγκεκριμένη πολιτική επιλογή συγκάλυψης και, στην επιεικέστερη περίπτωση, ανοχής. Μια ανοχή, όμως, η οποία δεν γίνεται ανεκτή από το δημοκρατικό αίσθημα του ελληνικού λαού, ενός ελληνικού λαού, ο οποίος, μετά από τέτοιες πολιτικές συμπεριφορές της πλειοψηφίας, γνωρίζετε τι λέει: «Και αυτό θα περάσει. Έτσι είναι. Αυτός ο τόπος είναι ξέφραγο αμπέλι. Αυτός ο τόπος είναι ένα πεδίο, όπου τα δικαιώματα και οι ελευθερίες των πολιτών είναι δυνατόν να καταπατώνται στο όνομα της υπεροχής των υπερατλαντικών μας συμμάχων». 
     Δεν θέλετε, λοιπόν, για όλα αυτά τα πράγματα να υπάρξει ένας έλεγχος; Και με ποιο δικαίωμα, όταν δεν έχουν κατατεθεί εδώ αυτά τα στοιχεία, να σπεύδει διά του εισηγητή της η κυβερνητική Πλειοψηφία να προκαθορίζει το αποτέλεσμα και να λέει «δεν θα υπάρξει κανένα αποτέλεσμα»; 
      Πού το ξέρετε; Έχετε τα στοιχεία της δικαστικής συνδρομής; Έχετε τα στοιχεία της Ε.Υ.Π.; Το μόνο που έχετε είναι τη σιωπή της Ε.Υ.Π. σε κρίσιμα θέματα. 
      Έχετε το σύνολο των ερευνητικών στοιχείων μετά την επιβολή προστίμων από την Ανεξάρτητη Αρχή για τη Διαφύλαξη του Απορρήτου των Επικοινωνιών; 
      Γιατί σπεύδετε, κύριοι συνάδελφοι της Νέας Δημοκρατίας, να προκαθορίσετε το αποτέλεσμα και να υποστηρίξετε ότι δεν θα υπάρξει αποτέλεσμα και αν συσταθεί εξεταστική επιτροπή;
      Ο Συνασπισμός Ριζοσπαστικής Αριστεράς επιμένει ότι πρέπει να συσταθεί η εξεταστική των πραγμάτων επιτροπή. Είναι δημοκρατική υποχρέωση. Είναι ευθύνη. Είναι οφειλόμενη πράξη απέναντι στη σημαντικότητα μίας υπόθεσης η οποία αποτελεί προσβολή –επαναλαμβάνω- και για την εθνική ανεξαρτησία και για τα δικαιώματα των πολιτών και για την αξιοπρέπεια αυτού του τόπου.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουβέλη.
      Το λόγο έχει ο Πρόεδρος της Κοινοβουλευτικής Ομάδας του Λαϊκού Ορθόδοξου Συναγερμού κ. Καρατζαφέρης.
      ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, κυρίες και κύριοι συνάδελφοι, το θέμα που συζητάμε σήμερα ίσως είναι από τα σοβαρότερα που έχουμε συζητήσει στο ελληνικό Κοινοβούλιο.
      Ποια είναι τα πραγματικά περιστατικά; Δύο φορές, δύο φορείς –και όχι ένας- παρακολουθούσαν τα τηλέφωνα του Πρωθυπουργού και του μισού Υπουργικού Συμβουλίου. 
      Το ερώτημα που μπαίνει –και μπαίνει ευθέως στους Βουλευτές της Νέας Δημοκρατίας- πέρα απ’ όλα τα άλλα, είναι το εξής: Δεν θα θέλατε να μάθετε ποιοι παρακολουθούσαν τον Πρωθυπουργό και τους Υπουργούς; Δεν σας ενδιαφέρει; Δεν σας ενδιαφέρει να μάθετε ποιοι τα «έπιασαν» από τα ομόλογα; Δεν σας ενδιαφέρει να μάθετε ποιοι τα πήραν από τη «SIEMENS»; Δεν σας ενδιαφέρουν αυτά τα πράγματα; Δεν σας ενδιαφέρει γιατί εξαφανίστηκε σαν να πέρασε από τα χέρια του μάγου Χουντίνι ο Ζορμπάς, τον οποίο εσείς μετά βαΐων και κλάδων τον ανεβάσατε στο Υπουργείο Εθνικής Άμυνας; 
      Όλα αυτά δεν σας απασχολούν; Αντιλαμβάνομαι την κομματική πειθαρχία, αντιλαμβάνομαι το ρόλο του κ. Ζαγορίτη, του κ. Τραγάκη. Ανθρώπινα, τα ζήσαμε όλοι. Όμως, αυτήν τη στιγμή τη συνείδησή σας δεν την σκέφτεστε καθόλου; Πώς πάτε σπίτι σας; Πώς βλέπετε την οικογένειά σας, όταν υπάρχουν αυτά τα θέματα; Δεν θέλετε να μάθετε ποιοι τα «έπιασαν», ποιοι παρακολουθούν τον Πρωθυπουργό;
      Εγώ έθεσα ένα ερώτημα. Είναι έτοιμος ο Πρωθυπουργός της χώρας να μας δώσει το πολύ απλό πράγμα, δηλαδή τα δύο νούμερα που χρησιμοποιούσε την επίμαχη περίοδο. Να δούμε πόσες εισερχόμενες και ποιες εξερχόμενες είχαν αυτά τα δύο χρόνια της παρακολουθήσεως; Θέλω να δω ποιοι πήραν, ποιους πήρε ο Πρωθυπουργός και από εκεί και πέρα, να καταλάβω πόσο κινδυνεύουμε ως Ελλάδα. Γιατί πολλά απ’ αυτά τα οποία, ανεξήγητο πώς, συμβαίνουν σήμερα, μπορεί –θεωρητικώς, λέω- να είναι προϊόν κάποιου εκβιασμού.
      Και αντί να ψάξουμε όλοι μαζί μία γροθιά και αν είναι Αμερικάνος, όπως είχατε εσείς οι ίδιοι υπονοήσει το πρώτο βράδυ, με μια γροθιά να αντιμετωπίσουμε αυτούς που μας παρακολουθούν, εσείς το πάτε στις καλένδες. Τη μία φορά να μην αναστατώσουμε τη δικαιοσύνη, γιατί δεν πρέπει. Και τώρα που τελείωσε η δικαιοσύνη και δεν βρήκε τίποτα, λέτε τι να ψάξουμε εμείς;
      Αυτή είναι η λογική. Ακούστε λογική. Σε πρωτοετή φοιτητή της Νομικής να τα πείτε αυτά, κύριε Παυλόπουλε, θα καγχάσει. Δεν καταλαβαίνω τι θέλετε να συγκαλύψετε. Τι φοβάστε; 
      Παρακολουθούσαν δύο κυκλώματα. Και δεν είναι ένα, είναι δύο τα κυκλώματα. Το άλλο κύκλωμα το αποκάλυψε «ΤΟ ΠΡΩΤΟ ΘΕΜΑ» το 2006, πριν εμπλακείτε σ’ εκείνα τα δούναι και λαβείν με την ιδιοκτησία της εφημερίδας «ΤΟ ΠΡΩΤΟ ΘΕΜΑ». Και μιλάει για συγκεκριμένα ονόματα. Και έδωσε ονόματα τότε. Και είχαν γράψει και η «ΕΛΕΥΘΕΡΟΤΥΠΙΑ» και «ΤΑ ΝΕΑ» γι’ αυτό το θέμα. Και κάνετε ότι το έχετε ξεχάσει, ότι δεν υφίσταται θέμα. Είχε μιλήσει για το συνταγματάρχη Σταύρο Κ., το συνταγματάρχη Νίκο Θ., τον οπλιστή της Πολεμικής Αεροπορίας Δημήτρη Τζ., τον Αμερικανό πράκτορα της C.I.A. John K.. Και λέει από κάτω η εφημερίδα «τα ονόματα είναι στη διάθεση όποιου ενδιαφερομένου».
Πήγατε να ζητήσετε αυτά τα ονόματα; Σας λέει «στον κάθε ενδιαφερόμενο». Ενδιαφέρεται η ΕΥΠ; Ενδιαφέρεται η Ασφάλεια της χώρας; Ενδιαφέρεται αυτή η Κυβέρνηση; Βγαίνει, λοιπόν, και σας λέει ονόματα. Σας λέει ότι κάποιοι είχαν συστήσει μια ομάδα παρακολουθήσεως, η οποία παρέμεινε ενεργή και μετά τους Ολυμπιακούς Αγώνες. 
      Και όχι μόνο αυτό. Η εφημερίδα λέει συγκεκριμένα πράγματα. Λέει ότι παρακολουθούσαν τον πρώην Υπουργό –τότε εν ενεργεία- κ. Σπηλιωτόπουλο, τον νυν Πρόεδρο της Βουλής και τότε Υπουργό Ανάπτυξης κ. Σιούφα, τον κ. Λιάπη και μια σειρά από άλλους Υπουργούς. Το γράφει η εφημερίδα! Δεν ανησύχησε κανείς να πει «τι γίνεται, ρε παιδιά;» Και όλα αυτά πρέπει να τα ξεχάσουμε; Πρέπει να τα αφήσουμε πίσω; Δεν ενδιαφερόμαστε; Πώς, λοιπόν, φτάνουμε σ’ αυτή την εύκολη απάντηση «εφόσον δεν βρήκε η δικαιοσύνη, δεν θα τα βρει ούτε η εξεταστική επιτροπή»; 
      Θα σας πω τι έγινε με την υπόθεση Οτσαλάν. Ήμουν στην επιτροπή –δεν θυμάμαι αν ήταν κάποιος άλλος μέσα στην Αίθουσα- δεν μπορούσαν να βγάλουν άκρη και ήμουν τελευταίος. Λέω του κ. Ναξάκη «Κύριε Ναξάκη, ωραία κινητά έχετε». Μου λέει ο πρόεδρος της επιτροπής «Τι είναι αυτά που ρωτάτε;». Λέω «τα κινητά του Ναξάκη μου αρέσουν. Τι νούμερο έχουν;» Και λέει τα νούμερα. Παρακαλώ να ρωτήσουμε με ποιους επικοινώνησε εκείνο το βράδυ. 
      Όταν ήρθε, λοιπόν, το αποτέλεσμα από την εταιρεία, δηλαδή με ποιους μίλησε ο κ. Ναξάκης, άνοιξε το πάνθεον. Εκεί άνοιξε το παιχνίδι. Εκεί είδαμε και διαπιστώσαμε ότι ο κ. Ναξάκης δεν ήταν μόνος του. Αυτά μπορεί να κάνει μια εξεταστική επιτροπή. Πιστεύω, λοιπόν, ότι τριάντα άνθρωποι μπορούν να ενεργήσουν πιο αποτελεσματικά και διερευνητικά από έναν.
      Σας είπε ο κ. Κουβέλης για το Μέριλαντ. Κύριε Κουβέλη, δεν ξέρουμε μόνο το Μέριλαντ, αλλά είναι και η συγκεκριμένη πόλις, η Λόρελ. Έτσι λέγεται η πόλις. Και ξέρουμε και την οδό. Και αν πάμε και χτυπήσουμε το κουδούνι, θα βρούμε τι συμβαίνει εκεί, αλλά δεν θέλει η Κυβέρνηση να μάθουμε. Εκεί ήταν τα δύο κινητά «σκιές». Συγκεκριμένα. Βεβαίως! Δύο! Ξέρουμε και τη διεύθυνση. Και εμείς λέμε ότι δεν ενδιαφερόμαστε να μάθουμε ποιος μας παρακολουθούσε. 
      Και όπως είπε η κ. Παπαρήγα -και συμφωνώ απολύτως μαζί της- βεβαίως και μας παρακολουθούν. Μην έχετε καμμία ψευδαίσθηση. Και παρακολουθούν, αν θέλετε, και αναίσχυντα και πρόστυχα και τα χρησιμοποιούν και τα έχουν ανά πάσα στιγμή έτοιμα τα προϊόντα πιέσεως και εκβιασμού. 
      Μήπως, λοιπόν, αυτά ξέρει ο Πρωθυπουργός και αυτήν τη στιγμή σε κάποια πράγματα που έπρεπε να σηκώσει ανάστημα –και ανέμεναν όλοι να σηκώσει- δεν το σηκώνει; Δεν λέω ότι αυτό συμβαίνει. Μου δίνετε, όμως, το δικαίωμα να αναρωτιέμαι και να προβληματίζομαι. 
      Και έρχεται και επιτάσσει την εξεταστική επιτροπή, κύριε Υπουργέ Δικαιοσύνης, το ίδιο το Συμβούλιο της Επικρατείας. Σας το ζητάει. Γιατί δεν επελήφθη μόνο ο προϊστάμενος του πρωτοδικείου. Επελήφθη και το Συμβούλιο της Επικρατείας. Πώς; 
      Όταν, λοιπόν, η ΑΔΑΕ επέβαλε πρόστιμο στη «VODAFONE» 76.000.000 ευρώ και 7,3 στην «ERICSSON», αυτές οι δύο εταιρείες πήγαν στο Συμβούλιο της Επικρατείας για το ότι κακώς μπήκαν τα πρόστιμα. 
      Και έρχεται το Συμβούλιο της Επικρατείας και βγάζει μία απόφαση-κόλαφο για την Κυβέρνηση. Η απόφαση του Συμβουλίου της Επικρατείας μιλάει ευθέως για εμπλοκή πολιτικών προσώπων. Λέει ξεκάθαρα ότι ουδείς έχει δικαίωμα να παίρνει ονόματα συνδρομητών, ούτε ο ίδιος ο Πρωθυπουργός, παρά μόνο η Α.Δ.Α.Ε. και οι δικαστικές αρχές. Το παρακάμπτουμε αυτό; 
      Υπάρχει, λοιπόν, μία σειρά στοιχείων. Έχετε απόφαση του Δ΄ Τμήματος του Συμβουλίου της Επικρατείας που σας μιλάει για εμπλοκή πολιτικών προσώπων. Μιλάει για νομικά κενά όσον αφορά τον κ. Αγγέλου. Υπό ποία ιδιότητα εδέχθη να παραλάβει το φάκελο από τον κ. Κορωνιά; Και ο κ. Κορωνιάς γιατί δεν πήγε στην αρμόδια επιτροπή; Ο κ. Κορωνιάς προτίμησε να πάει στον κ. Αγγέλου. 
      Επιτέλους, κύριοι Υπουργοί, να το καταλάβουμε. Ο οποιοσδήποτε σ’ αυτόν τον τόπο με οποιοδήποτε προϊόν υποκλέπτει ένα προϊόν, ακολουθεί και μια αυτοκτονία. Υπέκλεψαν στη «VODAFONE», αυτοκτόνησε ο νεαρός Τσακιρίδης. Υπέκλεψαν ή οτιδήποτε άλλο τον κ. Ζαχόπουλο, πήδηξε ο κ. Ζαχόπουλος. Και πάντα εμπλέκεται ένας του περιβάλλοντος του Καραμανλή. Τη μία φορά ο κ. Αγγέλου και την άλλη ο κ. Σταυριανός. Να μην κάνουν πολλά ραντεβού αυτοί οι δύο, γιατί κινδυνεύει ο πληθυσμός της Ελλάδας από τις αυτοκτονίες! 
      Και πρέπει κάποια στιγμή να δούμε τα πράγματα κατάματα. Θα πρέπει να δούμε ότι το «σεμνά και ταπεινά» πάει περίπατο. Αυτή τη στιγμή επιτρέπετε πολλές σκιές στον τόπο μας. Αυτή τη στιγμή επιτρέπετε να υπάρχουν πολλά ερωτηματικά. Τι φοβάστε; Πού είστε μπλεγμένοι και φοβάστε; Τι έχετε πει και φοβάστε; 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ).
	Γιατί κάποιος έχει το προϊόν των υποκλοπών. Δεν γίνεται υποκλοπή χωρίς να υπάρχει μαγνητόφωνο. Άρα, λοιπόν, μήπως εσείς ξέρετε τι ακριβώς έχει λεχθεί; 
         Υπάρχει κανείς σε αυτήν την Αίθουσα που να πιστεύει ότι ακόμα και ο ηγούμενος της Μονής Εσφιγμένου, αν έχει δύο χρόνια ένα τηλέφωνο στο χέρι δεν θα πει μια κουβέντα παραπάνω; Υπάρχει κανείς που να πιστεύει ότι ο οποιοσδήποτε από εμάς, στα δύο χρόνια που μίλησε δεν έχει πει μια κουβέντα παραπάνω, που μπορεί να τον καταστήσει αύριο το πρωί όμηρο κάποιου άλλου;
         Μιλάμε, λοιπόν, για μακρύ χρονικό διάστημα, πολλών μηνών ότι παρακολουθούσαν δύο τηλέφωνα του Πρωθυπουργού και βεβαίως και των Υπουργών. Και το ένα τηλέφωνο, όπως ξέρετε πάρα πολύ καλά, ήταν το τηλέφωνο για τα κρατικά ζητήματα και το άλλο ήταν το προσωπικό του τηλέφωνο που έχουμε όλοι. 
         Θέλω λοιπόν εγώ να ξέρω ως πολίτης και ως πολιτικός, να μην πω και ως δημοσιογράφος, αυτά τα δύο τηλέφωνα τι κλήσεις έλαβαν και πού τηλεφώνησαν. Θα το δώσετε; Δεν θα το δώσετε. Γι’ αυτό φοβάστε εξεταστική των πραγμάτων επιτροπή, γιατί η εξεταστική των πραγμάτων επιτροπή μπορεί να σας οδηγήσει σε τέτοιες επικίνδυνες για σας ατραπούς.
         Επομένως τι κάνετε; Κουκουλώνετε το σπίτι σας. Είναι σαν εκείνη η οποία βιάζεται και η οποία προκειμένου να ακουστούν κάποια πράγματα κρύβει τον βιαστή της. Περί αυτού πρόκειται. Και σας κατέγραφαν και δεν έχετε τη δύναμη να τους αποκαλύψετε, δεν έχετε τη δύναμη να τους αντιμετωπίσετε. Είστε με άλλα λόγια, ψοφοδεείς και αυτή είναι η πραγματικότητα. Και σας συνοδεύει όχι μόνο σε αυτήν την έκφανση της πολιτικής, το ίδιο πράγμα συμβαίνει και με τα ομόλογα, τα οποία το ένα μετά το άλλο τα βάζετε στο αρχείο. Σας συνοδεύει, εάν θέλετε, και με το σκάνδαλο των τελευταίων ημερών, τον Ζαχόπουλο και τη μεθόδευση φίμωσης η οποία αυτήν τη στιγμή γίνεται και την οποία έχει αντιληφθεί το σύνολο του ελληνικού λαού. 
         Είδατε σε δημοσκόπηση ότι ο ελληνικός λαός όχι μόνο οι ψηφοφόροι των άλλων κομμάτων, αλλά και οι ψηφοφόροι της Νέας Δημοκρατίας, λένε ότι το κουκουλώνει η Κυβέρνηση. Και εσείς δεν ενδιαφέρεστε; Δεν βλέπετε, λοιπόν, τι συμβαίνει, τι γίνεται; Ότι ο ελληνικός λαός δεν σας εμπιστεύεται πλέον σε καμμία πολιτική σας πράξη, σε καμμία ενέργεια; 
         Εάν, λοιπόν, είσαστε αποφασισμένοι να κουκουλώσετε αυτήν την υπόθεση, να ξέρετε ότι κάποιοι άλλοι δεν είναι αποφασισμένοι. Και θα το κρατήσουμε ζωντανό το θέμα όσο και εάν θέλετε εσείς να το ρίξετε στις καλένδες, όσο και εάν θέλετε να χρησιμοποιείτε επιχειρήματα τα οποία δεν αντέχουν σε καμμία κριτική. 
         Εν πάση περιπτώσει, εγώ σέβομαι όλους τους Υπουργούς, ιδιαίτερα όμως εσάς σας σέβομαι, κύριε Υπουργέ της Δικαιοσύνης. Πώς εσείς θα πείτε όχι, ένας άνθρωπος με ευαισθησίες, ένας άνθρωπος με τις δικές σας αρχές, ένας άνθρωπος με τις δικές σας αξίες; Πώς θα πείτε όχι, ότι δεν πρέπει να γίνει περαιτέρω έρευνα; Πώς θα πείτε ότι δεν πρέπει να φθάσουμε στην αλήθεια; Πώς νομιμοποιούμεθα να δικαιώνουμε επιτέλους όλους εκείνους οι οποίοι με τον έναν ή άλλον τρόπο ποδηγετούν τον τόπο, είτε πιέζοντας και εκβιάζοντας με τηλέφωνα είτε εξαγοράζοντας συνειδήσεις; 
         Έρχεται το ΠΑ.ΣΟ.Κ. το οποίο, εν πάση περιπτώσει, έχει μεγαλύτερη χρονική περίοδο διερεύνησης για τη «SIEMENS» και ζητάει εξεταστική των πραγμάτων επιτροπή και εσείς λέτε όχι, δεν πρέπει. Γιατί δεν πρέπει; Δεν πρέπει να μάθουμε πού πήγαν όλα αυτά τα λεφτά, όλες αυτές οι μίζες;
         Αλλά έρχεται το Λιχνενστάιν και έχω την αίσθηση ότι πολλοί θα κλάψουν σε αυτήν την Αίθουσα, ανεξαρτήτως εάν είναι κοντοί ή πολύ ψηλοί. Έρχεται το Λιχνενστάιν, έρχονται δάνεια τα οποία δεν πάρθηκαν από την Εθνική Τράπεζα, αλλά για πρώτη φορά από την Ελβετική Τράπεζα, με άμεση αντανάκλαση στο Λιχνενστάιν. Εκεί λοιπόν να δούμε τι θα πείτε. Γιατί βεβαίως έχετε υπ’ όψιν σας ότι πολλά είναι τα συνοδά αυτά ανομήματα της δικής σας πορείας, της δικής σας Κυβερνήσεως. 
         Επιμένω, λοιπόν, να παρακολουθήσουμε την απόφαση του Συμβουλίου της Επικρατείας, του Δ΄ Τμήματος, το οποίο λέει ευθέως ότι υπάρχουν πολιτικές ευθύνες. Αυτό πώς θα το προσπεράσετε, κύριε Υπουργέ Δικαιοσύνης; Έχετε την απόφαση; Την έχετε στα χέρια σας; Σας τη δίνω ολόκληρη. Είναι απόφαση η οποία βγήκε όχι με τη συμμετοχή τη δική σας, αλλά επειδή η «VODAFONE» δεν ήθελε να πληρώσει το πρόστιμο και πήγε …
         ΑΠΟΣΤΟΛΟΣ ΚΑΚΛΑΜΑΝΗΣ: Τόσα παλούκια έχει πηδήξει η Κυβέρνηση, σε αυτό θα σταθεί;
         ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Δεν ξέρω εάν έχει βρει λούκια αλλά πρέπει να φοβάται τα παλούκια. Αλλά με αυτό το λούκι που έχει η Κυβέρνηση, να ξεφεύγει από αυτά τα πράγματα πλαγίως, κύριε Πρόεδρε, έχω την αίσθηση ότι τώρα πλέον δεν έχει περάσει.
     ΑΠΟΣΤΟΛΟΣ ΚΑΚΛΑΜΑΝΗΣ: Το λούκι το περνάει ο ελληνικός λαός.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Στο λούκι ο ελληνικός λαός και γι’ αυτό φεύγει από τα δύο μεγάλα κόμματα και πάνω από το 50% του λαού εμπιστεύεται πλέον άλλες λύσεις και άλλες δυνάμεις. Κι αυτό είναι το ευτύχημα, γιατί αν έχουμε φθάσει σ’ αυτό το επίπεδο που έχουμε φθάσει, ε δεν έφθανε μόνο η δράση της Νέας Δημοκρατίας, έχετε συνεργήσει και εσείς. 
      Και δεν μπορώ να καταλάβω γιατί εκείνη την επιτροπή που είχαμε εδώ στη Βουλή με δική σας προεδρία ελέγχου των απορρήτων των τηλεφωνικών επικοινωνιών υπό την προεδρία του κ. Κρητικού, έπρεπε να την αλλάξουμε με την Α.Δ.Α.Ε.. Γιατί; Μια χαρά λειτουργούσαμε. Εκτός αν δεν είχατε εμπιστοσύνη στους πέντε Βουλευτές που είμαστε μέσα -βλέπω εδώ και την κ. Δαμανάκη που ήταν τότε…
      ΑΠΟΣΤΟΛΟΣ ΚΑΚΛΑΜΑΝΗΣ: Ξέρετε ότι οι πέντε Βουλευτές δεν είχαν καμμία υποδομή. Η Α.Δ.Α.Ε. ήταν εκ του Συντάγματος αρμόδια και την παρέκαμψε η Κυβέρνηση. Σημειώστε το αυτό.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Τη βάλατε αυτή μέσα γιατί δεν ξέρω, δεν είχατε εμπιστοσύνη στους Βουλευτές. Δεν με ενδιαφέρει. Οι Βουλευτές κάναμε τη δουλειά μας. Και, εν πάση περιπτώσει, αν θέλετε να πάμε παρακάτω, υπάρχουν τα πορίσματα στο αρχείο της Βουλής, γιατί ερχόντουσαν εδώ ο κ. Κορωνιάς και οι άλλοι και ορκιζόντουσαν στο Ευαγγέλιο ότι δεν υπάρχει υποκλοπή στο κινητό τηλέφωνο. Και όμως, έγιναν υποκλοπές. Αυτοί και μόνο έπρεπε να πάνε μέσα. Γιατί ερχόντουσαν και μας διαβεβαίωναν ψευδή πράγματα στην αρμόδια επιτροπή της Βουλής, κύριε Πρόεδρε, και διαψεύστε με αν δεν είναι έτσι.
     ΑΠΟΣΤΟΛΟΣ ΚΑΚΛΑΜΑΝΗΣ: Έχετε δίκιο.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Λοιπόν, να κλείσουμε μέσα όλους αυτούς οι οποίοι ψευδόρκησαν για να παρασύρουν τους Βουλευτές.
     Και θα πω μόνο τούτο για να δείτε πώς λειτουργεί το σύστημα. Μία μέρα σε μια πρώτη συνεδρίαση ήμασταν πέντε, έξι άνθρωποι και γυρίζω και λέω «να πάμε να κάνουμε έλεγχο στον τάδε μεγάλο φορέα και επιχειρηματία» και συμφωνήσαμε να πάμε στις 8.50’. Η ώρα είναι 13.30’ και φεύγουμε από τα γραφεία της Βουλής, στις 13.35’ στην Ηρώδου Αττικού, μου τηλεφωνεί ο ίδιος ο επιχειρηματίας γελώντας «χα, χα, χα, θα έρθετε αύριο στις 9.00’». Και βεβαίως ειδοποίησα τον πρόεδρο, τον κ. Κρητικό, και του είπα «που να πάμε, το έχει μάθει ήδη». 
     Άρα γνωρίζετε πολύ καλά ότι οι πολύ μεγάλοι μπορούν και ελέγχουν ευκόλως. Όμως εμείς είμαστε υποχρεωμένοι να δείξουμε ότι είμαστε ισχυρότεροι απ’ όλους αυτούς που παριστάνουν τους μεγάλους. Και ένα μεγάλο έθνος φαίνεται από την αντίδρασή του. Και η αντίδραση η δική σας είναι μικρή. 
     Εμείς, όμως, δεν θέλουμε να είμαστε υπήκοοι ενός μικρού κράτους, όπως εσείς το θέλετε. Αναδείξετε τον εαυτό σας. Ελέγξτε αυτούς που μας παρακολουθούσαν. Και αυτοί που μας παρακολουθούσαν είναι κοινή πεποίθηση στον ελληνικό λαό ότι είναι οι μεγάλοι σας σύμμαχοί, είναι οι Αμερικάνοι, αυτοί οι οποίοι προσπαθούν να επιβάλουν αυτήν την ατιμωτική λύση για το θέμα των Σκοπίων. Ελάτε λοιπόν και αντιμετωπίστε τους. Εδώ είναι μια χρυσή ευκαιρία.
      Ελάτε, αν θέλετε, να ενώσετε όλο τον πολιτικό κόσμο σε έναν αγώνα δικαίωσης εναντίον υπογείων σχεδίων των Αμερικανών, που τόσα χρόνια βανδαλίζουν στην κυριολεξία τον ελληνικό λαό, την ελληνική πολιτεία. Και το χειρότερο είναι ότι κάποιοι από σας δείχνουν να ευχαριστιούνται. 
     (Χειροκροτήματα από την πτέρυγα του Λαϊκού Ορθόδοξου Συναγερμού)
    ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής, δεκαεπτά μαθήτριες και μαθητές και δύο συνοδοί καθηγητές από το Εσπερινό Γενικό Λύκειο Νέας Ιωνίας. 
    Η Βουλή τους καλωσορίζει. 
    (Χειροκροτήματα απ’ όλες τις πτέρυγες της Βουλής)
    Το λόγο έχει ο Πρόεδρος του ΠΑ.ΣΟ.Κ. κ. Γιώργος Παπανδρέου.
    (Χειροκροτήματα από την πτέρυγα του ΠΑ.ΣΟ.Κ.)
     ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρίες και κύριοι συνάδελφοι, γιατί να ζητήσουμε εξεταστική των πραγμάτων επιτροπή, αφού αποφάνθηκε η δικαιοσύνη, η οποία ουσιαστικά μας είπε «ούτε γάτα ούτε ζημιά»; Κανένας υπόλογος, κανένας ένοχος, καμμία ευθύνη, ουδείς χρειάζεται να λογοδοτήσει ενώπιον της ελληνικής κοινωνίας, ενώπιον του ελληνικού λαού. Αυτό και μόνο το γεγονός της πλήρους αποσιώπησης των ευθυνών, της μεγαλύτερης, όπως εσείς είχατε πει, υπόθεσης εθνικής ασφάλειας στη χώρα μας, των τελευταίων ετών, αυτός και μόνο ο λόγος είναι υπερεπαρκής για να γίνει εξεταστική των πραγμάτων επιτροπή. 
    Αλλά εγώ δεν θα σταθώ στα ποινικά αδικήματα της υπόθεσης. Δεν θα σταθώ στο βέβαιο συμπέρασμα ότι η δικαιοσύνη, ή παραπλανήθηκε από την Κυβέρνηση, ή χειραγωγήθηκε από την Κυβέρνηση. Δηλαδή, έγινε για μια ακόμη φορά πλυντήριο των αμαρτιών της πολιτικής και της πρακτικής σας, ενώ αποτελεί, ακριβώς αυτό το σκάνδαλο, ένα νέο θεσμικό σκάνδαλο, που υπονομεύει την εμπιστοσύνη των πολιτών στους θεσμούς της δημοκρατίας.
    Εγώ θα σταθώ στα ζητήματα πολιτικής, που αβίαστα προκύπτουν από τα όσα όλοι μας γνωρίζουμε. Η εξεταστική των πραγμάτων επιτροπή είναι απολύτως αναγκαία, διότι έχει ως ύψιστη υποχρέωση να ρίξει άπλετο φως στις πολιτικές διαστάσεις αυτού του σκανδάλου.
      Ζητήματα που ξεπερνούν τα όρια της ίδιας της δικαιοσύνης.
      Ζήτημα πρώτο, η εθνική μας ασφάλεια: το έγκλημα έχει χαρακτηριστεί από τους Υπουργούς της Κυβέρνησης, ως κατασκοπεία σε βάρος της χώρας. Το σκάνδαλο των υποκλοπών, κατά τον ίδιο τον Πρωθυπουργό, είναι υπόθεση που εξέθεσε τη χώρα μας και άγγιξε τα πιο ευαίσθητα ζητήματα εθνικής ασφάλειας της πατρίδας μας: κρατικά μυστικά, απόρρητες στρατιωτικές πληροφορίες, σχέδια αμύνης, προμήθειες, κινήσεις Υπουργείων και Υπουργών, οργανισμών, συνομιλίες του Πρωθυπουργού και άλλων πολιτικών. Πώς έγινε αυτό;  Πώς δεν προστατεύθηκε η χώρα; Ποιοι είχαν ευθύνες; Χωρίς απαντήσεις στα παραπάνω, δεν υπάρχει καμμία εγγύηση, αγαπητοί συνάδελφοι, ότι η σημερινή Κυβέρνηση έχει τη βούληση να προχωρήσει σε όλα τα απαραίτητα μέτρα για την προστασία των εθνικών μας συμφερόντων. Διότι, είτε δεν έχει εξιχνιαστεί η υπόθεση είτε δεν είναι πια γνωστή η υπόθεση και ποιοι είναι οι υπεύθυνοι -και άρα δεν ξέρουμε, ούτε εμείς ούτε η Κυβέρνηση, από πού να φυλαχτούμε- είτε γνωρίζει η Κυβέρνηση και δεν μας το λέει. Σε κάθε περίπτωση, είναι εκτεθειμένη η χώρα και η εθνική μας ασφάλεια. Άρα, λοιπόν, η εξεταστική επιτροπή αποτελεί εγγύηση για τη λήψη μέτρων, για την προστασία των εθνικών μας συμφερόντων και της εθνικής ασφάλειας. 
      Ζήτημα δεύτερο, τα δημοκρατικά και ανθρώπινα δικαιώματά μας: Μας είχε διαβεβαιώσει ο ίδιος ο Πρωθυπουργός ότι «οι πολίτες δικαιούνται να μάθουν την αλήθεια, διότι έχουμε τη βούληση και την τόλμη». Ούτε βούληση ούτε τόλμη είδαμε.
      Καταθέτω στα Πρακτικά τη δήλωση του Πρωθυπουργού.
      (Στο σημείο αυτό ο Πρόεδρος του ΠΑ.ΣΟ.Κ. κ. Γεώργιος Παπανδρέου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
Οι πολίτες δεν έμαθαν ποτέ την αλήθεια. Δεν έμαθαν ποιος και γιατί έκανε τις υποκλοπές, ποιους παρακολουθούσαν, ποια είναι τα προϊόντα της παρακολούθησης και σε ποια χέρια βρίσκονται. Γιατί δεν χορηγείτε αντίγραφο του φακέλου στους πολίτες, που είναι θύματα των υποκλοπών, για να μπορέσουν να ασκήσουν αυτοί τα νόμιμα δικαιώματά τους; Η σιωπή σας, η ανοχή σας, η συγκάλυψή σας επικυρώνει πρακτικές και πολιτικές, που ευθέως οδηγούν στην παραβίαση των ανθρωπίνων δικαιωμάτων στη χώρα μας. Άρα, λοιπόν, η Κυβέρνησή σας αποτελεί απειλή για τα δικαιώματα του πολίτη. Δεν προστατεύει το απόρρητο συνομιλιών, τον ιδιωτικό χώρο, τις βασικές ελευθερίες. Υπονομεύει τους δημοκρατικούς θεσμούς.
      Ζήτημα τρίτο, πώς κυβερνιέται η χώρα: είδαμε να υπάρχει προνομιακή σχέση του Μεγάρου Μαξίμου με τον κ. Κορωνιά της «VODAFONE». Είδαμε να ενημερώνονται εξωθεσμικοί παράγοντες για την υπόθεση εθνικής ασφάλειας, ενώ δεν ενημερώθηκε ο καθ’ ύλην αρμόδιος Υπουργός Άμυνας, του οποίου  -και κατά τις δηλώσεις τις δικές σας- το Υπουργείο ήταν θύμα αυτών των υποκλοπών. Ο ίδιος ο Υπουργός ομολόγησε ότι τα έμαθε όλα αυτά, όχι από το στρατιωτικό, από το εμπορικό ραδιόφωνο. Δηλαδή, τόσοι μήνες και δεν υπήρξε ούτε ειδοποίηση προς τον Υπουργό Άμυνας  να προσέχει το τηλέφωνό του. Αυτή είναι η λειτουργία της Κυβέρνησής σας; Έτσι προστατεύετε εσείς την ασφάλεια της χώρας; Έτσι εγγυάσθε τα εθνικά συμφέροντα; Είδαμε να κρατιέται το μεγάλο ζήτημα της εθνικής ασφάλειας, μακριά από τον Πρόεδρο της Δημοκρατίας, να είναι αντικείμενο χειρισμού από του Μαξίμου, με μεγαλύτερη μυστικότητα από τις ίδιες τις υποκλοπές. Έτσι κυβερνάτε τη χώρα. Δεν υπάρχουν εδώ καθόλου, πουθενά, πολιτικές ευθύνες; Δεν θα αποδοθούν; Να αποδοθούν. Ξέρετε γιατί; Για να αλλάξει επιτέλους ο τρόπος διακυβέρνησης στη χώρα.
Και αν όχι, πώς να περιμένει ο ελληνικός λαός ότι δεν θα επαναληφθούν τα ίδια, όπως και επαναλαμβάνονται παρόμοιες συμπεριφορές στο Μαξίμου, ώστε κάθε μήνα να ζούμε και ένα νέο σκάνδαλο; Ομόλογα, καρτέλ, Υπουργείο Πολιτισμού, Ζαχόπουλος. Τα ίδια δεν είναι, από πλευράς τρόπου διακυβέρνησης; Σκάνδαλα που ψάχνοντας, βρίσκουμε τις ρίζες τους πάλι στους στενούς συνεργάτες του κυρίου Πρωθυπουργού.
	Ζήτημα τέταρτο, η λειτουργία των θεσμών και των κρατικών υπηρεσιών, από το Κοινοβούλιο μέχρι και την Ε.Υ.Π., δηλαδή η λειτουργία μιας ευνομούμενης πολιτείας.
	(Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ.  ΔΗΜΗΤΡΙΟΣ ΣΙΟΥΦΑΣ)
	Κυρίες και κύριοι συνάδελφοι, το σκάνδαλο των υποκλοπών απασχόλησε πριν από τις εκλογές και την Ειδική Μόνιμη Επιτροπή Θεσμών και Διαφάνειας της Βουλής. Γιατί μετά από δεκαπέντε συνεδριάσεις, εσείς διακόψατε βιαίως τις εργασίες της, με απόφαση της κυβερνητικής πλειοψηφίας; Θέτω μερικά απλά ερωτήματα, που επίσης αβίαστα προκύπτουν και που πρέπει να απαντηθούν από μία εξεταστική επιτροπή. Γιατί, κρίσιμοι μάρτυρες που θα μπορούσαν να συμβάλλουν στην ανεύρεση της αλήθειας, αν και ζητήθηκε απ’ όλους τους Βουλευτές της Αντιπολίτευσης, δεν προσκλήθηκαν στην ακρόαση, με ευθύνη δική σας, της κυβερνητικής πλειοψηφίας, αλλά και της τότε Προέδρου της Βουλής; Γιατί καταπατήθηκε έτσι πραξικοπηματικά, το δικαίωμα των 2/5 των μελών της επιτροπής, να καλούν σε ακρόαση όποιους εκείνοι θεωρούσαν και έκριναν ότι θα συνέβαλαν στη διερεύνηση του εγκλήματος και στην ανεύρεση της αλήθειας; Δεν το θέλατε, δεν το αντέχατε, δεν το μπορούσατε και παραβιάσατε τους ίδιους τους κανόνες του Κοινοβουλίου. 
      Αυτή είναι η διακυβέρνησή σας, αυτός είναι ο σεβασμός σας απέναντι στους δημοκρατικούς θεσμούς, με αποτέλεσμα να μην μπορέσει βεβαίως η επιτροπή να οδηγηθεί σε ασφαλή συμπεράσματα, για το ποιοι έκαναν υποκλοπές και πού απέβλεπαν.
	Επιπλέον, γιατί κρίσιμα έγγραφα, όπως το πόρισμα της αστυνομικής έρευνας πεδίου και το πόρισμα της Εθνικής Υπηρεσίας Πληροφοριών, δεν υποβλήθηκαν για αξιολόγηση στην Επιτροπή Θεσμών και Διαφάνειας; Επειδή έτσι το διέταξε ο τότε Υπουργός Δημόσιας Τάξης; Αυτός μπορεί αυθαίρετα να αποφασίζει; Η χρηστή και νόμιμη λειτουργία των θεσμών είναι απαραίτητος όρος για την ασφάλεια της χώρας μας. Και κορυφαίος, ανάμεσα στους χειρισμούς αυτούς, ήταν η εμπλοκή της Ε.Υ.Π., της Εθνικής Υπηρεσίας Πληροφοριών, στην υπόθεση αυτή. Μία εμπλοκή, που δεν έχει ερευνηθεί σε βάθος, παρ’ ό,τι βρίσκεται στον πυρήνα της συγκάλυψης του σκανδάλου.
	Γιατί η Ε.Υ.Π. δεν έχει ερευνήσει, σύμφωνα με την κατάθεση του διοικητή της, τις πληροφορίες για ανάμειξη ξένων χωρών στην όλη υπόθεση; Γιατί δεν το έχει διερευνήσει; Πείτε μου. Δεν υπάρχουν πολιτικές ευθύνες γι’ αυτό; Δεν υπάρχουν πολιτικές ευθύνες; Γελάτε, δεν καταλαβαίνετε την κατάντια της Κυβέρνησης της Νέας Δημοκρατίας και πού πάτε τη χώρα. Αυτό δεν το καταλαβαίνετε.
(Χειροκροτήματα από την πτέρυγα του ΠΑ.ΣΟ.Κ.)
	Την ίδια ώρα, εσείς μιλούσατε για κατασκοπεία. Αλλά η Ε.Υ.Π. δεν το διερευνά. Αυτήν την αντίφαση, πώς την ερμηνεύετε; Να σας ακούσουμε. Γιατί δεν έχει δώσει απαντήσεις σε κρίσιμα ευρήματα της Α.Δ.Α.Ε.;
	Σας θυμίζω τους αριθμούς των τηλεφώνων που εντοπίστηκαν από την αρχή στις Η.Π.Α. και οι οποίοι παραμένει άγνωστο σε ποιον ανήκαν. Ποιος σας πίεσε; Ή μήπως ξέρετε και δεν θέλετε να το αποκαλύψετε; Ο πρόεδρος της Α.Δ.Α.Ε., στην Επιτροπή Θεσμών και Διαφάνειας, μίλησε ευθέως για τη δυσκολία συνεργασίας της αρχής με την Εθνική Υπηρεσία Πληροφοριών. Και σήμερα, ανακύπτουν και νέα ερωτήματα, που συνδέονται με τη λειτουργία της Ε.Υ.Π. και τον τρόπο διερεύνησης της υπόθεσης από τον εισαγγελέα που αρχικώς τη χρεώθηκε.
      Συνεργάστηκε με ειλικρίνεια η ηγεσία της Ε.Υ.Π. με τον αρμόδιο ανακριτή; Του έδωσαν όλα τα στοιχεία ή τα απέκρυψαν, όπως τα απέκρυψε ο Διοικητής της Ε.Υ.Π. κ. Κοραντής, ενώπιον της Επιτροπής Θεσμών και Διαφάνειας στη Βουλή; Πώς θα το μάθουμε; 
    Εξετάστηκαν κρίσιμοι μάρτυρες, τόσο κατά την προκαταρκτική έρευνα, όσο και κατά την κύρια ανάκριση, που θα μπορούσαν να συμβάλλουν στην ανεύρεση της αλήθειας; Πώς θα τα μάθουμε αυτά; 
    Δυο είναι οι εκδοχές. Δεν υπάρχουν άλλες. Ή έχουμε, σε ό,τι αφορά στην Ε.Υ.Π., ανικανότητα και επικίνδυνη για την χώρα και την ασφάλεια της χώρας επιπολαιότητα στην διαχείριση αυτών των κρίσιμων θεμάτων, αλλά και στην προστασία των ατομικών δικαιωμάτων του λαού μας, των πολιτών μας, ή, στο πλαίσιο της υπηρεσίας δρουν αυτονομημένες ομάδες, δηλαδή, παρακρατικοί μηχανισμοί, εν γνώσει και με τις ευλογίες της Κυβέρνησης της Νέας Δημοκρατίας. Ή ανικανότητα ή παρακρατική δραστηριότητα. Εναντίον ποιων και υπέρ ποιων; 
    Είναι τυχαίο ότι η «VODAFONE» μετά τις συνεχιζόμενες αποκαλύψεις, έκανε και αυτή τα πάντα για να αποπροσανατολίσει την κοινή γνώμη; Έριξε τεράστια διαφημιστικά ποσά στις τηλεοράσεις, για να προβάλει τον καλό της εαυτό. Καμπάνια πολυδάπανη, που πολύ αναρωτιέμαι αν δεν είχε και στόχο να κλείσουν τα στόματα των καναλιών κάτω από την πλημμύρα των χρημάτων και να αποσιωπήσουν και τις ευθύνες της Κυβέρνησης. Δηλαδή,  να αποσιωπήσουν το όποιο παρασκηνιακό deal έκανε το Μαξίμου με την εταιρεία αυτή. 
    Σε άλλες χώρες θα είχε αρθεί η άδεια λειτουργίας μιας τέτοιας εταιρείας, που ήταν μπλεγμένη στην κατασκοπία εναντίον της χώρας τους. 
    Τέλος, ζητήθηκε, ναι ή όχι, διοικητική συνδρομή από τις Η.Π.Α. και τις άλλες χώρες, οι υπηρεσίες των οποίων φέρονται ότι εμπλέκονται στην όλη υπόθεση; Πότε και πώς θα το μάθουμε; 
    Δεν υπάρχουν εδώ πολιτικές ευθύνες; Η εξέλιξη αυτής της υπόθεσης θα ήταν τελείως διαφορετική, αν ο Πρωθυπουργός της χώρας είχε την βούληση, από την πρώτη στιγμή, να λάμψει η αλήθεια. Προφανώς, δεν την είχε και δεν την έχει. Σε κάθε περίπτωση, είναι επιβεβλημένη η άμεση λειτουργία της εξεταστικής επιτροπής, για να διαπιστώσει και την αλήθεια. Αν η Κυβέρνηση, από την πρώτη στιγμή, είχε την βούληση να ρίξει φως στην υπόθεση, να συμμορφωθεί με τον νόμο, αν δεν είχε αδρανοποιήσει –εξουδετερώσει ουσιαστικά, παραβιάζοντας το Σύνταγμα της χώρας μας- την ανεξάρτητη Αρχή Διασφάλισης του Απορρήτου των Επικοινωνιών, ή αν δεν είχε εμπλέξει την δικαιοσύνη σε μια διαδικασία προδιαγεγραμμένου αδιεξόδου, αν δεν είχε παραβιάσει βασικούς κανόνες του Κοινοβουλίου και της Κοινοβουλευτικής Δημοκρατίας, αν δεν ήταν ο ίδιος, για λόγους που εκείνος μόνο γνωρίζει, ο κ. Πρωθυπουργός, ο αρχιτέκτονας της συγκάλυψης, τότε θα γνωρίζαμε σήμερα την αλήθεια. 
    Και αυτό με φέρνει στο πέμπτο, ίσως και ποιο σοβαρό, ζήτημα που αφορά στην υπόθεση αυτή και την διακυβέρνηση της χώρας. 
    Κανένας σήμερα δεν πιστεύει στα λόγια του Πρωθυπουργού, όταν έλεγε, με τον γνωστό του στόμφο, για αδιαπραγμάτευτες αρχές, για την προστασία των εθνικών συμφερόντων και της ασφάλειας των πολιτών. Αυτό, δεν το πιστεύει πια κανείς. Αυτά επικαλέστηκαν και παλαιότερα, με το σκάνδαλο Watergate και ξέρουμε ποιες ήταν οι γνωστές συνέπειες. Δεν χαιρόμαστε που έχει τρωθεί η αξιοπιστία του θώκου του Πρωθυπουργού, της θέσης, του θεσμού του Πρωθυπουργού. Δεν χαιρόμαστε. Διότι μαζί, έχει τρωθεί και η αξιοπιστία ολόκληρου του πολιτικού συστήματος. 
    Δεν είναι καθόλου τυχαία η ευρύτερη απογοήτευση -όπως πολύ σωστά είπε ο εισηγητής μας κ. Βενιζέλος- των πολιτών μας από τους σημερινούς θεσμούς. Κάτι που μας αφορά όλους και μας παρασύρει όλους. Αλλά εσείς έχετε την αποκλειστική ευθύνη. Εσείς, η κυβερνητική πλειοψηφία. 
    Θέλω να σας θυμίσω, να σας διαβάσω μια δήλωση για να καταλάβετε, γιατί ο ελληνικός λαός δεν έχει πια εμπιστοσύνη στους θεσμούς. Διαβάζω τη δήλωση: «Συνεπής στις αρχές και τις αξίες που παγίως πρεσβεύει, ιδίως έναντι του θεσμού του Κοινοβουλίου, η Κυβέρνηση, αμέσως μετά την ολοκλήρωση της δικαστικής έρευνας και ακριβώς προκειμένου να μην παρεμβληθεί οποιοδήποτε εμπόδιο στην έρευνα αυτή, καθώς και προκειμένου να μην θιγεί η ανεξαρτησία της δικαιοσύνης, θα προτείνει», η Κυβέρνηση, «στη Βουλή, τη σύσταση εξεταστικής επιτροπής για το μεγάλο αυτό θέμα». 
      Και συνεχίζει η δήλωση: «Η εξεταστική επιτροπή θα ερευνήσει όλες τις πτυχές του θέματος και θα διατυπώσει τις προτάσεις της, μέσα στο συναινετικό κλίμα που επιβάλλεται από τη σοβαρότητα της όλης υπόθεσης, τόσο σε σχέση με τη θωράκιση της πολιτείας, όσο και σε σχέση με την προστασία των ατομικών δικαιωμάτων». Δήλωση του Εκπροσώπου της Κυβέρνησης κ. Ρουσόπουλου.
      Αυτή είναι η δήλωση της Κυβέρνησης. Τέτοια είναι η αξιοπιστία. Τέτοια είναι η βούλησή σας να προστατεύσετε, να θωρακίσετε τη χώρα και να προστατεύσετε τα ανθρώπινα δικαιώματα, τα ατομικά δικαιώματα, όπως λέει εδώ ο κ. Ρουσόπουλος.
      Και για την ιστορία, τα καταθέτω στα Πρακτικά.
      (Στο σημείο αυτό ο Πρόεδρος του Πανελλήνιου Σοσιαλιστικού Κινήματος κ. Γεώργιος Παπανδρέου καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
      (Να μπουν οι σελίδες 76 και 77)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Η άρνησή σας να γίνει εξεταστική των πραγμάτων επιτροπή, είναι άρνηση της αλήθειας, είναι άρνηση της διαφάνειας, είναι η άρνηση της αποκάλυψης, αν θέλετε, και βεβαίως, είναι ομολογία της συγκάλυψης.
      Και εδώ, έρχομαι στο τελευταίο σημείο. Είναι θέμα δημοκρατίας και εθνικής ασφάλειας να απαντήσετε, να απολογηθείτε. Γιατί χρειάστηκε, γιατί χρειάζεται ακόμα και σήμερα, να συγκαλύπτονται οι ένοχοι, οι υπεύθυνοι; Η συγκάλυψη σημαίνει συνενοχή. Και σημαίνει και κάτι ακόμα: σημαίνει ομηρία.
      Και δεν αντέχει ο τόπος, Πρωθυπουργό και Κυβέρνηση υπό ομηρία από οποιονδήποτε, είτε είναι ιδιωτική εταιρεία είτε είναι Υπουργοί και στενοί συνεργάτες είτε είναι ελληνικές ή ξένες μυστικές υπηρεσίες. Δεν αντέχει ο τόπος, Πρωθυπουργό και Κυβέρνηση υπό ομηρία, όταν έχει να διαπραγματευθεί πολλά, ιδιαίτερα σημαντικά και λεπτά, μεγάλα ζητήματα: Σκόπια, κατάσταση στα Βαλκάνια, το Κόσοβο, το Κυπριακό πιθανώς σύντομα, τα ελληνοτουρκικά, αποστολή Ελλήνων στρατιωτών στο Αφγανιστάν, που δέχεται πιέσεις, τα ενεργειακά ζητήματα.
      Η ομηρία δημιουργεί και αδυναμία. Σας κάνει ευάλωτους. Και είναι σήμερα αδύναμη και ευάλωτη η Κυβέρνηση της Νέας Δημοκρατίας και ο Πρωθυπουργός. Γι’ αυτό, είναι εθνική ανάγκη να σπάσει το απόστημα της ομηρίας μιας Κυβέρνησης κι ενός Πρωθυπουργού.
      Και αυτό γίνεται μόνο με διαφάνεια. Άπλετο φως, για να σπάσει ο φαύλος κύκλος της ομηρίας σας από εξωθεσμικά κέντρα, είτε απελευθερώνοντας το θεσμό του Πρωθυπουργού από τους εκβιαστές είτε απελευθερώνοντας τους υπεύθυνους Υπουργούς και τον ίδιο τον Πρωθυπουργό από τα καθήκοντά του. Αυτές είναι οι δύο επιλογές.
      (Χειροκροτήματα από την πτέρυγα του Πανελλήνιου Σοσιαλιστικού Κινήματος)
      Σήμερα, που ακόμα και το πρόσχημα της εν εξελίξει δικαστικής διερεύνησης έχει εκλείψει, σας καλώ να συμφωνήσετε στη σύσταση εξεταστικής επιτροπής, να εμπιστευθείτε τη Βουλή των Ελλήνων, την εκλεγμένη Βουλή των Ελλήνων, απέναντι στην αυθαιρεσία και την ασυδοσία μιας Κυβέρνησης αδιαφάνειας, να ανταποκριθείτε στην απαίτηση του λαού να μάθει την αλήθεια. Η επιλογή είναι δικιά σας, όπως και η ευθύνη των συνεπειών για τη χώρα.
      Σας ευχαριστώ που με ακούσατε.
      (Χειροκροτήματα από την πτέρυγα του Πανελλήνιου Σοσιαλιστικού Κινήματος)
      ΠΡΟΕΔΡΟΣ (Δημήτριος Σιούφας): Το λόγο έχει ο επί των Εσωτερικών Υπουργός κ. Προκόπης Παυλόπουλος.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ευχαριστώ, κύριε Πρόεδρε.
      Κυρίες και κύριοι συνάδελφοι, πριν μπω στη συζήτηση που αφορά το αντικείμενο της αίτησης η οποία έχει υποβληθεί από την πλευρά της Αξιωματικής Αντιπολίτευσης, δυο διευκρινίσεις σε δύο ισχυρισμούς του κυρίου Αρχηγού της Αξιωματικής Αντιπολίτευσης.
      Είπε ότι ο Πρωθυπουργός «εκβιάζεται», «τελεί υπό ομηρία», γι’ αυτό το λόγο, λέει, δεν είναι ελεύθερος στους χειρισμούς του. Ο Πρωθυπουργός, όπως απέδειξε όλη η διαδρομή του, ούτε εκβιάζεται ούτε υπό ομηρία τελεί. Γιατί αν συνέβαινε αυτό, δεν θα έλεγε «όχι» στο Σχέδιο Ανάν, όταν άλλοι έλεγαν «ναι».
      (Θόρυβος στην Αίθουσα από την πτέρυγα του Πανελλήνιου Σοσιαλιστικού Κινήματος)
      Όταν ακολουθούσε αυτή…
      ΧΑΡΑΛΑΜΠΟΣ ΚΑΣΤΑΝΙΔΗΣ: Πότε το είπε η Κυβέρνηση;
      (Κωδωνοκρουσίες)
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Σας πονάει και το ξέρω. Πηγαίνετε στην Κύπρο να μάθετε, όσοι από εσάς θέλετε.
      ΠΡΟΕΔΡΟΣ (Δημήτριος Σιούφας): Κύριοι συνάδελφοι, παρακαλώ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Σε ό,τι αφορά το θέμα, λοιπόν, αυτό, επειδή είναι ελεύθερος Πρωθυπουργός, είπε «όχι», όταν άλλοι έλεγαν «ναι».
Ακολουθεί μία ανεξάρτητη ενεργειακή πολιτική, που άλλοι δεν τόλμησαν στο παρελθόν.
      (Θόρυβος από την πτέρυγα του ΠΑ.ΣΟ.Κ. )
      Και τώρα στο θέμα των Σκοπίων λέει: «Βέτο. Η μη λύση σημαίνει μη πρόσκληση». Αυτή είναι η πραγματικότητα.
      (Χειροκροτήματα από την πτέρυγα της Νέας Δημοκρατίας)
      Κύριε Αρχηγέ της Αξιωματικής Αντιπολίτευσης, αν έχετε τη λογική ότι κάποιοι, όταν δεν παίρνουν ξεκάθαρες θέσεις στα θέματα αυτά, εκβιάζονται, ρωτώ το εξής: Αυτοί που έλεγαν ναι στο σχέδιο Ανάν, αυτοί που τρενάριζαν την ενεργειακή πολιτική και αυτοί που οδηγούσαν εκεί που οδηγούσαν το Σκοπιανό όλα αυτά τα χρόνια, γιατί το έκαναν; Με τη δική σας λογική, εκβιάζονταν; 
      (Θόρυβος από την πτέρυγα του ΠΑ.ΣΟ.Κ. )
      ΠΡΟΕΔΡΟΣ (Δημήτριος Σιούφας): Κύριε Υπουργέ, σας παρακαλώ να σταματήσετε. 
      Ακούστηκε ο Αρχηγός της Αξιωματικής Αντιπολίτευσης με θρησκευτική ευλάβεια. Παρακαλώ πολύ να σεβαστείτε τον ομιλητή στο Βήμα. Έχετε τη δυνατότητα να υπάρξει αντίλογος από την πλευρά σας στα όσα λέει ο Υπουργός.
      ΘΕΟΔΩΡΟΣ ΠΑΓΚΑΛΟΣ: Να διορθώσει αυτά που λέει.
      ΠΡΟΕΔΡΟΣ (Δημήτριος Σιούφας): Παρακαλώ πολύ, κύριε Πάγκαλε!
      ΚΩΝΣΤΑΝΤΙΝΟΣ ΓΕΙΤΟΝΑΣ: Μας προκαλεί, κύριε Πρόεδρε. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Από το 2004 έως τώρα σας είπα ότι ο Κώστας Καραμανλής απέδειξε πόσο ελεύθερος και ανεξάρτητος είναι. Γυρίστε πριν να δείτε στις μέρες σας τι θα πει δέσμευση. Εγώ την εξηγώ μόνο με όρους πολιτικής απειρίας ή έλλειψης πολιτικού θάρρους. Αλλά με τη λογική σας, που ακούστηκε εδώ, μήπως πρέπει να την αναζητήσουμε αλλού; 
      Και το δεύτερο, ήταν και αυτό που ακούσαμε, όταν αναφερόταν στο πολιτικό σκηνικό ο κ. Παπανδρέου, ενδεχομένως απ’ όσα βλέπει στις δημοσκοπήσεις. Είπε ότι επειδή είναι αναξιόπιστη η Κυβέρνηση, πάσχουν οι θεσμοί και αυτό οδηγεί όλους μας στην απαξίωση! Τα εσωτερικά του προβλήματα, δηλαδή, την εσωτερική του αμφισβήτηση, την εσωτερική του αδυναμία να μπορέσει να αναδειχθεί στο ρόλο του ως Αρχηγού της Αξιωματικής Αντιπολίτευσης και ενδεχομένως άλλου ρόλου μελλοντικού, την αποδίδει και αυτή στην Κυβέρνηση! 
      Αυτά ήταν τα δύο στοιχεία που δείχνουν πόσο αναξιόπιστος πολιτικά είναι ο λόγος, αλλά και πόσο πολιτικά αναξιόπιστα είναι τα επιχειρήματα που ακούστηκαν μέσα σε αυτή την Αίθουσα. 
      Πρέπει, όμως, νομίζω, για να απαντήσω στο θέμα που μας αφορά, να ξεκινήσω και από κάτι άλλο, το οποίο αφορά και στην αρχική εισήγηση του κ. Βενιζέλου, αλλά και ορισμένα ζητήματα που έθεσε ο κ. Παπανδρέου. 
      Κυρίες και κύριοι συνάδελφοι, από το χώρο του ΠΑ.ΣΟ.Κ., και ο Αρχηγός σας και εσείς εύκολα μιλάτε περί σκανδάλων. Κάθε υπόθεση που προκύπτει, οτιδήποτε, τη βαφτίζετε σκάνδαλο. Ιδιαίτερα ο κ. Βενιζέλος στην αρχή απαρίθμησε μία σειρά ζητημάτων που, κατά τη γνώμη του, αποτελούν σκάνδαλα. Μάλιστα, τα ανέδειξε σε τέτοιο βαθμό σαν να πρόκειται για θέματα τα οποία καθορίζουν πραγματικά την πολιτική ζωή του τόπου. 
      Και τι δεν είπε. «Το σκάνδαλο» λέει «των ομολόγων». Μιλάει το ΠΑ.ΣΟ.Κ. για σκάνδαλο ομολόγων. 
      (Θόρυβος από την πτέρυγα του ΠΑ.ΣΟ.Κ.)
      Μίλησε στη συνέχεια για το σκάνδαλο το οποίο αφορά, δήθεν, το ζήτημα της Επιτροπής Ανταγωνισμού, ή το θέμα της «SIEMENS». Τα ανέπτυξαν και τα έλεγαν οι συνάδελφοι. 
      Και ακούστε τη λογική. Ομόλογα. Σε ένα θέμα που ήρθε στην επιφάνεια και στη δικαιοσύνη, διερευνάται και δεν χάθηκε ένα ευρώ, κάποιοι μιλούν για σκάνδαλο. Άλλο το έγκλημα το οποίο αποκαλύπτεται και τιμωρούνται οι ένοχοι και άλλο το σκάνδαλο, το οποίο δεν υπάρχει, γιατί δεν χάθηκε ούτε 1 ευρώ.
      Και ποιοι μιλούν γι’ αυτό το σκάνδαλο; Εκείνοι που την ιδέα των δομημένων ομολόγων και μάλιστα με μεταφορά συντελεστή δόμησης! Την είχαν ανακαλύψει με το περίφημο δομημένο ομόλογο Δρυ ήδη από το 2000.
       Πέραν τούτου, είναι εκείνοι οι οποίοι ήταν και είναι υπεύθυνοι και στη συνείδηση του ελληνικού λαού για το σκάνδαλο του Χρηματιστηρίου. Πάνε να συγκρίνουν ένα έγκλημα που αναδεικνύεται και τιμωρείται, αλλά από το οποίο δεν χάθηκε ούτε 1 ευρώ, με ένα σκάνδαλο το οποίο πραγματικά μετά το Β’ Παγκόσμιο Πόλεμο δεν είχε προηγούμενο και στοίχισε τόσα στον ελληνικό λαό. 
      ΑΠΟΣΤΟΛΟΣ ΚΑΚΛΑΜΑΝΗΣ: Για την ταμπακιέρα των υποκλοπών, να μας πείτε, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Τα ίδια για την Επιτροπή Ανταγωνισμού. Μια εγκληματική πράξη που και αυτή ερευνάται και αναδεικνύονται οι ένοχοι και η οποία σε καμμιά περίπτωση δεν είχε τις επιπτώσεις ενός πολιτικού σκανδάλου, πέραν του ότι άνθρωποι αναξιόπιστοι αναδείχθηκαν με τον τρόπο αυτό και πήγαν στη δικαιοσύνη. Και αυτό σκάνδαλο!
      Στο θέμα της «SIEMENS», εκείνο που δεν καταλαβαίνει κανείς από την πλευρά της λογικής του ΠΑ.ΣΟ.Κ., είναι το εξής: Η Κυβέρνηση αυτή τρεις φορές με δικαστική συνδρομή –προχθές είχαν πάει οι εισαγγελείς στην αλλοδαπή, εκεί που έπρεπε- τρέχει για να βρει την αλήθεια για ένα θέμα το οποίο ξέρουμε όλοι τι αφορά και το οποίο, για να μην ξαναγυρίσουμε πάλι στην κουβέντα που κάναμε όταν είμαστε εδώ, κατέστη αντικείμενο αλληλοεκτόξευσης κατηγοριών μέσα από το χώρο του πρώην κυβερνώντος κόμματος, νυν Αξιωματικής Αντιπολίτευσης.
      Αυτά είναι τα σκάνδαλα που λέει ότι κατατρέχουν αυτήν τη στιγμή τον τόπο; Δεν ήταν όμως σκάνδαλο, παραδείγματος χάριν -και γι’ αυτό δεν έγινε καμία εξεταστική επιτροπή- το θέμα του Χρηματιστηρίου, δεν ήταν σκάνδαλο ό,τι συνέβη με όλη τη διαμόρφωση της εταιρείας που διαχειριζόταν το «ΕΞΠΡΕΣ ΣΑΜΙΝΑ». Αυτά δεν ήταν τίποτα. Τον καιρό εκείνο που ζητούσαμε εξεταστική επιτροπή, αυτά ήταν ανούσια θέματα. Είναι, όμως, σκάνδαλο αυτά για τα οποία μιλάμε τώρα! Δηλαδή, κατά τη γνώμη του ΠΑ.ΣΟ.Κ., σκάνδαλο είναι ό,τι βαφτίζει σκάνδαλο το ΠΑ.ΣΟ.Κ., για να ξεφύγει από τη δική του αμηχανία. 
      Και το ωραίο, κυρίες και κύριοι συνάδελφοι, ξέρετε ποιο είναι; Το ωραίο είναι ότι το ΠΑ.ΣΟ.Κ., αφού έρχεται και βαφτίζει σκάνδαλο εκείνο που νομίζει, το αναδεικνύει, όπως εκείνο νομίζει, και περιμένει βέβαια από τις αρχές που ερευνούν αυτά τα θέματα να επιβεβαιώσουν τις απόψεις του ΠΑ.ΣΟ.Κ.. Όταν όμως έρχεται η ώρα και η δικαστική έρευνα δεν οδηγεί σε αυτά που το ΠΑ.ΣΟ.Κ. και τα φερέφωνά του θέλησαν να διαμορφώσουν ως κοινή γνώμη, από εκεί και πέρα τα βάζουμε και με τη δικαιοσύνη, από εκεί και πέρα φταίει η δικαιοσύνη. Για το εάν, δηλαδή, η πολιτική φαντασίωση του ΠΑ.ΣΟ.Κ. δεν γίνεται πολιτική πραγματικότητα φταίει η δικαιοσύνη. Δεν είναι ανεξάρτητη η δικαιοσύνη ή χειραγωγείται η δικαιοσύνη, όταν δεν πιστοποιεί αυτά που λέει το ΠΑ.ΣΟ.Κ.. Αυτή είναι η καθεστωτική νοοτροπία ενός κόμματος που ως κυβέρνηση αυτήν τη νοοτροπία την είχε καταστήσει ιδεολογία και που βέβαια με αυτήν και τώρα πορεύεται. Γιατί και τότε είτε όλα όσα έκανε η δικαιοσύνη πήγαιναν στην πολιτική του ΠΑ.ΣΟ.Κ. και «ζήτω η δικαιοσύνη» είτε, από εκεί και πέρα, δεν ερχόταν να συμπράξει σε αυτά που ήθελε το ΠΑ.ΣΟ.Κ., οπότε η δικαιοσύνη πάσχει ως προς την ανεξαρτησία της! Με απλές λέξεις, για το ΠΑ.ΣΟ.Κ. η ανεξαρτησία της δικαιοσύνης ισούται με το κατά πόσο συμπορεύεται και συμπλέει σε όλους αυτούς τους μαιάνδρους και τις αμηχανίες του ΠΑ.ΣΟ.Κ.. 
      Αυτή είναι η πραγματικότητα, κυρίες και κύριοι, και το δράμα, γιατί έλεγε ο κ. Παπανδρέου προηγουμένως για ζήτημα το οποίο πλήττει τους θεσμούς. Εάν όλο αυτό το χρονικό διάστημα, ιδίως σε επίπεδο δικαιοσύνης, υπάρχει ένα ζήτημα που πλήττει την ίδια τη δικαιοσύνη, αυτό είναι οι επιθέσεις που δέχεται από το ΠΑ.ΣΟ.Κ., όχι βεβαίως γιατί δεν κάνει τη δουλειά της, αλλά απλώς γιατί με βάση τους κανόνες και το Σύνταγμα έρχεται να διαψεύσει το ΠΑ.ΣΟ.Κ., το οποίο σπεύδει κάθε ζήτημα το οποίο υπάρχει να το αναδείξει σαν σκάνδαλο. 
      (Στο σημείο αυτό την Προεδρική Έδρα  καταλαμβάνει ο Γ΄ Αντιπρόεδρος της Βουλής κ.  ΑΝΑΣΤΑΣΙΟΣ ΝΕΡΑΝΤΖΗΣ)
      Το ίδιο συμβαίνει και στη συγκεκριμένη περίπτωση, δηλαδή στο θέμα των υποκλοπών. Εδώ άκουσα τον κ. Βενιζέλο προηγουμένως, ο οποίος είναι γνωστός για την καλλιέπειά του. Αλλά, ξέρετε, η καλλιέπεια έχει και ένα ορισμένο όριο και το όριο αυτό λέγεται λεξιλαγνεία. Είπε ο κ. Βενιζέλος, λοιπόν, στο θέμα των υποκλοπών τα εξής: «Ο κ. Καραμανλής υπήρξε στην αρχή αυτάρεσκο θύμα, όταν αποκαλυπτόταν το ζήτημα, για να καταλήξει τώρα αμήχανος θύτης, την ώρα που, δήθεν, συγκαλύπτεται». 
      Πρώτα-πρώτα, πρέπει να σας πω ότι δεν υπάρχει καμμία συγκάλυψη. Θα ήθελα, όμως, να τονίσω τούτο. Και όταν αποκαλύφθηκε το έγκλημα των υποκλοπών κατά του Πρωθυπουργού και της Κυβέρνησής του, ο κ. Καραμανλής θύμα υπήρξε, αλλά δεν υπήρξε ποτέ αυτάρεσκος. Βεβαίως, δεν υπάρχει συγκάλυψη. Και, άρα, αφού δεν υπάρχει συγκάλυψη, για ποια αμηχανία μπορούμε να μιλάμε; Άρα, για τι είδους αμήχανο θύτη συγκάλυψης θα μπορούσαμε να μιλήσουμε; 
      Εδώ, όμως, μιλάμε για ένα ΠΑ.ΣΟ.Κ. το οποίο υπήρξε στην αρχή –και τώρα διαψεύδεται- αυτάρεσκος καταγγέλλων την εποχή εκείνη, αμήχανος διαψευδόμενος σήμερα. Ελλείψει δε πολιτικής και άλλων επιχειρημάτων, αναμασά θέματα τα οποία έφερε και στο παρελθόν και τα φέρνει σήμερα στη Βουλή, αν και είχε τόσα άλλα θέματα να κάνει αντιπολίτευση. Αλλά δυστυχώς –και αυτό αποδεικνύεται στην πράξη- αντιπολίτευση δεν μπορεί να κάνει, γιατί στερείται ενότητας, θέσεων, πολιτικής, προγράμματος. Από εκεί και πέρα, θα αναμασά όσα έλεγε στο παρελθόν και θα καταγγέλλει εκείνους οι οποίοι απλώς διαψεύδουν αυτά που το ΠΑ.ΣΟ.Κ. ήθελε να ισχύουν σαν αλήθειες στο παρελθόν. 
      Έρχομαι, λοιπόν, στο θέμα των υποκλοπών. Στο θέμα των υποκλοπών πολλές φορές θα επαναλαμβάνω αυτό το οποίο έλεγα πάντοτε. Έχουμε ένα έγκλημα με εθνικές, πράγματι, διαστάσεις, που στρέφεται κατά του Πρωθυπουργού, της Κυβέρνησής του, κατά κορυφαίων Υπουργών του. Και το έγκλημα αυτό, όταν αποκαλύπτεται, παίρνει το δρόμο τον οποίο έπρεπε να πάρει. Πήγε την ίδια στιγμή στη δικαιοσύνη.
      Κύριοι συνάδελφοι, ιδιαίτερα από την πλευρά της Συμπολίτευσης, αφήστε τώρα το ΠΑ.ΣΟ.Κ. το οποίο, μέσα στην αίσθηση που θέλει να δημιουργήσει, λέει αυτά που λέει. Εάν δεν είχε πάει στη δικαιοσύνη αμέσως η υπόθεση την εποχή εκείνη και είχε πάει οπουδήποτε αλλού, τότε δεν θα στεκόταν κανένας μέσα σε αυτήν τη Βουλή. Γιατί το ΠΑ.ΣΟ.Κ. το ίδιο θα ήταν αυτό που θα κατήγγειλε είτε διαρροές είτε προσπάθεια συγκάλυψης. 
      Πήγε, λοιπόν, αφού είναι ένα έγκλημα βαρύτατο -και δεν αμφισβητεί κανείς ότι πρόκειται περί εγκλήματος- στις αρμόδιες δικαστικές αρχές. Διερωτάται το ΠΑ.ΣΟ.Κ. επειδή πήγε στις αρχές και λέει: Τόσο καιρό έκαναν οι αρχές, για να μπορέσουν να φέρουν σε πέρας την αποστολή τους μέχρις ότου φθάσει το θέμα και στη Βουλή και στην Α.Δ.Α.Ε.. 
      Το ερώτημα είναι: Ήταν απλή υπόθεση, κυρίες και κύριοι συνάδελφοι; Τεχνικά αυτό το θέμα, ξέρει κανείς πόσες δυσκολίες είχε; Η ίδια η Α.Δ.Α.Ε., όταν επελήφθη αργότερα, πόσο καιρό έκανε για να βγάλει το πόρισμά της; Και αφού έβγαλε το πόρισμά της, το οποίο χρησιμοποίησε η δικαιοσύνη, σε ποιο αποτέλεσμα κατέληξε; Γιατί το ΠΑ.ΣΟ.Κ. κατηγορεί το δικαστή που χρειάστηκε  τον ίδιο χρόνο περίπου με την Α.Δ.Α.Ε., για να φτάσει εκεί που έφτασε και όταν μετά το ξαναπήρε το πόρισμα από την Α.Δ.Α.Ε., δεν οδηγήθηκε κάπου. Και δεν κατηγορώ την Α.Δ.Α.Ε. στον τομέα αυτό. Σε καμμία περίπτωση. Αυτά μπορούσε να κάνει, αυτά έκανε. Το έστειλε, λοιπόν, στο δικαστή, ο οποίος δεν μπόρεσε μέχρι σήμερα να καταλήξει και θα δώσει την εξήγηση ο κύριος Υπουργός Δικαιοσύνης τι σημαίνει «αρχείο». Γιατί κάποιοι λένε «στο αρχείο», σαν να μπήκε οριστικά στο αρχείο η υπόθεση. Ούτε την υπόθεση αρχειοθέτησης δεν θέλησαν να διαβάσουν, νομίζω, στην περίπτωση αυτή. Θα σας πει ο κ. Χατζηγάκης τι σημαίνει αυτό το πράγμα. 
      Ήρθε, λοιπόν, ο δικαστής και με βάση το πόρισμα της ίδιας της Α.Δ.Α.Ε., είπε ότι «δεν μπορώ με τα στοιχεία αυτά να καταλήξω σε συγκεκριμένα πρόσωπα». Το έγκλημα συνετελέσθη. Άλλο οι διοικητικές ποινές που επεβλήθησαν στην εταιρεία. Γιατί κάποιοι κάνουν πως δεν καταλαβαίνουν, ότι άλλος είναι ο βαθμός της υπαιτιότητας που απαιτείται για να επιβάλεις μια διοικητική ποινή και άλλο η ανάδειξη προσώπων και ο βαθμός υπαιτιότητας για να επιβάλεις ποινικές κυρώσεις. Κάποιοι και μάλιστα με πολύ καλή νομική κατάρτιση -και δεν φαντάζομαι ότι το αγνοούν, σκόπιμα το αγνοούν αυτό το πράγμα- έρχονται και λες και δεν καταλαβαίνουν ότι βεβαίως βάζεις διοικητική ποινή σε μια εταιρεία, μόνο και μόνο από το γεγονός ότι δεν θα μπορέσει να αποφύγει τα θέματα αυτά. Και από εκεί και πέρα, έρχεσαι και λες γιατί δεν συνέβη το ίδιο πράγμα και με το θέμα των ποινικών κυρώσεων; Πρωτόγνωρες θεωρίες. Διαφορά της αντικειμενικότητας του βαθμού υπαιτιότητας σε επίπεδο διοικητικών από το επίπεδο των ποινικών κυρώσεων. 
      Απλά πράγματα, κυρίες και κύριοι συνάδελφοι. Βρισκόμαστε μπροστά σε μια πολύ σκοτεινή ιστορία, με πολλές τεχνικές προεκτάσεις, που ούτε η δικαιοσύνη μέχρι σήμερα, ούτε βεβαίως και η ίδια η Α.Δ.Α.Ε., πέραν του να ερευνήσει την υπόθεση από πλευράς τεχνικών λεπτομερειών, μπόρεσε να αναδείξει. Και εγώ πιστεύω ότι θα φτάσουμε στην αλήθεια για το θέμα αυτό, με υπομονή και με περαιτέρω έρευνα που μπορεί να γίνει -και θα σας εξηγήσει τι εννοώ ο κύριος Υπουργός Δικαιοσύνης στην περίπτωση αυτή- αλλά όχι μέσα από εξεταστικές επιτροπές, που ένα είναι βέβαιο: Ότι θα κατέληγαν με τα ως τώρα στοιχεία στα ίδια αποτελέσματα στα οποία έχει καταλήξει και η δικαιοσύνη και η Α.Δ.Α.Ε..
      Έρχεται, λοιπόν, το ΠΑ.ΣΟ.Κ., ως Αξιωματική Αντιπολίτευση -η Αριστερά είχε μία άλλη στάση συνεπή από την αρχή, αλλά το ζήτημα είναι με το ΠΑ.ΣΟ.Κ. και τις αντιφάσεις στις οποίες πέφτει- και λέει «εξεταστική επιτροπή». Να ερευνηθεί τι αυτή τη στιγμή; Ακούσατε ολόκληρη τη συζήτηση που έγινε και στην προηγούμενη αίτηση για εξεταστική επιτροπή και τώρα.
      Ας τα πάρουμε ένα - ένα τα πράγματα, για να δούμε πώς κολλάνε αυτά τα πράγματα μεταξύ τους, από πλευράς συνέπειας του ΠΑ.ΣΟ.Κ.. 
      Τόνισα, λοιπόν, προηγουμένως. Η Κυβέρνηση στάθηκε υπεύθυνα, γιατί έστειλε την υπόθεση στη δικαιοσύνη, το θέμα ήρθε στη Βουλή, το θέμα πήγε στην Α.Δ.Α.Ε., η Α.Δ.Α.Ε.έκανε την έρευνά της και η Α.Δ.Α.Ε.έστειλε τα στοιχεία στο δικαστή, ο οποίος και με αυτά τα στοιχεία ακόμη δεν μπόρεσε να φτάσει στην ταυτοποίηση προσώπων. Για σκεφθείτε, κυρίες και κύριοι συνάδελφοι, ποιόν άλλον δρόμο μπορούσε να ακολουθήσει μέχρι τώρα η Κυβέρνηση; 
      Λένε κάποιοι, δεν ψάξαμε την υπόθεση σε βάθος. Δεν ψάξαμε την υπόθεση σε βάθος; Δεν εξετάσαμε το ρόλο της Ε.Υ.Π.; Άκουσα και αυτήν την περίεργη θεωρία για το ρόλο της Ε.Υ.Π. στη συγκεκριμένη υπόθεση και από τον κ. Παπαϊωάννου όταν έγινε η τότε συζήτηση μέσα εδώ. Το απόσπασμα είναι από τα Πρακτικά της Βουλής εκείνης που έλεγε «το ρόλο της Ε.Υ.Π. να δούμε». Άκουσα στην προηγούμενη συζήτηση που είχαμε εδώ, επ’ αφορμή άλλης αιτίας μέσα στη Βουλή, συναδέλφους, δύο τουλάχιστον από την πλευρά του ΠΑ.ΣΟ.Κ., να λένε «η Ε.Υ.Π. ευθύνεται γιατί δεν μπόρεσε να παρεμποδίσει το ζήτημα αυτό.». «Δεν μπόρεσε να παρεμποδίσει…», μας είπαν δύο τουλάχιστον συνάδελφοι –τα ονόματά τους είναι στα Πρακτικά- και ο κ. Παπαϊωάννου στην πρώτη συζήτηση –«δεν μπόρεσε να παρεμποδίσει την όλη αυτή τροπή», δηλαδή το έγκλημα των υποκλοπών. Η Ε.Υ.Π. δεν μπόρεσε. Εγώ δεν καταλόγισα ποτέ και δεν καταλογίζω τίποτα στην Ε.Υ.Π. και δεν έχει προκύψει τίποτα για την Ε.Υ.Π.. Αλλά με τη λογική του το ΠΑ.ΣΟ.Κ. –κι αυτό που θα πω τώρα ισχύει με τη λογική του ΠΑ.ΣΟ.Κ., όχι γιατί έχει η Ε.Υ.Π. οποιαδήποτε εμπλοκή, ούτε πριν, ούτε μετά- αιτιάται την Ε.Υ.Π. γιατί δεν παρεμπόδισε! Μήπως πρέπει να δούμε για ποια Ε.Υ.Π. μιλάμε, κυρίες και κύριοι συνάδελφοι;
      ΔΗΜΗΤΡΙΟΣ ΤΣΙΡΩΝΗΣ: Ποια είναι η δουλειά της Ε.Υ.Π.;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Πότε ξεκίνησε το θέμα των υποκλοπών; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Πότε ξεκίνησε;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Πότε ξεκίνησε το θέμα των υποκλοπών; Για να δούμε ποιοι κατά το ΠΑ.ΣΟ.Κ., δεν παρεμπόδισαν τις υποκλοπές.
      Το σύστημα –αν κοιτάξετε την έκθεση της Α.Δ.Α.Ε.- των ψηφιακών κέντρων, το οποίο κατέστησε δυνατή, εν δυνάμει για το μέλλον την όλη ιστορία των υποκλοπών, μπήκε το 2000 και 2001. Τα καρτοκινητά-σκιές, ενεργοποιήθηκαν στις 8 και 9 Ιουνίου, όπως ξέρετε, του 2004. Άρχισαν οι δύο συναγερμοί τον Αύγουστο του 2004. Και το μεγαλύτερο μέρος των υποκλοπών είχε γίνει με βάση αυτό το σύστημα, που δεν απετράπη, κατά τη γνώμη κάποιων, από την Ε.Υ.Π. Είχε τελειώσει σχεδόν στο τέλος του 2004, αρχές 2005. 
      Ποια Ε.Υ.Π. ήταν εκείνη την εποχή; Ήταν ή δεν ήταν η Ε.Υ.Π. που άφησε η Κυβέρνηση Σημίτη; Την άγγιξε κανείς την Ε.Υ.Π. αυτή μέχρις ότου, το Νοέμβριο του 2004, ορισθεί ο κ. Κοραντής, για λόγους Ολυμπιακών Αγώνων και άλλων αιτιών; Ήταν αυτή η Ε.Υ.Π., ναι ή όχι; Ο κ. Αποστολίδης –το γράφει ο κ. Σημίτης στο βιβλίο του- δεν είναι ο άνθρωπος που ο ίδιος επέλεξε και «αναμόρφωσε» την Ε.Υ.Π.;
      Δηλαδή τι λέει το ΠΑ.ΣΟ.Κ.; Εγώ δεν είπα τίποτα. Εγώ δεν ενέπλεξα την Ε.Υ.Π.. Όταν όμως  το ΠΑ.ΣΟ.Κ. έρχεται και μου λέει ότι δεν απέτρεψε η Ε.Υ.Π. την εποχή εκείνη το σκάνδαλο, όπως λέει, το έγκλημα, κατ’ εμέ, των υποκλοπών, το ερώτημα είναι: Τι σημαίνει αυτό από την πλευρά του ΠΑ.ΣΟ.Κ.; Μήπως υπονοεί το ΠΑ.ΣΟ.Κ. ότι η Ε.Υ.Π. που μας άφησε, του κ. Αποστολίδη, η Ε.Υ.Π. που έστησε την ασφάλεια των Ολυμπιακών Αγώνων δεν κατάφερε ή δεν θέλησε να αποτρέψει όλη αυτή την ιστορία του σκανδάλου των υποκλοπών; Για να καταλάβετε σε τι αντιφάσεις πέφτουν εκείνοι οι οποίοι έρχονται και προβάλλουν ισχυρισμούς χωρίς αιτία. 
      Σε ό,τι αφορά τέλος το ζήτημα το οποίο σχετίζεται με την ίδια τη Βουλή, κυρίες και κύριοι συνάδελφοι, είναι γνωστό τοις πάσι: Δεκατρείς συνεδριάσεις της Επιτροπής Θεσμών και Διαφάνειας, εξήντα έξι ολόκληρες ώρες, δύο Υπουργοί, ο Πρόεδρος της Α.Δ.Α.Ε., τρία μέλη της Α.Δ.Α.Ε., οι δύο Αρχηγοί, επικεφαλής της Ε.Υ.Π., ο πρώην και ο νυν πέρασαν από εκεί. Υπήρξε το πόρισμα. Ήρθε το πόρισμα της Α.Δ.Α.Ε.. Η Βουλή επελήφθη. Με τα στοιχεία τα οποία είχε, επελήφθη. Τα στοιχεία αυτά τα οποία είχε εξετάστηκαν. Και αυτά τα στοιχεία τα οποία υπάρχουν αυτή τη στιγμή, δεν οδηγούν σε ταυτοποίηση προσώπων. Πού θα οδηγούσε η εξεταστική επιτροπή; Ε, να σας πω εγώ πού θα οδηγούσε. Στο να έρχεται το ΠΑ.ΣΟ.Κ. και να φαντασιώνεται πολιτικά μέσα στη Βουλή για να καλύψει την αμηχανία για έλλειψη πολιτικής σε όλα τα υπόλοιπα θέματα. 
      Δεν είναι, όμως, η Βουλή τέτοιο forum, κυρίες και κύριοι συνάδελφοι. Η Βουλή είναι το forum το οποίο προστατεύει τους θεσμούς, αλλά δεν λύνει την αμηχανία των πολιτικών κομμάτων όταν, λόγω εσωτερικών ζητημάτων και έλλειψης πολιτικής, δεν μπορούν να σταθούν στο ύψος των περιστάσεων. 
      Γι’ αυτό το λόγο λέμε όχι. Δεν είμαστε αντιφατικοί σε αυτό που λέγαμε. Είχαμε πει τότε -και εγώ μέσα στην Αίθουσα- όταν είχε τεθεί το ζήτημα και ο κ. Ρουσσόπουλος, ναι στην εξεταστική επιτροπή, εφόσον υπάρχει περιθώριο με βάση τα στοιχεία που έχουμε.
      Εγώ σας ρωτώ: Με βάση τα στοιχεία της Α.Δ.Α.Ε., του δικαστή και όσα συγκέντρωσε η Επιτροπή Θεσμών και Διαφάνειας, ποια άλλα στοιχεία είναι εκείνα που μπορούν, με τα σημερινά δεδομένα, να προκύψουν, με βάση την έρευνα η οποία έχει γίνει; Τι μπορεί να προσφέρει περισσότερο; Εκτός –σας είπα- από το να συσταθεί μία εξεταστική επιτροπή, στην οποία θα έρχονται τα στελέχη του ΠΑ.ΣΟ.Κ. απλώς και μόνο για να κάνουν καταγγελίες, να βγαίνουν έξω μετά, να συζητούν και να πλάθουν σενάρια για να μπορέσουν να καλύψουν την αμηχανία, η οποία τόσον καιρό πλανάται πάνω από την Αξιωματική Αντιπολίτευση. 
      Γι’ αυτό λέμε όχι στην εξεταστική επιτροπή. Δεν θα προσφέρουμε άλλοθι στην αμηχανία του ΠΑ.ΣΟ.Κ. και πολύ περισσότερο δεν πρέπει. Έχει πολύ σοβαρότερα πράγματα να ασχοληθεί η Βουλή σε θεσμικά ζητήματα και εάν –και θα σας πει ο κ. Χατζηγάκης τι σημαίνει αυτή η αρχειοθέτηση- προκύψουν ζητήματα, εδώ είμαστε για εξεταστική επιτροπή. Αλλά να έχει αντικείμενο πραγματικά να ερευνήσει και να αναζητήσει και πολιτικές ευθύνες και άλλα. Απ’ ό,τι φαίνεται όμως –και όπως θα φανεί και από τη συζήτηση και θα το δείτε- αντικείμενο για εξεταστική επιτροπή τώρα δεν υπάρχει. Υπάρχει ένα μόνο αντικείμενο, το βλέπετε πραγματικά, οι αντιφάσεις, οι αντιθέσεις του ΠΑ.ΣΟ.Κ., η προσπάθειά του να συγκαλύψει τα προβλήματά του. Ας το κάνει με εσωκομματικές διαδικασίες. Η Βουλή δεν είναι το forum conviniens για τέτοιου είδους διαδικασίες.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): ΟΙ Βουλευτές κύριοι Αναστάσης Παπαληγούρας και Κώστας Μπαντουβάς, ζητούν άδεια ολιγοήμερης απουσίας τους στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Αναστάσιος Νεράντζης): Η Βουλή ενέκρινε τη ζητηθείσα άδεια.
      Έχω την τιμή να ανακοινώσω στο Σώμα ότι η Διαρκής Επιτροπή Δημόσιας Διοίκησης, Δημόσιας Τάξης  και Δικαιοσύνης καταθέτει την έκθεσή της στο σχέδιο νόμου του Υπουργείου Εσωτερικών «Κύρωση της Συμφωνίας για Συνεργασία σε Εσωτερικά Θέματα μεταξύ της Κυβέρνησης της Ελληνικής Δημοκρατίας και της Κυβέρνησης της Γαλλικής Δημοκρατίας και της Διοικητικής Συμφωνίας για τη Συνεργασία στον Τομέα της Δημόσιας Διοίκησης και της Μεταρρύθμισης του Κράτους μεταξύ του Υπουργού Εσωτερικών, Δημόσιας Διοίκησης και Αποκέντρωσης της Ελληνικής Δημοκρατίας και του Υπουργού Δημόσιας Διοίκησης και Μεταρρύθμισης του Κράτους της Γαλλικής Δημοκρατίας». 
      Το λόγο έχει ο Πρόεδρος της Κοινοβουλευτικής Ομάδας του ΣΥ.ΡΙΖ.Α., κ. Αλέκος Αλαβάνος. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Είχα ζητήσει πρώτος το λόγο.
    ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Αγαπητοί συνάδελφοι, άκουσα με πολλή προσοχή τον κ. Παυλόπουλο. Εγώ πιστεύω ότι θα ήταν καλύτερα και για την Κυβέρνηση και για το κόμμα της Νέας Δημοκρατίας, και κυρίως, για τους φίλους της Νέας Δημοκρατίας να μη μιλούσε και να μην έλεγε αυτά τα σοφίσματα τα οποία δεν περιποιούν τιμή ούτε στην επιστημονική του ιδιότητα ούτε, θα έλεγα, και την πολιτική του θέση. Και ας αφήσει αυτό το παραμύθι πια. Δεν συνεχίζει αυτό το παραμύθι «το ζητάει το ΠΑ.ΣΟ.Κ., το ζητάει η Νέα Δημοκρατία, έχει στόχους το ένα, έχει στόχους το άλλο».
    Υπάρχει ένα μεγάλο ζήτημα. Ο Πρωθυπουργός της χώρας βρέθηκε να γίνεται αντικείμενο κατασκοπίας. Και το λέγω «κατασκοπείας» γιατί δεν είναι απλώς υποκλοπές. Ανάφερε και ο κ. Κουβέλης και άλλοι Βουλευτές τη σχέση με τη Μέριλαντ, με διεθνή τηλεφωνήματα με την έδρα της CΙΑ. Ο Πρωθυπουργός της χώρας υφίσταται κατασκοπεία και ανώτατα πολιτικά και στρατιωτικά στελέχη. Και για τη Νέα Δημοκρατία δεν τρέχει τίποτε!
    Μια οικογένεια όταν δει ένα μέρος της να υφίσταται ένα αδίκημα πολύ μικρότερο ενώνεται και αγωνίζεται να προστατεύσει τον ηγέτη της, το μέλος της. Και εδώ πέρα βλέπουμε ένα κόμμα και μια Κυβέρνηση να αδιαφορεί, να λέει, δεν πειράζει, δεν είναι σημαντικό αυτό το θέμα, δεν χάθηκε ο κόσμος. Εκτός και αν δεν είναι ηγέτης σας ο κ. Καραμανλής. Εκτός και εάν βλέπετε τον κ. Καραμανλή ως τμηματάρχη και το διευθυντή τον βλέπετε εκτός συνόρων και δεν θέλετε να τον θίξετε. Και γι’ αυτό μπαίνει ξανά το μεγάλο ερώτημα. «Ποιος κυβερνάει αυτόν τον τόπο»; Και η σημερινή πρόταση για εξεταστική επιτροπή δίνει μια ευκαιρία στη Νέα Δημοκρατία να δώσει μια απάντηση σε ένα επιμέρους θέμα, παρ’ ότι οι απαντήσεις στα άλλα ζητήματα δεν είναι ικανοποιητικές. Ποιος κυβερνάει αυτόν τον τόπο; Η «ERICSSON»; Τον κυβερνάει η «VODAFONE», η οποία πάλι πολύ εύστοχα είπε ο κ. Κουβέλης ότι έχει την επιγραφή της στην Εθνική Ελλάδας; Τον κυβερνάνε οι πολυεθνικές εταιρείες; Τον κυβερνάει η Αμερικάνικη Πρεσβεία; Τον κυβερνάει η CIA; Απαντήστε σ’ αυτό το θέμα. Και απαντήστε όχι με λόγια, αλλά έμπρακτα. 
    Ο Πρωθυπουργός, ο δικός σας Πρωθυπουργός και ο Πρωθυπουργός της Ελλάδας βρέθηκε να υποκλέπτονται τα τηλεφωνήματά του και η δικαιοσύνη κλείνει το φάκελο. Και εσείς λέτε ότι πρέπει να κλείσει και η Βουλή το φάκελο. Και τι αξιοπρέπεια, τι υπερηφάνεια, τι μαθήματα δίνετε να υπερασπιστούμε τους εαυτούς μας, τη χώρα μας, την τιμή μας, τα συμφέροντά μας, την εθνική μας ασφάλεια; Δεν κυβερνάει τη χώρα ούτε ο κ. Καραμανλής ούτε η Νέα Δημοκρατία. Δυστυχώς, φτάσαμε στην κατάσταση που την κυβερνούν πάλι οι ξένες υπηρεσίες και είναι μια Κυβέρνηση η οποία γονατίζει και δεν θα έπρεπε να γονατίζει. Θα έπρεπε να προστατεύσει όχι τον Πρωθυπουργό της, να προστατεύσει όλη τη χώρα. Έχετε πολύ μεγάλες ευθύνες. Έχετε μεγάλες ευθύνες για μια σειρά ζητήματα πολύ σοβαρά. 
    Πρώτον, η Νέα Δημοκρατία έχει τεράστιες ευθύνες γιατί η Ελλάδα έχει δεχθεί τη δραστηριότητα του διεθνούς παρακράτους, το οποίο έχει αναπτυχθεί τα τελευταία χρόνια με αφορμή την 11η Σεπτέμβρη και με πρόσχημα την 11η Σεπτέμβρη με έναν τρόπο που απειλεί την ασφάλεια, την κυριαρχία όλων των χωρών του κόσμου. 
    Κάνει εντύπωση η έλλειψη στοιχειώδους ευαισθησίας. Υπάρχει -πριν από λίγους μήνες- μια απόφαση του Ευρωπαϊκού Κοινοβουλίου, η οποία καταδικάζει και την Ελλάδα –έκανε εξεταστική επιτροπή για το θέμα- για τις πτήσεις της «AIR, CIA», τις παράνομες πτήσεις με τις παράνομες απαγωγές, οι οποίες έγιναν σε όλη την Ευρώπη. Και αναφέρει ότι έγιναν εξήντα τέσσερις πτήσεις. Και αναφέρει ότι μεταφέρθηκαν δεκάδες παράνομα συλληφθέντες μέσω του ελληνικού εδάφους. Αχμέτ Αγκίζα, Μωχάμετ Ελζαρί, Μπισέλ Αλ Ραουί, Ζαμίλ Ελ Μπάστρα, Αμπούλ Καρσίμ, Χαλί Ντελ Μάστρι, Μπινιά Μωχάμετ, Μαχέρ Άρα. Δεκάδες ονόματα.
      Σας καταγγέλλει το Ευρωπαϊκό Κοινοβούλιο. Περνούσαν οι πτήσεις της CIA από το «Ελευθέριος Βενιζέλος» και ο Υπουργός Μεταφορών κοιμόταν και ο Υπουργός Εθνικής Άμυνας κοιμόταν! Και ο Υπουργός Εσωτερικών κοιμόταν, για να σκεφθεί τα σοφίσματα που μας είπε εδώ πέρα. Λειτουργεί το διεθνές παρακράτος και δεν κάνετε τίποτα. Το δέχεστε! Δέχεστε να υπάρξει πάλι αμερικανοκρατία, να μην υπάρχει εθνική πολιτική. 
      Και όχι μόνο αυτό. Υπόθεση των Πακιστανών, απαγωγές των Πακιστανών. Κάνετε τα στραβά μάτια. Επανειλημμένες καταγγελίες, όχι μόνο από την Ελλάδα, από διεθνή μέσα, από το BBC, από την «GUARDIAN», από παντού. 
      Ο Πρωθυπουργός λέει ότι το μόνο που μπορούμε να εγγυηθούμε είναι ότι δεν ήταν ελληνικές μυστικές υπηρεσίες, άρα ήταν ξένες. Τι κάνατε; Τι έκανε η δικαιοσύνη γι’ αυτό το θέμα στην οποία παραπέμπετε όλα τα ζητήματα; Τι έκανε η ελληνική Κυβέρνηση γι’ αυτό το ζήτημα; Δεν τρέχει τίποτα! Έχει ξυπνήσει στη Νέα Δημοκρατία το γονίδιο του φακέλου του χαφιεδισμού πριν από τη δικτατορία και δεν τρέχει τίποτα, δεν κάνουμε τίποτα. Έχετε μεγάλες ευθύνες για τη συμμετοχή στις δραστηριότητες του διεθνούς παρακράτους για τη σιωπή σας, για την αποδοχή σας και για το γεγονός ότι η Ελλάδα έχει γίνει «μπάτε σκύλοι, αλέστε». Σε μια τέτοια χώρα είστε Κυβέρνηση.
      Δεύτερον, έχετε ευθύνες, διότι έχετε συμμετάσχει και έχετε εγκρίνει όλη αυτήν την γκρίζα νομοθεσία της Ευρωπαϊκής Ένωσης, που επιτρέπει την παραβίαση των στοιχειωδών δικαιωμάτων, ελευθεριών και προσωπικών δεδομένων των πολιτών στο χώρο της Ευρωπαϊκής Ένωσης, συμπεριλαμβανομένης και της Ελλάδας. 
      Σχετικά με την αποστολή στοιχείων στις Ηνωμένες Πολιτείες για τις πτήσεις οι οποίες γίνονται, τις οποίες μπορούν οι Ηνωμένες Πολιτείες, χωρίς καν να ρωτήσουν την Ευρωπαϊκή Ένωση, να τις στέλνουν στις τρίτες χώρες, να στέλνουν τα στοιχεία αυτά στο Πακιστάν και στις άλλες χούντες στη Σαουδική Αραβία, στις χώρες που συνεργάζονται. Και δέχεστε εσείς όσοι μπαίνουν στην Ολυμπιακή ή όσοι μπαίνουν σε άλλες αεροπορικές εταιρείες για να φύγουν από το «Ελευθέριος Βενιζέλος» και να πάνε στη Νέα Υόρκη, να φεύγουν μαζί τους όλα τα στοιχεία. 
      Για το ευρωένταλμα σύλληψης εφαρμόζετε τη σύμβαση για αμοιβαία δικαστική συνδρομή των χωρών της Ευρωπαϊκής Ένωσης, η οποία έχει ειδικό κεφάλαιο για την παρακολούθηση των τηλεπικοινωνιών –συνεργασία δηλαδή για την παρακολούθηση των τηλεπικοινωνιών- το οποίο κεφάλαιο αυτό δίνει τη δυνατότητα σε περιπτώσεις, μία χώρα άλλη η οποία καταδιώκει κάποιον ύποπτο να μπορεί να παρεμβαίνει στο σύστημα τηλεπικοινωνιών μιας τρίτης χώρας, μιας άλλης χώρας, χωρίς καν να ζητήσει την έγκρισή της, τη συμφωνία της. 
      Και από πού προστατεύονται οι πολίτες; Και γιατί συνεχίζετε και εφαρμόζετε αυτήν τη σύμβαση; Μια γκρίζα νομοθεσία η οποία πλέον δίνει τη δυνατότητα να παρακολουθούνται τα πάντα. Και εδώ πέρα δημιουργείται ένα ερώτημα σε σχέση με το συγκεκριμένο θέμα των υποκλοπών: «Μα, δεν βρήκαμε πρόσωπα!». Αν διαβάσετε λίγο τις καταγγελίες και τις τοποθετήσεις του STATE- WATCH αυτού του Ευρωπαϊκού και Διεθνούς Οργανισμού, της μη κυβερνητικής οργάνωσης, που παρακολουθεί ακριβώς τα θέματα των προσωπικών δεδομένων, θα δείτε ότι με τα αυτοματοποιημένα συστήματα τα οποία υπάρχουν σήμερα μπορεί να γίνεται η παρακολούθηση χωρίς να βρεις τους φυσικούς αυτουργούς. Δεν υπάρχουν φυσικοί αυτουργοί, πολλές φορές υπάρχουν μόνο λογισμικά. 
      Εσείς ζείτε και έχετε τη λογική πενήντα χρόνων πίσω όπου έπρεπε ο χαφιές να βάλει το αυτί και έτσι μπορούσες να βρεις πιθανόν το χαφιέ. Είναι αυτή η αστεία δικαιολογία που ακούγεται και από σας και από τη δικαιοσύνη, ότι δεν βρήκαν τα πρόσωπα. Βρείτε τις εταιρείες, βρείτε τα λογισμικά. Να οδηγήσετε στο δικαστήριο την «ERICSSON» που είχε αυτό το λογισμικό το οποίο χρησιμοποιήθηκε για τις υποκλοπές.
      Τρίτον, έχετε εξαιρετική ευθύνη για την κατάσταση στην ηγεσία της δικαιοσύνης και για την επίθεση που έχει κάνει σχεδόν σε όλες τις ανεξάρτητες αρχές, για το ρόλο που παίζει ο εισαγγελέας του Αρείου Πάγου, o κ. Σανιδάς. Είναι πρόβλημα ο εισαγγελέας του Αρείου Πάγου.
      Εδώ πέρα βλέπουμε άλλες χώρες, που είχαν  παρόμοια προβλήματα να λειτουργούν εντελώς διαφορετικά. Βλέπουμε την Ιταλία. Υπήρχε δίκτυο υποκλοπών της «ΤΙΜ». Υπήρχε εμπλοκή ανωτάτων κλιμακίων της Ιταλικής ΕΥΠ. Υπήρξε και εκεί συμπτωματικά, «αυτοκτονία», ειδικού για την ασφάλεια των τηλεπικοινωνιών, του Adam Bove, σαράντα τριών ετών. Και όλη η κατάσταση παραπέμφθηκε στην ιταλική δικαιοσύνη. Ήταν ακριβώς το ίδιο. Η ιταλική δικαιοσύνη προχώρησε, δεν έκλεισε το φάκελο. Υπήρξε στην Ιταλία πάλι η απαγωγή του Abu Omar στο Μιλάνο το 2003, μέσα στο  πρόγραμμα παράνομων απαγωγών που έκανε η CIA. Είκοσι έξι εντάλματα βγήκαν από την ιταλική δικαιοσύνη. Προχώρησε η δίκη και υπήρξαν πριν από λίγες εβδομάδες, αν θυμάμαι καλά, οι καταδίκες.
      Δεν δέχεστε με κανέναν τρόπο το ρόλο των ανεξάρτητων αρχών, της Αρχής Προστασίας Προσωπικών Δεδομένων, της αρχής για την καταπολέμηση εσόδων από εγκληματικές δραστηριότητες και στρέφετε συνεχώς τη δικαιοσύνη ενάντιά τους. Κορυφαίο παράδειγμα η παρέμβαση που έκανε ο εισαγγελέας του Αρείου Πάγου για τις κάμερες. 
      Και  έρχομαι στο τέταρτο σημείο με βάση αυτό. Για σας, δε σημαίνει τίποτα το θέμα που αφορά τα προσωπικά δεδομένα. Είτε παρακολουθείται ο Πρωθυπουργός, είτε έχουμε τις κάμερες και παίρνουμε τους φοιτητές με τα πράσινα παπούτσια και μαζεύουμε σαράντα εννιά και τους ρίχνουμε στη Γενική Αστυνομική Διεύθυνση Αθηνών χωρίς δικαίωμα επαφής με τους δικηγόρους τους, δεν τρέχει τίποτα. Δεν τρέχει τίποτα για σας, όταν η Αρχή Προστασίας Προσωπικών Δεδομένων λέει ότι είναι παράνομες οι κάμερες. Βάζετε τον κομματικό εισαγγελέα του Αρείου Πάγου να πει ότι είναι νόμιμες και καταπατάτε το Συμβούλιο Επικρατείας, το οποίο θα τοποθετηθεί στο θέμα που υπάρχει. Δεν τρέχει τίποτα. 
      Δημιουργείτε μία χώρα φόβου, μία χώρα παρακολούθησης. Παρακολουθείται ο Πρωθυπουργός και δεν τρέχει τίποτα. Παρακολουθούνται ανώτατοι στρατιωτικοί ηγέτες και δεν τρέχει τίποτα. Ποιος πιστεύει, επομένως, ότι μπορεί να μην παρακολουθείται; Ποιος πιστεύει ότι μπορεί να σηκώσει το ανάστημά του στην Αστυνομία της γειτονιάς, αν έχει ένα πρόβλημα; Ποιος μετανάστης, ο οποίος μπορεί να κακοποιήθηκε, να χτυπήθηκε, τολμάει να πει κάτι, όταν σου λένε ότι παρακολουθούσαν το τηλέφωνο του Καραμανλή και η δικαιοσύνη έκλεισε το φάκελο και η Βουλή δεν έκανε εξεταστική επιτροπή, γιατί οι Βουλευτές του Καραμανλή δεν ήθελαν εξεταστική επιτροπή;
       Σ’ αυτήν την κατάσταση έχετε φέρει τη χώρα. Έχετε σπείρει κάμερες σε όλη την Αθήνα, νομίζοντας ότι θα μπορέσετε να σπάσετε τις αντιστάσεις και τις κινητοποιήσεις και τον αγώνα για την ελευθερία των πολιτών και ειδικά των νέων ανθρώπων. 
      Και εδώ είναι το τελευταίο που θέλω να αναφέρω. Έχετε μία τεράστια ευθύνη, διότι ζούμε στην εποχή των επικοινωνιών και της πληροφορικής, μία εποχή που απαιτεί από κάθε χώρα να έχει δικά της προωθημένα εργαλεία, προκειμένου να συμμετάσχει σε αυτήν τη μεγάλη επιστημονική επανάσταση. Είναι, όπως ήταν το ηλεκτρικό στις αρχές του περασμένου αιώνα, όπως ήταν ο σιδηρόδρομος δύο αιώνες πριν. 
      Και εσείς, ενώ έχετε μία δημόσια επιχείρηση, η οποία κακώς είχε αρχίσει να ιδιωτικοποιείται από την προηγούμενη κυβέρνηση, δεν διστάζετε να την ξεπουλήσετε. Ζήσαμε πριν από λίγες εβδομάδες το ερωτηματικό σε ποιον ανήκει ο Ο.Τ.Ε. Ανήκει ακόμα στον  έλεγχο του δημοσίου; Ανήκει στην «MARFIN INVESTMENT BANK»; Είναι ο Ο.Τ.Ε. του Ντουμπάι; Δεν το ξέραμε. Και φέρατε εν σπουδή μία τροπολογία, για να κατευθύνετε εσείς, σε ποιον τελικά θα ανήκει. Αποδεικνύεται όμως ότι ο Ο.Τ.Ε. χρειάζεται και για άλλους λόγους. Και η προωθημένη υποδομή και γνώση στα θέματα των επικοινωνιών είναι δύο προϋποθέσεις που χρειάζονται και για λόγους αυτοπροστασίας της πολιτείας. 
Μόνο μ’ αυτόν τον τρόπο, με υψηλές γνώσεις, με υψηλούς ειδικούς που θα υπηρετούν τη χώρα μας και δεν θα υπηρετούν τις πολυεθνικές, θα μπορέσει να διαμορφώσει μέσα άμυνας μία χώρα όπως η Ελλάδα, ενάντια στις προσπάθειες κατασκοπείας, ενάντια στις προσπάθειες παρακολούθησης, ενάντια σε όλες αυτές τις προσπάθειες που είδαμε με το θέμα των υποκλοπών. 
      Καταλήγοντας, θέλω να πω ότι έχετε μία ευκαιρία -μπορείτε να την χάσετε αν θέλετε, έχετε άλλωστε χάσει και άλλες και θα είναι λυπηρό αυτό- να πείτε ότι «προσπαθούμε να κυβερνήσουμε εμείς την Ελλάδα, προσπαθούμε να στηρίξουμε τον Πρωθυπουργό, δεν θα αφήσουμε τον Πρωθυπουργό να γίνεται θύμα παρακολούθησης, εκβιασμού ή άλλων αδικημάτων και ανομημάτων σε βάρος του». Με τη μέχρι τώρα τοποθέτηση που έχετε λέτε ότι: «δεν το κάνουμε, δεν μπορούμε να το κάνουμε». Υπάρχουν άλλα αφεντικά, τα οποία είναι πιο ισχυρά. Εάν επιμείνετε, δίνετε ένα ακόμη δείγμα γραφής ότι δεν αξίζει αυτή η Κυβέρνηση στη χώρα μας, ότι πρέπει το συντομότερο δυνατόν να πάμε σε μία μεγάλη πολιτική αλλαγή. Και μπορεί να έχουμε μία πολιτική αλλαγή ουσίας, μπορεί να έχουμε μία νέα πλειοψηφία, μπορεί οι δυνάμεις αυτές οι οποίες δώσαν τη μάχη και στην Ευρωπαϊκή Ένωση και αλλού για τη δημοκρατία, για τις ελευθερίες, για την ανάπτυξη, ένας μεγάλος συνασπισμός της Αριστεράς να ανοίξει καλύτερες σελίδες για τον τόπο.
      Ευχαριστώ πολύ.
      (Χειροκροτήματα από την πτέρυγα του ΣΥ.ΡΙΖ.Α.)
       ΠΡΟΕΔΡΕΥΩΝ (Αναστάσιος Νεράντζης):   Ευχαριστώ, κύριε Πρόεδρε.
      Το λόγο έχει τώρα ο κ. Καστανίδης και προτού αρχίσει να ομιλεί, παρακαλώ πολύ να παράσχω μία εξήγηση. Είχε συμφωνηθεί με τον κ. Σιούφα ότι ευθύς μετά τον κ. Παυλόπουλο θα μιλούσε ο κ. Καστανίδης για πέντε λεπτά, όπως εδικαιούτο. Κατερχόμενος όμως ο κ. Παυλόπουλος, ο κ. Αλαβάνος μου ζήτησε να μιλήσει αμέσως και εγώ, μη γνωρίζοντας αν μετέσχε ο κ. Αλαβάνος στη συμφωνία ή όχι, έδωσα το λόγο στον κ. Αλαβάνο. Προφανώς δεν υπήρξε καμμία πρόθεση από εμάς ούτε να «περιγράψουμε», ούτε να αποστερήσουμε κανένα δικαίωμα από τον Κοινοβουλευτικό Εκπρόσωπο του ΠΑ.ΣΟ.Κ., ο οποίος τώρα έχει το λόγο.
      Ορίστε, κύριε Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, τις εξηγήσεις που δίνετε τις αποδεχόμαστε, αλλά από τον Πρόεδρο της Βουλής γνωρίζαμε ότι γνωρίζετε και ελπίζω ότι το Προεδρείο της Βουλής σε κάθε περίπτωση θα διαχειρίζεται τις υποθέσεις του Σώματος με τρόπο αντικειμενικό και απροσωπόληπτο.
      Κυρίες και κύριοι συνάδελφοι, απεκατεστάθη σήμερα η ιστορία! Μόλις πριν από λίγο πληροφορηθήκαμε από τον σύγχρονο ιστορικό Προκόπιο –ο Βυζαντινός Προκόπιος ήταν ο συντάκτης των «Αποκρύφων Ιστοριών»- ότι ο Πρωθυπουργός της χώρας κ. Κωνσταντίνος Καραμανλής ετάχθη με σαφήνεια κατά του σχεδίου Ανάν! Υπολογίζω ότι σε λίγο στο δείπνο στο Προεδρικό Μέγαρο ο κ. Καραμανλής θα επιβεβαιώσει τα λεχθέντα υπό του συγχρόνου ιστορικού Προκοπίου, έστω ψιθυριστά στο αυτί του παρευρισκομένου κ. Χριστόφια εν Ελλάδι. 
      Η χειρότερη προσφορά του Κοινοβουλίου στον ελληνικό λαό και ιδιαίτερα στη νεολαία είναι να δίδουμε την εντύπωση ότι ο αυθεντικός αυτός χώρος της δημοκρατίας είναι χώρος άγονων και παράλληλων μονολόγων, όπου τα πάντα είναι προαποφασισμένα, απαράλλαχτα, ότι κανένας δεν ακούει τον άλλον και συνεπώς να δημιουργούμε την πεποίθηση ότι οι θεσμοί δεν λειτουργούν, το Κοινοβούλιο δεν λειτουργεί, να οξύνουμε, έτσι, την αίσθηση κυρίως της νέας γενιάς της αποστροφής προς την πολιτική και τους θεσμούς. Διότι τι θα πρέπει να πούμε; Τι πρέπει να πει η Νέα Δημοκρατία στον ελληνικό λαό, καθώς πριν από λίγο ο Αρχηγός της Αξιωματικής Αντιπολίτευσης και ο εισηγητής μας ανέγνωσαν τη δήλωση του Κυβερνητικού Εκπροσώπου κ. Ρουσόπουλου, ο οποίος, όταν την πρώτη φορά συνεζητείτο το αίτημα της Αντιπολίτευσης για τη σύσταση εξεταστικής επιτροπής για τις υποκλοπές, διαβεβαίωνε ότι μετά το τέλος των δικαστικών ερευνών η Κυβέρνηση θα υιοθετήσει το αίτημα για σύσταση εξεταστικής επιτροπής;
      (Στο σημείο αυτό την Προεδρική Έδρα  καταλαμβάνει η Ε΄ Αντιπρόεδρος της Βουλής κ. ΒΕΡΑ ΝΙΚΟΛΑΪΔΟΥ)
      Λαμβάνω επιπροσθέτως υπ’ όψιν μου αυτά που σήμερα ειπώθηκαν στην Αίθουσα του Κοινοβουλίου. Γνωρίζετε ότι η Νέα Δημοκρατία διαβεβαίωνε τον ελληνικό λαό, αλλά και τους Έλληνες Βουλευτές, ότι δεν θέλει συστάσεις εξεταστικών επιτροπών, όταν η δικαιοσύνη διερευνά. Σήμερα ακούσαμε την εκδοχή ότι, αφού η δικαιοσύνη διερεύνησε και δεν κατέληξε σε ποινικές ή άλλες ευθύνες, δεν έχουμε λόγο συστάσεως εξεταστικής επιτροπής.
      Άρα, το εύλογο ερώτημα είναι: Θα μπορούσε να μας πει μία περίπτωση για την οποία η Νέα Δημοκρατία κρίνει ότι πρέπει να γίνεται σύσταση εξεταστικής επιτροπής; Αν με τους  μέχρι τώρα ισχυρισμούς της οφειλόμενο είναι η εξεταστική επιτροπή να γίνεται μετά τις δικαστικές έρευνες και σήμερα μας διαβεβαιώνει ότι, αν οι δικαστικές έρευνες οδηγούν στο μηδέν, δεν πρέπει να γίνεται εξεταστική επιτροπή, γιατί η εξεταστική επιτροπή δεν μπορεί να επιλύσει προβλήματα που δεν έλυσε η δικαιοσύνη, σας παρακαλώ πείτε στον διαπορούντα Έλληνα πολίτη, σε ποιες περιπτώσεις πιστεύετε ότι μπορεί να γίνει εξεταστική επιτροπή. Να το γνωρίζουμε τουλάχιστον, πώς ακριβώς ερμηνεύετε το Σύνταγμα, πώς ακριβώς ερμηνεύετε τον Κανονισμό της Βουλής, πώς ακριβώς ερμηνεύετε τελικά και τους δικούς σας λόγους.  Διότι, δεν πιστεύω ότι επιθυμείτε να παρίστανται οι λόγοι σας ως απάτη ενώπιον της ιστορίας. 
      Κυρίες και κύριοι συνάδελφοι, είναι ήδη γνωστό σε μας ότι η ελληνική Δικαιοσύνη ελάχιστα δυστυχώς έπραξε, όταν η Αρχή Διαχείρισης του Απορρήτου των Επικοινωνιών συνέταξε πορίσματα. Άρα, γνωρίζουμε ότι μία ανεξάρτητη αρχή εξέδωσε πολύτιμα συμπεράσματα, ενώ ουδέν μας παρέσχε η ελληνική δικαιοσύνη. Άρα, ήδη η ελληνική δικαιοσύνη είναι εκτεθειμένη. Συνεπώς, η εξεταστική επιτροπή στηριζόμενη στα πορίσματα της Α.Δ.Α.Ε. μπορεί να καταλήξει σε συμπεράσματα ακόμα και σε ταυτοποιήσεις προσώπων. 
      Για να δικαιώσω τον ισχυρισμό μου σας λέω τα εξής: Στο από 28 Ιουνίου 2006 τελικό πόρισμά της η Α.Δ.Α.Ε. επισημαίνει: «Ενδεικτικά είναι δυνατόν να αναφερθεί ότι η αρχή των υποκλοπών» -κάτι που διαψεύδει τον προλαλήσαντα Υπουργό Εσωτερικών- «εντοπίζεται στις αρχές Αυγούστου του 2004 και υπάρχει μία συνεχής δραστηριότητα και στην εισαγωγή και τροποποίηση του παρείσακτου λογισμικού και στην μεταβολή των αριθμών υπό παρακολούθηση». Ερωτώ: Δεν ενδιαφέρεται η Κυβέρνηση να διαπιστώσει τι ακριβώς συμβαίνει κατά την πρώτη κυβερνητική της θητεία; Είναι Αύγουστος του 2004. 
      Η Α.Δ.Α.Ε. ισχυρίζεται ότι δεν υπήρξαν πιο μπροστά υποκλοπές, αλλά αυτές συμβαίνουν από τις αρχές Αυγούστου του 2004 και μετά. 
      Δεύτερον, σημειώνει στο ίδιο πόρισμα η Α.Δ.Α.Ε.: «Μεταξύ των λιστών που παραδόθηκαν στην εταιρεία «VODAFONE» από την «ERICSSON» και στους αριθμούς που παρέδωσε η «VODAFONE» στις δικαστικές αρχές, υπάρχουν διαφορές. Η εταιρεία «VODAFONE» παρέδωσε τρία τηλέφωνα λιγότερα από αυτά που περιέχονται στη λίστα της «ERICSSON» και δύο επιπλέον τηλέφωνα τα οποία δεν περιλαμβάνονται στη λίστα της «ERICSSON». Γνωρίζοντας τα τηλέφωνα, δεν μπορούμε να πιστοποιήσουμε ευθύνες φυσικών προσώπων και να διαπιστώσουμε τι ακριβώς έχει συμβεί μεταξύ «ERICSSON», «VODAFONE» και Επιτροπής Θεσμών και Διαφάνειας; Ποιος σας είπε ότι δεν έχουμε αυτήν τη δυνατότητα; Ισχυριζόμαστε ότι έχουμε αυτήν τη δυνατότητα. 
      Σημειώνει επίσης στο ίδιο πόρισμά της η Α.Δ.Α.Ε., ότι υπάρχει σύμπραξη της «ERICSSON» και της «VODAFONE». Αναφέρεται: « Διαπιστώνεται ότι πέντε υπάλληλοι της εταιρείας «VODAFONE» είχαν λογική πρόσβαση στο ψηφιακό κέντρο της Παιανίας μέσω του υποσυστήματος OSS, στις 19.56». Δίνει και χρόνο. «Σημειώνεται ότι η ταυτοποίηση των  προσώπων με κάρτα visitor για τη συγκεκριμένη χρονική περίοδο είναι αδύνατη λόγω καταστροφής των βιβλίων καταγραφής  εισόδου- εξόδου όπως δηλώθηκε από την εταιρεία VODAFONE».  
      Αναρωτιέμαι, όταν πιστοποιεί η Α.Δ.Α.Ε. ότι απροσχημάτιστα καταστρέφει τα στοιχεία η συγκεκριμένη εταιρεία, δεν μπορούμε να αναζητήσουμε ποινική ευθύνη και να ερευνήσει σχετικά η δική μας επιτροπή; 
      Καταλήγω. Στο ίδιο πόρισμα η Α.Δ.Α.Ε. σημειώνει, ότι υπάρχουν συνεχείς κλήσεις και SMS από συγκεκριμένες χώρες. Αρκετές φορές από τις Ηνωμένες Πολιτείες, από τον δορυφόρο Inmarsat, από τη Ρωσία, από τη Σουηδία, από το Ηνωμένο Βασίλειο, από την Τουρκία, από την Αλβανία. Ερώτημα: Θα μπορούσαμε να κωδικοποιήσουμε τις χώρες ανά δύο κατηγορίες, για να διαπιστώσουμε τι ακριβώς συμβαίνει με αυτούς που επικοινωνούν με τα καρτοκινητά «σκιές» και ενδεχομένως να καταλήξουμε σε ταυτοποίηση, όταν η Α.Δ.Α.Ε. στο πόρισμά της επαναλαμβάνει ότι τα στοιχεία των τηλεφώνων, όχι μόνον οι αριθμοί, αλλά και οι κωδικοί τους, είναι γνωστοί και στη διάθεση των δικαστικών αρχών;
     Δεν θα μπορούσαμε, λοιπόν, με την κατηγοριοποίηση των χωρών και με τα στοιχεία που είναι στη διάθεση της Α.Δ.Α.Ε. και των δικαστικών αρχών να ταυτοποιήσουμε ακόμη και φυσικά πρόσωπα; 
     Μήπως δεν είναι απλώς θέμα παρακολούθησης των τηλεφωνικών συνδιαλέξεων από ξένες μυστικές υπηρεσίες, αλλά υπάρχουν ανέλεγκτα ενδοκυβερνητικά υποσυστήματα…
     ΑΠΟΣΤΟΛΟΣ ΚΑΚΛΑΜΑΝΗΣ: Αυτό είναι το θέμα.
     ΧΑΡΑΛΑΜΠΟΣ ΚΑΣΤΑΝΙΔΗΣ: …που παρακολουθούν άλλους κυβερνητικούς παράγοντες και αυτό είναι το χειρότερο όλων που φοβάται ο κ. Καραμανλής, γι’ αυτό και αναλαμβάνει την ιστορική ευθύνη να μη συστήσει εξεταστική επιτροπή και να κρατήσει έτσι την Βουλή και τον ελληνικό λαό στο σκοτάδι; Κρίμα πραγματικά!
     Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαϊδου): Το λόγο έχει η Βουλευτής του Κομμουνιστικού Κόμματος Ελλάδος κ. Λιάνα Κανέλλη.
      ΛΙΑΝΑ ΚΑΝΕΛΛΗ: 	Κυρίες και κύριοι συνάδελφοι, δεν έχω παρά να κοιτάξω το ρολόϊ μου να σας πω ότι είναι 9,09 μ.μ., η δεξίωση έχει αρχίσει, η ώρα προσελεύσεως στο Προεδρικό Μέγαρο ήταν 8,45 μ.μ., τα δελτία ειδήσεων των ιδιωτικών καναλιών έχουν εξαντληθεί περί ώρα 9 μ.μ., στις 9 ακριβώς αρχίζει το δελτίο της κρατικής τηλεόρασης και η ολόκληρη διαδικασία σήμερα εδώ υποτάχθηκε στην επικοινωνιακή λογική, ακριβώς με τον ίδιο τρόπο που υποτάχθηκε και η υπόθεση των υποκλοπών με πλήρη περιφρόνηση του Κοινοβουλίου και τότε και τώρα και ενδιαμέσως. 
      Λυπούμαι ειλικρινώς, κύριοι Υπουργοί, γιατί εσείς επιλέξατε –αν δεν θυμάται κανένας, θυμόμαστε τουλάχιστον κάποιοι, τουλάχιστον οι τηλεθεατές αυτού του τόπου- οι τρεις Υπουργοί της Κυβέρνησής σας, αποφάσισαν μία ημέρα μετά την αυτοκτονία, μία παράξενη αυτοκτονία, με ένα εξαιρετικά «θρίλερ» τρόπο από έναν άνθρωπο κατά τεκμήριο υγιή, εν μέσω γηπέδου μεταδιδόμενου ποδοσφαιρικού αγώνα, να προαναγγείλουν την τραγική αυτή υπόθεση και να οριοθετήσουν το «τετράγωνο των Βερμούδων» και όχι «τρίγωνο των Βερμούδων», με press conference διαρκείας μιάμισης ώρας, εξαιρετικά θεατρικής, με μία γιγαντοοθόνη, ίνα πληρωθεί το ρηθέν υπό του λεξικού Τεγόπουλος-Φυτράκης που είναι ο ορισμός του «ξενιστή». Αυτά, κύριοι της Κυβέρνησης, και ελπίζω να ακούει και ο κύριος Πρωθυπουργός εκεί που είναι, όπου θα πανηγυρίζει για την εκλογή ενός κομμουνιστή, με τον ίδιο τρόπο που πανηγυρίζουν και κάποιοι άλλοι.
      «Ξενιστής», κατά το λεξικό Τεγόπουλου-Φυτράκη σημαίνει ζωϊκός ή φυτικός οργανισμός σε βάρος του οποίου τρέφεται το παράσιτο. Αυτό κάνετε. Αυτό κάνατε και εξακολουθείτε να κάνετε στη χώρα. Την μετατρέπετε σε «ξενιστή» που φιλοξενεί το «παράσιτο» του παραπεμπτικού στο αρχείο της Δικαιοσύνης. Ξέρετε τι λέει το παραπεμπτικό; «Κατέστη αδύνατον». Κατέστη αδύνατον, γιατί η δύναμη ήταν ανώτερη. Φέρατε λοιπόν τη μεταφυσική στο Κοινοβούλιο. Γιατί ήταν αδύνατον; Γιατί είμαστε αδύναμοι. Φέρατε λοιπόν και μία ομολογία. Δηλαδή, δε μου λέτε, ήταν αδύνατον να παραπέμψετε τον κ. Κορωνιά; Ή μήπως η συζήτηση είναι τυχαίο ότι γίνεται –είναι παράξενο, τι συμπτώσεις υπάρχουν σ’ αυτή τη ζωή- μόλις απομακρύνθηκε ο κ. Κορωνιάς; Πήρε μια «τιμητική» σύνταξη. Θα χαρεί το σκάφος του, θα χαρεί ενδεχομένως και τα 10.000.000 ευρώ, χρηματοδότηση από το ελληνικό δημόσιο, μετά το σκάνδαλο!
      Χρηματοδοτήσατε τη «VODAFONE» για την τεχνολογία, με τη σειρά της χρηματοδότησε και εκείνη –λάτρεις του άρθρου 16 είστε και εσείς- και πάρα  πολλές έρευνες στο Πολυτεχνείο για την τεχνολογία. Ω, τι καλή εταιρεία! 
      Τη συζήτηση λοιπόν την κάνουμε σήμερα, αφού κλείσατε με τον Bill Gaits. Λοιπόν, θα σας πω κάτι. Η εφημερίδα «ΤΑ ΝΕΑ» ξεκίνησε την ιστορία και η εφημερίδα το «ΒΗΜΑ» προσφάτως σας είπε, πως πήγε και ζήτησε ο κ. Σταυρακάκης δικαστική συνδρομή από το δικαστήριο της Καλιφόρνιας και έτσι βρήκε το IP των συκοφαντών σας.
      Όταν θέλετε να βρείτε τους συκοφάντες σας, τους βρίσκετε. Όταν θέλετε να βρείτε αυτούς οι οποίοι στήνουν μία γιγάντια μηχανή, τότε αρνείστε την εξεταστική επιτροπή μόνο για ένα λόγο, κύριοι της Κυβέρνησης: Δεν θέλετε να παραδεχθείτε και να αποκαλυφθεί ότι η χώρα υπήρξε πειραματόζωο τεχνολογίας. 
      Δεν σας εμπόδιζε τίποτα ούτε εσάς ούτε τη δικαιοσύνη, αν υπήρχε πολιτική βούληση, να συλλάβετε πάραυτα τον άνθρωπο ο οποίος ομολόγησε δημοσίως, δια του στόματος των τριών Υπουργών, σε θέαμα μεγάλο ενώπιον του ελληνικού λαού, ότι κατέστρεψε το σώμα του εγκλήματος. Δηλαδή τι; Το παράνομο λογισμικό που μπήκε στην εταιρεία του.
      Έχετε έναν άνθρωπο, ο οποίος βγαίνει και σας λέει –και τον εμφανίζετε και εθνικό ευεργέτη- ότι είχε το έγκλημα στα χέρια του, το όπλο του φόνου και τον ανακηρύξατε ευεργέτη αυτού του τόπου, τον άνθρωπο που σας είπε, «να το, το μαχαίρι, να το, το πιστόλι, να και ο φόνος, τον πέταξα στον υπόνομο» και δεν τον πιάσατε καν. Δεν του απαγγείλατε την ελαχίστη των κατηγοριών! 
       Ο ποιητής λέει «εθνικόν το αληθές». Ο ποιητής δεν λέει «εθνικόν το ασαφές». Αυτό είναι ο καινούργιος τρόπος να προσεγγίσετε την εθνική ανεξαρτησία της χώρας. Γιατί, θυμηθήκατε το σχέδιο Ανάν; Εγώ θυμάμαι άλλα πράγματα, όπως και το σύνολο του ελληνικού λαού. Θυμάμαι το «πλην Λακεδαιμονίων». Σήμερα γίνατε όλοι Λακεδαιμόνιοι και ξαφνικά έχετε πρόβλημα με τους Λακεδαιμόνιους. 
      Θα σας πω, όμως, μία αλήθεια. Τη λέξη Μέριλαντ –ανατρέξτε στα Πρακτικά- την ακούσατε εκ στόματος Κ.Κ.Ε., κύριοι, γι’ αυτό φοβάστε την εξεταστική επιτροπή, γιατί στην εξεταστική λέγονται και πράγματα. Τη λέξη Μέριλαντ –και είναι εδώ ακόμα και συνάδελφοι από το ΠΑ.ΣΟ.Κ. και από τα άλλα κόμματα- την ακούσατε εκ στόματος Κ.Κ.Ε., όταν υποχρεώθηκαν οι ερωτώμενοι από τους Βουλευτές να απαντήσουν. Μιλούσαν θολά, έλεγαν για υπερατλαντική χώρα και δεν έλεγαν από πού. Τη λέξη Μέριλαντ την απάντησαν υποχρεωτικά μέσα σε μία κοινοβουλευτική διαδικασία.
      Επίσης, είχατε Υπουργούς, οι οποίοι έλεγαν «το τετράγωνο». Έλεγαν το τετράγωνο και έλεγαν δρόμους, λες και ήταν το χωροταξικό της Αθήνας. Ήταν τετράγωνο. Ήταν ο Πύργος των Αθηνών ή το πίσω μέρος της Σουηδικής Πρεσβείας, η Βρετανική Πρεσβεία και η πλατεία Μαβίλη -η πλατεία Μαβίλη, ξέρετε, έχει μπαράκια και δεν γίνεται στα μπαράκια της πλατείας Μαβίλη- αλλά έχει και το Μέγαρο, έχει και την Αμερικάνικη Πρεσβεία και έχει στο οικόπεδο του ελληνικού δημοσίου, που δώσατε στην Αμερικάνικη Πρεσβεία με πρόσχημα την τρομοκρατία, μετά την 11η Σεπτεμβρίου, τον μεγαλύτερο και τον πλέον γιγάντιο –χρησιμοποιώ νεολογισμό, βάζω το «πλέον» στο «γιγάντιος», πράγματα που δεν τα κάνω εγώ ως λάθη ελληνικά και lapsus lingue- μηχανισμό παρακολούθησης του ημίσεος ημισφαιρίου, του μισού του μισού του ημισφαιρίου. Τα υπόλοιπα έχει άλλες περιοχές, πολύ καλύτερες. 
      Και να πείτε στον Πρωθυπουργό ότι όσο αρνείται κάτι τέτοιο –και αρνείται να δεχθεί να ερευνηθεί σ’ αυτήν τη χώρα, την οποία εκπροσωπεί ως εκλεγμένος αρχηγός, μ’ αυτήν τη μορφή, της δική σας αστικής δημοκρατίας- να φυλάγεται από τα GPS των αυτοκινήτων που έχει αγοράσει. Να φυλάγεται, γιατί στο Μέριλαντ –και δεν έχει καμμία απειλή αυτό- μίαν ευπρεπή τεχνολογική ενημέρωση έχει. 
      Στο Μέριλαντ έχει ανακοινωθεί και ο τρόπος με τον οποίο μπορείς να εκτρέψεις αυτοκίνητο από την τροχιά του επισήμως, φθάνει απλώς να γνωρίζεις το GPS του και κυρίως το πώς μπορείς να το ακινητοποιήσεις. 
      Δεν μπορεί να γίνει αντικείμενο διαπραγμάτευσης αυτή η έρευνα σε βάρος Ελλήνων πολιτών και ελληνικού πολιτικού προσωπικού και ταυτόχρονα να έχετε φροντίσει -στην καθυστέρηση από την πρώτη άρνηση για εξεταστική επιτροπή μέχρι αυτήν την κουβέντα για την εξεταστική επιτροπή, μέσα σ’ ένα χρόνο- και να έχετε πετύχει ένα πράγμα: Έχετε φέρει καινούργιο νομοσχέδιο για την Εθνική Υπηρεσία Πληροφοριών και το περάσατε και βουλώσατε το στόμα οποιουδήποτε υπαλλήλου της Ε.Υ.Π., ισοβίως. 
      Μας κόψατε και τα χέρια! Ακόμα και αν γίνει εξεταστική επιτροπή, την Ε.Υ.Π. θα την αφήσετε απέξω. Δεν είναι εθνική υπηρεσία μία υπηρεσία, η οποία δεν είναι πολιτικώς υπόλογη, γιατί δεν προστάτεψε τον Πρωθυπουργό της χώρας και αυτό είναι το πολιτικό ζήτημα. Αυτό είναι απολύτως το πολιτικό ζήτημα! 
      Η χώρα έγινε πειραματόζωο με το C4I, γι’ αυτό σας μίλησα για «ξενιστή». Έγινε πειραματόζωο με την Ολυμπιάδα, έγινε πειραματόζωο με τα Ζέπελιν. Και για να αποκαταστήσω και την κατά κύριο Μαρκογιαννάκη αλήθεια του πράγματος περί Τόμπρα, λυπούμαι που θα αναγκαστώ να καταφύγω σε κάτι τις, το προσωπικό.
      Δεν υπεσχέθη ποτέ ο κ. Τόμπρας ότι θα μοιράζει κασέτες στην Ασφάλεια. Οι κασέτες που επρόκειτο -και απειλούσε τότε η Νέα Δημοκρατία- να μοιράζει στην Ασφάλεια, ήταν κασέτες συνομιλίας του κ. Τόμπρα με εμένα στο ραδιοσταθμό «TOP FM», όπου του είχε εκφύγει η ομολογία της λειτουργίας του συστήματος των μυστικών, των συνομιλιών και της καταγραφής. Γιατί μερικά πράγματα σ’ αυτόν τον τόπο, όσο και να θελήσει κάποιος να τα ξεχνάει, δεν μπορεί όμως να τα διαστρεβλώνει. Και το θυμίζω ειδικώς στον κ. Μαρκογιαννάκη, γιατί, χάρις στην τεχνολογία και χάρις στα κινητά, προχώρησε επιτέλους, μετά από τόσα χρόνια και ένας κατάλογος ενόχων στα Ζωνιανά και ένας κατάλογος ενόχων κάπου αλλού.
      Βλέπετε, λοιπόν, ότι, κατά έναν περίεργο τρόπο, όταν θέλετε, η χώρα έχει ικανότητα, φτάνει να είναι προσδιορισμένος ο εχθρός. Όταν ο εχθρός είναι τμήμα του ελληνικού λαού ή έστω και παραβάτης του λεγόμενου ελληνικού λαού, παρεπιδημούντων τε και μη εις την Ιερουσαλήμ, Ελλάδα, τότε, η τεχνολογία είναι καλή και είσαστε και καλά εξοπλισμένοι και έχετε και ηθικό και έχετε και φρόνημα και έχετε και κομπορρημοσύνη. Όταν η χώρα είναι θύμα, η χώρα είναι θύμα, Η χώρα είναι θύμα και δεν μπορεί να αρνείται ο οποιοσδήποτε Πρωθυπουργός έχει συνηθίσει, στα πλαίσια του δικομματισμού, να βγαίνει στα μπαλκόνια, από τη Μεταπολίτευση και μετά, την επομένη της εκλογής του και να λέει ότι είναι Πρωθυπουργός όλων των Ελλήνων και να μην δέχεται το αίτημα όλων των Ελλήνων να μάθουν την αλήθεια, για να υπερασπιζόμαστε όλοι μας -υποτίθεται τυπικά- σε αυτήν την αστική δημοκρατία, έστω και προσχηματικά, τα δικαιώματα όλων των Ελλήνων.
      Χωρίς εξεταστική επιτροπή δεν θα μπορέσετε να πετύχετε το «τρικ» να μην μεταφράσει κάποιος τι σημαίνει Μέριλαντ. Δεν θα μπορέσει ποτέ να συζητηθεί η αντίληψη περί των εταιρειών κινητής τηλεφωνίας. Και αυτό το λέω με πολύ μεγάλη πίκρα, για όψιμους ανακαλύψαντες την ανάγκη ενός νέου πατριωτισμού. Και όσοι είπαν και ελάλησαν, γνωρίζουν τι εννοώ. Δεν είναι πατριωτισμός να μην αποδέχεστε το γεγονός ότι το έτερον ήμισυ αυτής της τραγικής, κατασκοπευτικής σε βάρος της χώρας ιστορίας, η «ERICSSON», είναι κατ’ εξοχήν πολεμική βιομηχανία, με εκατόν ογδόντα χώρες, στις οποίες έχει πολεμική παρουσία, μεταξύ αυτών και συμφωνίες με το Ελληνικό Πεντάγωνο.
      Επομένως, τίθενται μία σειρά από ζητήματα τα οποία αγνοεί σε ένα επίπεδο μυστικής υψηλής, για το καλό του άνευ του να το γνωρίζει ελληνικού λαού και του μέλλοντός του. Δεν γίνεται. Οφείλατε να πείτε ναι και μάλιστα μεγαθύμως σ’ αυτό. Θα βγαίνατε από το αδιέξοδο του εγκλωβισμού στο επίπεδο των προειδοποιήσεων. Δεν είμαστε κουτοί, καθίσαμε εδώ, σας ακούσαμε και καταλάβαμε τις προειδοποιήσεις.
      Όμως, δε νομίζω ότι μπορεί κάποιος να φανταστεί ως θεμιτή διαδικασία να επισύρετε εδώ, ενώπιον των Αμερικανών, οι οποίοι είναι και οι πραγματικοί μας συνομιλητές αυτήν τη στιγμή στα Βαλκάνια για το Σκοπιανό και για όλα τα υπόλοιπα. Αυτοί είναι οι πραγματικοί μας συνομιλητές, εκτός και αν έχουμε κάποια ψευδαίσθηση. Το έχω ξαναπεί, ο κ. Νίμιτς έχει ένα αεροπλανοφόρο στο όνομά του. Αύριο το πρωί μπορεί να αποκτήσει και μια χώρα στο όνομά του. Δεν υπάρχει πρόβλημα. Μπορεί να κάνει ό,τι θέλει. Μπορεί να βαφτίζει. Εκατό πολιτείες στην Αμερική έχουν το όνομα «Athens». Εμείς έχουμε απλώς τον «Andrew Athens». Τίποτε πέραν αυτού ως δικαιώματα, για να ελαφρύνω λίγο την ατμόσφαιρα. Όμως, ξέρετε, δεν ελαφρύνει η ατμόσφαιρα και ούτε πρόκειται να ελαφρύνει.
      Μία χώρα η οποία, δημοσίως, αρνείται να εξετάσει πολιτικά την αδυναμία της να προστατεύσει τον Πρωθυπουργό, τον Αρχηγό του Λιμενικού, τον Υπουργό Εξωτερικών της ίδιας της χώρας, έχω την εντύπωση ότι θα παρέλυε σε περίπτωση οιασδήποτε πραγματικά σοβαρής απειλής. Όμως, μην αλλάξετε τον προσανατολισμό της Εθνικής Υπηρεσίας Πληροφοριών. Μπορεί να συλλέξει υπέροχα οικονομικές πληροφορίες, να υπερασπίσει τα συμφέροντα οποιουδήποτε θέλει να επενδύσει στα Βαλκάνια ή να προβεί σε διείσδυση. Έχει πάψει προ πολλού να είναι «Εθνική». Της το κρατήσατε στον τίτλο, για να μην θυμίζει την παλιά Κ.Υ.Π.
      Θέλετε να πάμε στην ουσία του πράγματος; Η ουσία του πράγματος είναι ότι η χώρα, με αυτήν την άρνηση, τίθεται εν κινδύνω. Οι ομολογημένες αδυναμίες σε ένα πόλεμο, ακόμα και σε αυτόν της τρομοκρατίας, είναι εξαιρετικά προσελκυστικές για προβοκάτορες, εξαιρετικά προσελκυστικές για προβοκάτορες πάσης φύσεως και μορφής.
    Και αν εμφανιστούν σ’ αυτόν τον τόπο προβοκάτορες, θα είναι με την άδεια της Κυβέρνησης, η οποία αρνείται να εξετάσει και να τιμωρήσει. Αυτήν τη στιγμή για τους Δίδυμους Πύργους σε ολόκληρο τον κόσμο, αν υπάρχει μία πλευρά τόσης αμφισβήτησης, για το αν απαντηθεί πολιτικά το «qui bono», «τις ωφελείται», οφείλεται στο γεγονός ότι δεν πάρθηκε ούτε μισό κεφάλι υπευθύνου, σε μία χώρα εξαιρετικά καλά οργανωμένη, που δεν μπορούσε να δει τα αεροπλάνα που ξεφεύγουν από την πορεία τους, τους ελεγκτές που δεν ήταν στη θέση τους, αυτούς που δεν έκαναν τη δουλειά τους, γιατί ξαφνικά αυτοί που πήραν δύο επιβατικά αεροπλάνα ήταν σοφότεροι του συνόλου του αμερικανικού συστήματος αμύνης. 
    Και έρχεσθε να αντιγράψετε αυτό το μοντέλο; Πού; Εδώ; Εσείς; Και έρχεσθε να πείτε ότι δεν χρειάζεται να ψάξουμε πολιτικές ευθύνες, σ’ αυτόν εδώ τον τόπο, όταν πέρναγαν κατά παράβαση της πλειοψηφίας του Συντάγματος τα ξένα στρατεύματα για να πάνε στο Κοσσυφοπέδιο; Και σήμερα έχει πιάσει κάποιους από εδώ μέσα ο πόνος για το Κοσσυφοπέδιο; Γιατί από εδώ πέρασαν τα στρατεύματα πάνοπλα. 
    Δοκιμάστε να βάλετε μέσα στη βάση της Σούδας μια καρφίτσα και να δείτε, πώς θα λειτουργήσουν ξαφνικά και τα C4I και η Ε.Υ.Π. και η Κ.Υ.Π., με τη συμφωνία της αμοιβαιότητας. Έχετε τέτοιους συμμάχους, με τέτοιο τρόπο και τέτοια τεχνολογία και δεν σας ειδοποίησαν ποτέ ότι καιγόταν η Ελλάδα. Δεν είχατε εικόνα ούτε καν από το δορυφόρο. Κάηκε η Ελλάδα. Δεν σας ειδοποίησαν οι σύμμαχοί σας. Τι να τους κάνετε τους συμμάχους; Πρέπει να εξαφανιστούν τα δέντρα, να μη χρησιμοποιείται η τεχνολογία για τίποτα. Γιατί; Δεν είχατε λεφτά να πληρώσετε την εικόνα από το δορυφόρο; 
    ΠΡΟΕΔΡΕΥΟΥΣΑ (Βέρα Νικολαΐδου): Πρέπει να ολοκληρώσετε, κυρία Κανέλλη.
    ΛΙΑΝΑ ΚΑΝΕΛΛΗ: Θα ολοκληρώσω, κυρία Πρόεδρε. Σας παρακαλώ πάρα πολύ, δύο-τρία λεπτά δόθηκαν σε ένα σωρό άλλους ανθρώπους, κατά παράβαση των συμφωνηθέντων. Επιτρέψτε μου, λοιπόν και εμένα μία παρέκκλιση των συμφωνηθέντων. Στο κάτω-κάτω της γραφής, σε λίγο αρχίζει το ματς. Και το ματς και το σημερινό και το αυριανό, σπόνσορα έχει τη «VODAFONE». Ηρεμήστε παγκοσμίως. Η «VODAFONE» θα παίζει αύριο στα γήπεδα, η «VODAFONE» θα τα πληρώνει όλα. Δεν επιτρέπετε να πείτε όχι. Δεν έχετε περιθώριο να πείτε όχι. Δημιουργείτε τη σύμβαση του «ξενιστή». Δημιουργείτε στον ελληνικό λαό την αντίληψη –και σας το είπε η Αλέκα Παπαρήγα πριν από δύο ώρες από  αυτό το Βήμα- ότι πρέπει υποχρεωτικώς να εξοικειωθεί με την αντίληψη ότι ανά πάσα στιγμή είναι παρακολουθούμενος και ελεγκτέος από τον αντίπαλό του, με τον αντίπαλό του να είναι και ορισμένος και γνωστός και ταυτόχρονα σύμμαχος και συνεταίρος.
    Ακούστε. Συμμαχία προθύμων να ανεχτούν αυτήν την κατάσταση στα πλαίσια μιας λεπτότητας, μιας συγκυρίας, μιας ανάγκης, μιας ομοψυχίας, δεν πρόκειται να βρείτε. Και πάντως, δεν πρόκειται να ξαναβρείτε ποτέ τους ίδιους Λακεδαιμόνιους έναντι της Αθηναϊκής ιμπεριαλιστικής Δημοκρατίας, ούτε να τη μετατρέψετε σε βράβευση μιας αντίληψης, η οποία βασίζεται σε δούλους. Συμμαχία προθύμων τέτοια, δεν πρόκειται να βρείτε ποτέ. Θα βρίσκεται πάντοτε ένας δήμαρχος σαν αυτόν της Νίκαιας, που δεν θα το κάνει για το «θεαθήναι». Θα παίρνει απόφαση και θα τις κατεβάζει τις κάμερες και θα τον πηγαίνετε στο δικαστήριο και δεν θα τον νοιάζει. Και θα τον καταδικάζετε και δεν θα τον νοιάζει. Μόνο να θυμηθείτε την κουβέντα που κάνουμε τώρα.
    ΠΡΟΕΔΡΕΥΟΥΣΑ (Βέρα Νικολαΐδου): Πρέπει να ολοκληρώσετε, κυρία Κανέλλη.
    ΛΙΑΝΑ ΚΑΝΕΛΛΗ: Την ημέρα που ο Πρωθυπουργός, ο κάθε πρωθυπουργός αυτής της χώρας, ενδεχομένως, θα χρειάζεται ένα μέρος να κρυφτεί, αυτό δεν θα μπορεί να είναι η Βάση των Αμερικανών στο Κοσσυφοπέδιο, με το Γκουαντανάμο μέσα στην Ευρώπη, από το οποίο κουβαλιόντουσαν ευκολότατα, χωρίς κανένα έλεγχο, μέσω της Σούδας, όλοι οι άνθρωποι οι οποίοι διώκονται κατά παράβαση κάθε διεθνούς νομιμότητας. 
    Τη διεθνή νομιμότητα να μάθετε να την επικαλείστε, όταν υποτάσσεται σε εθνικό συμφέρον. Αν έχετε αποφασίσει να μετατρέψετε, ειδικά με αφορμή την τεχνολογία, το διεθνισμό σε κοσμοπολιτισμό, θα τον λουστείτε.
    Αλλά να θυμάστε ένα πράγμα. Το Κομμουνιστικό Κόμμα Ελλάδας δεν θα σας επιτρέψει ποτέ να αφήσετε τον ελληνικό λαό να τον λουστεί αμαχητί. 
    ΠΡΟΕΔΡΕΥΟΥΣΑ (Βέρα Νικολαΐδου):  Έχετε υπερβεί το χρόνο σας, κυρία συνάδελφε.
    ΛΙΑΝΑ ΚΑΝΕΛΛΗ: Τα SMS ο ελληνικός λαός την κρίσιμη στιγμή ξέρει πού να τα στείλει και τι θα γράφουν επάνω. Και κυρίως, τι χρώμα θα έχουν τα γράμματα.
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ζητήσει ο Υπουργός Δικαιοσύνης κ. Σωτήρης Χατζηγάκης.
      Κύριε Υπουργέ, έχετε το λόγο.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Ευχαριστώ, κυρία Πρόεδρε.
      Κυρίες και κύριοι συνάδελφοι, είχα την εντύπωση ότι ο Ψυχρός Πόλεμος τελείωσε, ότι δεν ζούμε στο 1950, στο 1960, στο 1970, ότι έχουν αλλάξει πολλά πράγματα, ότι δεν υπάρχουν οι Αμερικανοί και οι Ρώσοι, ότι δεν υπάρχουν οι δύο κόσμοι, ότι δεν υπάρχουν οι συγκρούσεις των σφαιρών επιρροής. Και είχα την εντύπωση ότι βρισκόμαστε σε μία καινούργια εποχή, με νέες τεχνολογίες -στην παγκοσμιοποίηση- όπου βεβαίως και υπάρχουν οι κίνδυνοι, όπου βεβαίως και υπάρχουν οικονομικές δυσπλασίες και σκάνδαλα, αλλά ωστόσο δεν είμαστε σε μία περίοδο όπου, όπως τότε, μεγάλες δυνάμεις ήταν εκείνες οι οποίες ήθελαν να εισβάλουν στην ελληνική επικράτεια, να απομυζήσουν τον ελληνικό λαό, να αλλάξουν τα πράγματα και να δημιουργήσουν τις καταστάσεις εκείνες τις οποίες ήθελαν.
      ΛΙΑΝΑ ΚΑΝΕΛΛΗ: Καταργήσατε την πάλη των τάξεων. Τώρα καταργήσατε και τον Ψυχρό Πόλεμο.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Βεβαίως, κυρίες και κύριοι συνάδελφοι, υπάρχουν κίνδυνοι σήμερα. Και θα σας πω και θα σας εξηγήσω ποιοι κίνδυνοι υπάρχουν, αλλά κυρίως θα σας εξηγήσω πώς πρέπει να αντιμετωπίζονται οι κίνδυνοι.
      Πρώτα-πρώτα, οι υπαρκτοί κίνδυνοι σήμερα δεν αντιμετωπίζονται με αφορισμούς, με αποστροφές, με γενικεύσεις, με κατάρες. Δεν αντιμετωπίζονται με σκανδαλολογία, με κινδυνολογία, με μία γενικευμένη αποστροφή της πραγματικότητας. Υπάρχουν κίνδυνοι. Υπάρχουν οι νέες τεχνολογίες, οι οποίες φέρνουν μία καινούρια κατάσταση, η οποία βεβαίως επηρεάζει τη ζωή μας, τους θεσμούς μας, εμάς τους ίδιους. 
      Ρωτάτε, όμως, πώς αντιμετωπίζουμε αυτούς τους κινδύνους. Εσείς και κυρίως ο Αρχηγός της Αξιωματικής Αντιπολίτευσης και εν πολλοίς και ο Αρχηγός του ΣΥ.ΡΙΖ.Α., θεωρούν ότι αυτοί οι κίνδυνοι οφείλονται είτε σε έξω δυνάμεις, είτε στο ότι όλο αυτό το διάστημα οι θεσμοί μας έχουν υποστεί μία φθορά. 
      Θέλω να σας πω ότι το ελληνικό κράτος, το ελληνικό έθνος, ποτέ άλλοτε δεν ήταν τόσο καλά θωρακισμένο, όσο είναι τη σημερινή εποχή. Η Ψωροκώσταινα που ήταν πριν από δεκαετίες, σήμερα είναι ένα ισχυρό κράτος, το οποίο παίζει σημαντικό ρόλο, κυρίαρχο ρόλο στα Βαλκάνια, παίζει σημαντικό ρόλο στην Ευρώπη, είναι ισότιμο των πιο πλούσιων και των πιο δυνατών κρατών και κάθεται στο ίδιο τραπέζι με τις Ηνωμένες Πολιτείες και συνομιλεί. Και πολλές φορές επιβάλλει και τη θέληση τη δική του.
      Επομένως, η κινδυνολογία για ξένες δυνάμεις και για ξένους ύποπτους παράγοντες οι οποίοι θέλουν να έρθουν και να μπουν στην Ελλάδα για να τη διαλύσουν, νομίζω ότι ανήκει στο πολύ-πολύ παρελθόν. Είναι ένα ρετρό επιχείρημα, το οποίο το απορρίπτουμε χωρίς δεύτερη κουβέντα.
      Εσχάτως, η Αντιπολίτευση –και κυρίως η Αξιωματική Αντιπολίτευση- ανακάλυψε την κρίση θεσμών. Αγαπητές κυρίες και αγαπητοί κύριοι συνάδελφοι, είχα την ευκαιρία να πω στην προηγούμενη συζήτηση για την Εξεταστική των Πραγμάτων Επιτροπή ότι η Ελλάδα, μετά από περίπου τριάντα πέντε χρόνια Μεταπολίτευσης, δεν ήταν ποτέ τόσο καλά θωρακισμένη θεσμικά, όσο είναι σήμερα. Δεν υπάρχει ελληνικός θεσμός που να μη λειτουργεί καλά. Και το Κοινοβούλιο λειτουργεί καλά –εμείς- και η εκτελεστική εξουσία λειτουργεί καλά και η δικαστική εξουσία λειτουργεί καλά –όσο και αν θέλετε να την αφορίσετε- και τα κόμματα λειτουργούν καλά και δημοκρατικά και τα συνδικάτα επίσης. Και η πάλη των τάξεων υπάρχει, κυρία Κανέλλη. Και όλα υπάρχουν μέσα σ’ ένα πλαίσιο δημοκρατικό και κοινοβουλευτικό.
      Τι άλλο υπάρχει όμως; Διότι, πράγματι, βλέπουμε καθημερινά όλοι μας ότι υπάρχει ένα νοσηρό κλίμα. Δεν είναι τίποτα άλλο παρά η συμπεριφορά η δική σας, κύριοι της Αντιπολίτευσης, οι οποίοι δημιουργείτε αυτό το νοσηρό κλίμα της σκανδαλολογίας, μέσα σε μία ατμόσφαιρα λάσπης, σε μία ατμόσφαιρα κονιορτού, όπου χτίζετε μόνοι σας κάποιο σκάνδαλο, επειδή κάποιο περιστατικό, κάποιος είπε κάποια φορά, κάποτε και κάπου. Και παίρνετε αυτό το περιστατικό, το δένετε κόμπο και το στέλνουμε στη Δικαιοσύνη.
      Παίρνετε, λοιπόν, αυτό το περιστατικό, το δένετε κόμπο, το στέλνουμε στη Δικαιοσύνη, η Δικαιοσύνη βεβαίως, εφόσον δεν μπορεί να στηριχθεί κάπου, δεν υπάρχουν πραγματικά δεδομένα και στοιχεία, δεν μπορεί να το στηρίξει και σ’ αυτή την περίπτωση, ενώ καταρρέει όλη αυτή η σκανδαλολογία, έρχεστε εσείς εδώ και κάνετε δύο πράγματα. 
      Πρώτα μιλάτε για σκανδαλολογία, φορτώνοντας όλα τα δεινά στη Δικαιοσύνη. Και έχετε μεγάλη ευθύνη γι’ αυτό, κύριοι της Αντιπολίτευσης και κυρίως της Αξιωματικής Αντιπολίτευσης.
      Και φοβάμαι εδώ –ανοίγοντας μία παρένθεση, πρέπει να σας πω, ότι δεν διδάσκεστε από το ιστορικό παράδειγμα- πως θα καταντήσετε Ένωση Κέντρου μετά τη Μεταπολίτευση. Προσέξτε, κύριοι του ΠΑ.ΣΟ.Κ., γιατί απ’ όλα όσα εκτοξεύσατε εναντίον της Νέας Δημοκρατίας, δεν κινδυνεύει ούτε ο Καραμανλής ούτε η Νέα Δημοκρατία. Και ο Καραμανλής και η Νέα Δημοκρατία πάλι θα είναι Κυβέρνηση. Κοιτάξτε εσείς μήπως δεν είστε Αξιωματική Αντιπολίτευση. Αυτό να κοιτάξετε και αυτό να πείτε στον Αρχηγό σας που απουσιάζει. 
      Υπάρχει, λοιπόν, ένα νοσηρό κλίμα. Πού στηρίζεται αυτό το νοσηρό κλίμα; Ποια είναι η αιτία του νοσηρού κλίματος; Όταν εσείς οι ίδιοι, κύριοι συνάδελφοι της Αντιπολίτευσης, καθημερινά παντού, όπου σταθείτε και όπου βρεθείτε, μιλάτε για κρίση, μιλάτε για πρόβλημα της πολιτικής, δεν καταθέτετε προτάσεις, κάθεστε και παίζετε στο παιχνίδι των διαφόρων δήθεν σκανδάλων και αφαιρείτε από το προσκήνιο την πολιτική, τότε τι περιμένετε; Να μην υπάρξει νοσηρό κλίμα; 
      Και ερχόμενοι εδώ και καταγγέλλοντας έτσι γενικά και αορίστως και αφοριστικά, νομίζετε ότι είστε προοδευτικοί; Νομίζετε ότι κερδίζετε τη νεολαία; Κάνετε λάθος. Απλώς ανοίγετε τρύπες σ’ ένα καράβι το οποίο βυθίζετε. Σ’ ‘ένα καράβι, όμως, που οι πρώτοι οι οποίοι θα βυθιστούν, θα είστε εσείς. Και αυτό είναι που δεν καταλαβαίνετε.
      Κάνετε, λοιπόν, μία άγονη αντιπολίτευση, στηριζόμενοι στη «βιομηχανία» των εξεταστικών επιτροπών. Πριν από ένα χρόνο, τον Ιανουάριο του 2007, κάνατε εξεταστική επιτροπή για τις υποκλοπές. Απορρίφθηκε, διότι ήταν στο στάδιο της προανακρίσεως. Πριν από ενάμιση-δύο μήνες, κάνετε ξανά Εξεταστική Επιτροπή για τη «SIEMENS». Απορρίπτεται και αυτή, διότι, όπως σας είπα, και εκείνη τότε ήταν στο στάδιο της προανακρίσεως. Σήμερα, επανέρχεστε με νέα πρόταση εξεταστικής επιτροπής. 
      Πού το πάτε; Δηλαδή, την έλλειψη, την ένδεια επιχειρημάτων σας, την έλλειψη πολιτική σας, την ανυπαρξία της πολιτικής σας, πάτε να την καλύψετε με προτάσεις δήθεν εξεταστικών επιτροπών, μέσα από τις οποίες επιχειρείτε να κάνετε μία πολιτικολογία γενικής φύσεως και μέσα εκεί να πάρει ο αέρας και τα ξερά και τα χλωρά και ό,τι ήθελε προκύψει; 
      Εμείς δεν θα σας ακολουθήσουμε. Κατ’ αρχάς, θέλω να καταθέσω σχετικό έγγραφο γιατί το ΠΑ.ΣΟ.Κ. ειδικά δεν δικαιούται και δεν νομιμοποιείται να μιλάει για εξεταστικές επιτροπές, διότι αυτό το ίδιο το κόμμα στο παρελθόν απέρριψε δεκατρείς εξεταστικές επιτροπές, οι οποίες είχαν γίνει από τη Νέα Δημοκρατία. 
      (Στο σημείο αυτό ο Υπουργός Δικαιοσύνης κ. Σωτήρης Χατζηγάκης                         καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Επειδή ετέθη το ερώτημα «καλά, την περασμένη φορά μας είπατε -εσείς σε μας- κύριοι της Κυβέρνησης ότι απορρίψαμε τις εξεταστικές επιτροπές, διότι ήταν στο στάδιο της προανάκρισης», θα ήθελα να σας πω ότι αυτό έγινε γιατί πιστεύουμε ότι στο στάδιο της προανακρίσεως δεν πρέπει να γίνεται καμμία συζήτηση, διότι κινδυνεύει όχι μόνο η υπόθεση, όχι μόνο η αλήθεια, αλλά και τα προσωπικά δεδομένα του ανθρώπου. 
      Γι’ αυτό, λοιπόν, στην υπόθεση της «SIEMENS» απορρίψαμε την πρότασή σας μ’ αυτό το σκεπτικό. Την απορρίψαμε με το σκεπτικό ότι δεν μπορεί στην προανάκριση και την ανάκριση να γίνει εξεταστική επιτροπή, διότι υπάρχει κίνδυνος διαρροής των πραγματικών στοιχείων της υπόθεσης. 
      Σήμερα στην καινούργια εξεταστική επιτροπή μας ρωτάτε, θα έλεγα και υποκριτικά, γιατί την απορρίπτετε σήμερα αφού δεν είναι στην ανάκριση; Μάλιστα.
      Ελάτε να καθίσουμε όλοι μαζί, να βρούμε ένα πλαίσιο λειτουργίας των εξεταστικών επιτροπών, το έχει ανάγκη ο τόπος, είναι καλό όργανο, είναι καλή διαδικασία οι εξεταστικές επιτροπές, αλλά να βάλουμε ορισμένους κανόνες. 
      Πρώτος κανόνας. Δεν πρέπει να γίνεται όταν γίνεται ανάκριση και όταν είναι μυστική η διαδικασία.
      Ο δεύτερος κανόνας, ο οποίος αφορά τη σημερινή υπόθεση των υποκλοπών, είναι όταν έχει κάνει όλο τον κύκλο η υπόθεση, δεν έχουν βρεθεί συγκεκριμένοι ύποπτοι, δεν έχουν καταδειχθεί πρόσωπα και κυρίως πολιτικά πρόσωπα, τα οποία να ευθύνονται για κάποια πολιτική ή άλλη πράξη και επομένως, κυρίες και κύριοι συνάδελφοι, τι εξεταστική επιτροπή να κάνουμε; Ποιόν θα εγκαλέσουμε; Εναντίον τίνος θα στραφούμε; Σε ποιόν θα πούμε εξετάζουμε αυτό ή εκείνο και καλούμε εκείνους ή τους άλλους; Για ποιόν λόγο; Να γιατί είναι υποκρισία αυτό που κάνετε. Να γιατί υπάρχει έλλειψη επιχειρημάτων, να γιατί ακολουθείτε έναν επικίνδυνο δρόμο και για τη δημοκρατία και για τον κοινοβουλευτισμό.
      Θα σας πω ακόμη κάτι. Όπως σας είπα, η Νέα Δημοκρατία δεν απορρίπτει τις εξεταστικές επιτροπές. Θα πρέπει να ξέρετε όμως ότι οι εξεταστικές επιτροπές που είναι ένα δημιούργημα του κοινοβουλευτισμού και κυρίως του βρετανικού κοινοβουλευτισμού, ήταν ένα όπλο της Βουλής, του Κοινοβουλίου εναντίον της Κυβέρνησης, εναντίον της εκτελεστικής εξουσίας.
      Ερωτώ, λοιπόν, εγώ σήμερα, τι πράξη παραβατική έκανε η Κυβέρνηση, για την οποία θέλετε να την εγκαλέσετε και να έρθει στην εξεταστική επιτροπή, για να εξευρεθεί κάποιο στέλεχος το οποίο διέπραξε κάποιο αδίκημα, κάποια παραβατική συμπεριφορά, τη στιγμή κατά την οποία ο ίδιος ο Πρωθυπουργός και τα ίδια στελέχη της Κυβέρνησης, ήταν εκείνοι οι οποίοι ήταν τα θύματα απ’ αυτήν την πράξη;
      Λέγω, λοιπόν, ότι αυτά τα τρία σημεία, θα πρέπει να είναι εκείνα, τα οποία πρέπει να σηματοδοτήσουν, για να χτίσουμε το πλαίσιο εκείνο στο οποίο θα πρέπει να κάνουμε τις εξεταστικές επιτροπές. Και σας καλώ, συνάδελφοι της Αντιπολίτευσης, συνάδελφοι της Συμπολίτευσης, όλοι μαζί στις αρμόδιες επιτροπές να κληθούμε όλοι, να χαράξουμε και να ορίσουμε το πλαίσιο. Εμπρός λοιπόν, ιδού η Ρόδος, ιδού και το πήδημα, ώστε να μην ζητάει ο καθένας όποτε θέλει εξεταστική επιτροπή και να σκυλεύει πάνω σ’ ένα θεσμό, ο οποίος είναι ιδιαίτερα χρήσιμος. 
      Κυρίες και κύριοι συνάδελφοι, θέλω τώρα να δείτε και επί της ουσίας τις διαδικασίες, γιατί η διαδρομή της υπόθεσης των υποκλοπών, δεν δικαιολογεί τη σύσταση εξεταστικής επιτροπής. Συγκεκριμένα, ρωτάω πρώτα-πρώτα, υπάρχουν βάσιμες ενδείξεις ή βάσιμες αιτιάσεις ότι υπάρχουν πολιτικά σφάλματα μελών της Κυβέρνησης ή άλλων αξιωματούχων κυβερνητικών, ώστε να δικαιολογείται εξεταστική επιτροπή; Υπάρχει έδαφος περαιτέρω έρευνας; Και το λέω, κυρίως, αυτό σ’ εσάς κύριοι του ΠΑ.ΣΟ.Κ., όταν στην υπόθεση Μαλέσιου, που υπήρχε ήδη συγκεκριμένη όχληση από τον εισαγγελέα, απορρίπτατε την εξεταστική επιτροπή και σήμερα, έρχεστε ως νέοι κήνσορες και τιμητές της δημοκρατίας και του κοινοβουλευτισμού και μας λέτε έτσι υποκριτικά, φαρισαϊκά, γιατί δεν κάνετε εξεταστική επιτροπή; Εσείς που απορρίπτατε τη μια πίσω από την άλλη και μάλιστα, απορρίπτατε εξεταστική επιτροπή, η οποία είχε χαρακτήρα συγκεκριμένου πολιτικού προσώπου. Να γιατί σας λέγω ότι δεν δικαιούστε να εγείρετε τέτοιες αιτήσεις και να κάνετε αυτές τις αιτιάσεις. 
      Τι έκανε η Κυβέρνηση; Η Κυβέρνηση μόλις πήρε την υπόθεση, την έστειλε στη δικαιοσύνη. Η δικαιοσύνη, σε συνεργασία με τις αστυνομικές αρχές, έκανε όλα όσα ήταν αναγκαία και χρήσιμα να κάνει. Προανήγγειλε στις 10/2/2006 στον εισαγγελέα του Αρείου Πάγου, τη διενέργεια προκαταρκτικής εξέτασης, αλλά και τη διενέργεια, κατ’ απόλυτη προτεραιότητα, διεξαγωγής της. Από τη δικαιοσύνη έγινε η προκαταρκτική εξέταση. Η προκαταρκτική εξέταση διήρκησε δέκα μήνες. Η Αντιπολίτευση θεώρησε το χρόνο μεγάλο, τον θεώρησε υπερβολικό.
     Υπήρχε, όμως, τεράστιος όγκος δουλειάς. Μέσα σ’ αυτόν το χρόνο, οι αστυνομικές αρχές καθώς και οι δικαστικές αρχές, εντόπισαν και εξέτασαν περισσότερο από δύο χιλιάδες κλήσεις σ’ όλη την επικράτεια. Και οι κλήσεις αυτές έγιναν από δεκατέσσερα έως δεκαέξι κινητά - σκιές. 
     Επίσης, κατηγορήθηκε και η δικαστική λειτουργία και η αστυνομική ότι καθυστέρησαν. Καθυστέρησαν οι έρευνες όταν είχαν να αντιμετωπίσουν τετρακόσιες τριάντα μία μαρτυρικές καταθέσεις, αριθμός ρεκόρ. Όταν τελείωσε η προκαταρκτική εξέταση ασκήθηκε ποινική δίωξη. Κατέθεσαν οι πάντες: καθηγητές πληροφορικής, πραγματογνώμονες, ειδικοί επιστήμονες, στελέχη του δημόσιου τομέα, στελέχη του ιδιωτικού τομέα. Κατέθεσαν οι πάντες. Ορισμένοι εξ ημών καταθέτατε από τα τηλε-παράθυρα. Αν είχατε κάποιο στοιχείο γιατί δεν το καταθέτατε στη δικαιοσύνη; Γιατί δεν πηγαίνατε εκεί να το καταγγείλετε, να πείτε ότι «έχω κι αυτό το στοιχείο»; Δεν το κάνατε. 
     Και κατόπιν μιας μακράς διαδικασίας ο Εισαγγελέας Εφετών κ. Ανδριοτέλης με σύμφωνη απόφαση του κ. Πετρόπουλου –Εφέτης - Ανακριτής ο δεύτερος, Εφέτης - Εισαγγελέας ο πρώτος- αρχειοθέτησαν την υπόθεση. Πως την αρχειοθέτησαν όμως; Δεν την έκλεισαν την υπόθεση. Η υπόθεση είναι ανοιχτή. Εάν υπάρχει οποιοδήποτε στοιχείο -είναι αυτό που είπε ο κ. Παυλόπουλος- καταθέστε το και να ξανανοίξουμε την υπόθεση. Όχι, όμως, έτσι στην τύχη, στα τυφλά. Όχι μόνο έτσι για να θίξουμε υπολήψεις, όχι μόνο για να θίξουμε ευαίσθητα προσωπικά δεδομένα. Συγκεκριμένα οποιαδήποτε στοιχείο έχετε, καταθέστε το.
     Η διαδικασία σήμερα, δεν σημαίνει και τελειωτικό και οριστικό κλείσιμο της υπόθεσης αυτής. Οποτεδήποτε, λοιπόν, υπάρξουν καινούργια στοιχεία, η διαδικασία αυτή θα συνεχιστεί. Αυτά τα πράγματα από τη δικαστική πλευρά.
     Η δικαστική εξουσία, ενήργησε άψογα γρήγορα και αποτελεσματικά και έκανε το καθήκον της. Αν σήμερα υπάρχουν τέτοια στοιχεία, τα οποία δεν μπορεί να τα ξεπεράσει ο άνθρωπος και προσπαθούμε και με τις νομοθεσίες και με οτιδήποτε άλλο, τότε δεν φταίει η δικαιοσύνη γι’ αυτό. 
     Η Κυβέρνηση, όμως, εκτός από αυτό έφερε το θέμα στην Ειδική Μόνιμη Επιτροπή Θεσμών και Διαφάνειας. Έντεκα μήνες, κύριοι συνάδελφοι, λειτούργησε η επιτροπή. Ούτε ένα, ούτε δύο, ούτε τρεις, αλλά έντεκα μήνες. Εξετάστηκαν είκοσι πέντε άτομα που σχετίζονταν με την υπόθεση, με κάθε λεπτομέρεια. Εκλήθησαν οι πάντες. Κατέθεσαν οι πάντες. Και όταν ήταν να βγει το πόρισμα, το ΠΑ.ΣΟ.Κ. έφυγε. Έβγαλε πόρισμα μόνο η Νέα Δημοκρατία.
     Τρίτον, η Α.Δ.Α.Ε.. Ξεκίνησε η διαδικασία και μέσω της Α.Δ.Α.Ε.. Η Α.Δ.Α.Ε., όμως, όπως παρεδόθη από την προηγούμενη κυβέρνηση, ήταν διαλυμένη. Είπε ο κ. Παυλόπουλος πολύ εύλογα και πολύ χαρακτηριστικά ότι πέντε υπάλληλοι ήταν. Και κατά τη δήλωση του ίδιου του Προέδρου της Α.Δ.Α.Ε., συνεδρίαζαν στο σπίτι του. Έκανε μια πολύ μεγάλη κινητοποίηση η τότε κυβέρνηση της Νέας Δημοκρατίας να στελεχώσει την Α.Δ.Α.Ε. για να μπορέσει η Α.Δ.Α.Ε. να είναι με όλα της τα στελέχη και να μπορέσει να φέρει εις πέρας το έργο. Και προχώρησε και έβγαλε και πόρισμα και έκανε ό,τι έπρεπε να κάνει.
     Σας ερωτώ, κύριοι συνάδελφοι, με καλή διάθεση: Τι άλλο πρέπει να κάνει μια Κυβέρνηση; Η δικαιοσύνη εξήντλησε τη διαδικασία. Η Επιτροπή Θεσμών και Διαφάνειας συνεδρίασε επί έντεκα μήνες. Η Α.Δ.Α.Ε., που ήταν διαλυμένη, την οικοδόμησε, την έφτιαξε και έκανε ό,τι έπρεπε να κάνει. Τι έπρεπε να κάνει; Πέστε μας. Τι παρελήφθη; Τι μας λέτε; Ότι σήμερα είναι οι νέες τεχνολογίες και μπορούν να σας παρακολουθούν από μία απόσταση; Αυτό το ξέρουμε.
      Κυρίες και κύριοι συνάδελφοι, θα είχα να πω πολλά, αλλά επιτρέψτε μου να σας αναφέρω, κλείνοντας την ομιλία μου, πώς εμείς αντιμετωπίζουμε αυτά τα προβλήματα. Η Νέα Δημοκρατία, η Κυβέρνηση, αντιμετωπίζει, σε αντίθεση με σας της Αντιπολίτευσης, κυρίες και κύριοι συνάδελφοι, με υπευθυνότητα και με σύνεση αυτά τα περίπλοκα, τα σύγχρονα προβλήματα, που αντιμετωπίζουν οι σημερινές κοινωνίες. Για το σκοπό αυτό έχουμε μία πλειάδα νομοσχεδίων, τα οποία θα δείτε ότι θα τα φέρουμε οσονούπω. Νομοσχέδια, που αφορούν το απόρρητο των επικοινωνιών, τον κυβερνοχώρο. Ελέχθη  για τον κυβερνοχώρο από τον κ. Βενιζέλο. Εμείς δεν είμαστε εναντίον του κυβερνοχώρου. Εμείς θα φέρουμε διατάξεις, οι οποίες συμπορεύονται, μ' αυτό το οποίο συμβαίνει σ’ όλη την Ευρώπη. Ο κυβερνοχώρος, είναι η σημερινή οιονεί άμεση δημοκρατία. Και λέω «οιονεί», γιατί δεν έχουν τις δυνατότητες τα έξι, εφτά δισεκατομμύρια κατοίκων στη γη, να μπορούν να λειτουργούν μέσω του Internet. Όμως είναι ένα τόπος, μία αγορά, όπου ο καθένας μπορεί να πει τις απόψεις του, ένας τόπος άμεσης δημοκρατίας και ένας τόπος δημόσιος. Και «δημόσιος τόπος» σημαίνει, κυρίες και κύριοι συνάδελφοι, ότι όλοι έχουν ίσα δικαιώματα, ισοδύναμα δικαιώματα απέναντι στον άλλον και απέναντι γενικά στο δίκαιο. Αυτό σημαίνει ότι πρέπει να μπουν κανόνες. Δεν νοείται ένα όργανο τόσης μεγάλης δύναμης να μην έχει κανόνες. Και εκεί θα προχωρήσουμε. Το λέω αυτό, διότι εμείς με σύνεση, με αποτελεσματικότητα και με υπευθυνότητα, προχωρούμε στην οικοδόμηση και τη θωράκιση του ελληνικού λαού, της κοινωνίας μας, του ελληνικού κράτους από τις νέες τεχνολογίες και από τους πραγματικούς κινδύνους και όχι τους φανταστικούς, τους οποίους εσείς επισείατε εδώ επί δυόμισι ώρες. 
      Θέλω να επαναλάβω ότι αν προκύψουν οτιδήποτε υπόνοιες ή σκιές υποψιών για οποιοδήποτε πολιτικό πρόσωπο, η Νέα Δημοκρατία –το επαναλαμβάνω και θα το διατρανώνω συνεχώς- ποτέ, μα ποτέ δεν είναι εναντίον των εξεταστικών επιτροπών. Θεωρώ ότι είναι σωστό κοινοβουλευτικό όργανο, εργαλείο, διαδικασία και πάνω σ’ αυτήν τη διαδικασία, σας καλώ όλους μαζί τους συναδέλφους όλων των πτερύγων, να θέσουμε το πλαίσιο μέσα στο οποίο θα καλούμαστε να λειτουργήσουμε.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΟΥΣΑ (Βέρα Νικολαΐδου):  Και εμείς ευχαριστούμε τον κύριο Υπουργό Δικαιοσύνης.
      Το λόγο έχει ο Κοινοβουλευτικός Εκπρόσωπος του Κ.Κ.Ε. κ. Σπυρίδων Χαλβατζής.
      ΣΠΥΡΙΔΩΝ ΧΑΛΒΑΤΖΗΣ: Ευχαριστώ, κυρία Πρόεδρε.
      Κύριε Υπουργέ, είπατε ότι δεν υπάρχει ψυχρός πόλεμος. Και είπατε ακόμη ότι τότε που είχαμε ψυχρό πόλεμο, υπήρχαν μεγάλες δυνάμεις που παρακολουθούσαν, που ήθελαν να μπουν εδώ μέσα, να κάνουν αυτά και άλλα. Δεν το κατάλαβα καλά. Μήπως θυμηθήκατε τον από βορρά κίνδυνο; Πού το πάτε, κύριε Υπουργέ της Δικαιοσύνης; Υπάρχουν θερμότατοι πόλεμοι σήμερα, υπάρχουν ιμπεριαλιστικές επεμβάσεις, υπάρχουν οξύτατες ενδοϊμπεριαλιστικές αντιθέσεις, υπάρχουν συγκρούσεις, πιέσεις, εκβιασμοί, υπάρχουν και οι αγωγοί, οι δρόμοι του πετρελαίου, υπάρχουν οι ανταγωνισμοί. Ψάξτε και σ’ αυτήν τη μεριά για τις υποκλοπές. Οι παρακολουθήσεις και το προϊόν των παρακολουθήσεων, πολύ συχνά γίνεται αντικείμενο αγοραπωλησίας από διάφορους πράκτορες. Φυσικά πρώτη αξιοποίηση είναι η πολιτική και δεν νομίζουμε, κύριε Υπουργέ των Εσωτερικών, ότι θα πρέπει να γίνονται συμψηφισμοί. 
      Δεν είναι επιχείρημα ότι αφού η προηγούμενη κυβέρνηση του ΠΑ.ΣΟ.Κ. δεν συγκροτούσε συχνά εξεταστικές επιτροπές, έτσι πρέπει να κάνει σήμερα και η Κυβέρνηση της Νέας Δημοκρατίας. Υπήρξε δήλωση-τοποθέτηση της Κυβέρνησης, την περίοδο που αποκαλύφθηκαν οι υποκλοπές ότι θα γίνει εξεταστική επιτροπή. Υποκλοπές έγιναν και γίνονται και δεν έρχεται σε αντίθεση ακόμη και αν υπήρχε σε εξέλιξη η δικαστική διαδικασία. Ποιοι φόβοι υπάρχουν; Γιατί αυτή η άρνηση για τη σύσταση της επιτροπής; Θα φθάσει η έρευνα της επιτροπής πέρα από τον Ατλαντικό; Θα φθάσει στις Η.Π.Α.; Θα βγει έξω από τα σύνορά μας; Υπάρχει κάποιος σ’ αυτόν τον τόπο, που αμφισβητεί ότι γίνονται παρακολουθήσεις;  
      Και είναι ρετρό, κύριε Υπουργέ, το βαν στην Κυψέλη και η σύλληψη εκείνων των πρακτόρων των Αμερικανών; Πασατέμπο πουλούσαν αυτοί με το βαν εκείνη την ώρα; Μη λέμε ότι είναι ρετρό! 
      Όταν καταγγέλλεται ότι παρακολουθείται ο Πρωθυπουργός, είναι αδιανόητο να αρνείται η Κυβέρνηση τη σύσταση της επιτροπής. Δεν υπάρχει κανένας ή σχεδόν κανένας Έλληνας, που θα συμφωνούσε ότι στην Ελλάδα οι παρακολουθήσεις αποτελούν ένα σπάνιο φαινόμενο. Είναι μόνιμο και διαχρονικό. 
      Τι είναι η Ε.Υ.Π.; Μια καλοσυνάτη κοινωνική υπηρεσία που φροντίζει για το καλό των ανθρώπων προσεκτική και άσπιλη; Λείπει ο κ. Μαρκογιαννάκης. Εδώ ζούμε στην Ελλάδα, όλοι γνωριζόμαστε με τα μικρά μας ονόματα. Και η Ε.Υ.Π. γνωρίζει πολύ περισσότερα από αυτά που είπε στην επιτροπή. 
      Υπάρχουν κάποιες διαδικασίες, που δημιουργούν την εντύπωση ότι πρόκειται να λυθούν ριζικά κάποια προβλήματα. Κάποιοι θεωρούν ότι εύκολα μπορούν να σταματήσουν πράξεις, ενέργειες, παρεμβάσεις, παρακολουθήσεις, που γίνονται μόνιμα και σταθερά. Οι παρακολουθήσεις είναι μια διαχρονική λειτουργία των κατασταλτικών μηχανισμών των υπηρεσιών ασφαλείας. Υπάρχει πλουσιότατη εμπειρία από το παρελθόν αλλά και στο σήμερα. Ειπώθηκαν προηγούμενα και από τη συντρόφισσα την Αλέκα την Παπαρήγα. Παρακολουθούνται κινητοποιήσεις, διαδηλώσεις, συνελεύσεις εργατικών σωματείων. Παρακολουθούνται και σήμερα και από την προηγούμενη κυβέρνηση. Βλέπουν και ακούνε διάφορα αυτιά και μάτια, τη συλλογική δράση του εργατικού και λαϊκού κινήματος. 
      Με πρόσχημα την ασφάλεια των Ολυμπιακών Αγώνων, γέμισε ο τόπος κάμερες οι οποίες παρακολουθούν στους δρόμους. Δρομολογείται η επέκτασή τους. Και απ’ αυτήν εδώ την Αίθουσα με άλλη ευκαιρία, καλέσαμε το λαό μέσα από τους μαζικούς του φορείς, να ακυρώσει τη λειτουργία των καμερών. Είναι κάμερες παρακολούθησης των διαδηλώσεων της ίδιας της δράσης της ζωής των εργαζομένων. 
      Υπάρχουν δυο βασικές πλευρές που δεν έχουν διερευνηθεί σε βάθος ούτε από τη δικαιοσύνη και απ’ ό,τι φαίνεται αυτές είναι: 
      Πρώτον, οι πληροφορίες, οι εκτιμήσεις και ο ρόλος της Ε.Υ.Π. στην υπόθεση των υποκλοπών. Στην Επιτροπή Διαφάνειας έδειξε απροθυμία να ρίξει φως. Η Βουλή πρέπει να το ξέρει. Οι ανταλλαγές τηλεφωνημάτων και SMS με ξένες χώρες και ιδιαίτερα με τις Η.Π.Α. με το Maryland που ανακοινώθηκε, φαίνεται ότι δεν αποκαλύφθηκε τίποτα από τη δικαστική έρευνα. Η Βουλή να μην ασχοληθεί; Να το κουκουλώσει; 
      Όταν αποκαλύφθηκε το σκάνδαλο και δόθηκε η συνέντευξη από αρμόδιους Υπουργούς, φωτογραφίζονταν σαν υπεύθυνες οι Ηνωμένες Πολιτείες της Αμερικής. Ποιοι λόγοι οδηγούν την Κυβέρνηση να τα μαζέψει και στην προσπάθεια αυτή να αρνείται την εξεταστική επιτροπή; Το θέμα των υποκλοπών και της επεξεργασίας προσωπικών δεδομένων και πολιτικών πληροφοριών, είναι ένα τεράστιο θέμα. Στην πράξη έχει νομιμοποιηθεί μια παράνομη αντιδημοκρατική κατάσταση, από όλες τις μέχρι τώρα κυβερνήσεις που οχυρώνονται πίσω από αντιδημοκρατικούς νόμους, οδηγίες και διεθνείς συμφωνίες ιμπεριαλιστικών οργανισμών. Με βάση αυτές τις συμφωνίες, όλοι οι Έλληνες είναι εν δυνάμει ύποπτοι. Με βάση τη σύμβαση SENGEN, οποιοσδήποτε αστυνομικός ή οποιαδήποτε αρχή κράτους-μέλους της Ευρωπαϊκής Ένωσης, μπορεί αυθαίρετα να κατατάξει στους υπόπτους, τους συνδικαλιστές, τους δραστήριους πολιτικούς αντιπάλους του συστήματος. Γι’ αυτό μαζεύονται στοιχεία, γι’ αυτό δημιουργούνται οι φάκελοι. Ανταλλάσσονται πληροφορίες και στοιχεία για την προσωπικότητα, για τη δράση τους, για τις ιδέες τους. Ο πολιτικός ριζοσπαστισμός, είναι ο κατ’ εξοχήν υπεύθυνος για ακραίες συμπεριφορές και τροφοδοτεί την τρομοκρατία. Αυτά λένε. Αυτή είναι η λογική της Ευρωπαϊκής Ένωσης και των Ηνωμένων Πολιτειών της Αμερικής. Αυτό δείχνει και την κατεύθυνση των παρακολουθήσεων. 
      Μπορεί στο θέμα που εξετάζουμε, να έχουμε υποκλοπές σε βάρος του Πρωθυπουργού, όμως η κύρια πολιτική στόχευση, είναι οι ριζοσπαστικές δυνάμεις. Και από την Ελλάδα ξέρουμε σε ποιες δυνάμεις αναφέρονται. Αναφέρονται πρωτίστως στο Κ.Κ.Ε., στο ταξικό συνδικαλιστικό κίνημα.
      Τέλος, νομίζουμε, κύριοι Υπουργοί, ότι ο εθισμός είναι μία επικίνδυνη κατάσταση. Μπορεί να καταστεί διαδικασία, λειτουργία και να οδηγεί στο συμβιβασμό, στην υποταγή. Σήμερα και χθες οι παρακολουθήσεις, αύριο οι ανοιχτές παρεμβάσεις και ύστερα, ίσως δούμε ξανά δημόσιες τοποθετήσεις εκπροσώπων ξένων κρατών, όπως έκανε πριν από μερικά χρόνια ο ανθύπατος των Η.Π.Α.. 
	(Στο σημείο αυτό την Προεδρική Έδρα καταλαμβάνει η Β΄ Αντιπρόεδρος της Βουλής κ.  ΕΛΣΑ ΠΑΠΑΔΗΜΗΤΡΙΟΥ)
	Πρέπει να κλείσουμε το δρόμο, να μη γυρίσουμε σε παλιότερες εποχές όπως στην εποχή του Πιουριφόι. Οι άμεσοι κίνδυνοι, θα είναι για το εργατικό λαϊκό κίνημα, για τους κομμουνιστές. Προσέξτε όμως, ξεφυλλίστε λίγο την ιστορία. Θα δείτε ότι αυτοί οι μηχανισμοί είναι αδίστακτοι. Αύριο-μεθαύριο εάν αφεθούν ασύδοτοι, δεν θα σταθούν στους κομμουνιστές και στους ριζοσπάστες, αλλά θα φτάσουν και σε σας, θα πλήξουν και εσάς και μην υποτιμάτε αυτήν την εξέλιξη.
	Σ’ ό,τι μας αφορά, δεν θέλουμε σε καμμία περίπτωση και δεν θα εθιστούμε σ’ αυτήν την πρακτική. Είμαστε κατηγορηματικά αντίθετοι με την πολιτική που εφαρμόζει η Νέα Δημοκρατία και στο συγκεκριμένο ζήτημα. Εμείς ζητάμε τη σύσταση εξεταστικής επιτροπής. Δεν λέμε ότι θα φτάσει αυτή η επιτροπή μέχρι το τέλος, μέχρι την κορυφή, αλλά κάπου θα φτάσει, κάτι θα ανακαλύψει, ίσως γενικά, όχι στις λεπτομέρειες. Σ’ αυτό όλοι θα βοηθηθούμε, ακόμα και εσείς και αυτό μην το υποτιμάτε. 
	Σας ευχαριστώ.
	ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κυρία Πρόεδρε, μπορώ να κάνω μία παρέμβαση για λιγότερο από δύο λεπτά;
	ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Υπουργέ, έχετε το λόγο.
	ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κύριοι συνάδελφοι της Αριστεράς, εγώ δεν είχα καμμία πρόθεση να θίξω τίποτα. Θέλω να σας δηλώσω ότι σέβομαι όλη την ιδεολογία πάνω στην οποία στηρίζεται και χτίστηκε το κόμμα σας. Πιστεύω ότι και ο μαρξισμός στην εποχή του ,υπήρξε ένα σημαντικό «εργαλείο» το οποίο οπωσδήποτε έδωσε ορισμένες εξελίξεις στην ιστορία, όπως και ο χεγκελισμός. Ο Χέγκελ και ο Μαρξ, ακόμα και σήμερα είναι «εργαλεία» ερμηνείας των φαινομένων. 
	Σήμερα όμως –και αυτό ακριβώς θα επικαλεστώ, κύριε Κουβέλη- πρέπει να δούμε τη χεγκελιανή αντίληψη στα νέα δεδομένα. Δεν μπορούμε χεγκελιανά ή μαρξιστικά να σκεπτόμαστε και να κοιτάμε πίσω μας, να βλέπουμε το 1960 και τον Ψυχρό Πόλεμο. Ελάτε να ενώσουμε τις δυνάμεις μας…
	ΣΠΥΡΙΔΩΝ ΧΑΛΒΑΤΖΗΣ: Μα οι Αμερικάνοι είναι εδώ, διαφεντεύουν.
	ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Ξέρετε ότι σ’ όλον τον κόσμο διαφεντεύουν πολλοί και διαφευντεύουν πολλά και δεν είναι οι αγαθοί και οι κακοί, δεν είναι οι δύο πόλοι οι οποίοι έκαναν τη σύγκρουση. Και βέβαια υπάρχουν δυνάμεις κακού στον κόσμο. Ελάτε όμως να τις δούμε κάτω από το σύγχρονο ρεύμα των εξελίξεων και όχι με την παλιά αντίληψη την οποία σήμερα μεταφέρατε στο Κοινοβούλιο. Αυτό σας είπα.
	Ευχαριστώ, κυρία Πρόεδρε.
	ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε πολύ τον κύριο Υπουργό.
	Το λόγο έχει ο κ. Πλεύρης για δεκαπέντε λεπτά.
	ΑΘΑΝΑΣΙΟΣ ΠΛΕΥΡΗΣ: Ευχαριστώ, κυρία Πρόεδρε.
	Κύριοι συνάδελφοι, συζητάμε πάλι εδώ για μία εξεταστική επιτροπή και βλέπουμε την άρνηση της Νέας Δημοκρατίας. Ενδεχομένως τη Νέα Δημοκρατία να μην την ενδιαφέρει ποιος παρακολουθούσε το τηλέφωνο του κυρίου Πρωθυπουργού. Άκουσα μάλιστα και ένα αλαζονικό επιχείρημα, ότι «το τηλέφωνο του Πρωθυπουργού παρακολουθούσαν, τι σας ενδιαφέρει εσάς». Εμάς μας ενδιαφέρει. Παρ’ όλο που είναι Πρωθυπουργός και δεν τον στηρίζουμε, όπως και τους Υπουργούς, θέλουμε να ξέρουμε ποιοι παρακολουθούσαν αυτά τα τηλέφωνα. Πραγματικά μας εκπλήσσει εδώ πέρα όλους, το ότι έρχεται η Κυβέρνηση και λέει «έκανε ό,τι έκανε η δικαιοσύνη, δεν μπόρεσε να βρει τίποτα, μπήκε στο αρχείο η υπόθεση». 
	Κύριε Υπουργέ, όταν λέμε ότι μπήκε στο αρχείο η υπόθεση, αυτό σημαίνει ότι έκλεισε η υπόθεση. Όλες οι υποθέσεις μπαίνουν στο αρχείο. Τώρα αν μετά θάνατον βρεθεί κάποιο στοιχείο και ξανανοίξει, αυτό είναι άλλο θέμα. Η ουσία είναι ότι η υπόθεση έκλεισε. Έχει κλείσει μία υπόθεση, όπου παρακολουθούσαν το τηλέφωνο του Πρωθυπουργού. Σ’ άλλες χώρες θα είχε αναστατωθεί το σύμπαν, να βρουν ποιοι ήταν αυτοί που παρακολουθούσαν το τηλέφωνο του Πρωθυπουργού.
Και ερχόμαστε εμείς εδώ πέρα κυνικά να πούμε «Ό,τι έγινε, έγινε». 
      Άκουσα ότι η δικαιοσύνη κινήθηκε γρήγορα και αποτελεσματικά. Πώς κινήθηκε γρήγορα, αφού έκανε έντεκα μήνες προκαταρκτική εξέταση; Και πώς κινήθηκε αποτελεσματικά, αφού μπήκε η υπόθεση στο αρχείο; Αποτελεσματικά θα είχε κινηθεί, μόνο εάν κρίνουμε ότι δεν έγιναν υποκλοπές και γι’ αυτό μπήκε στο αρχείο. Όλοι, όμως, ξέρουμε ότι έγιναν υποκλοπές και κανείς δεν μπορεί να είναι ευχαριστημένος, που αυτήν τη στιγμή έρχεστε εδώ να κλείσετε και το όποιο θέμα εξεταστικής επιτροπής, όπου υπάρχουν κάποιες ελπίδες να βρεθεί κάτι. 
      Ή μήπως να αποδεχτώ τον ισχυρισμό σας ότι αφού δεν βρήκε τίποτε η δικαιοσύνη, δεν θα βρει τίποτε και η εξεταστική επιτροπή; Δηλαδή ενδιαφέρεστε για την ταλαιπωρία των συναδέλφων ένα, δύο μήνες, εάν αναγκαστούν να βρίσκονται στην εξεταστική επιτροπή; Ας βρεθούμε και να δούμε τι μπορεί εμείς να βρούμε, που δεν το βρήκε η δικαιοσύνη και αναγκάστηκε να κλείσει την υπόθεση.
      Δεν μπορώ να καταλάβω αυτήν την εμμονή των συναδέλφων της Νέας Δημοκρατίας. Για το θέμα της «SIEMENS», είχαμε ακούσει μία ολόκληρη επιχειρηματολογία ότι από τη στιγμή που είχε επιληφθεί η δικαιοσύνη, δεν μπορεί να γίνει εξεταστική επιτροπή.
      Να σας ρωτήσω, κύριε Υπουργέ. Και εάν η υπόθεση «SIEMENS» μπει στο αρχείο γιατί δεν θα βρει τίποτε η δικαιοσύνη; Θα έρθετε εδώ πάλι να μας πείτε «Αφού δεν βρήκε τίποτε η δικαιοσύνη, δεν υπάρχει λόγος να κάνουμε εξεταστική επιτροπή;» Ε, τότε να ορίσουμε πότε θα γίνονται εξεταστικές επιτροπές. Αυτήν τη στιγμή έχει κλείσει δικαστικά η υπόθεση, συνεπώς δεν παρεμποδίζεται το έργο της δικαιοσύνης και θα μπορούσαμε να κάνουμε εξεταστική επιτροπή για τις υποκλοπές. Λέτε όχι. Σας λέμε πριν αρχίσει η διαδικασία στη «SIEMENS», κάντε εξεταστική επιτροπή. Λέτε όχι, γιατί θα γίνουμε τροχοπέδη στο έργο της δικαιοσύνης. Δεν μπορεί να υπάρχουν δύο μέτρα και δύο σταθμά, όπως γενικότερα έχετε δύο μέτρα και δύο σταθμά.
      Άκουσα σήμερα εδώ, να αναφέρετε την Επιτροπή Θεσμών και Διαφάνειας και να λέτε ότι έγινε έλεγχος επί επτά μήνες. Εάν ήσασταν προχθές στην Επιτροπή Θεσμών και Διαφάνειας, κύριε Υπουργέ, όπου ήταν αίτημα όλης της Αντιπολίτευσης και της Αξιωματικής και όλων των άλλων κομμάτων, να έρθουν στην επιτροπή ο κ. Κλαδάς και ο κ. Αγγέλου και να πουν τι ακριβώς συνέβη με το επίμαχο dvd, θα ξέρατε ότι ο λόγος που απορρίφθηκε το αίτημα, είναι ότι η Επιτροπή Θεσμών και Διαφάνειας, δεν είναι εξεταστική επιτροπή και μπορεί να επιλαμβάνεται μόνο σε θέματα που αφορούν τις ανεξάρτητες αρχές. Το θυμόμαστε όλοι όσοι ήμασταν εκεί. 
      Συνεπώς εάν είναι αυτό η Επιτροπή Θεσμών και Διαφάνειας, δεν είχε κάποια αρμοδιότητα να κάνει την όποια εξέταση, για να πείτε ότι από τη στιγμή που ήμασταν επτά μήνες, έντεκα, δώδεκα, πόσοι ήταν, στην Επιτροπή Θεσμών και Διαφάνειας, δεν κρίνουμε σκόπιμο να γίνει εξεταστική επιτροπή.
      Κύριε Υπουργέ, εμείς πιστεύουμε ότι ο φόβος είναι άλλος. Και ο φόβος είναι συγκεκριμένα ότι όλοι ξέρουμε από πού έγιναν οι παρακολουθήσεις, όλοι ξέρουμε από πού έγιναν οι υποκλοπές. Το φωτογραφίσαν τις πρώτες μέρες οι Υπουργοί, που είχαν δώσει τότε τη συνέντευξη τύπου. Φαίνονταν κάτι τρίγωνα που έπεφταν πάνω στην Αμερικανική Πρεσβεία. Και επειδή πλέον το μαχαίρι φτάνει τόσο κοντά και θα πρέπει να πάρουμε μία θέση, ερχόμαστε στη δύσκολη θέση να πούμε ότι δεν βρέθηκε τίποτε και μπήκε η υπόθεση στο αρχείο.
      Εμείς πιστεύουμε ότι από τις Ηνωμένες Πολιτείες της Αμερικής, δεχόμαστε πάρα πολλές πιέσεις. Πολλές φορές έχουμε πει ότι μας αντιμετωπίζουν σαν να είμαστε προτεκτοράτο. Πραγματικά, αυτό το έζησα και δεν το πίστευα. Το άκουσα χθες σε δελτίο ειδήσεων. Ακούστε καταχώρηση που έχει η αμερικανική Πρεσβεία στην Αθήνα σε καθημερινή εφημερίδα, στα «ΝΕΑ», την 1η και στις 2 Μαρτίου του 2008. 
      «Αυτό που ξέρεις, μπορεί να αξίζει εκατομμύρια. Στις 12 Ιανουαρίου 2007, εκτοξεύτηκε μία ρουκέτα εναντίον της αμερικανικής Πρεσβείας στην Αθήνα. Κάθε χρόνο παρόμοιες τρομοκρατικές επιθέσεις σκοτώνουν και τραυματίζουν αθώους άνδρες, γυναίκες και παιδιά σ’ όλο τον κόσμο. Μπορείς να βοηθήσεις στην ποινική δίωξη τρομοκρατών και να σώσεις ζωές, παρέχοντας πολύτιμες πληροφορίες. Εάν έχεις οποιαδήποτε πληροφορία, παρακαλούμε επικοινώνησε με την αμερικανική Πρεσβεία Αθήνας. Διασφαλίζουμε απόλυτη εχεμύθεια», όπως στα γραφεία συνοικεσίων. 
      Δηλαδή έρχεται η αμερικανική Πρεσβεία και παρακάμπτει όλη την έννομη τάξη της Ελλάδος. Και λέει, αν οι Έλληνες πολίτες έχετε πληροφορία για τρομοκρατική ενέργεια μέσα στην ελληνική επικράτεια, μην πάτε στην Αντιτρομοκρατική, μην πάτε στην Ελληνική Αστυνομία, ελάτε στην αμερικανική Πρεσβεία. Και πληρώνεται ξένη καταχώρηση.
      Αυτό, κύριε Υπουργέ, δείχνει πόσο μας σέβονται οι Ηνωμένες Πολιτείες. Δεν κρίνουν σκόπιμο αν υπάρχει κάποια πληροφορία, να επιληφθούν τα αρμόδια όργανα, που είναι οι ελληνικές αρχές. Γιατί θέλουμε να πιστεύουμε ότι είμαστε κυρίαρχο κράτος. Αλλά καλεί τους Έλληνες πολίτες –και μάλιστα, αν δείτε εδώ τη φωτογραφία, έχει έναν πακτωλό δολαρίων, γιατί, λέει, δίνονται αποζημιώσεις μέχρι 75.000.000 δολάρια- να δώσουν τις όποιες πληροφορίες στην αμερικανική Πρεσβεία.
      Και θέλετε να μου πείτε, λοιπόν, ότι όταν η έρευνα έφτασε εκεί κοντά και μπήκε στο αρχείο, θα μπορούσε η ανακριτική οδός να δείξει, ποιος έχει κάνει τις υποκλοπές. Και πραγματικά, γιατί δεν το φέρνετε εδώ στη Βουλή, που υπάρχει εξεταστική επιτροπή; Και αν τυχόν δούμε ότι δεν υπάρχει κανένα στοιχείο, θα πούμε μπράβο και στην Κυβέρνηση, κάναμε έλεγχο, δεν υπάρχει κανένα στοιχείο, συνεπώς κακώς κάναμε εξεταστική επιτροπή. Τι θα γίνει όμως, κύριε Υπουργέ, αν υπάρξουν στοιχεία; Που μπορεί να υπάρξουν στοιχεία.
      Και είναι τόσο απλό να πούμε ότι ξαφνικά, σ’ ένα βράδυ, βάζουμε στο αρχείο το ότι παρακολουθείτο το τηλέφωνο του αξιοτίμου κυρίου Πρωθυπουργού; Και ξέρετε ποιο είναι το τραγικό της υπόθεσης; Ότι εμείς τη βάζουμε στο αρχείο, αλλά δεν τη βάζει η δικαιοσύνη στο σύνολό της.
      Ήρθε η Α.Δ.Α.Ε. και έβαλε πρόστιμο συγκεκριμένο στην «PANAFON» και στην «ERICSSON». Και αυτές οι εταιρείες προσέφυγαν στο Συμβούλιο της Επικρατείας. Και έρχεται το Συμβούλιο της Επικρατείας με την απόφαση 456/2007 –είναι του Τμήματος Αναστολών, που δεν έδωσε αναστολή- και λέει –πάρτε την απόφαση και δείτε την, γνωρίζω ότι την έχετε δει- ότι υπάρχουν αδικήματα, που έχουν τελεστεί διά παραλείψεως, δηλαδή υπήρξε εμφάνιση περιστατικών υποκλοπών σε δίκτυο τηλεφωνίας και άλλα διά θετικών πράξεων, που είναι καταστροφή αποδεικτικού υλικού.
      Υπήρξε καταστροφή αποδεικτικού υλικού και γι’ αυτόν το λόγο η δικαιοσύνη ήρθε σε αδιέξοδο. Δεν κρίνετε ότι αυτή η καταστροφή του αποδεικτικού υλικού, είναι αντικείμενο για να ελέγξουμε μέσα στη Βουλή κατά πόσο μπορεί να συνδέεται με πολιτικά πρόσωπα; Δεν μπορώ να καταλάβω αυτήν την εμμονή.
      Και λέτε ότι είστε υπέρ των εξεταστικών επιτροπών. Πότε είστε υπέρ των εξεταστικών επιτροπών; Δύο ήρθαν εδώ και τις απορρίψατε και τις δύο, με τελείως διαφορετικό αιτιολογικό: στη μία ότι έχει επιληφθεί η δικαιοσύνη, στην άλλη ότι δεν βρήκε τίποτα η δικαιοσύνη. Μ’ αυτήν τη λογική, πιστεύουμε ότι με μαθηματική ακρίβεια, ποτέ δεν θα μπορέσετε να οδηγήσετε σε μια διαλεύκανση αδικήματος.
      Η Κυβέρνησή σας, είναι υπόλογη για πολλά σκάνδαλα, κύριε Υπουργέ, και το γνωρίζετε. Υπάρχουν Πακιστανοί, που ειπώθηκε, υπάρχουν υποκλοπές, υπάρχουν ομόλογα, υπάρχει υπόθεση με το γάλα και τα καρτέλ, υπάρχει Ζαχόπουλος. Όλα πάνε στη δικαιοσύνη. Πάρα πολύ ωραία.
      Και αν η δικαιοσύνη δεν βρει πουθενά τίποτα, σημαίνει ότι δεν υπάρχει θέμα διερεύνησης από το ελληνικό Κοινοβούλιο; Και για ποιο λόγο μετά, να έχουμε τις εξεταστικές επιτροπές; Να τις καταργήσουμε. Και να πούμε, ό,τι κάνει η δικαιοσύνη. Δεν έκανε τίποτα η δικαιοσύνη; Συνεπώς δεν υπάρχει λόγος να έχουμε και εξεταστική επιτροπή. Έχει επιληφθεί η δικαιοσύνη; Δεν μπορούμε να κάνουμε εξεταστική επιτροπή.
      Πραγματικά δεν μπορώ να καταλάβω, γιατί δεν θέλετε εξεταστική επιτροπή. Και είπατε, πράγματι, ότι τυγχάνει άτομα του περιβάλλοντος του Πρωθυπουργού, Υπουργοί δηλαδή και γενικότερα άτομα που σίγουρα κατείχαν εκείνη τη χρονική στιγμή κυβερνητικές θέσεις, να είναι θύματα των υποκλοπών.
      Είναι κακό να μάθουμε ποιοι ήταν αυτοί που έκαναν τις υποκλοπές; Είναι κακό να μάθουν τα εκατόν έξι αυτά άτομα που αναφέρονται εδώ πέρα ποια είναι, ώστε να κινηθούν αναλόγως; Δεν παραβιάζεται ευθέως το άρθρο 19 και το άρθρο 9α του Συντάγματος;
      Δεν παραβιάζετε την ανθρώπινη αξιοπρέπεια, όταν αυτήν τη στιγμή υπάρχουν άνθρωποι, που τους παρακολουθούσαν το τηλέφωνο και δεν μπορούν να κάνουν τίποτα, επειδή καθυστερήσατε; Διότι γνωρίζετε καλά ότι η Α.Δ.Α.Ε. ήταν η καθ’ ύλην αρμόδια. Εμείς, ξέρετε, δεν έχουμε και τη μεγαλύτερη συμπάθεια στις ανεξάρτητες διοικητικές αρχές, αλλά από τη στιγμή που υπάρχουν και είναι συνταγματικώς κατοχυρωμένες, πρέπει να λειτουργούν. Δεν ήταν θέμα της Α.Δ.Α.Ε.; Πότε μπήκε η Α.Δ.Α.Ε. στην όλη υπόθεση; Μπήκε, αφού είχε τελειώσει όλος ο έλεγχος από τη δικαιοσύνη και δεν βρήκαμε τίποτα, αφού είχε χαθεί αυτό το κρίσιμο λογισμικό, βάσει του οποίου η Α.Δ.Α.Ε. είχε την τεχνική δύναμη, τουλάχιστον όπως φαίνεται, να βρει ποιος ήταν αυτός που έκανε τις υποκλοπές.
      Εμείς πιστεύουμε ότι κατά βάθος, δεν θέλετε να κάνετε αυτήν την έρευνα. Δεν ξέρω εάν υπάρχει κάποια σκοπιμότητα εμπλοκών άλλης φύσεως, αλλά το πιο απλό, είναι ότι γνωρίζετε ποιοι τις έκαναν και λέτε ότι «επειδή αύριο το πρωί δεν μπορούμε να εγκαλέσουμε το Λευκό Οίκο για τις υποκλοπές που μας έκανε, γιατί δεν είναι δυνατόν, τουλάχιστον για μία κατ’ επίφαση σωτηρία του κύρους μας, ας πούμε ότι δεν βρήκαμε κάτι και το βάλαμε στο αρχείο».
      Εγώ δεν θα κάνω κατάχρηση του χρόνου, αλλά άκουσα με μεγάλη προσοχή όσα ειπώθηκαν. Και ειπώθηκαν πάρα πολλά. Πραγματικά, πληροφορηθήκαμε γεγονότα που μας κάνουν να νομίζουμε ότι μάλλον ήρθαμε από άλλον κόσμο. Για πρώτη φορά σήμερα, ακούσαμε από τον αξιότιμο Υπουργό Εσωτερικών, τον κ. Παυλόπουλο, ότι η Νέα Δημοκρατία ήταν κατά του σχεδίου Ανάν. Τι να σας πω; Μάλλον θα ήμασταν σ’ άλλη χώρα, γιατί η Νέα Δημοκρατία ξεκάθαρα είχε πει ότι τα θετικά στοιχεία που υπάρχουν στο σχέδιο Ανάν υπερτερούν των αρνητικών. Το ΠΑ.ΣΟ.Κ. είχε πάρει ξεκάθαρη θέση υπέρ του σχεδίου Ανάν, ο ΣΥ.ΡΙΖ.Α. είχε πάρει ξεκάθαρη θέση υπέρ του σχεδίου Ανάν και το Κομμουνιστικό Κόμμα Ελλάδας για άλλους λόγους, επειδή δεν ήθελε την ένταξη της Κύπρου στην Ευρωπαϊκή Ένωση, δεν επιθυμούσε το σχέδιο Ανάν. Βέβαια το αδερφικό του κόμμα στην Κύπρο, ακολούθησε μία περίεργη πορεία. Αρχικά ήταν υπέρ του σχεδίου και μετά, μόλις είδε ότι υπάρχει πρόβλημα και λόγω των πιέσεων, πήγε κατά του σχεδίου Ανάν.
      Η ουσία είναι ότι έχουμε ένα παρόμοιο έργο, μ’ αυτό που παίζεται αυτές τις ημέρες. Τέσσερα κόμματα συμφωνούν στη σύνθετη ονομασία και μόνο ένα δημοψήφισμα θα σώσει τον ελληνικό λαό, όπως ένα δημοψήφισμα έσωσε τον κυπριακό λαό. Επειδή όμως γνωρίζετε ότι στο συγκεκριμένο θέμα είστε η μειοψηφία, προσπαθείτε να πνίξετε κάθε προσπάθεια και δεν βλέπετε το 70% και το 80% του ελληνικού λαού. Μετά από πέντε–έξι χρόνια, μπορεί να έρθει ένας άλλος, δικός σας Υπουργός Εσωτερικών και να μας πει ότι «εμείς, σαν Νέα Δημοκρατία, είχαμε ταχθεί κατά της σύνθετης ονομασίας», όπως λέτε τώρα ότι είχατε ταχθεί κατά του σχεδίου Ανάν. 
      Όμως, ο ελληνικός λαός, μπορεί να μην έχει την καλύτερη δυνατή μνήμη, όπως ήθελαν κάποιοι άλλοι επίτιμοι να λένε, αλλά σίγουρα γνωρίζει τι ακριβώς λέτε προεκλογικά, τι λέτε μετεκλογικά και γνωρίζει ότι για κάποιο λόγο, που δεν μπορούμε να τον καταλάβουμε, όταν ακούτε για εξεταστική επιτροπή είτε λέτε ότι «επελήφθη η δικαιοσύνη και δεν μπορούμε να κάνουμε τίποτα» είτε λέτε ότι «τελείωσε η δικαιοσύνη και δεν βρήκε τίποτα». Δεν μπορούμε να σας ακολουθήσουμε σ’ αυτόν το δρόμο. Επαφιέμεθα στη συνείδηση των Βουλευτών της Νέας Δημοκρατίας, που θέλουν να μάθουν ποιος παρακολουθούσε το τηλέφωνο του Πρωθυπουργού και δεν θέλουν αυτό το θέμα να κλείσει και να πάμε όλοι να κοιμηθούμε ήσυχοι, γνωρίζοντας ότι κάποιος, που ήταν ξένες δυνάμεις -γιατί το είπατε- παρακολουθούσε και εμείς δεν κάναμε τίποτα.
      Τελειώνοντας, κύριε Πρόεδρε, καταθέτω στα Πρακτικά και το συγκεκριμένο δημοσίευμα που υπάρχει, ώστε να δούμε κατά πόσο είμαστε κυρίαρχο κράτος ή κατά πόσο κάποιοι άλλοι, μας αντιμετωπίζουν ως προτεκτοράτο.
      (Στο σημείο αυτό ο Βουλευτής κ. Αθανάσιος Πλεύρης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο Πρόεδρος κ. Απόστολος Κακλαμάνης.
      ΑΠΟΣΤΟΛΟΣ ΚΑΚΛΑΜΑΝΗΣ: Κυρίες και κύριοι συνάδελφοι, έχω πολλές φορές απασχολήσει και το Σώμα και την κοινή γνώμη με τις απόψεις μου, όχι για τον αμερικανικό λαό, όλοι οι λαοί είναι άμοιροι, εκτός αν κάνουν λαθεμένες επιλογές, αλλά αυτό είναι στη λογική της δημοκρατίας και του πλειοψηφικού συστήματος των πράξεων των ηγεσιών τους. Και η κριτική και οι απόψεις που συχνά διατυπώνω, αφορούν την ηγεσία του αμερικανικού έθνους, η οποία πλέον έχει καταστεί συνείδηση σ’ ολόκληρη την ανθρωπότητα, ότι συμπεριφέρεται αλαζονικά, βάναυσα, δεν σέβεται, ούτε το διεθνές δίκαιο, ούτε τα ανθρώπινα δικαιώματα, ακόμη και εντός της επικράτειάς της. Ο ίδιος ο Πρόεδρος Μπους, θρασύτατα ανακοίνωσε ότι με εντολή του παρακολουθούντο, δεν ξέρω πόσων χιλιάδων Αμερικανών πολιτών τα τηλέφωνα.
      Όμως απόψε, νομίζω ότι γίνεται ένα λάθος. Έχουμε εντοπίσει,  πλείστοι των ομιλητών, τις τοποθετήσεις μας στο ρόλο των αμερικανικών υπηρεσιών. Οι αμερικανικές υπηρεσίες στην Ελλάδα, όπως ανεφέρθη ήδη, έχουν τη δυνατότητα να παρακολουθούν τα πάντα και στην περίπτωση την προκείμενη και οι Αμερικανοί και οι άλλες χώρες, οι επτά συνολικά χώρες που ενδιαφέροντο πράγματι, ή ως πρόσχημα τον αντιτρομοκρατικό τους αγώνα, ήθελαν να ληφθούν μέτρα, ώστε να μην πληγεί η προσπάθεια αυτή των Ολυμπιακών Αγώνων από τρομοκρατικές επιθέσεις, ενδιαφέροντο για την διάρκεια της εκτέλεσης των Ολυμπιακών Αγώνων, υποτίθεται. Το θέμα είναι, μετά την τέλεση των Ολυμπιακών Αγώνων, ποιοι και γιατί συνέχισαν -χωρίς πια το πρόσχημα και την αμφίβολης νομιμότητας και τελικώς, όπως εξελίχθηκε εντελώς παράνομης αυτής διαδικασίας παρακολουθήσεων τηλεφώνων- ποιες ξένες υπηρεσίες; Εγώ υποστηρίζω από την αρχή αυτής της ιστορίας και ελληνικές υπηρεσίες για την παρακολούθηση τηλεφώνων των Ελλήνων πολιτών, είτε πρόκειται περί του Πρωθυπουργού, είτε οποιουδήποτε άλλου Έλληνα πολίτη, ή ξένου που ζει στη χώρα μας.
      Υποστηρίζω, κυρίες και κύριοι συνάδελφοι, ότι εάν, πράγματι, η Κυβέρνηση ήταν αθώα του αίματος, θα μπορούσε κάλλιστα να κάνει ο σημερινός Πρωθυπουργός, αυτό που έκανε ο θείος του Κωνσταντίνος Καραμανλής το 1974, την υπόθεση του πραξικοπήματος και της εισβολής στην Κύπρο, την υπόθεση του περίφημου φακέλου της Κύπρου. Έχουν περάσει τριάντα πέντε σχεδόν χρόνια και νομίζω ότι ίσως είναι η ώρα να ανοίξει αυτός ο φάκελος, να τον ανασύρουμε από τα υπόγεια της Βουλής και ελπίζω ότι και ο νέος Πρόεδρος της Κυπριακής Δημοκρατίας, θα κινηθεί προς αυτήν την κατεύθυνση.
      Τότε ο Κωνσταντίνος Καραμανλής εζήτησε από το Γεώργιο Μαύρο, τον αρχηγό της αξιωματικής αντιπολίτευσης, το Χαρίλαο Φλωράκη, τον αρχηγό της Ενωμένης Αριστεράς, έτσι ήταν το σχήμα τότε της παραδοσιακής Αριστεράς και τον Ανδρέα Παπανδρέου, να συμφωνήσουν, ώστε να μην προχωρήσει αμέσως η διαδικασία διώξεων. Ο Υπουργός  Δικαιοσύνης, ζήτησε να ανασταλούν οι σχετικές διώξεις, διότι υπήρχε πρόβλημα με τους υπερατλαντικούς φίλους και συμμάχους μας, των οποίων έργο, ήταν όλη αυτή η τραγωδία του κυπριακού Ελληνισμού. Και τις ημέρες εκείνες, ησθάνετο τότε ο Πρωθυπουργός αλάνθαστος, καίτοι οι ηγέτες των κομμάτων πίστευαν ότι θα ήταν παρακινδυνευμένο να προχωρήσει η χώρα σε μια ευθεία πλέον σύγκρουση με τις Ηνωμένες Πολιτείες γι’ αυτό το θέμα, δεδομένου ότι η αποκατάσταση της δημοκρατίας, δεν ήταν τόσο βεβαία, όσο στη συνέχεια υπήρξε και απολαύσαμε και απολαμβάνουμε όλοι σήμερα τη λειτουργία της. Αλλά θα συνεχίσουμε να την απολαμβάνουμε;
    Ο Γεώργιος Παπανδρέου έλεγε ότι: «Δημοκρατία ισχυρίζονται ότι έχουν όλα τα κράτη, αλλά δημοκρατία υπάρχει εκεί που υπάρχει αντιπολίτευση». Και το εύρος και η εμβάθυνση της δημοκρατίας, εξαρτάται από τα δικαιώματα και την ανεμπόδιστη λειτουργία της αντιπολίτευσης. 
    Εδώ και λίγα χρόνια, αυτήν την αρχή όχι απλώς την έχετε παραβιάσει, αλλά την έχετε καταργήσει. Καθώς δυστυχώς το σύστημά μας πρωθυπουργοκεντρικό,    -έχει καταντήσει να είναι ενός ανδρός αρχή- εγώ, όπως ξέρετε, κύριε Παυλόπουλε, κοιτάζω την Κυβέρνηση πάντα, δεν κοιτάζω τους συναδέλφους Βουλευτές της Συμπολίτευσης. Τους αφήνω μόνους με τον εαυτό τους, να συζητούν πού οδηγεί αυτή η τακτική της σημερινής Κυβέρνησης.
    Οι ανεξάρτητες αρχές, κυρίες και κύριοι συνάδελφοι, κατοχυρώθηκαν το 2001 ομοφώνως με το Σύνταγμα και ειδικότερα η Αρχή Διασφάλισης Απορρήτου των Επικοινωνιών, για τον εξής απλούστατο λόγο: Μέχρι τότε δύο πρώην Πρωθυπουργοί, δικαίως ή αδίκως -δεν ξέρουμε διότι ανεστάλη και των δυο η δίωξη και η εκδίκαση της δίωξης στο Ανώτατο Ειδικό Δικαστήριο- είχαν παραπεμφθεί, διότι στη διάρκεια της διακυβερνήσεως της χώρας από τις κυβερνήσεις τους, υπηρεσίες, παράγοντες, είχε διαπιστωθεί και είχαν κατηγορηθεί. Δεν είναι αυτό, όμως, το θέμα μας τώρα, διότι αν πάμε στο 1985, που ανέφερε ο κ. Μαρκογιαννάκης -απήντησε ήδη η κ. Κανέλλη ευστόχως- θα πάμε και στο 1990-1993, για τη δράση της περιόδου εκείνης που παραπέμφθη ο τότε Πρωθυπουργός στο Ειδικό Δικαστήριο. Είπαμε το 2001, να καταστήσουμε μια Αρχή αδιάβλητη, μη ελεγχόμενη -όπως το τονίζει εδώ και η απόφαση του Συμβουλίου της Επικρατείας- από οποιαδήποτε άλλη εξουσία, πλην του Κοινοβουλίου, η οποία θα εγγυάται ότι το απόρρητο των επικοινωνιών των Ελλήνων πολιτών, θα παραμείνει απαραβίαστο. Ξέρετε ότι ομοφώνως συγκροτήσαμε αυτήν την Αρχή και τη σύνθεσή της. Όλα τα κόμματα, ομόφωνα η Διάσκεψη των Προέδρων.
    Ότι δεν είστε αθώοι του αίματος, προκύπτει εξ αυτού και μόνο του λόγου ότι, τη μόνη, κατά το Σύνταγμα και την κοινή νομοθεσία, αρμόδια Αρχή, τη γράψατε κυριολεκτικά στα παλιά σας τα παπούτσια. Φροντίσατε να μην πληροφορηθεί τίποτε. Ακόμη και ο προϊστάμενος Εισαγγελίας Πρωτοδικών Αθηνών, κάλεσε τον Πρόεδρο της Αρχής χωρίς να του ανακοινώσει ποια υπόθεση διερευνούσε. Όπως μας είπε στην Επιτροπή Θεσμών, όταν τον ρωτήσαμε, του είπε αν νομίζει ότι μπορεί οι πάροχοι να μπορούν να κάνουν υποκλοπές κ.λπ.. Γιατί; Διότι όταν, κυρίες και κύριοι συνάδελφοι, οι Βουλευτές της Πλειοψηφίας –και της κάθε πλειοψηφίας όταν υπάρχει ενός ανδρός αρχή- δεν τολμούν να πλησιάσουν ούτε τον ιδιαίτερο του ιδιαιτέρου του διευθυντή του γραφείου του Πρωθυπουργού, όταν εκεί μπορεί ανά πάσα στιγμή ο οποιοσδήποτε επιχειρηματίας –αυτή είναι η ιστορία του κ. Κορωνιά- να παίρνει το τηλέφωνο και να ζητάει τον Πρωθυπουργό και ελλείποντος του Πρωθυπουργού στην Ισπανία, να τον δέχονται την ίδια μέρα Υπουργοί, στους οποίους να παραδίδει παρανόμως –αυτό λέει η απόφαση του Συμβουλίου της Επικρατείας- στοιχεία του εγκλήματος που αποκαλύφθηκε, όταν αυτό συμβαίνει την επομένη του θανάτου ενός στελέχους της «VODAFONE», που προφανώς θα οδηγήσει στην αποκάλυψη αυτών των αθλίων γεγονότων, τι συμβαίνει εκεί, κύριοι συνάδελφοι; 
      Τι συμβαίνει εκεί, αγαπητοί συνάδελφοι; Αφού κατεστράφη το σώμα του εγκλήματος, αυτό σημαίνει, κυρίες και κύριοι συνάδελφοι, ποινικό αδίκημα διωκόμενο και αυτεπαγγέλτως της υπόθαλψης εγκληματία. Και είχε δίκιο ο κ. Έβερτ, όταν ενεφανίσθη ο Κορωνιάς στην επιτροπή, που είπε ότι αυτός θα έπρεπε να είναι στον Κορυδαλλό. Αλλά καλά του κάνατε του κ. Έβερτ και του κ. Τζανετάκη και του κ. Κεφαλογιάννη και των άλλων μελών της Επιτροπής Θεσμών, που αρνηθήκατε να λάβουν γνώση αυτών που ελάμβαναν γνώση οι απλοί υπάλληλοι της Ε.Υ.Π. και της Αντιτρομοκρατικής Υπηρεσίας. Αλλά ούτε στην Α.Δ.Α.Ε. δόθηκαν αυτά τα στοιχεία, και έπειτα από έντεκα μήνες, που υποτίθεται ότι διενεργείτο μία προκαταρκτική εξέταση, παρά τον Κώδικα Ποινικής Δικονομίας που τάσσει ορισμένα χρονικά όρια. Γράψατε στα παλιά σας τα παπούτσια τα πάντα και τη δικαιοσύνη, διότι η δικαιοσύνη δεν είναι οι τρεις-τέσσερις, δεν είναι ούτε ο κ. Παπαγγελόπουλος, ούτε ο κ. Κολιοκώστας, ούτε ο κ. Σανιδάς, ούτε ο κ. Κεδίκογλου, η ελληνική δικαιοσύνη έχει ένα Σώμα έντιμων δικαστών, και αν δεν συνέβαινε αυτό, δεν θα επιλέγατε συγκεκριμένα πρόσωπα, όπως αυτά που προανέφερα. 
      Κυρίες και κύριοι συνάδελφοι, θα σας πω μόνο τούτο, για να γνωρίζετε τι συμβαίνει πίσω από αυτήν την υπόθεση. Μ’ αυτήν την ογκώδη -πρωτοφανές για απόφαση αναστολής- εξήντα τριών σελίδων, απόφαση του Τμήματος Αναστολών, αποδεικνύεται και ποινικά αδικήματα ότι διεπράχθησαν και τεράστιες πολιτικές ευθύνες και η Κυβέρνηση διά του εκλεκτού της προέδρου του Συμβουλίου της Επικρατείας τι έκανε; Την προσφυγή της «VODAFONE» από το Δ΄ Τμήμα την πηγαίνει στην ολομέλεια. Είχε προβλεφθεί στις 3 Απρίλη. Την βάζουν μαζί με την προσφυγή της «ERICSSON» για τις 4 Απρίλη και στην ολομέλεια, όχι στο αρμόδιο Δ΄ Τμήμα, για να αποδώσουν ως λευκή περιστερά και τη «VODAFONE» και την «ERICSSON» και να απαλλαγούν από τα πρόστιμα που τους επεβλήθησαν. Παρά το σκεπτικό του Συμβουλίου της Επικρατείας, ότι αλίμονο αν ειδικοί επιστήμονες, όπως είναι οι καθηγητές που ορίσαμε στην Α.Δ.Α.Ε., αν είτε πριν είτε μετά τη θητεία τους δεν ασχολούνται με ερευνητικά προγράμματα, ε, είναι τόσο το μένος της Κυβερνήσεως εναντίον της Α.Δ.Α.Ε., την οποία την έχει με τριάντα ανθρώπους που μπαίνουν-βγαίνουν, γιατί οι εταιρείες τους προσφέρουν αποδοχές, που τιμωρείτε την Α.Δ.Α.Ε., διότι έκανε το καθήκον της και διενεργείται αυτήν τη στιγμή προανάκριση σε βάρος ενός μέλους της Α.Δ.Α.Ε., ώστε από πάνω η Α.Δ.Α.Ε. και τα μέλη της να κάτσουν και στο σκαμνί. 
      Τελείωσα, κυρίες και κύριοι συνάδελφοι. Εγώ προσωπικά σας είπα: Δεν πιστεύω ότι ένα τηλέφωνο που ως Πρόεδρος της Βουλής το 1993, όπως σ΄ όλους τους Βουλευτές, αποφάσισε η Βουλή και πήρε και ο κ. Καραμανλής, ως Πρωθυπουργός διατηρούσε αυτόν τον αριθμό.  Αλίμονο! Ο λαός μας λέει κάτι για ξεκάρφωμα. Και η Α.Δ.Α.Ε. λέει ότι δεκατέσσερα τηλέφωνα ταυτοχρόνως παρηκολουθούντο, η δε δυνατότητα αυτού του λογισμικού ήταν για έξι χιλιάδες τουλάχιστον τηλέφωνα να παρακολουθούνται. Όχι εκατόν τέσσερα τηλέφωνα, αγαπητέ κύριε Παυλόπουλε. Αλλά ξέρετε ισχύει αυτό που ισχύει και για τα άτομα: Ο αυτοσεβασμός και η αυτοεκτίμηση όταν με τις πράξεις της φαίνεται ότι λείπει από μία Κυβέρνηση, αλίμονο στον τόπο και το λαό που κυβερνάται απ’ αυτή.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (΄Ελσα Παπαδημητρίου): Το λόγο έχει ο Υπουργός Εσωτερικών, κ. Παυλόπουλος. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Τρεις επισημάνσεις.
      Πρώτον, σχετικά με τη σύσταση εξεταστικής επιτροπής, επειδή ο Πρόεδρος κ. Κακλαμάνης είπε για την τακτική αυτής της Κυβέρνησης ως προς τη σύσταση, θέλω να τονίσω κάτι. Και δεν το λέω, γιατί θέλω να δικαιολογήσω το τώρα με το πριν. Συμψηφισμός στο θέμα του σεβασμού των θεσμών δεν υπάρχει. 
      ΑΠΟΣΤΟΛΟΣ ΚΑΚΛΑΜΑΝΗΣ: Σας τα έχω απαντήσει, κύριε Παυλόπουλε. Μη λέτε τα ίδια πράγματα.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Τονίζω όμως ένα πράγμα. Δεκατρείς αιτήσεις είχαμε κάνει, που ήταν απόλυτα δικαιολογημένες, και δεν έγιναν δεκτές. Μία έγινε δεκτή επί των κυβερνήσεων του ΠΑ.ΣΟ.Κ: η υπόθεση Οτσαλάν. Άρα, να θέλει να μιλήσει κανείς για θέματα τακτικής…
      ΑΠΟΣΤΟΛΟΣ ΚΑΚΛΑΜΑΝΗΣ:  Γιατί ως Πλειοψηφία δεν τις επαναφέρατε; Αν είχατε τα στοιχεία, γιατί δεν τις επαναφέρατε ως Πλειοψηφία;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε Πρόεδρε, σας άκουσα με θρησκευτικό σεβασμό. 
      ΑΠΟΣΤΟΛΟΣ ΚΑΚΛΑΜΑΝΗΣ: Και εγώ, αλλά να μη διαστρέφετε τα γεγονότα. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Αυτή η τακτική, κύριε Πρόεδρε, κάθε φορά που παίρνει το λόγο κάποιος, να τον διακόπτετε, είναι αντίθετη με όσα μας μαθαίνατε τόσα χρόνια από εκείνο το Βήμα. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Πρόεδρε, σας παρακαλώ. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Σας παρακάλεσα και σας το είπα. 
      ΑΠΟΣΤΟΛΟΣ ΚΑΚΛΑΜΑΝΗΣ: Αυτήν την καραμέλα την λέτε τέσσερα χρόνια. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Μας μάθατε -και το σεβαστήκαμε- αρκετά πράγματα. Μη θέλετε να λέμε «δάσκαλε που δίδασκες και νόμο δεν εκράτεις». Το κύρος σας προσπαθώ αυτήν την ώρα να υπερασπιστώ, γιατί σέβομαι το κύρος όλων των Προέδρων της Βουλής. Παρακαλώ, αφήστε με να μιλήσω. 
      Λέω λοιπόν, ότι δεκατρείς αιτήσεις είχαν γίνει χωρίς να γίνει καμμία δεκτή. Έγινε η υπόθεση Οτσαλάν, επειδή την είχε προτείνει η ίδια η κυβέρνηση Σημίτη. Εγώ δεν λέω ότι πρέπει να γίνει συμψηφισμός. Απλώς, δεν δικαιολογείται από τις αιτήσεις που έχουν γίνει μέχρι τώρα καμμία για τους λόγους που έχουμε εξηγήσει. 
      Θέμα Α.Δ.Α.Ε. Θέμα σεβασμού ανεξάρτητων αρχών. Πρώτα πρώτα, μη λέμε, κύριοι, εδώ ότι –ξέρετε;- συνεστήθη ομόφωνα η Α.Δ.Α.Ε. Βεβαίως, και συνεστήθη ομόφωνα. Γιατί τότε ο Δημήτρης Σιούφας, εγώ δευτερευόντως, όσοι συμμετείχαμε ή όσοι είχαμε λόγο στη Διάσκεψη των Προέδρων, συμφωνούσαμε πολύ εύκολα, αντίθετα με τη σημερινή τακτική του «όχι» σε οτιδήποτε αφορά τη σύνθεση των ανεξάρτητων αρχών, χωρίς να  υπάρχει καμμία δικαιολογία. 
      Και ύστερα, ποια «έλλειψη σεβασμού» στις ανεξάρτητες αρχές; Ιδίως τις πέντε, που είναι συνταγματικώς κατοχυρωμένες και τις κάναμε μαζί, όχι μόνο τις σεβαστήκαμε, αλλά εμείς είμαστε εκείνοι που τις στελεχώσαμε, επειδή δεν πρόλαβε, δεν θέλησε –εγώ να πω ότι δεν πρόλαβε- η κυβέρνηση του ΠΑ.ΣΟ.Κ να τις στελεχώσει και να τις ενισχύσει. Ακόμα και η Α.Δ.Α.Ε. «ένα πουκάμισο αδειανό» ήταν από πλευράς στελέχωσης, για να χρησιμοποιήσω το στίχο του Σεφέρη, και αυτήν την ώρα στελεχώθηκε και μπόρεσε να δουλεύει. 
      Μπορεί να υπήρξε σ΄ ένα σημείο μια διαφωνία σε κάτι, αλλά σε τόσα άλλα υπήρξαν συμφωνίες. Και θα μου πει το ΠΑ.ΣΟ.Κ. τώρα για σεβασμό ανεξάρτητων αρχών, όταν στο θέμα του Εθνικού Συμβουλίου Ραδιοτηλεόρασης «παραιτούσε» τον έναν πρόεδρο μετά τον άλλο, για θέματα κρισιμότατα, που δεν δεχόταν ο τότε αρμόδιος Υπουργός να επικυρώσει απόφαση του Εθνικού Συμβουλίου Ραδιοτηλεόρασης; Επειδή προέκυψε ένα θέμα τότε με την Α.Δ.Α.Ε.; Και να σας πω ευθέως. Όταν πήγε η υπόθεση στη δικαιοσύνη, στη δικαιοσύνη έπρεπε να πάει. Η Α.Δ.Α.Ε. είχε ένα ρόλο τον οποίο σεβόμαστε απολύτως. Είναι ρόλος εγγυήσεων. Όταν όμως έχει συντελεστεί έγκλημα υποκλοπών, πού πρέπει να πάει; Δεν θα πάει στη δικαιοσύνη; Εάν δεν είχε πάει, τότε θα βλέπατε τι θα έλεγε η αντιπολίτευση. Σεβόμαστε την Α.Δ.Α.Ε., τη σέβομαι την Α.Δ.Α.Ε. και το απέδειξα με το νομοσχέδιο για την ΕΥΠ στην πρόσφατη διαδικασία και το ξέρουν όλοι. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, μπορώ να σας παρακαλέσω να σεβαστούμε το ότι υπάρχουν είκοσι πέντε ακόμα Βουλευτές; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Τέλειωσα, κυρία Πρόεδρε. Θα πω μόνο μια λέξη παραπάνω. 
      Μιλάμε για το θέμα της ολομέλειας του Συμβουλίου της Επικρατείας. Κυρίες και κύριοι συνάδελφοι, εγώ ρωτώ. Γιατί ακούστε τη λογική, η οποία πραγματικά τίθεται  υπό την κρίση καθενός. Ήταν, λέει, στο αρμόδιο τμήμα και την πήρε την υπόθεση ο πρόεδρος και την πήγε στην ολομέλεια. Σας ρωτώ όλους. Όταν έχεις ένα μείζονος σημασίας νομικό αλλά και πολιτικό ζήτημα, όπως είναι αυτό, ποιος παρέχει μείζονες εγγυήσεις για την εκδίκαση; Το τμήμα ή η ολομέλεια; Θα ήταν ή δεν θα ήταν λάθος του προέδρου αν έκανε το αντίθετο; Εγώ δεν το κρίνω. Έτσι αποφάσισε και το σέβομαι. Θα ήταν ή δεν θα ήταν λάθος, όμως, αν το άφηνε στο τμήμα; Και ακούστε τη λογική. Άφησαν, λέει, το αρμόδιο τμήμα και πήγαν στην ολομέλεια. Ποια είναι η δημοκρατική νομιμοποίηση της δικαιοσύνης; Ναι ή όχι, η ολομέλεια είναι φτιαγμένη –και το λέει το Σύνταγμα, το λέει ο οργανισμός των δικαστηρίων- να χειρίζεται θέματα μείζονος σημασίας; Αλλά, να, η λογική: το αρμόδιο τμήμα! 
      Γιατί τυχαίνει να σκέφτονται κάποιοι με ονόματα δικαστών. Γι’ αυτό βλέπετε τις επιθέσεις εναντίον προσώπων δικαστών. Γιατί το ΠΑ.ΣΟ.Κ. έτσι συνήθισε, να επιτίθεται σε δικαστές, οι οποίοι δεν δέχονται να στέρξουν στα σενάρια που στήνονται κάθε φορά, για να υπηρετήσουν πολιτικούς στόχους. Αυτή είναι η επίθεση κατά της δικαιοσύνης. Έτσι ευτελίζονται οι θεσμοί, όταν επειδή δεν μας αρέσει κάτι, χτυπάμε πρόσωπα. Εκεί όμως να αναζητήσει ο κ. Παπανδρέου τον ευτελισμό των θεσμών: όχι στη στάση της Κυβέρνησης, αλλά στη στάση της Αντιπολίτευσης.
      Το είπα και στην πρωτομιλία μου: Η Αξιωματική Αντιπολίτευση, όταν φτιάχνει ένα σενάριο και το ευλογεί η δικαιοσύνη γιατί έτσι βγήκε το πράγμα, λέει «ζήτω η δικαιοσύνη». Όταν τυχαίνει, επειδή έτσι είναι τα πράγματα, να μην επιβεβαιώνεται το σενάριο, το οποίο πολλές φορές προκύπτει μάλιστα από τίτλους εφημερίδων, είναι εναντίον της δικαιοσύνης και εναντίον προσώπων. Εναντίον προσώπων για να φοβηθούν τα πρόσωπα να κάνουν τη δουλειά τους. Σας το λέω ευθέως: Ουδείς μπορεί -γιατί η δικαιοσύνη είναι και θα παραμείνει ανεξάρτητη- να εκφοβίσει τη δικαιοσύνη όταν κάνει τη δουλειά της. Και οι ολομέλειες και οι μεγαλύτερες συνθέσεις σίγουρα και από πλευράς δημοκρατικής νομιμοποίησης είναι περισσότερο αρμόδιες να κρίνουν τα μεγάλα θέματα απ’ ό,τι είναι οι συγκεκριμένες συνθέσεις τμημάτων. Αυτή είναι η δημοκρατική λειτουργία της δικαιοσύνης και όχι η απονομή της δικαιοσύνης μέσω προσώπων τα οποία κρίνουμε, κατά καιρούς και κατά περίπτωση, ότι μας είναι αρεστά. 
      Ευχαριστώ πολύ, κυρία Πρόεδρε. 
      (Χειροκροτήματα από την πτέρυγα της Νέας Δημοκρατίας)
      ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, επί προσωπικού! 
      ΠΡΟΕΔΡΕΥΟΥΣΑ (Έλσα Παπαδημητρίου): Ναι, κύριε Κακλαμάνη. 
      ΑΠΟΣΤΟΛΟΣ ΚΑΚΛΑΜΑΝΗΣ: Κατά τον Κανονισμό, αμέσως μετά το τέλος εκείνου που δημιουργεί προσωπικό θέμα, ζητώ το λόγο για να πω τούτο μόνο: Αισθάνομαι την ανάγκη να διαμαρτυρηθώ, γιατί κάθε φορά που έχω αντίθετη άποψη, ιδιαίτερα όταν προσωπικά απευθύνεται κάποιος σ’ εμένα, ακούω απαξιωτικούς χαρακτηρισμούς για «δάσκαλο που νόμο δεν εκράτει» κ.λπ.. 
      Κυρία Πρόεδρε, ως Πρόεδρος του Σώματος επί τόσα χρόνια είμαι πρόθυμος να δεχθώ μαθήματα από οποιονδήποτε, αλλά -προσέξτε με- αυτή η λογική που αρκετές φορές από την πλευρά της Συμπολιτεύσεως διατυπώνεται, άλλο να παρεμβάλλει κανείς και να παρεμβάλλεται στην αγόρευση ενός ομιλητή και άλλο η μονοφραστική διακοπή. Αυτό είναι κανόνας σε όλα τα Κοινοβούλια και οι κοινοβουλευτικοί άνδρες, ιδιαίτερα εκείνοι που έχουν άνεση λόγου και τη θαυμάζουμε όλοι αυτή την άνεση, δεν φοβούνται αυτές τις διακοπές, αντίθετα τις απαντούν αμέσως. Η διακοπή μου, κύριε Υπουργέ, ήταν: «Αυτές οι δεκατρείς που επανειλημμένως έχετε αναφέρει προτάσεις σας, όταν αποκτήσατε την Πλειοψηφία του Σώματος και επειδή ο Κανονισμός δεν θέτει χρονικά όρια, λέει «εξεταστική επιτροπή συγκροτείται κάθε φορά που υπάρχει ειδικό ζήτημα δημοσίου ενδιαφέροντος» γιατί δεν τις φέρατε να τις ψηφίσετε, αν είχατε στοιχεία να οδηγήσετε και στα ειδικά δικαστήρια; 
      Κυρία Πρόεδρε, αυτή είναι η διακοπή που κάνω και δεν είναι σωστό κάθε φορά να μου λέτε αυτό. Εν πάση περιπτώσει, εγώ θέλω να μαθητεύω. Γιατί σώνει και καλά πρέπει διά βίου πλέον να είμαι δάσκαλος; Δεν το θέλω αυτό. Αγαπώ τους δασκάλους, αλλά γηράσκω αεί διδασκόμενος. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Τριπλασιάσαμε το λεπτό του προσωπικού ζητήματος. 
      ΑΠΟΣΤΟΛΟΣ ΚΑΚΛΑΜΑΝΗΣ: Και δεν προσβάλλω ποτέ κανέναν, κυρία Πρόεδρε. Και όταν διακόπτω, δεν προσβάλλω ποτέ κανέναν.  
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Πρόεδρε. 
      Πάντως, θέλω να παρακαλέσω τους Υπουργούς να δώσουν τη δυνατότητα σε κάποιους από τους είκοσι πέντε συναδέλφους και στους δύο Κοινοβουλευτικούς Εκπροσώπους που έπονται να καταθέσουν τις απόψεις τους. Ακόμα δεν έχει καν εξαντληθεί η λίστα που κατέθεσαν τα κόμματα. Για μια εξάωρη διαδικασία πιστεύω ότι δεν είναι πάρα πολύ αλληλέγγυο στο Βουλευτή. 
      Ο κ. Πετσάλνικος έχει το λόγο. Ως Αντιπρόεδρος θα μας διευκολύνετε μικραίνοντας και το χρόνο των οκτώ λεπτών. 
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Κυρίες και κύριοι συνάδελφοι, συζητάμε σήμερα την πρόταση για τη σύσταση εξεταστικής επιτροπής για τη διερεύνηση -όχι ποινικών ευθυνών, θέλω από την αρχή να το υπογραμμίσω- κατά κύριο λόγο ενδεχομένων πολιτικών ευθυνών για το σκάνδαλο που χαρακτηρίστηκε απ’ όλους ως το μεγαλύτερο σκάνδαλο των τελευταίων δεκαετιών στη χώρα μας, γιατί θυμόμαστε όλοι ότι στις 2 Φεβρουαρίου του 2006, πριν από δύο χρόνια, έκπληκτος ο ελληνικός λαός, όλοι μας έκπληκτοι παρακολουθούσαμε σ’ εκείνη την περίφημη συνέντευξη τρεις Υπουργούς της Κυβέρνησης να ομολογούν ότι από το καλοκαίρι του 2004 έως και τουλάχιστον το Μάρτιο του 2005 είχε συντελεστεί ένα πρωτοφανές σκάνδαλο: παρακολουθήσεις τηλεφώνων πολιτών, πολιτικών, στελεχών επιφορτισμένων με την άμυνα και την ασφάλεια της χώρας, μελών της Κυβέρνησης, ακόμη και του ιδίου του Πρωθυπουργού. 
     Και μάλιστα η έκπληξη για το σκανδαλώδες αυτού του πρωτοφανούς γεγονότος ήταν ακόμη μεγαλύτερη γιατί η Κυβέρνηση διά των τριών Υπουργών παρεδέχετο ότι εγνώριζε  αυτήν την περίπτωση, αυτήν την υπόθεση, το σκάνδαλο την τέλεση του εγκλήματος, από το Μάρτιο του 2005 και μέχρι το Φεβρουάριο του 2006 είχε κρατήσει στο σκοτάδι τους θεσμικούς παράγοντες και βέβαια ολόκληρο τον ελληνικό λαό. Είχε κρατήσει στο σκοτάδι και τη μόνη κατά το Σύνταγμα αρμόδια αρχή για το απόρρητο των επικοινωνιών, την Α.Δ.Α.Ε..
     Ο Κυβερνητικός Εκπρόσωπος, κ. Ρουσόπουλος δήλωνε κατά τη συνέντευξη της 2ας Φεβρουαρίου 2006, σε εκείνη τη συνέντευξη με τους χάρτες, με τα τρίγωνα, που σχεδιάζονται επί των χαρτών με τις υπόνοιες που διετυπώνοντο από τα μέλη της Κυβέρνησης, περί των ενδεχόμενων δραστών, ότι πρόκειται για ένα σημαντικό θέμα το οποίο άπτεται της εθνικής ασφάλειας. Και ο ίδιος ο Πρωθυπουργός, λίγες μέρες αργότερα, στις 13 Φεβρουαρίου 2006 εδήλωνε ότι πρόκειται για εγκληματική ενέργεια εις βάρος του τόπου, εις βάρος πολιτών, έλεγε ο κ. Καραμανλής, εις βάρος της Κυβέρνησης. Και διαβεβαίωνε με εκείνο το στομφώδες, αποφασιστικό, σκληρό, που δεν δέχεται αντιρρήσεις ύφος, ως συνήθως, ότι οι ευθύνες θα αποδοθούν, όπου και αν βρίσκονται. Οι πολίτες δικαιούνται, έλεγε ο κ. Καραμανλής, να μάθουν την αλήθεια. Και μερικές ημέρες αργότερα στις 27 Φεβρουαρίου 2006 και πάλι ο κ. Καραμανλής αυτήν τη φορά σ’ αυτήν εδώ την Αίθουσα, πάλι με τον ίδιο απόλυτο, που δεν δέχεται αμφισβήτηση περί των προθέσεων αλλά και της τελικής κατάληξης του θέματος, τρόπο έλεγε ότι οι πολίτες απαιτούν και δικαίως να μάθουν την αλήθεια, όλη την αλήθεια. 
     Και τώρα, δύο χρόνια μετά, πού είναι η αλήθεια; Τι έγινε με την αλήθεια; Τι έγινε μ΄ αυτές τις διαβεβαιώσεις του κυρίου Πρωθυπουργού και των Υπουργών, ότι θα λάμψει η αλήθεια και ότι θα αποδοθούν οι ευθύνες, όπου και αν βρίσκονται; 
     Στο διάστημα που ακολούθησε, η Α.Δ.Α.Ε. προχώρησε σε συστηματική έρευνα και υπέβαλε στην Επιτροπή Θεσμών και Διαφάνειας της Βουλής, ως γνωστόν, το πόρισμά της στις 28 Ιουνίου 2006 υπογραμμίζοντας κατά λέξη ότι το πόρισμα περιλαμβάνει στοιχεία η αξιοποίηση των οποίων από τη Βουλή, από τα αρμόδια Υπουργεία, από την ελληνική δικαιοσύνη, είναι δυνατόν να συμβάλει στην αποκάλυψη τόσο των υποκλοπέων όσο κι αυτών που συνέλαβαν και υλοποίησαν το συνολικό σχέδιο των υποκλοπών.
     Ωστόσο, ένα μήνα μετά, στις 27 Ιουλίου 2006, ενώ συνεχιζόντουσαν οι ακροάσεις στην Επιτροπή Θεσμών και Διαφάνειας, στην οποία συμμετείχα και εγώ όπως και ο κ. Κακλαμάνης, όπως και άλλοι συνάδελφοι και εκκρεμούσε το αίτημά μας όλων των Βουλευτών της Αντιπολίτευσης να κατατεθεί στην επιτροπή το πόρισμα της έρευνας που είχε συντάξει κατ’ εντολήν του αρμόδιου Υπουργού η Ε.Υ.Π. και ενώ επίσης εκκρεμούσε το αίτημα να έρθει και να καταθέσει εκπρόσωπος της οικογένειας του μακαρίτη Τσαλικίδη, η πλειοψηφία αποφάσισε ότι η επιτροπή σταματάει.
     Εδώ ανοίγω μια παρένθεση. Θεωρώ ότι είναι απαράδεκτο και από ανθρωπιστικής πλευράς το ότι δεν δέχτηκε η πλειοψηφία της Επιτροπής Θεσμών και Διαφάνειας –είναι τεράστια η ευθύνη σας, κύριε Πρόεδρε τότε της επιτροπής, κύριε Καραμάριε- να καταθέσουν στοιχεία οι οικείοι του μακαρίτη Τσαλικίδη ενώ μας παρακαλούσαν να έχουν τη δυνατότητα να έρθουν να απαντήσουν στις ερωτήσεις μας και να καταθέσουν στοιχεία.
     ΑΝΑΣΤΑΣΙΟΣ ΚΑΡΑΜΑΡΙΟΣ: Θέλετε να σας απαντήσω;
     ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Αιφνιδίως, λοιπόν, και ενώ επίσης εκκρεμούσε το αίτημά μας να έρθει και να απαντήσει σε ορισμένες ερωτήσεις ο στρατηγός Σύρος που είχε την ευθύνη του ετέρου ημίσεως της έρευνας πεδίου που είχε διεξαχθεί από την Ελληνική Αστυνομία –ένα μικρό κομμάτι είχε κάνει η 	Ε.Υ.Π. με εντολή της Κυβέρνησης- ο κ. Καραμάριος, τότε πρόεδρος της επιτροπής και η πλειοψηφία των Βουλευτών της Νέας Δημοκρατίας απεφάσισαν ότι η επιτροπή σταματάει τις εργασίες της,  έτσι στα καλά καθούμενα, τον Ιούλιο του 2006.
     Στις 13 Δεκεμβρίου 2006 απερρίφθη η πρότασή μας, το αίτημά μας για να μετατραπεί η Επιτροπή Θεσμών και Διαφάνειας σε εξεταστική επιτροπή με το επιχείρημα, μα, έχει επιληφθεί εδώ και καιρό η δικαιοσύνη, θα περιμένουμε τη δικαιοσύνη. Και το Γενάρη του 2007, σ’ αυτήν εδώ την Αίθουσα απερρίφθη και η πρόταση που είχαμε καταθέσει ΠΑ.ΣΟ.Κ. και Συνασπισμός, όλοι οι Βουλευτές τότε των δύο κομμάτων για τη σύσταση εξεταστικής επιτροπής με το ίδιο επιχείρημα, επελήφθη η δικαιοσύνη. 
      Θυμίζω κυρίες και κύριοι συνάδελφοι, τι έλεγαν οι Υπουργοί εδώ τότε όταν απερρίπτετο η πρόταση για σύσταση εξεταστικής επιτροπής. Έλεγε ο τότε Υπουργός Δικαιοσύνης: «η σύσταση εξεταστικής επιτροπής θα παρενοχλούσε έστω έμμεσα την ανεξάρτητη δικαιοσύνη στο έργο της και εν τέλει περισσότερο θα συσκότιζε παρά θα φώτιζε  την αλήθεια». Και ο κ. Προκόπης Παυλόπουλος –θαυμάζω τις στροφές που κάνει ο κ. Παυλόπουλος, πιρουέτες πρωτοφανείς, σήμερα είδα πάλι πιρουέτες, στροφές 180ο άνευ προηγουμένου- τι έλεγε τότε; «την ώρα που εφέτης ανακριτής με όλο το υλικό που έχει στα χέρια του και κάνει τη δουλειά του, μήπως με τον τρόπο αυτό κάποιοι βολεύονται από το να μη βρεθεί η αλήθεια;». Δηλαδή εμείς που ζητούσαμε την εξεταστική επιτροπή, βολευόμασταν εάν ξεκινούσε τη λειτουργία της για να μη βρεθεί η αλήθεια. 
      Και μας έλεγαν βέβαια όλοι και έλεγε και ο εκπρόσωπος της Κυβέρνησης, ο εκπρόσωπος του κ. Καραμανλή, η «φωνή» του Πρωθυπουργού -όπως θύμισε σήμερα και ο Πρόεδρος του ΠΑ.ΣΟ.Κ. ο κ. Παπανδρέου νωρίτερα- ο κ. Ρουσόπουλος στις 5/2/2006 τα εξής: «η Κυβέρνηση αμέσως μετά την ολοκλήρωση της δικαστικής έρευνας θα προτείνει στη Βουλή τη σύσταση εξεταστικής επιτροπής για το μεγάλο αυτό θέμα». Δεν έλεγε ούτε εάν ή εφόσον, κ.λπ.. Καμμία προϋπόθεση δεν έθετε. Και πιο κάτω μας «δίδασκε», περιγράφοντας και ποια θα είναι η αποστολή της εξεταστικής επιτροπής που η ίδια η Κυβέρνηση θα ζητούσε να συσταθεί. Έλεγε: «η εξεταστική επιτροπή θα ερευνήσει όλες τις πτυχές του θέματος και θα διατυπώσει τις προτάσεις της τόσο σε σχέση με τη θωράκιση της πολιτείας, όσο και σε σχέση με την προστασία των ατομικών δικαιωμάτων». Έ, αυτή την ανακοίνωση, αυτή τη δέσμευση της «φωνής» του Πρωθυπουργού, του εκπροσώπου του Πρωθυπουργού, του εκπροσώπου της Κυβέρνησης, θα περιμέναμε απόψε να υλοποιήσετε. Εσείς τα λέγατε αυτά, χωρίς να προκληθείτε τότε. Λέγατε ήδη από τις 5/2/2006 ότι θα κάνετε αυτές εδώ τις διαδικασίες. Σήμερα, ολοκληρωτική στροφή. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Αντιπροέδρου της Βουλής)
      Ολοκληρώνω, κυρία Πρόεδρε, για να διατυπώσω μια σειρά ερωτήματα, που κατά την άποψή μου μένουν μετέωρα και είναι αναγκαίο να διερευνηθούν από μία εξεταστική των πραγμάτων επιτροπή.
      Ο πολιτικός έλεγχος του εγκλήματος των τηλεφωνικών υποκλοπών είναι αναγκαίος και επιβεβλημένος, γιατί τα αρχικά πολλαπλά ερωτήματα όχι μόνο μένουν αναπάντητα, αλλά και προβάλουν περισσότερο βασανιστικά τώρα πλέον, μετά από δύο χρόνια. 
      Συγκεκριμένα: πρώτον, γιατί η Κυβέρνηση κράτησε στο σκοτάδι επί ένα χρόνο όπως είπα, τους θεσμικούς παράγοντες και την Α.Δ.Α.Ε. ενώ κρίθηκε ότι επρόκειτο για θέμα εθνικής ασφάλειας και δημοσίου συμφέροντος; Πρέπει να διερευνηθεί από μια εξεταστική των πραγμάτων επιτροπή. 
      Δεύτερον, γιατί ενώ ο διευθύνων σύμβουλος της VODAFONE ζητούσε επίμονα να ενημερώσει –γιατί ορισμένες λεπτομέρειες, είναι φυσικό, δεν τις γνωρίζετε οι συνάδελφοι που δεν συμμετείχατε στην Επιτροπή Θεσμών και Διαφάνειας- όπως κατετέθη, τον Πρωθυπουργό από το μεσημέρι της 9ης Μαρτίου του 2005, τελικά ο κ. Ρουσόπουλος δήλωσε ότι ο κ. Κορωνιάς ζήτησε συνάντηση και ενημέρωση με τον κ. Αγγέλου την επόμενη ημέρα; Γιατί, δηλαδή, για ένα τόσο σημαντικό θέμα, το σχετικό ραντεβού με τους εκπροσώπους –συνεργάτες του Πρωθυπουργού, έγινε τελικά τριάντα έξι ολόκληρες ώρες μετά; Αυτό έγινε, ενώ ο κ. Κορωνιάς όπως μας είπε ήθελε να επικοινωνήσει με το Μαξίμου, με τον Πρωθυπουργό για ένα θέμα υψίστης εθνικής ασφάλειας. 
      Τρίτον, σύμφωνα με την έρευνα της Α.Δ.Α.Ε. οι παρακολουθήσεις διακόπηκαν κάποια στιγμή και επαναλειτούργησαν αργότερα και μάλιστα μετά τη λήξη των Ολυμπιακών και Παραολυμπιακών Αγώνων, το Σεπτέμβριο του 2004 και σε άλλο κέντρο τον Οκτώβριο του 2004. Υπάρχει ένα μεγάλο ερώτημα. Όλοι μπορούμε να υποψιαστούμε ποιοι ίσως είχαν ενδιαφέρον για παρακολουθήσεις στη διάρκεια των Ολυμπιακών Αγώνων, μετά όμως ποιοι είχαν; 
      ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, κύριε συνάδελφε, σας παρακαλώ.
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄Αντιπρόεδρος της Βουλής): Ολοκληρώνω, κυρία Πρόεδρε. Δυστυχώς θα μου επιτρέψετε να ζητήσω και εγώ ενάμισι –δύο λεπτά για να ολοκληρώσω τα ερωτήματά μου, όπως έγινε και με τους προηγούμενους ομιλητές. Είμαι ακριβώς στον κατάλογο των ερωτημάτων.
      ΠΡΟΕΔΡΕΥΟΥΣΑ (Έλσα Παπαδημητρίου): Δέχομαι μηνύματα από τους Βουλευτές!
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄Αντιπρόεδρος της Βουλής): Λέω, λοιπόν, ποιος είχε ενδιαφέρον να επαναλειτουργήσει το σύστημα; Ποιος το ξανάβαλε μπροστά αυτό το σύστημα, ενώ είχαν τελειώσει οι Ολυμπιακοί Αγώνες;
      Τέταρτον, πόσα και ποια είναι τα θύματα των υποκλοπών; Δεν έχει υπάρξει μέχρι τώρα απάντηση. Είναι εκατό, εκατόν είκοσι, διακόσιοι, πεντακόσιοι; Πόσοι ήταν και ποιοι οι παρακολουθηθέντες; 
      ΑΠΟΣΤΟΛΟΣ ΚΑΚΛΑΜΑΝΗΣ: Τουλάχιστον έξι χιλιάδες!
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄Αντιπρόεδρος της Βουλής): Πέμπτον, σε ποιο στάδιο είχαν φτάσει οι έρευνες της Ε.Υ.Π.; Γιατί δεν έγινε η ταυτοποίηση του τηλεφώνου «σκιά» το οποίο είχε εντοπιστεί και είχε επακριβώς προσδιοριστεί από την Ε.Υ.Π., όπως μας είπαν οι της Ε.Υ.Π. στην επιτροπή, ο χώρος που λειτουργούσε στον Πειραιά; Πήγαν –μας είπαν- μέχρι απ΄ έξω και δεν έκαναν την τελική κίνηση. Γιατί; 
    Έκτον, γιατί δεν κατατέθηκε στην Επιτροπή Θεσμών και Διαφάνειας…
    ΠΡΟΕΔΡΕΥΟΥΣΑ (Έλσα Παπαδημητρίου): Κύριε Πετσάλνικε, σας παρακαλώ, ολοκληρώστε. 
    ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): …το πόρισμα της Ε.Υ.Π.; Γιατί επίσης το πόρισμα της Ε.Υ.Π. δεν παραδόθηκε στην Α.Δ.Α.Ε.; Γιατί έδωσε αυτή την απαγορευτική εντολή ο Υπουργός Δημόσιας Τάξης; 
    Ολοκληρώνω, κυρία Πρόεδρε. Δώδεκα ερωτήματα είναι.
    Έβδομον, γιατί δεν ετέθησαν υπ΄όψιν της Α.Δ.Α.Ε. τα στοιχεία των ερευνών που είχε διενεργήσει και η Αστυνομία; Γιατί η Ε.Υ.Π. δεν συνεργάστηκε καθόλου με ομόλογες υπηρεσίες άλλων χωρών, στις οποίες λειτούργησαν ύποπτα τηλέφωνα;
    Όγδοον, γιατί δεν ζητήθηκε από το Υπουργείο Δικαιοσύνης ή από το Υπουργείο Εξωτερικών, από τις εμπλεκόμενες ξένες χώρες, η άρση του απορρήτου των συνδιαλέξεων από το κέντρο SMS των χωρών αυτών, ώστε να γίνουν γνωστοί οι συνδρομητές που επικοινωνούσαν με τα τηλέφωνα -σκιές;
    Ένατον, για δικαστική συνδρομή μιλούσαμε και ο κ. Προκόπης Παυλόπουλος μας είπε ότι ζητήθηκε δικαστική συνδρομή στην υπόθεση της «SIEMENS». Μα, το ερώτημα είναι, γιατί δεν ζητήσατε δικαστική συνδρομή –επαναλαμβάνω- στην περίπτωση των υποκλοπών;
    Δέκατον, γιατί δεν επετράπη να γίνει η ακρόαση του στρατηγού Σύρου;
    Ενδέκατο, γιατί δεν έγινε δεκτό το αίτημα της οικογένειας Τσαλικίδη να ενημερώσει και να φέρει πιθανά ενδιαφέροντα στοιχεία στη Βουλή;
    Τέλος, υπάρχει και ένα άλλο ερώτημα, γιατί σύμφωνα με όσα γνωρίζουμε ως προς τη διάταξη του εισαγγελέα, με την οποία ετέθη στο αρχείο η υπόθεση αυτή, διαπιστώνω ότι ο εφέτης-ανακριτής λέει ότι η εγκατάσταση του παρείσακτου λογισμικού έγινε μέσω τηλεχειρισμού, όπως λέει «hacking», δηλαδή «hackers». 
    Αυτό είναι το συμπέρασμα στο οποίο καταλήγει και λέει «δεν μπορούν να προσδιοριστούν συγκεκριμένες ευθύνες για συγκεκριμένα φυσικά πρόσωπα». Η Α.Δ.Α.Ε., όμως, στο αναλυτικό επιστημονικά τεκμηριωμένο πόρισμά της λέει «η εισαγωγή και η ενεργοποίηση παρείσακτου λογισμικού στις 24 Ιανουαρίου 2005 πραγματοποιήθηκε είτε από το εσωτερικό δίκτυο της «VODAFONE»…
    ΠΡΟΕΔΡΕΥΟΥΣΑ (Έλσα Παπαδημητρίου): Σας παρακαλώ, ολοκληρώστε.
    ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): ... είτε από φυσική παρουσία στο ψηφιακό κέντρο. Όλα αυτά τα ερωτήματα –τουλάχιστον αυτά- και πολλά άλλα παραμένουν ανοιχτά και όλα αυτά χρήζουν διερεύνησης. Γι’ αυτόν το λόγο…
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε συνάδελφε.
    ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): …χρειάζεται πάνω απ’ όλα η σύσταση και η λειτουργία της εξεταστικής επιτροπής. 
    Απόψε η εμφάνιση της Κυβέρνησης όχι μόνο δεν έπεισε, ήταν κωμική με τα δήθεν επιχειρήματα, αλληλοσυγκρουόμενα επιχειρήματα, τα οποία μας έφερε εδώ αρνούμενη τη σύσταση της Εξεταστικής Επιτροπής. 
    (Θόρυβος από την πτέρυγα της Νέας Δημοκρατίας)
    ΠΡΟΕΔΡΕΥΟΥΣΑ (Έλσα Παπαδημητρίου): Σας παρακαλώ, κύριε συνάδελφε!
    ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Λυπάμαι, κυρία Πρόεδρε. Μπορεί να ενοχλούν αυτά που λέω, μπορεί να ενοχλούν και εσάς, αλλά επιτέλους συζητάμε ένα τεράστιο πρόβλημα, τεράστιο σκάνδαλο…
    (Θόρυβος-διαμαρτυρίες από την πτέρυγα της Νέας Δημοκρατίας)
    ΠΡΟΕΔΡΕΥΟΥΣΑ (Έλσα Παπαδημητρίου): Κύριε Πετσάλνικε, δεν μας ενοχλούν αυτά που λέτε…
    ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Τεράστιο είναι το σκάνδαλο, όπως τεράστια είναι και η ανευθυνότητα της Κυβέρνησης σε τέτοιας…
    ΠΡΟΕΔΡΕΥΟΥΣΑ (Έλσα Παπαδημητρίου): …μας ενοχλεί η έλλειψη σεβασμού προς το Σώμα. 
    ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): …υψίστης σημασίας θέματα και για την εθνική ασφάλεια και για τον ελληνικό λαό. 
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΟΥΣΑ (Έλσα Παπαδημητρίου): Κύριοι συνάδελφοι, το λόγο έχει ζητήσει ο κ. Παπαληγούρας, βάσει του άρθρου 135 παράγραφος 9.
    Κύριε Παπαληγούρα, έχετε το λόγο για πέντε λεπτά.
    ΑΝΑΣΤΑΣΗΣ ΠΑΠΑΛΗΓΟΥΡΑΣ: Κυρία Πρόεδρε, αναγκάζομαι να απαντήσω σε κάποιους ισχυρισμούς –βασικά της Αξιωματικής Αντιπολίτευσης- που συστηματικά διαστρεβλώνουν τα γεγονότα και επιχειρούν την αντιστροφή των ίδιων των εννοιών. 
    Ο Πρωθυπουργός και η Κυβέρνηση, που υπήρξαν οι κύριοι στόχοι των υποκλοπών, παρουσιάζονται περίπου ως δράστες της υπόθεσης. Η άμεση προσφυγή στη δικαιοσύνη καταλογίζεται στην Κυβέρνηση ως προσπάθεια συγκάλυψης της υπόθεσης. Η ανεξάρτητη δικαστική έρευνα απαξιώνεται ως κατευθυνόμενη τάχα από την Κυβέρνηση. 
    Κυρίες και κύριοι συνάδελφοι, στην υπόθεση των υποκλοπών η Κυβέρνηση λειτούργησε με υπευθυνότητα και καθαρότητα, με μοναδικό γνώμονα την προστασία του δημόσιου συμφέροντος, την προστασία των πολιτών. Η Κυβέρνηση προτίμησε να μη δημοσιοποιήσει άμεσα την αποκάλυψη της «VODAFONE», πριν ελεγχθεί η ακρίβεια, πριν ελεγχθεί η σοβαρότητα των καταγγελιών, καθώς και πριν σταθμιστούν όλες οι κρίσιμες παράμετροι, δεδομένου ότι πως το θέμα ήταν συνυφασμένο με την ίδια την εθνική μας ασφάλεια. 
    Η εσπευσμένη, η αβασάνιστη, αν θέλετε, δημοσιοποίηση της καταγγελίας χωρίς προηγούμενη έρευνα, θα ήταν προφανώς η πιο εύκολη και ανέξοδη για την Κυβέρνηση λύση. Η Κυβέρνηση όμως προτίμησε την υπεύθυνη λύση της αξιοποίησης της αστυνομικής και της δικαστικής κατ’ αρχήν έρευνας πριν δημοσιοποιήσει την υπόθεση.
      Και πάντως, η Κυβέρνηση, ευθύς εξαρχής, είχε αποφασίσει να φέρει στο φως της δημοσιότητας την υπόθεση, μόλις περαιωνόταν η προκαταρκτική εξέταση. Και αυτό ακριβώς έπραξε. Μόλις η ανεξάρτητη δικαιοσύνη περαίωσε την προκαταρκτική εξέταση, δημοσιοποίησε το γεγονός.
      Δεύτερη παρατήρηση. Η άμεση εντολή του Πρωθυπουργού για παραπομπή του θέματος στη δικαιοσύνη καταδεικνύει ότι πρόθεση της Κυβέρνησης δεν ήταν, βέβαια, η συγκάλυψη της υπόθεσης, αλλά αντίθετα, η αποκάλυψή της. Aνεξαίρετα, αναπόδραστα, ό,τι πάει στη δικαιοσύνη, αργά ή γρήγορα δημοσιοποιείται έρχεται στο φως.
      Η εκτελεστική εξουσία προσέφυγε στην ανεξάρτητη δικαστική που αξιοποίησε την έρευνα των αρχών ασφαλείας για τη διερεύνηση ενός εθνικά ευαίσθητου θέματος. Τι πιο σύννομο, τι πιο, θεσμικά και συνταγματικά, ανεπίληπτο απ΄ αυτήν την επιλογή;
      Επιπρόσθετα, προσωπικά, άσκησα τη μοναδική -δεν είχα άλλη- αρμοδιότητα που μου δίνει ο νόμος. Ζήτησα από τον εισαγγελέα του Αρείου Πάγου την παραγγελία προκαταρκτικής εξέτασης, κατ΄ απόλυτη προτεραιότητα.
      Τρίτη παρατήρηση. Πράγματι, δεν ζητήθηκε, στην πρώτη φάση της αστυνομικής και προκαταρκτικής δικαστικής έρευνας, η συνδρομή της Α.Δ.Α.Ε., δεδομένου ότι κατά το χρόνο της καταγγελίας, είχε μόλις αρχίσει -ήταν στα σπάργανα- να οργανώνεται ως αρχή. Στοιχειώδες προσωπικό απέκτησε μόλις το Γενάρη του 2005. Και αυτός είναι ο λόγος για τον οποίο εκείνη την περίοδο, αδυνατούσε να ανταποκριθεί ακόμα και στις στοιχειωδέστερες των υποχρεώσεών της. Δεν μπορούσε καν να διενεργεί τακτικούς περιοδικούς ελέγχους στις εταιρείες τηλεφωνίας. 
      Τελευταία παρατήρηση. Η προκαταρκτική εξέταση, η διενέργεια της οποίας είναι υποχρεωτική -γιατί ακούστηκαν διάφορα άλλα, τα οποία δεν είναι σοβαρά- κατά τα άρθρα 43 και 242 του Κώδικα Ποινικής Δικονομίας, πράγματι, διάρκεσε δέκα μήνες. Η Αντιπολίτευση εξακολουθεί να θεωρεί το χρόνο αυτό υπερβολικό. Παραγνωρίζει, ωστόσο, ότι η προϋπόθεση για την πρόοδο της δικαστικής έρευνας είναι να προχωρήσει η αστυνομική έρευνα. Η δικαιοσύνη, όπως ξέρετε, δεν διαθέτει η ίδια επιχειρησιακό βραχίωνα. Κατ’ ανάγκην, επαφίεται στην αστυνομική έρευνα, η οποία θέλω να σημειώσω ότι ήταν εξαιρετικά δυσχερής, ίσως από τις δυσχερέστερες που έχει ποτέ αντιμετωπίσει, καθώς έπρεπε να εντοπίσει και να ελέγξει χιλιάδες άτομα σ΄ ολόκληρη την επικράτεια, τα οποία είχαν επικοινωνήσει με τα δεκατέσσερα τηλέφωνα σκιές που κατέγραφαν τα εκατό παρακολουθούμενα τηλέφωνα. Ήταν, με άλλα λόγια, η αστυνομική έρευνα -η δυσχερέστατη αστυνομική έρευνα- ουσιώδες προαπαιτούμενο για να προχωρήσει η δικαστική.
      Επιπλέον, μόνος αρμόδιος να κρίνει το αναγκαίο εύρος και βάθος μιας προκαταρκτικής έρευνας και άρα, τη διάρκειά της, δεν είναι ούτε ο Υπουργός Δικαιοσύνης ούτε ο όποιος Βουλευτής του ελληνικού Κοινοβουλίου. Είναι ο επιφορτισμένος δικαστικός λειτουργός, αυτός που διεξάγει την έρευνα. Επιπλέον, θέλω να σας θυμίσω ότι η κορυφή, η ηγεσία της εισαγγελικής αρχής, θεώρησε τότε επιβεβλημένη και ενέκρινε -γραπτά, μάλιστα, δύο φορές- την παράταση του χρόνου περάτωσης της προκαταρκτικής εξέτασης.
      Όσοι, λοιπόν, αγαπητοί συνάδελφοι, αβασάνιστα κατηγορούν την Κυβέρνηση για καθυστέρηση -δήθεν- της δικαστικής έρευνας, στην πραγματικότητα, ψέγουν τον Υπουργό Δικαιοσύνης, επειδή δεν υπερέβη τις εξουσίες και τις αρμοδιότητες που περιοριστικά του δίνουν ο νόμος και το Σύνταγμα. Ουσιαστικά, τον ψέγουν, επειδή δεν επιχείρησε παρέμβαση κατά τη διεξαγωγή της προκαταρκτικής εξέτασης ή κατά τη διεξαγωγή της κύριας ανάκρισης, δεν επιχείρησε, δηλαδή, να χειραγωγήσει την ελληνική δικαιοσύνη. Ε, γι’ αυτό είμαι ένοχος!
(Χειροκροτήματα από την πτέρυγα της Νέας Δημοκρατίας)
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, παρακαλώ το λόγο. 
     ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο Kοινοβουλευτικός Εκπρόσωπος του ΠΑ.ΣΟ.Κ. κ. Καστανίδης. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, μπορείτε να μου εξηγήσετε, βάσει ποιας διατάξεως δώσατε το λόγο στον πρώην Υπουργό Δικαιοσύνης; 
     ΠΡΟΕΔΡΕΥΟΥΣΑ (Έλσα Παπαδημητρίου): Ανέφερα, κύριε Καστανίδη, βάσει του άρθρου 135 παράγραφος 9. Γνωρίζω ότι όλο το άρθρο αφορά σε επερωτήσεις, αλλά έχει πάρα πολλές φορές διδαχθεί σ’ αυτή την Αίθουσα ότι και σε τέτοιου είδους συζητήσεις, κατασταλτικά, εκλαμβάνεται ως επερώτηση. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, υποθέτω ότι υποκείμενο της διδαχής δεν είστε μόνο εσείς, αλλά κι άλλοι. Συνεπώς θα έπρεπε και εγώ να γνωρίζω τουλάχιστον τα διδάγματα τα δικά σας. Και δόξα σοι ο Θεός, θητεύουμε και οι δύο αρκετά χρόνια στην Αίθουσα. Αλλά δεν γνωρίζω πώς, μια συζήτηση η οποία αφορά πρόταση της Αντιπολιτεύσεως για τη σύσταση εξεταστικής επιτροπής, θεωρείται από το Προεδρείο ότι είναι επερώτηση και μάλιστα, κατά την παράγραφο 9, του άρθρου 135, που με σαφήνεια ορίζει: «Αν κατά τη συζήτηση μιας επερώτησης κρίνονται και πράξεις Βουλευτή που διετέλεσε μέλος της παρούσας ή προηγούμενης κυβέρνησης, αυτός μπορεί να μιλήσει στο τέλος της συζήτησης για πέντε λεπτά της ώρας και μόνο σχετικά με τις κρινόμενες πράξεις του». 
     Εδώ, λοιπόν, καλείστε για άλλη μία φορά, κυρία Πρόεδρε...
     ΠΡΟΕΔΡΕΥΟΥΣΑ (Έλσα Παπαδημητρίου): Για άλλη μία φορά! 
     ΧΑΡΑΛΑΜΠΟΣ ΚΑΣΤΑΝΙΔΗΣ: Ναι, για άλλη μια φορά, κυρία Πρόεδρε, τις τελευταίες μέρες καλείστε να δώσετε εξήγηση, για τον τρόπο με τον οποίο ερμηνεύετε τον Κανονισμό. Ακόμη και η εφαρμογή της παραγράφου 9 του άρθρου 135 σας επέβαλε να δώσετε το λόγο στο τέλος και όχι μεσούσης της συζήτησης.
     Θα ζητήσουμε για άλλη μια φορά το Προεδρείο να μην παραβιάζει τον Κανονισμό της Βουλής, να σέβεται τον Κανονισμό της Βουλής και κυρίως, να διευθύνει –είναι δεύτερο περιστατικό μέσα στην ημέρα- με τρόπο απροσωπόληπτο τις εργασίες του Σώματος. 
     ΠΡΟΕΔΡΕΥΟΥΣΑ (Έλσα Παπαδημητρίου):  Κύριε Καστανίδη, τη φράση «μία συζήτηση γίνεται ως γενικευμένη επερώτηση», την έχω ακούσει πάρα πολλές φορές τα χρόνια που δεν προήδρευε εδώ Πρόεδρος, προερχόμενος από το δικό μου κόμμα. 
     Σέβομαι εξαιρετικά τον Κανονισμό. Έχετε δίκιο ότι είναι για το τέλος μιας επερώτησης που έχει πολύ μικρότερο χρόνο. Θεώρησα και ερμήνευσα ότι, όταν θίγεται ένα μέλος, ο χειριστής της προηγούμενης κυβέρνησης, για κάποιο θέμα, έχει σίγουρα τη συναίνεση όλων των συναδέλφων για να μπορέσει να μιλήσει τώρα.
     ΑΘΑΝΑΣΙΟΣ ΜΠΟΥΡΑΣ: Αυτό έχει γίνει επανειλημμένα. Ανατρέξτε στα προηγούμενα Πρακτικά και θα το δείτε. 
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πάντως για τη διδασκαλία. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Όχι, δεν έχω κάνει καμμία διδασκαλία, κυρία Πρόεδρε. 
     ΑΘΑΝΑΣΙΟΣ ΜΠΟΥΡΑΣ: Για τα επτά με οκτώ λεπτά του κ. Πετσάλνικου δεν είχατε καμμία ανησυχία; 
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε συνάδελφε, μίλησαν όλοι παραπάνω από το χρόνο που δικαιούνται. 
     ΑΝΑΣΤΑΣΙΟΣ ΚΑΡΑΜΑΡΙΟΣ: Σας παρακαλώ, κύριε Καστανίδη! 
     ΧΑΡΑΛΑΜΠΟΣ ΚΑΣΤΑΝΙΔΗΣ: Σας παρακαλώ, κύριε συνάδελφε. 
     (Θόρυβος – Διαμαρτυρίες από την πτέρυγα της Νέας Δημοκρατίας)
     ΑΘΑΝΑΣΙΟΣ ΜΠΟΥΡΑΣ: Τα προφανή θα ερμηνεύσουμε;
     ΧΑΡΑΛΑΜΠΟΣ ΚΑΣΤΑΝΙΔΗΣ: Θα προσπαθήσω να τα ερμηνεύσω.
     ΠΡΟΕΔΡΕΥΟΥΣΑ (Έλσα Παπαδημητρίου): Κύριοι συνάδελφοι, παρακαλώ ηρεμία. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, επιμένω σε κάτι. 
     ΠΡΟΕΔΡΕΥΟΥΣΑ (Έλσα Παπαδημητρίου): Σας πρόσεξα, κύριε Καστανίδη. Σας άκουσα. 
     ΑΘΑΝΑΣΙΟΣ ΜΠΟΥΡΑΣ: Τι έβλαψε; Δεν σας αρέσουν αυτά που λέει;
     (Θόρυβος – Διαμαρτυρίες από την πτέρυγα της Νέας Δημοκρατίας)
     ΠΡΟΕΔΡΕΥΟΥΣΑ (Έλσα Παπαδημητρίου): Κύριοι συνάδελφοι, σας παρακαλώ. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Είδατε πόσο πανικοβλημένος είμαι από την εξαιρετική παρουσία σας! 
     Κυρία Πρόεδρε, θα πω για άλλη μια φορά ότι επιθυμούμε ο Κανονισμός της Βουλής να εφαρμόζεται και κυρίως επιθυμώ να επισημάνω, με βάση την παρατήρησή σας ότι κρίνατε πως η Βουλή μπορεί να συναινέσει, ότι αυτό θα έπρεπε να είναι ερώτημά σας προς το Σώμα...
     ΠΡΟΕΔΡΕΥΟΥΣΑ (Έλσα Παπαδημητρίου):  Δεν είπα ότι έκρινα, είπα ότι θεώρησα. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, επισημαίνω για άλλη μια φορά ότι θέλουμε την τήρηση των προνοιών του Κανονισμού της Βουλής. 
     ΠΑΝΑΓΙΩΤΗΣ ΑΔΡΑΚΤΑΣ: Ήδη φάγατε το χρόνο ενός συναδέλφου. 
     ΠΡΟΕΔΡΕΥΟΥΣΑ (Έλσα Παπαδημητρίου): Κύριοι συνάδελφοι, θα παρακαλέσω να τηρούμε το χρόνο αλληλέγγυα προς τους υπόλοιπους συναδέλφους που παραμένουν πάντα είκοσι πέντε.
     Ο κ. Μπούγας έχει ο λόγο για οκτώ λεπτά. 
     ΙΩΑΝΝΗΣ ΜΠΟΥΓΑΣ: Ευχαριστώ, κυρία Πρόεδρε. Θα προσπαθήσω να μην κάνω κατάχρηση του χρόνου. 
      Κυρίες και κύριοι συνάδελφοι, πράγματι το ζήτημα των τηλεφωνικών υποκλοπών, όπως άλλωστε ήταν φυσικό, απασχόλησε από την πρώτη στιγμή τον πολιτικό κόσμο, αλλά και την κοινή γνώμη της χώρας. Και αυτό το οποίο οφείλουμε να κάνουμε είναι να δούμε, αυτήν την ώρα, τι έκανε η Κυβέρνηση, αν η Κυβέρνηση συμπεριφέρθηκε με υπευθυνότητα απέναντι σ’ αυτό το μείζον ζήτημα και τι έκανε όλον αυτόν το χρόνο που έτρεξε η Αντιπολίτευση και δη η Αξιωματική Αντιπολίτευση.
      Υπενθυμίζω, κυρίες και κύριοι συνάδελφοι, ότι η Κυβέρνηση, αμέσως μόλις έλαβε γνώση του ζητήματος, προέκρινε την επιλογή της δικαστικής –ως όφειλε να κάνει- διερεύνησης της καταγγελίας, με την παράκληση προς τον εισαγγελέα του Αρείου Πάγου να παραγγείλει κατ’ απόλυτη προτεραιότητα τη διενέργεια προκαταρκτικής εξέτασης. Αυτή είναι η πρώτη, λοιπόν, ενέργεια της Κυβέρνησης.
      Στη συνέχεια και όταν διαπιστώθηκε πως η δημοσιότητα δεν θα μπορούσε πια να διακυβεύσει τη δικαστική έρευνα, ήταν η ίδια η Κυβέρνηση που κατέστησε γνωστή την υπόθεση και ενθάρρυνε την αναζήτηση ευθυνών από την αρμόδια αρχή προς κάθε κατεύθυνση.
      Η δικαιοσύνη κινήθηκε άμεσα με την ανάθεση του χειρισμού της υπόθεσης σε ειδικό εφέτη ανακριτή. Η σχετικά νεοπαγής τότε Ανεξάρτητη Αρχή Διασφάλισης του Απορρήτου των Επικοινωνιών και η Αρχή Προστασίας Δεδομένων Προσωπικού Χαρακτήρα άσκησαν, όπως όφειλαν να κάνουν, τα καθήκοντά τους με απόλυτη –και αυτό το υπογραμμίζω με έμφαση- ελευθερία δράσης και υπό την επίνευση της ξεκάθαρης δήλωσης της Κυβέρνησης, του Πρωθυπουργού και των Υπουργών ότι η υπόθεση πρέπει να διερευνηθεί προς κάθε κατεύθυνση και σε κάθε πτυχή της. 
      Κυρίες και κύριοι συνάδελφοι, υπενθυμίζω ότι ήταν επίσης η Κυβέρνηση, η οποία αποδέχθηκε και συνέβαλε στη διεξοδική συζήτηση της υπόθεσης στην Επιτροπή Θεσμών και Διαφάνειας της Βουλής. Η επιτροπή αυτή –και αυτό δεν πρέπει να μας διαφεύγει- είναι εκ του Κανονισμού η κατ’ εξοχήν αρμόδια επιτροπή να ερευνήσει και να αξιολογήσει θέματα, τα οποία άπτονται της διαφάνειας του πολιτικού μας εν γένει βίου. 
      Συνεπώς ήταν και είναι για κάθε τέτοια περίπτωση ο κατάλληλος χώρος για την αναλυτική συζήτηση, την υπεύθυνη ανταλλαγή απόψεων, την αναζήτηση –αν θέλετε- κυρίες και κύριοι συνάδελφοι, σφαλμάτων και πλημμελειών, την αναζήτηση παραλείψεων στα πλαίσια των δραστηριοτήτων ιδιωτικών και δημόσιων φορέων. Αυτή, λοιπόν, η επιτροπή της Βουλής, είναι ο κατ’ εξοχήν κατάλληλος χώρος για την αναζήτηση όλων αυτών των ζητημάτων, τα οποία προανέφερα.
      Σ’ αυτό, λοιπόν, το θεσμικό πλαίσιο κινήθηκε η αρμόδια επιτροπή της Βουλής. Ασχολήθηκε ενδελεχώς με την υπόθεση, με εξαντλητικές ακροάσεις, καλώντας ενώπιόν της κάθε πρόσωπο το οποίο θα μπορούσε να δώσει διευκρινίσεις σχετικά με το ζήτημα το οποίο έκρινε. 
      Και η επιτροπή –διότι αυτό δεν ακούστηκε και δεν τονίστηκε με τον τρόπο που έπρεπε- δεν άφησε τα πράγματα στην τύχη τους. Κατέληξε σε συγκεκριμένο πόρισμα, στο οποίο αναφέρονται και καταλογίζονται συγκεκριμένες ευθύνες. Και, μάλιστα, υπενθυμίζω ότι στο πόρισμα της επιτροπής αναφέρεται ότι οι υποκλοπές έγιναν μέσω του ψηφιακού κέντρου της «VODAFONE», κάτι το οποίο ανέφερε –ο μόνος που το ανέφερε σ’ αυτήν την Αίθουσα- ο Πρόεδρος του ΣΥ.ΡΙΖ.Α κ. Αλαβάνος. 
      Δεν είναι, λοιπόν, αληθές ότι οι εργασίες της επιτροπής δεν κατέληξαν. Κατέληξαν και μάλιστα σε συγκεκριμένο πόρισμα. 
      Η ίδια, επίσης, η Επιτροπή Θεσμών και Διαφάνειας είχε τη δυνατότητα, σύμφωνα με τη διάταξη του άρθρου 43, παράγραφος 7 του Κανονισμού, να ζητήσει τη μετατροπή της σε εξεταστική των πραγμάτων επιτροπή. 
      Αυτό δεν το ζήτησαν τότε οι Βουλευτές του ΠΑ.ΣΟ.Κ., αλλά το ζήτησε ο  ίδιος ο Πρόεδρος της επιτροπής, ο κ. Καραμάριος, ο οποίος από τις πρώτες κιόλας συνεδριάσεις ζήτησε από την επιτροπή να μετατραπεί σε εξεταστική των πραγμάτων επιτροπή, προκειμένου να έχει τις αρμοδιότητες, που αρμόζουν στην περίπτωση αυτή, έτσι ώστε να μπορέσει να διευκρινίσει όλες τις πτυχές της υπόθεσης. 
      Τη δυνατότητα, λοιπόν, αυτή που είχατε, κυρίες και κύριοι συνάδελφοι του ΠΑ.ΣΟ.Κ., δεν ζητήσατε να την αξιοποιήσετε τότε. Αντίθετα, συμπεριφερθήκατε κακόπιστα. Φύγατε –κατά την προσφιλή σας τακτική- από την επιτροπή αυτή και όταν πλέον είχε ολοκληρωθεί ο κύκλος των προσώπων τα οποία κάλεσε και άκουσε κατά τις συνεδριάσεις της, τότε σκεφθήκατε ότι θέλετε να καλέσετε και άλλα πρόσωπα, προκειμένου να δώσουν πρόσθετες διευκρινίσεις. 
      Τότε, λοιπόν, προβάλλατε κακόπιστα ένα αίτημα το οποίο γνωρίζατε ότι δεν μπορεί να γίνει αποδεκτό, μόνο και μόνο για να δημιουργήσετε έναν εύσχημο τρόπο, ένα εύσχημο πρόσχημα, μια δικαιολογία, προκειμένου να αποχωρήσετε. 
      Επομένως, εύλογα γεννάται –και απευθύνομαι σε σας, κυρίες και κύριοι συνάδελφοι του ΠΑ.ΣΟ.Κ.- το εξής ερώτημα: Για ποιο λόγο έρχεστε σήμερα, τρία τουλάχιστον χρόνια μετά τα γεγονότα που μας απασχολούν, να ζητήσετε τη σύσταση εξεταστικής των πραγμάτων επιτροπής; 
      Και ερωτώ το εξής: Τι μπορεί να αναζητήσει και να βρει μια εξεταστική επιτροπή γι’ αυτό το ζήτημα, που δεν μπόρεσε να το αναζητήσει και να το βρει η Επιτροπή Θεσμών και Διαφάνειας ή οι εισαγγελικές και ανακριτικές αρχές ή οι ανεξάρτητες αρχές, οι οποίες διερεύνησαν την όλη υπόθεση; Σε τι θα διαφώτιζε περισσότερο, κυρίες και κύριοι συνάδελφοι του ΠΑ.ΣΟ.Κ., η σύσταση μιας τέτοιας επιτροπής της Βουλής αυτήν την υπόθεση για την οποία ό,τι μπορούσε να ειπωθεί σε επίπεδο προανακριτικής έρευνας, αλλά και σε πολιτικό επίπεδο, έχει ήδη ειπωθεί; Ποιος θα εκαλείτο να εξεταστεί ενώπιον της εξεταστικής επιτροπής, που δεν έχει ήδη προσέλθει στην Επιτροπή Θεσμών και Διαφάνειας και δεν έχει κληθεί για να καταθέσει ενώπιον των εισαγγελικών και δικαστικών αρχών; 
      Και αν πάλι το ΠΑ.ΣΟ.Κ. δεν αναμένει βοήθεια από την εκ νέου κλήση και ακρόαση σχετιζόμενων με την υπόθεση προσώπων, αλλά έχει στη διάθεσή του άλλα στοιχεία, τότε γιατί δεν τα προσκομίζει στην δικαιοσύνη για να μπορέσουν και αυτά να αποτελέσουν αντικείμενο έρευνας; 
      Αυτά θα περιμέναμε, κυρίες και κύριοι συνάδελφοι του ΠΑ.ΣΟ.Κ., να μας πείτε με την πρότασή σας σήμερα. Αυτά περιμέναμε στην Εθνική Αντιπροσωπεία να ακούσουμε, για να μπορέσουμε να πεισθούμε ότι αυτή η πρόταση για εξεταστική των πραγμάτων επιτροπή έχει σκοπό να υπηρετήσει τη διαφάνεια και δεν είναι απλώς ένα νέο επικοινωνιακό τρικ, ένα τρικ που θέλετε να σας βγάλει από τα κομματικά σας αδιέξοδα. 
      (Στο σημείο αυτό την Προεδρική Έδρα  καταλαμβάνει ο  Α΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Και κάτι το οποίο ανέφερε ο αρμόδιος Υπουργός Δικαιοσύνης. Άραγε, μήπως δεν είναι δυνατή η ανάσυρση μιας υπόθεσης που έχει τεθεί στο αρχείο από τη δικαιοσύνη; Ασφαλώς και είναι. Εάν προκύψουν νέα στοιχεία με τα οποία θα μπορούν οι αρμόδιοι δικαστικοί λειτουργοί να ανασύρουν την υπόθεση, αυτό και θα γίνει. 
      Ελέχθη από τον εισηγητή του ΠΑ.ΣΟ.Κ. ότι όλοι γνωρίζουμε ή υποψιαζόμαστε ποιοι είναι πίσω από την υπόθεση. Μα, αν το γνωρίζετε εσείς, κύριοι συνάδελφοι, γιατί δεν το λέτε; Τι περιμένετε; Γιατί το κρύβετε; Αν δεν το πείτε σήμερα για να υποστηρίξετε το αίτημά σας, πότε περιμένετε να το πείτε και πού; 
      Η βούληση, λοιπόν, κυρίες και κύριοι συνάδελφοι, για την αυστηρή τιμωρία όσων ενεπλάκησαν στην υπόθεση των υποκλοπών, ήταν σαφής και ξεκάθαρη. 
      Είναι χαρακτηριστικό δε ότι η Α.Δ.Α.Ε., ήδη από το τέλος του 2006, έχει επιβάλλει στις δύο εμπλεκόμενες εταιρείες πρόστιμα, τα οποία φτάνουν περίπου τα 85.000.000 ευρώ. Έχει στοιχειοθετηθεί η ευθύνη των εταιρειών αυτών και για το λόγο αυτό έχουν επιβληθεί οι διοικητικές ποινές. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ακούστηκε από τον κ. Βενιζέλο το εξής, το οποίο είναι πρωτοφανές και το οποίο τουλάχιστον εγώ το ακούω πρώτη φορά να αναφέρεται ως άποψη στην Εθνική Αντιπροσωπεία: Ανέφερε ο κ. Βενιζέλος, σε εισαγωγικά γιατί είναι…
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Μπούγα. 
      ΙΩΑΝΝΗΣ ΜΠΟΥΓΑΣ: Δεν θα κάνω κατάχρηση του χρόνου, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Κύριε Μπούγα, πρέπει να μιλήσει και κάποιος Βουλευτής. Υπάρχουν και Βουλευτές που θέλουν και περιμένουν να μιλήσουν. 
      ΙΩΑΝΝΗΣ ΜΠΟΥΓΑΣ: Τελειώνω, κύριε Πρόεδρε, λέγοντας ότι η άποψη που εκφράστηκε από τον κ. Βενιζέλο, δηλαδή η άποψη που λέει ότι «όπου υπάρχουν διοικητικές κυρώσεις, πρέπει να υπάρχουν και ποινικές συνέπειες», είναι πρωτάκουστη. Είναι μια άποψη η οποία προσβάλει, όχι αυτόν που την εκφράζει, αλλά αυτούς που την ακούν. 
      Επίσης, θέλω να πω πως το ΠΑ.ΣΟ.Κ. χρησιμοποιεί αυτήν την πρόταση για εξεταστική των πραγμάτων επιτροπή μόνο και μόνο για να μπορέσει να απευθυνθεί στο κομματικό του ακροατήριο και να πει ότι ευπρόσωπα εκπληρώνει το αντιπολιτευτικό του καθήκον. 
      Όμως, η Βουλή δεν έχει αυτό το ρόλο. Η Βουλή υπεύθυνα και συνετά κρίνει κάθε υπόθεση, όπως έκρινε ή θα κρίνει στο μέλλον, αν υπάρξουν νέα στοιχεία, και την υπόθεση των υποκλοπών. 
      Ευχαριστώ πολύ, κύριε Πρόεδρε. 
      (Χειροκροτήματα από την πτέρυγα της Νέας Δημοκρατίας)
      ΜΑΥΡΟΥΔΗΣ ΒΟΡΙΔΗΣ: Κύριε Πρόεδρε, θα ήθελα το λόγο. 
      ΠΡΟΕΔΡΕΥΩΝ (Γεώργιος Σούρλας): Κύριε Βορίδη, θα ήθελα να σας ενημερώσω ότι υπάρχουν ακόμα δύο Βουλευτές από τον κατάλογο και θα ήταν καλό να ολοκληρωθεί αυτή η ενότητα. 
      Θέλετε, λοιπόν, να μιλήσετε τώρα, κύριε Βορίδη ή έχετε την καλοσύνη να μιλήσετε μετά; 
       ΜΑΥΡΟΥΔΗΣ ΒΟΡΙΔΗΣ: Δεν υπάρχει κανένα πρόβλημα, κύριε Πρόεδρε. Ας ολοκληρωθεί αυτή η ενότητα. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Πεταλωτής. 
      Κύριε Πεταλωτή, προσαρμόστε την ομιλία σας στα οκτώ λεπτά. 
      ΓΕΩΡΓΙΟΣ ΠΕΤΑΛΩΤΗΣ: Είναι  δύσκολο, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Έχετε την ικανότητα να το κάνετε. Δεν τελειώνει το θέμα στα οκτώ και στα εκατόν οκτώ λεπτά. Τι να κάνουμε;  
      ΓΕΩΡΓΙΟΣ ΠΕΤΑΛΩΤΗΣ: Κυρίες και κύριοι συνάδελφοι, βρίσκομαι στη θέση του ομιλητή εκ μέρους του ΠΑ.ΣΟ.Κ., του τρίτου ομιλητή, για να υποστηρίξω την πρόταση για σύσταση εξεταστικής επιτροπής και για να είμαι ειλικρινής, την υποστηρίζω με βαριά διάθεση από το ιερό Βήμα της Βουλής. Ο λόγος είναι γιατί έχω το καθήκον να καταδείξω πόσο μεγάλο έλλειμμα σεβασμού προς τους θεσμούς επιδεικνύει αβασάνιστα αυτή η Κυβέρνηση και πόσο ανεπαρκώς αντιδρά σε ζητήματα που θα έπρεπε να διευκολύνει και να υποστηρίζει.
      Σ’ αυτό το σημείο θα ήθελα να κάνω δύο παρατηρήσεις γι’ αυτά που άκουσα από τον προηγούμενο Υπουργό Δικαιοσύνης και από τον νυν. Θα ήθελα να μας απαντήσει ο προηγούμενος Υπουργός Δικαιοσύνης, ο οποίος χειρίστηκε και ένα μεγάλο μέρος της υπόθεσης, σε ποια άρθρα του Κώδικα Ποινικής Δικονομίας προβλέπεται να συναντάται ο Υπουργός Δικαιοσύνης, ο Υπουργός Δημόσιας Τάξης και ο Εισαγγελέας του Αρείου Πάγου για να καθορίζουν από ποιόν θα γίνει η προκαταρκτική εξέταση.
      ΑΝΑΣΤΑΣΙΟΣ ΠΑΠΑΛΗΓΟΥΡΑΣ: Είναι ανακρίβειες αυτά που λέει.
      ΓΕΩΡΓΙΟΣ ΠΕΤΑΛΩΤΗΣ: Θα ήθελα, πραγματικά, να μας απαντηθεί το ερώτημα: πώς ανέχθηκε ο Υπουργός Δικαιοσύνης και η Κυβέρνηση τον κ. Κορωνιά να συζητά μυστικά και να αναφέρεται στο Μέγαρο Μαξίμου, αντί να τον στείλει απευθείας στον εισαγγελέα. Μιλάω για τον κ. Κορωνιά, ο οποίος κατέστρεψε και το αποδεικτικό υλικό. 
      Για τον νυν Υπουργό Δικαιοσύνης, επειδή κάθε φορά αμφισβητεί το σεβασμό της Αξιωματικής Αντιπολίτευσης, του ΠΑ.ΣΟ.Κ., στους θεσμούς και στη δικαιοσύνη, θα ήθελα να πω, να ανατρέξει στις εφημερίδες πριν από ένα – δύο μήνες, για να μας θυμίσει τη διαμάχη που είχε με τους δικαστές του Συμβουλίου της Επικρατείας, γιατί ο νυν Υπουργός Δικαιοσύνης μιλούσε για κράτος δικαστών. Όχι ένας τυχαίος Βουλευτής της Αξιωματικής Αντιπολίτευσης, αλλά ο Υπουργός Δικαιοσύνης.
      Πριν από ένα χρόνο ο Πρόεδρος της Α.Δ.Α.Ε., ο κ. Λαμπρινόπουλος, δήλωνε ότι τα στοιχεία που έχουν συγκεντρωθεί από τις έρευνες ήταν ικανά να οδηγήσουν στον εντοπισμό και στη σύλληψη των υποκλοπέων. Στην επιστολή του προς την Επιτροπή Θεσμών και Διαφάνειας της Βουλής ανέφερε πως φρονεί, πώς ήδη τα μέχρι στιγμής αποτελέσματα των ελέγχων ήταν ικανά, για να οδηγήσουν στην εξιχνίαση της υπόθεσης, πριν από ένα χρόνο. Και όμως, μέχρι σήμερα οι υποκλοπείς, όχι μόνο δεν έχουν αποκαλυφθεί και συλληφθεί, αλλά το μεγαλύτερο σκάνδαλο και έγκλημα της Μεταπολίτευσης συστηματικά, σιωπηρά, συνωμοτικά και με τις ευλογίες της Κυβέρνησης, τέθηκε στο αρχείο. 
      Το χρονικό του σκανδάλου ξεκίνησε τον Ιούλιο του 2004, για να ολοκληρωθεί στις αρχές Μαρτίου του 2005 με το θάνατο του άτυχου Κωνσταντίνου Τσαλικίδη. Το χρονικό της συγκάλυψης ξεκίνησε την επομένη του θανάτου του, όταν ο τότε Πρόεδρος της εταιρείας κινητής τηλεφωνίας, ο κ. Κορωνιάς, ενημέρωση το πρωθυπουργικό γραφείο για το σκάνδαλο των υποκλοπών και ξεκίνησε η εντεκάμηνη μυστική προκαταρκτική εξέταση, η οποία είναι μεγάλη, κύριε Παπαληγούρα. Δεν ήρθε όμως στη δημοσιότητα, παρά μόνο το Φεβρουάριο του 2006 κι εκείνο όταν το ανακάλυψε ο Τύπος, μέσα από δημοσιεύματά του.
      Δεν θα ξεχάσουμε τα πολύπλοκα σχεδιαγράμματα, το μπόλικο στόμφο, τις άσφαιρες μεγαλοστομίες, τη διασπορά υπονοούμενων, αρχικά προνομιακών για την Κυβέρνηση, που δημιούργησαν μέσω της ιστορικής εκείνης συνέντευξης των Υπουργών της Νέας Δημοκρατίας προ διετίας την εντύπωση ότι κάτι μεγάλο πάει να απασχολήσει τη χώρα, κάτι που σε συνθήκες μιας διαφανούς διαχείρισης, ίσως να λύτρωνε τη συλλογική προσπάθεια να ανασάνουμε κάπως από τη γκρίζα καθημερινότητα και να αποδείξουμε ότι το πολιτικό προσωπικό της χώρας, μπορεί επιτέλους να σταθεί στο ύψος των περιστάσεων.
      Το ελληνικό «Watergate», όπως ευφυώς αποκλήθηκε και ο πολιτικός σεισμός που προκάλεσε δημιούργησαν μεγάλες προσδοκίες συγκεκριμένης κοινοβουλευτικής δράσης και ανάπτυξης αποτελεσματικής δικαστικής έρευνας στους πολίτες. Αυτά τότε. 
      Στις 22 Νοέμβρη του 2007, καταψηφίστηκε από την Κυβέρνηση η πρόταση για σύσταση εξεταστικής επιτροπής, για να αποκαλυφθούν οι πολιτικές ευθύνες και όχι οι ποινικές, με κυριότερο επιχείρημα ότι το θέμα των υποκλοπών είχε αναλάβει η δικαιοσύνη και οι ανεξάρτητες αρχές. Ο κ. Παυλόπουλος δήλωνε –δηλώθηκε και προηγουμένως εδώ- ότι όποτε τελειώσει η δικαιοσύνη, εάν υπάρχει περιθώριο, θα είμαστε εδώ για να συστήσουμε όλοι μαζί εξεταστική επιτροπή.
     Τελείωσε το έργο της δικαιοσύνης και δυστυχώς δεν απέφερε τίποτα. Τα περιθώρια υπάρχουν και σήμερα για την ανακάλυψη της αλήθειας. Που είναι, όμως, η στάση της Κυβέρνησης; Γιατί πως αλλιώς μπορούν να απαντηθούν, αναπάντητα ακόμη ερωτήματα; Ποιος είχε συμφέρον να υποκλέψει τις τηλεφωνικές συνομιλίες του Πρωθυπουργού της χώρας και των Υπουργών; 
     Ποιος είναι ο ρόλος τη ΕΥΠ στην υπόθεση των υποκλοπών; Γιατί η Κυβέρνηση δεν επέτρεψε στην Ειδική Μόνιμη Επιτροπή Θεσμών και Διαφάνειας και την Α.Δ.Α.Ε., που τόσο σέβεται, να λάβουν γνώση του πορίσματος των ερευνών της Ε.Υ.Π.; Ποια είναι η ανάμιξη των ξένων μυστικών υπηρεσιών στην υπόθεση; Και το πιο σημαντικό: για ποιο λόγο συντελέστηκαν οι υποκλοπές;
     Κυρίες και κύριοι συνάδελφοι, το σκάνδαλο των υποκλοπών και η συγκάλυψή του πλέον -γιατί αυτό είναι το μεγαλύτερο σκάνδαλο- είναι μείζον πολιτικό γεγονός και αφορά στην εθνική ασφάλεια της χώρας μας, την εθνική κυριαρχία, στα ατομικά δικαιώματα των πολιτών αυτής της χώρας, που τα ξεχνάμε τώρα τελευταία και ως μείζον πολιτικό γεγονός πρέπει να αντιμετωπιστεί. 
     Η συγκάλυψη της υπόθεσης των υποκλοπών από την Κυβέρνηση υπονομεύει τους θεσμούς, τα δημοκρατικά μας δικαιώματα. Επιτείνει ακόμη περισσότερο την ανασφάλεια των πολιτών της χώρας, αφού δεν υπάρχει τίποτα πλέον ιδιωτικό. Αυτό είναι το μεγαλύτερο σκάνδαλο και αυτή είναι η μεγαλύτερη, βλάβη, όσο κι αν δεν φαίνεται στην καθημερινότητα. Ωστόσο είναι υπαρκτή.
     Η απαξίωση της Βουλής με το πρόσχημα της κυβερνητικής πλειοψηφίας, η κατηγορηματική σας άρνηση για τη σύσταση αυτής της επιτροπής, η συστηματική υπονόμευση του κύρους της Α.Δ.Α.Ε. και τέλος η ίδια η προκλητική διαχείριση της υπόθεσης με την αρχειοθέτηση από τη δικαιοσύνη, καταδεικνύουν και τεκμαίρουν την εκ των προτέρων χαραγμένη πορεία της υπόθεσης εκ μέρους της Κυβέρνησής σας.
     Η δικαιοσύνη απέτυχε παταγωδώς, δυστυχώς, να δώσει απαντήσεις στην υπόθεση και την αρχειοθέτησε. Έτσι και επίσημα η δικαιοσύνη απεφάνθη ότι, ναι μεν υπάρχουν ποινικές ευθύνες, πλην όμως δεν υπάρχουν κατηγορούμενοι, παρά μόνο οι υποκλοπείς φαντάσματα. Με τη σύσταση αυτής της εξεταστικής επιτροπής, λοιπόν, ας διερευνήσουμε τουλάχιστον τις πολιτικές ευθύνες.
     Οι παραλήψεις είναι πολλές. Είναι άξιο απορίας, βέβαια, πως, ενώ έχει κριθεί ότι η εταιρεία «η Vodafone», παρανόμησε, τα φυσικά πρόσωπα που τη διηύθυναν και εμπλέκονται στην υπόθεση, απόσχουν από οποιαδήποτε ποινική ευθύνη.
     Και εξακολουθείτε, κύριοι της Κυβέρνησης, ακόμη και σήμερα να εμμένετε στην άρνησή σας και να ισχυρίζεστε ότι προτείνουμε να συσταθεί αυτή η επιτροπή, γιατί αποβλέπουμε στο θόρυβο, τη σύγχυση και τον αποπροσανατολισμό της κοινής γνώμης.
     Είναι φανερό ότι η Κυβέρνηση και ο Πρωθυπουργός φοβούνται την αποκάλυψη της αλήθειας, γιατί φοβούνται τις πολιτικές ευθύνες, που εύλογα προκύπτουν. Η αλήθεια, όμως, πρέπει να αποκαλυφθεί και οι πολίτες να μάθουν τι συμβαίνει.
     Κύριοι συνάδελφοι, το «όχι» της Κυβέρνησης για δεύτερη φορά στη σύσταση Εξεταστικής Επιτροπής για τη διερεύνηση της υπόθεσης των υποκλοπών, ισοδυναμεί με «όχι» στη διερεύνηση της αλήθειας, ισοδυναμεί με «ναι» στο κουκούλωμα, «ναι» στη συγκάλυψη, «ναι» στον πολιτικό σκοταδισμό, «ναι» στη συνενοχή. Έστω και τελευταία στιγμή, καλούμε την Κυβέρνηση να συναινέσει στη σύσταση αυτής της εξεταστικής επιτροπής, για να βρούμε επιτέλους την αλήθεια.
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πεταλωτή, που ήταν και συνεπής στο χρόνο που δικαιούτο.
     Το λόγο έχει ο κ. Τζαβάρας.
     ΚΩΝΣΤΑΝΤΙΝΟΣ ΤΖΑΒΑΡΑΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, όταν ο Μαξ Βέμπερ στις συζητήσεις που γίνονταν για την κατάρτιση του συντάγματος της Βαϊμάρης, του πιο φιλελεύθερου Συντάγματος που γνώρισε η Ευρώπη τον 20ο αιώνα, πρότεινε να συμπεριληφθεί στη διάταξη του άρθρου 34 ως δικαίωμα της μειοψηφίας προς άσκηση κοινοβουλευτικού ελέγχου κατά της κυβέρνησης, το δικαίωμά της να αιτείται τη σύσταση εξεταστικής των πραγμάτων επιτροπής, είμαι βέβαιος ότι δεν θα μπορούσε να φανταστεί ότι αυτή η διάταξη θα έδινε τη δυνατότητα σε κάποιες κοινοβουλευτικές μειοψηφίες να κάνουν τόσο καταχρηστική αξιοποίηση αυτής της δυνατότητας.
      Γιατί ειλικρινά δεν μπορώ να κατανοήσω διαφορετικά αυτήν την τόσο κραυγαλέα και παταγώδη αποτυχία, του να πειστεί τουλάχιστον ένας λογικός κοινοβουλευτικός άνδρας για το δίκαιο του αιτήματος, όταν πρώτον, από την απλή ανάγνωση της συγκεκριμένης αιτήσεως αυτό για το οποίο μπορεί να είναι βέβαιος είναι ότι απουσιάζει η πρόθεση του Κοινοβουλευτικού Ελέγχου. Γιατί δεν είναι δυνατόν ο Κοινοβουλευτικός Έλεγχος να έχει άλλο στόχο από το κυβερνητικό έργο, από πράξεις ή παραλείψεις μελών του Υπουργικού Συμβουλίου ή Υφυπουργών ή ακόμη και άλλων κυβερνητικών στελεχών οι οποίοι θα πρέπει να αντιμετωπίζουν με πολύ συγκεκριμένα γεγονότα την απειλή του ελέγχου γιατί ακριβώς υπήρξαν κατώτεροι των καθηκόντων που τους εμπιστεύθηκε η πολιτεία.
      Από την ανάγνωση, λοιπόν, που μπορεί ο καθένας μας να κάνει σε αυτήν την αίτηση μπορεί να ξεχωρίσει δύο βάσεις: η πρώτη αφορά μία καταφορά εναντίον της Επιτροπής Διαφάνειας και Θεσμών της προηγούμενης Βουλής για την οποία βεβαίως, όχι καν δεν υπάρχει δικαίωμα ελέγχου αφού δεν είναι νοητός Κοινοβουλευτικός Έλεγχος της Βουλής εναντίον Κοινοβουλευτικής Επιτροπής αλλά πέραν τούτου δεν έχει καμμία αξία, έστω και αν αναφέρεται σε δράσεις ή παραλείψεις μελών της Επιτροπής που ανήκουν στο χώρο της Πλειοψηφίας αφού πρόκειται για Κοινοβουλευτική Επιτροπή επαναλαμβάνω και όχι για κάποιο κυβερνητικό σχηματισμό.
      Και δεύτερον, αυτό το οποίο βλέπει έκπληκτος στη δεύτερη βάση της συγκεκριμένης αιτήσεως είναι ότι κατηγορείται η δικαιοσύνη, γιατί αρχειοθέτησε τη συγκεκριμένη υπόθεση και μάλιστα κατά τρόπο ο οποίος ούτε καν περιγράφεται εάν αντιφάσκει σε κάποιες στοιχειώδεις δικονομικές υποχρεώσεις που είχαν οι δικαστικοί λειτουργοί που ασχολήθηκαν με την υπόθεση αυτή.
      Όμως, και εδώ θα πρέπει να αντιτείνουμε το ότι είναι αδιανόητο ως αντικείμενο Κοινοβουλευτικού Ελέγχου τουλάχιστον με το Σύνταγμα το οποίο υπηρετούμε όλοι μας και τον Κανονισμό της Βουλής, ο έλεγχος των έργων της δικαστικής εξουσίας, αφού είναι δεδομένο ότι το άρθρο 26 του Συντάγματός μας υιοθετεί έστω και με τη σχετικοποιημένη μορφή το σύστημα της διάκρισης των λειτουργιών με σκοπό βέβαια τον έλεγχο και τον περιορισμό της κρατικής εξουσίας. Δεν είναι νοητό σ’ αυτήν εδώ την Αίθουσα, που ασκείται η λαϊκή κυριαρχία να υπάρχουν κοινοβουλευτικοί οι οποίοι κατηγορούν την Κυβέρνηση γιατί δήθεν χειραγώγησε τη δικαιοσύνη και ειδικά τον Πρωθυπουργό, ο οποίος παρόλο που του αναγνωρίζουν ότι από την πρώτη στιγμή ετάχθη υπέρ του να ριφθεί άπλετο φως στην υπόθεση αυτή,. εν τούτοις του καταμαρτυρούν με τη συγκεκριμένη τους αίτηση για τη σύσταση της Εξεταστικής των πραγμάτων Επιτροπής, το γεγονός ότι συσκότισε τα πράγματα και συγκάλυψε τα εγκλήματα.
      Μάλιστα, έχω σημειώσει και μια πρωτοφανούς αξίας έκφραση που άκουσα από χείλη έμπειρου κοινοβουλευτικού άνδρα, αυτή δηλαδή που αναφέρθηκε στον πολιτικό έλεγχο των εγκλημάτων. Πρωτοφανής και καινοφανής αυτή η άποψη για τις αρμοδιότητες, που μπορεί να έχει η Βουλή στα πλαίσια του Κοινοβουλευτικού Ελέγχου για τον πολιτικό έλεγχο συγκεκριμένων εγκλημάτων. Είναι προφανές και όλοι πρέπει να το δεχθούμε ότι η δικαιοσύνη είναι μια ανεξάρτητη λειτουργία την οποία υπηρετούν όργανα που έχουν αυτονομία και διαθέτουν προσωπική ανεξαρτησία ώστε να κάνουν απερίσπαστοι το καθήκον τους. Αυτό έγινε και στη συγκεκριμένη υπόθεση. Μάλιστα δε, χρησιμοποιήθηκε ίσως η εξαιρετική εκείνη διαδικασία του άρθρου 29, όπου έμπειροι κατά τεκμήριο και κατά γνώση δικαστικοί λειτουργοί ασχολήθηκαν με την υπόθεση αυτή. Και λυπούμαι γιατί διαπιστώνω σ’ αυτήν ακριβώς εδώ τη συζήτηση που είναι συζήτηση κορυφαίου κοινοβουλευτικού έργου, ότι κανείς δεν έκανε τον κόπο να δει τους λόγους για τους οποίους ο εφέτης ανακριτής έστειλε πίσω στον εισαγγελέα εφετών την υπόθεση αυτή, η οποία αρχειοθετήθηκε, γιατί δεν κατέστη δυνατός ο εντοπισμός των δραστών.
    Χαρακτηριστικά, μάλιστα, αναφέρεται –και το επισημαίνω- ότι αυτοί που έκαναν τις επεμβάσεις στο λογισμικό είχαν τη δυνατότητα, τουλάχιστον τα τεχνολογικά μέσα, να σβήνουν κάθε επέμβασή τους από το αρχείο του συγκεκριμένου συστήματος, με αποτέλεσμα, όπως χαρακτηριστικά λέει ο ανακριτής, αυτό που απέμεινε ήταν το ίχνος της εντολής για διαγραφή των ιχνών των επεμβάσεων που έγιναν και ως εκ τούτου να μην είναι δυνατόν να διαπιστωθεί ποιος, από πού, πότε και με  ποιο περιεχόμενο εντολής είχε επέμβει στο συγκεκριμένο σύστημα. Από εκεί και πέρα, για τι μιλάμε και γιατί ακριβώς έρχομαι να πω ότι αυτή η διάταξη, την οποία υιοθέτησε στο άρθρο 68 παράγραφος 2Α το Σύνταγμά μας ως προνόμιο της μειοψηφίας, αποτελεί την πρωτοφανή περίπτωση κακοποίησής της στη συγκεκριμένη περίπτωση. 
    Επειδή υπάρχει μια κακομεταχείριση και του Πρωθυπουργού μας, ένα έχω να πω, καταλήγοντας, το εξής: Όχι απλώς δεν αναφέρεται σε κάποια συγκεκριμένη πράξη ή παράλειψή του, αλλά αυτό για το οποίο θα πρέπει να προβληματιστείτε,  κύριοι συνάδελφοι της Αξιωματικής Αντιπολίτευσης, είναι το γεγονός ότι ο Κώστας Καραμανλής απέδειξε πως πλέον οι επαναστάσεις δεν γίνονται με την κατάληψη των χειμερινών ανακτόρων, αλλά γίνονται με τις καταλήψεις εννοιών και λέξεων και με τέτοιες λέξεις κατάφερε να μεταβάλει το πλαίσιο της πολιτικής σκέψης, που καλό είναι να το αντιληφθείτε εγκαίρως, γιατί διαφορετικά φοβάμαι ότι το έδαφος θα συνεχίσει να υποχωρεί κάτω από τα πόδια σας.
    Σας ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τζαβάρα, που ήταν και αυτός συνεπής στο χρόνο. 
    Ο Κοινοβουλευτικός Εκπρόσωπος του ΛΑ.Ο.Σ. έχει το λόγο για πέντε λεπτά, για να δοθεί η δυνατότητα να μιλήσουν και Βουλευτές εκτός του καταλόγου που συντάχθηκε με υπόδειξη των κομμάτων.
    ΜΑΥΡΟΥΔΗΣ ΒΟΡΙΔΗΣ: Ευχαριστώ, κύριε Πρόεδρε.
    Κυρίες και κύριοι συνάδελφοι, παρακολούθησα με αρκετή προσοχή τα επιχειρήματα της πλειοψηφίας στην κατεύθυνση της απόρριψης της πρότασης αυτής να συσταθεί εξεταστική επιτροπή. 
    Θέλω να επισημάνω τη λογική πλέον -που φαίνεται να αναπτύσσεται κυρίως από τον Υπουργό της Δικαιοσύνης κ. Χατζηγάκη- ότι οι εξεταστικές επιτροπές μοιάζει να μην έχουν πολύ σημαντικό χώρο στο Κοινοβούλιο. Και τούτο, γιατί; Διότι, εάν κανείς αποδεχθεί τη συλλογιστική που ανέπτυξε ο κύριος Υπουργός, οι εξεταστικές επιτροπές θα συστήνονται μόνο όταν δεν υπάρχει εκκρεμής ανακριτική διαδικασία. Διότι άλλως, κατά την άποψη που έχει εκθέσει και στο παρελθόν στην Αίθουσα αυτή, υπάρχει κίνδυνος να επέλθει βλάβη στο αποτέλεσμα, εξαιτίας της παραβιάσεως της αρχής της μυστικότητας. Δεύτερον, δεν πρόκειται, βεβαίως, να συστήνονται, αν μετά το πέρας της ανακριτικής διαδικασίας δεν οδηγούνται σ’ ένα συγκεκριμένο αποτέλεσμα. Άρα, πότε θα συστήνονται εξεταστικές επιτροπές; Όταν η ίδια η ανακριτική διαδικασία έχει ανεύρει τους ενόχους και επομένως γεννιέται ένα ζήτημα διώξεώς τους. 
    ΣΩΤΗΡΙΟΣ ΧΑΤΖΗΓΑΚΗΣ (Υπουργός Δικαιοσύνης): Σκιά υποψίας.
    ΜΑΥΡΟΥΔΗΣ ΒΟΡΙΔΗΣ: Εγώ θα σας έλεγα, κύριε Υπουργέ -για να το συμπληρώσουμε- ότι κατά την ταπεινή μου άποψη ούτε σ’ αυτή την περίπτωση χρειάζεται. Διότι, εάν έχουμε τους ενόχους, ποία είναι η χρεία της εξεταστικής επιτροπής; Παίρνουμε το πόρισμα της ποινικής διαδικασίας και από εκεί και πέρα, κινούνται άλλες διαδικασίες, όχι όμως αυτή της εξεταστικής επιτροπής. 
    Νομίζω ότι με αυτόν τον τρόπο και με αυτή τη συλλογιστική οδηγείστε σε μια περίκλειστη προσέγγιση, που στόχο της θα μου επιτρέψετε να πω έχει να αποδυναμώσει τη λειτουργία των εξεταστικών επιτροπών και εν τέλει αυτό που εσείς λέτε, ως ένα δικαίωμα της μειοψηφίας. Να τονίσω εδώ -για να μη δημιουργείται παρανόηση- ότι αυτό το δικαίωμα της μειοψηφίας είναι απλώς ένα δικαίωμα να αιτηθεί η μειοψηφία από την Ολομέλεια του Κοινοβουλίου τη σύσταση και όχι βεβαίως να την επιβάλει. Διότι, εάν ήταν ένα  πραγματικό δικαίωμα της Αντιπολίτευσης και πραγματικά στόχευε στην αποτελεσματική άσκηση, σε τελευταία ανάλυση, του Κοινοβουλευτικού Ελέγχου και της πιέσεως της Κυβερνήσεως, θα έπρεπε η εξεταστική επιτροπή να μπορεί να συστήνεται με μειοψηφία, ώστε να είναι πραγματικό δικαίωμα της Αντιπολιτεύσεως και όχι βεβαίως να είναι στην ευχέρεια της πλειοψηφίας. Αυτό, ως προς τον κύκλο αυτών των επιχειρημάτων. 
	Επιτρέψτε μου όμως να πω και κάτι άλλο: Άκουσα ένα εξαιρετικά ενδιαφέρον επιχείρημα από τον τελευταίο ομιλητή της Νέας Δημοκρατίας, τον κ. Τζαβάρα, που είπε το εξής και αυτό –να σας πω την αλήθεια- βρίσκω ότι πραγματικά χρήζει περισσότερης σκέψεως για να απαντηθεί απ’ ό,τι τα προηγούμενα τα οποία εμένα μου φαίνονται σχετικά απλά. Είπε ο κ. Τζαβάρας: «Αυτό το δικαίωμα συστάσεως Εξεταστικής Επιτροπής, μιας και είναι κάτι το οποίο ζητά η μειοψηφία, η Αντιπολίτευση, στρέφεται εναντίον της Κυβερνήσεως». Άρα εν προκειμένω τι έχετε να καταλογίσετε στην Κυβέρνηση που είναι «θύμα» αυτής της συγκεκριμένης διαδικασίας, αφού παρακολουθείτο και το τηλέφωνο του Πρωθυπουργού; Γιατί να στραφεί το Κοινοβούλιο και να αποδεχτεί μία τέτοια προσέγγιση, αφού δεν έχετε να προσάψετε τίποτα στην Κυβέρνηση και η Κυβέρνηση φαίνεται ότι είναι «θύμα» της συγκεκριμένης διαδικασίας; 
	Η απάντηση είναι η εξής: Η Εξεταστική Επιτροπή, έτσι όπως ορίζεται στον Κανονισμό –εγώ δέχομαι τις ερμηνευτικές παρατηρήσεις ως ενδιαφέρουσες και χρήσιμες ειδικά ως προς την καταγωγή του θεσμού- συστήνεται για την εξέταση μείζονος ζητήματος, ζητήματος εξαιρετικής σημασίας. Αυτό στην παρούσα φάση που βρισκόμαστε δεν σημαίνει υποχρεωτικά πολιτικές ευθύνες απευθείας στην Κυβέρνηση ή εν πάση περιπτώσει στο σύνολο της Κυβερνήσεως. 
      Εγώ θα ρωτήσω το εξής: Ακόμα και για να επισημάνουμε θεσμικά ατοπήματα, ακόμα και για να επισημάνουμε θεσμικές δυσλειτουργίες, ακόμα και για να πούμε ότι αυτή η απόφαση του Συμβουλίου της Επικρατείας, της Επιτροπής Αναστολών είναι μεν Επιτροπή Αναστολών, αλλά είναι απόφαση ανώτατων δικαστών και προσδιορίζει παραβατικές συμπεριφορές και διά πράξεως και διά παραλείψεως, τη στιγμή που προσδιορίζει όλες αυτές τις παραβατικές συμπεριφορές -και εγώ λέω ανεξαρτήτως του ζητήματος ποινικής διώξεως- δεν γεννάται ένα ζήτημα του να δούμε αν λειτούργησε αποτελεσματικά το θεσμικό πλαίσιο, αν λειτούργησαν σωστά οι μηχανισμοί, αν έγιναν όλα όσα έπρεπε να γίνουν και σε πολιτικό επίπεδο και σε ό,τι αφορά την Κυβέρνηση, ακόμα και αν στρέφεται εναντίον Πρωθυπουργού, αν έστω το κυβερνητικό πλαίσιο, ο μηχανισμός λειτούργησε σωστά; Δεν σημαίνει ότι επειδή στρέφεται εναντίον του Πρωθυπουργού, δεν υπάρχουν πολιτικές ευθύνες στην Κυβέρνηση γιατί εκεί πέρα θα εξατομικευτούν αυτές οι ευθύνες.
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Βορίδη.
	ΜΑΥΡΟΥΔΗΣ ΒΟΡΙΔΗΣ: Θεωρώ, λοιπόν, ότι χρήσιμο θα ήταν αυτό και επιτρέψτε μου να πω κάτι πολιτικά: Η σταθερή και μόνιμη στάση σας απορρίψεως προτάσεων σύστασης εξεταστικών επιτροπών δημιουργεί πολιτικά ερωτηματικά. Ακόμα και όταν η Κυβέρνηση δεν φαίνεται καταρχήν –κανείς δεν μπορεί να το πει σ’ αυτήν την Αίθουσα- ότι έχει συγκεκριμένες πολιτικές ευθύνες, εσείς εξακολουθείτε να απορρίπτετε αυτήν τη διαδικασία. Ερώτημα: Γιατί; Λέτε: Διότι γίνεται πολιτική εκμετάλλευση από την άλλη πλευρά. Ακούστε: Όλες οι διαδικασίες στο Κοινοβούλιο είναι πολιτικές. Δεν είναι απάντηση αυτή. 
	Θεωρώ ότι και στο συγκεκριμένο σημείο τα επιχειρήματα που παρουσιάστηκαν δεν είναι επαρκή και νομίζω ότι θα έπρεπε με θάρρος και η πλειοψηφία να δεχθεί στο συγκεκριμένο σημείο τη σύσταση εξεταστικής επιτροπής.
	Ευχαριστώ, κύριε Πρόεδρε.
(Χειροκροτήματα από την πτέρυγα του Λαϊκού Ορθόδοξου Συναγερμού)
	ΠΡΟΕΔΡΕΥΩΝ (Γεώργιος Σούρλας): Ο κ. Χατζηγάκης έχει το λόγο για δύο λεπτά.
	ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Σας ευχαριστώ, κύριε Πρόεδρε, που μου δίνετε το λόγο.
	Κατ’ αρχήν θα ήθελα να κάνω μία διευκρίνιση σε σχέση μ’ αυτά τα σοβαρά τα οποία είπε ο σοβαρός συνάδελφος κ. Βορίδης, που αναφέρεται στο δικό μου πλαίσιο το οποίο έθεσα όσον αφορά στη λειτουργία της εξεταστικής επιτροπής.
	Ορθώς το επαναλάβατε και ορθώς επιμένω διότι, κυρίες και κύριοι συνάδελφοι, κύριε Βορίδη, υπάρχουν υποθέσεις που δεν καταλήγουν σε πρόσωπα. Σ’ αυτές τις περιπτώσεις θα είναι εγκληματικό να ανοίξουν εξεταστικές επιτροπές, να θιγούν προσωπικά δεδομένα, να θιγούν πρόσωπα και να φτάσουμε σε γεγονότα τα οποία θα έχουν πολύ μεγαλύτερα και πιο ζημιογόνα αποτελέσματα απ’ ό,τι θα είχαν.
      Σ’ αυτήν την περίπτωση, επειδή πράγματι είναι ένα στασιαζόμενο ζήτημα, ανατρέχουμε στο ιστορικό παγκόσμιο παράδειγμα και λέμε ότι εκείνοι οι οποίοι πρώτοι εφάρμοσαν το θέμα των εξεταστικών επιτροπών -το Βρετανικό Κοινοβούλιο- το εφάρμοσαν με γνώμονα και ως αφετηρία το γεγονός ότι η Βουλή είναι ένα όργανο αυτοδύναμο, ο κοινοβουλευτισμός πρέπει να λειτουργεί σωστά, για  να μπορεί να ελέγχει την Κυβέρνηση, την εκτελεστική εξουσία. Έτσι ξεκίνησαν οι επιτροπές αυτές. 
      Στη σημερινή περίπτωση, λοιπόν, δεν φαίνεται πουθενά ότι υπάρχει κάποια ευθύνη της Κυβέρνησης. Το γεγονός ότι επικαλούμαστε πολλές φορές κι εγώ και οι συνάδελφοι πως θύμα όλης της υποθέσεως ήταν η ίδια η Κυβέρνηση και ο ίδιος ο Πρωθυπουργός, είναι ένα επικουρικό επιχείρημα. Εκείνο το κύριο επιχείρημα το  οποίο επισήμως καταθέτουμε, είναι ότι δεν υπήρξε πουθενά, ποτέ και από κανέναν οποιαδήποτε ένδειξη, οποιαδήποτε υπόνοια ότι κάποιο στέλεχος της Κυβέρνησης, κάποιο κοινοβουλευτικό στέλεχος, οιοσδήποτε πολιτικός άνδρας είχε πολιτική ευθύνη, ότι έκανε κάτι που να δημιουργεί σκιά ή υπόνοια αυτής της παραβατικής πράξεως.
      Γι’ αυτό είπαμε να καθορίσουμε το πλαίσιο και να πούμε ορισμένες περιπτώσεις για το πού μπορεί να γίνει η εξεταστική των πραγμάτων επιτροπή. Υπάρχουν πάμπολλες περιπτώσεις, όπως ξέρετε εσείς που είστε έμπειρος νομικός, στις οποίες φέρεται υποψία προσώπων και δεν μπορεί η δικαιοσύνη να παρέμβει.
      (Στο σημείο αυτό την Προεδρική Έδρα  καταλαμβάνει ο  Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ)
      Σ’ αυτές τις περιπτώσεις και εφόσον υπάρχουν υποψίες προσώπων πολιτικών, βεβαίως, να λειτουργήσει η εξεταστική επιτροπή. Διαφορετικά θα είναι πολύ επικίνδυνο για υπολήψεις, για ανθρώπους, για ευαίσθητα κοινωνικά δεδομένα. Και αυτό είναι πολύ σημαντικό. 
      Άλλωστε, ο κοινοβουλευτισμός έχει πολλούς τρόπους να αμυνθεί και απ’ έξω και από μέσα και νομίζω ότι αν ασκήσουμε όλη τη διαδικασία, η οποία μας παρέχεται, τότε θα έχουμε όλες εκείνες τις ασφαλιστικές δικλείδες, για να μπορέσουμε να αντιμετωπίσουμε οποιοδήποτε κακό βρούμε στο διάβα μας. 
      Σας ευχαριστώ, κύριε Πρόεδρε.
      ΠΡΟΕΔΡΟΣ (Δημήτριος Σιούφας): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Παναγιωτόπουλος. Θα σας παρακαλέσω μόνο να μιλήσετε μόνο για πέντε λεπτά. 
      Ορίστε, κύριε Παναγιωτόπουλε.
      ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, ευχαριστώ.
      Η παράκλησή σας είναι εντολή, απλώς θυμίζω ότι είναι η πρωτολογία μου. Από σεβασμό προς τη διαδικασία, ήθελα να ακούσω τους συναδέλφους και μετά να τοποθετηθώ. 
      Παρακολουθώ σχεδόν όλη τη διαδικασία είτε με τη φυσική παρουσία μου στην Αίθουσα είτε από το κλειστό κύκλωμα στο γραφείο μου, που είναι δίπλα. Αυτό που μου έχει κάνει τεράστια εντύπωση είναι η ουσιαστική ανυπαρξία σημαντικών και λογικών επιχειρημάτων σε επίπεδο πολιτικής, αλλά και κοινής σκέψης, κοινού νου, από την πλευρά της Αξιωματικής Αντιπολίτευσης. Υπερβολές, αστήρικτοι χαρακτηρισμοί και, επιτρέψτε μου να πω, μόνιμη στοχοποίηση του προσώπου του Πρωθυπουργού Κώστα Καραμανλή.
      Κυρίες και κύριοι συνάδελφοι, συζητούμε σ’ αυτήν την Αίθουσα με αφορμή την πρωτοβουλία του ΠΑ.ΣΟ.Κ. για τη σύσταση εξεταστικής επιτροπής, μια πολύ σκοτεινή υπόθεση. Η υπόθεση των υποκλοπών είναι μια πολύ σκοτεινή υπόθεση. Θίγει θέματα εθνικής ασφάλειας του ελληνικού κράτους και θίγει, επιτρέψτε μου να πω, τον πυρήνα των κέντρων λήψεως αποφάσεων σε αυτήν τη χώρα, λήψεως αποφάσεων σε οποιοδήποτε επίπεδο.
      (Θόρυβος στην Αίθουσα)
      Κύριε Πρόεδρε, αν έχετε την καλοσύνη, να έχουμε λίγη ησυχία στην Αίθουσα. Είναι αδυναμία δική μου να μπορέσω να εκφραστώ.
      Αυτό το οποίο πλανάται ως διάχυτη καχυποψία στις ομιλίες των συναδέλφων της Αξιωματικής Αντιπολίτευσης, είναι ότι ναι μεν κορυφαίο θύμα της υπόθεσης υπήρξε ο Πρωθυπουργός της χώρας, θύμα της σκοτεινής αυτής υπόθεσης υπήρξε ένα μεγάλο μέρος των πιο σημαντικών σε σχέση με το χαρτοφυλάκιο Υπουργών της Κυβέρνησης Καραμανλή, αλλά η Κυβέρνηση ταυτόχρονα έχει στήσει μια διαδικασία συγκάλυψης των ενόχων της υπόθεσης.
      Ερώτημα: Δεν αντιβαίνει αυτή η διάχυτη καχυποψία και αυτή η υφέρπουσα κατηγορία και σε πολλές ομιλίες εκδηλούμενη προς την κοινή λογική; Εάν όντως ο Πρωθυπουργός και οι Υπουργοί της Κυβέρνησης είναι τα θύματα αυτής της ιστορίας, ή ορισμένα από τα θύματα αυτής της ιστορίας, έχουν κάθε λόγο πρώτοι αυτοί να αποκαλυφθούν οι πραγματικοί ένοχοι. Ένα το κρατούμενο.
      Εδώ συμβαίνει όμως κάτι βαρύτερο. Άκουσα να διατυπώνονται –και θέλω την προσοχή σας- από ορισμένες πλευρές αγορητών της Αξιωματικής Αντιπολίτευσης, κάποιες πολύ βαρύτερες κατηγορίες εν είδει υπαινιγμών, ότι ναι μεν ο Καραμανλής είναι θύμα, ναι μεν οι κορυφαίοι Υπουργοί της Κυβέρνησης υπήρξαν θύματα αυτής της σκοτεινής υπόθεσης των υποκλοπών, αλλά οι υποκλέψαντες κάτι άκουσαν, που δεν συμφέρει την Κυβέρνηση «να τραβήξει το χαλί», για να φτάσουμε στους πραγματικούς ενόχους, μήπως και έρθει στο φως αυτό που άκουσαν.
      Κυρίες και κύριοι συνάδελφοι της Αξιωματικής Αντιπολίτευσης, αυτοί οι υπαινιγμοί είναι απαράδεκτοι. Είναι απαράδεκτο να διατυπώνονται στο εθνικό Κοινοβούλιο και να αφορούν στον Πρωθυπουργό της εκάστοτε δημοκρατικής και ψηφισμένης από τον ελληνικό λαό Κυβέρνησης και εν προκειμένω τον Πρωθυπουργό Κώστα Καραμανλή και τα μέλη της Κυβέρνησης της Νέας Δημοκρατίας.
      Ο Πρωθυπουργός, η Κυβέρνηση της Νέας Δημοκρατίας ούτε υπήρξαν ούτε είναι ούτε θα γίνουν εκβιάσιμοι από οποιαδήποτε πλευρά και για ο,τιδήποτε τους αφορά, εμμέσως ή αμέσως. Τέτοιοι υπαινιγμοί είναι απαράδεκτοι. Και είναι περισσότερο απαράδεκτοι όταν εκστομίζονται στο ελληνικό Κοινοβούλιο, τη στιγμή που σύσσωμη η κοινή γνώμη, σύσσωμος ο ελληνικός λαός, οτιδήποτε κι αν ψηφίζουν οι Έλληνες και οι Ελληνίδες –είναι δικαίωμά τους- έχουν στιχιστεί πίσω από την Κυβέρνηση, βρίσκονται δίπλα στον Πρωθυπουργό της χώρας, στην κρίσιμη συγκυρία, που δίνουμε τον αγώνα, κάναμε τη σκληρή διαπραγμάτευση για να εξασφαλίσουμε τα εθνικά δίκαια του ελληνισμού, στα θέματα που αφορούν στο όνομα και στα θέματα που αφορούν στην αλυτρωτική προπαγάνδα των Σκοπίων σε βάρος της Ελλάδος. Καθαρές δουλειές, καθαρές κουβέντες. Είναι απαράδεκτο να ακούγονται γενικώς, είναι απαράδεκτο να ακούγονται ειδικώς σε αυτή τη συγκυρία τέτοιου είδους υπαινιγμοί και τέτοιου είδους κουβέντες.
      Χαίρομαι γιατί ο αρμόδιος Υπουργός κ. Παυλόπουλος και ο επίσης αρμόδιος Υπουργός Δικαιοσύνης κ. Χατζηγάκης ξεκαθάρισαν σε αυτή την Αίθουσα: όταν η Δικαιοσύνη λέει ότι η υπόθεση έχει μπει στο αρχείο, δεν σημαίνει ότι έχει κλείσει η υπόθεση. Και εμείς έχουμε την απορία να μάθουμε τι υπήρξε από πίσω, πριν απ’ όλα η Κυβέρνηση, πριν απ’ όλα τα θύματα και οι στόχοι αυτής της σκοτεινής της σκοτεινής υπόθεσης.
      Οτιδήποτε, λοιπόν, προκύψει, από οποιαδήποτε πλευρά και αν προκύψει και αποτελέσει και συγκροτήσει σημαντικό στοιχείο, θα έρθει να προστεθεί στη δικογραφία και να ανοίξει και πάλι το θέμα. Για μας το θέμα του ποιοι είναι οι πρωταγωνιστές αυτής της σκοτεινής υπόθεσης, που όπως είπα και όπως γνωρίζουμε όλοι, είχε πρώτο στόχο τον Πρωθυπουργό και τους βασικούς Υπουργούς της Κυβέρνησης, αποτελεί ένα θέμα ανοιχτό και διερευνητέο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αλλά με την εξεταστική επιτροπή ούτε θα διερευνηθεί –τελειώνω, κύριε Πρόεδρε- ούτε θα οδηγηθούμε στην πραγματική επιδίωξη όλων μας. Στόχος του ΠΑ.ΣΟ.Κ., επιδιώκοντας την πολιτική ψυχοθεραπεία των μελών της ηγετικής ομάδας μέσα από τον πανικό των τελευταίων δημοσκοπήσεων, είναι να οδηγήσει σ έναν ατέρμονο κοχλία κοινοβουλευτικών και μη αναζητήσεων και συζητήσεων, να θολώσει τα νερά και να μη φτάσουμε στο τελικό αποτέλεσμα.
      Στα παιχνίδια που αφορούν τις εντυπώσεις η Κυβέρνηση δεν θα συμπράξει. Στα θέματα που αφορούν την πολιτική ουσία και τη διερεύνηση των πραγματικών αιτίων και των πραγματικών πρωταγωνιστών, η Κυβέρνηση θα είναι μπροστά και όπου χρειαστεί, θα αναλαμβάνει σχετικές πρωτοβουλίες.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Το λόγο έχει ο συνάδελφος κ. Χάιδος.
      ΧΡΗΣΤΟΣ ΧΑΪΔΟΣ: Κυρίες και κύριοι συνάδελφοι, σε μια περίοδο που το πραγματικό νόημα της δημοκρατίας των πολιτών συμπιέζεται από τη μιντιοκρατία και η πολιτική όλο και περισσότερο βάλλεται από εξωθεσμικά κέντρα, που επιχειρούν να ενισχύσουν το ρόλο τους και να προωθήσουν τα συμφέροντά τους, η Κυβέρνηση της Νέας Δημοκρατίας, με τις στάσεις της και τις επιλογές της, αυξάνει τη δυσπιστία του κόσμου για τη λειτουργία των θεσμών και επιτείνει την ανησυχία των πολιτών για την τύχη θεμελιωδών δικαιωμάτων, που κατοχυρώθηκαν με αγώνες και αίμα.
      Χαρακτηριστικές περιπτώσεις αυτής της πολιτικής συμπεριφοράς ζήσαμε τον τελευταίο καιρό με τα δομημένα ομόλογα, με την υπόθεση της «SIEMENS», με τις απαγωγές των Πακιστανών, με την ανεξέλεγκτη δραστηριότητα του πρώην Γενικού Γραμματέα του Υπουργείου Πολιτισμού. 
      Όλα αυτά τα σκάνδαλα που συγκλόνισαν την κοινή γνώμη, όπως και πολλά άλλα, η Κυβέρνηση προσπαθεί να τα κουκουλώσει και αρνείται τη σύσταση εξεταστικής επιτροπής, με το πρόσχημα ότι τα παραπέμπει στη δικαιοσύνη. Όμως, η Νέα Δημοκρατία παράγει περισσότερα σκάνδαλα απ’ όσα μπορεί να συγκαλύψει, «παρκάρει» περισσότερες υποθέσεις πολιτικής σημασίας στη δικαιοσύνη, με στόχο στη συνέχεια να αποσυρθούν, χωρίς να διερευνηθούν όλες οι πτυχές τους και να αποκαλυφθούν οι ευθύνες των πολιτικών. 
      Κραυγαλέο παράδειγμα αυτής της αντίληψης αποτελεί και ο τρόπος με τον οποίο η Κυβέρνηση χειρίστηκε το ζήτημα των υποκλοπών. Δεν πέσατε εσείς θύματα, κύριοι της Κυβέρνησης, δεν σας ταιριάζει το τραγούδι αυτό. Θύματα είναι οι πολίτες που δεν μπορέσατε να προστατεύσετε, όπως είχατε ευθύνη ή δεν θέλατε. Θύματα δικά σας είναι οι θεσμοί. 
      Επισημαίνω την πρόωρη διακοπή των εργασιών της Επιτροπής της Βουλής, με ευθύνη της κυβερνητικής Πλειοψηφίας, η οποία με πραξικοπηματικό τρόπο αρνήθηκε την εξέταση κρίσιμων μαρτύρων. Τονίζω την περιθωριοποίηση, την αγνόηση και την ουσιαστική κατάργηση των αρμοδίων επιτροπών, των αρμοδίων ανεξάρτητων αρχών. 
      Και ενώ δεν έχει ασκηθεί ακόμη, σχεδόν δύο χρόνια μετά, ονομαστική δίωξη εναντίον κανενός γι’ αυτήν την πασίδηλη και αδιαμφισβήτητη κακουργηματικού χαρακτήρα παρανομία, πληροφορούμαστε με κατάπληξη ότι η υπόθεση ετέθη στο αρχείο, όπως ευθύς εξ’ αρχής επεδίωκε η Κυβέρνηση. Έτσι, την ώρα που όλοι οι πολίτες γνωρίζουν ότι η παραμικρή επιχείρηση, το καφενείο της γειτονιάς, έχει υπεύθυνο απέναντι στο νόμο, ο οποίος λογοδοτεί για την παραμικρή παρανομία, εδώ, σε αυτήν την περίπτωση, δεν δικάζεται κανένας, δεν ασκήθηκε δίωξη εναντίον κανενός. Κάποιοι αρμόδιοι απεφάνθησαν «κάποιοι, κάπου, κάποτε παρακολουθούσαν κάποια τηλέφωνα». 
      Κύριοι συνάδελφοι, επειδή αυτή η απόφαση δεν πείθει κανέναν, γιατί μοιάζει με το φως εξαντλημένης ηλεκτρικής λυχνίας, που δεν διαλύει το σκοτάδι, όπως κατήγγειλε παλιότερα ο αείμνηστος Εισαγγελέας Δελαπόρτας την ανάλογη προσπάθεια για συγκάλυψη από την παράταξη της Δεξιάς, της υπόθεσης Λαμπράκη, επειδή τα πολιτικά ζητήματα είναι αρμοδιότητα των πολιτικών και αυτοί οφείλουν να τα αντιμετωπίζουν πειστικά και αποτελεσματικά, επειδή έστω και έμμεση επίκληση της ασφάλειας για το «κουκούλωμα» υποθέσεως αφαίρεσης συνταγματικών ελευθεριών των πολιτών δεν είναι αποδεκτή, αφού όπως είπε και ο Βενιαμίν Φραγκλίνος «όποιος επιλέγει μεταξύ ασφάλειας και ελευθερίας σύντομα θα τα χάσει και τα δύο», επειδή σε μια εποχή ηθικού και ιστορικού σχετικισμού πρέπει να υπερασπιζόμαστε σθεναρά και αδιαπραγμάτευτα την πραγματική αξία της ανθρώπινης ανεξαρτησίας και τη σημασία της αληθινής ελευθερίας, επειδή τα κινητά-σκιές δεν πρέπει να σκιάζουν και να δηλητηριάζουν τη δημόσια ζωή του τόπου, δεν επιτρέπεται η κοινωνία να μένει με την εντύπωση της μοιρολατρικής αποδοχής ότι ένας αόρατος εχθρός, μια παραμορφωμένη σκιά, μας έχει δεμένους με αόρατα νήματα και μας πάει όπου θέλει, ελέγχοντας την κάθε δραστηριότητά μας. 
      Επειδή, λοιπόν, οι κίνδυνοι για τη σύγχρονη δημοκρατία είναι αόρατοι και ύπουλοι, δεν πρέπει να επιτρέψουμε να ανοίξει το «κουτί της Πανδώρας», που ενεργοποιεί δυνάμεις σκοτεινές, ανεξέλεγκτες και καταλυτικές για τη λειτουργία της, επειδή η συγκάλυψη πλήττει τους θεσμούς, πλήττει την ίδια τη δημοκρατία και κάνει όλους τους Έλληνες πολίτες υποψήφια θύματα, επειδή οι υποκλοπείς δεν υπέκλεπταν απλά συνομιλίες, αλλά υπέκλεπταν συνταγματικά δικαιώματα και δημοκρατικές ελευθερίες, επειδή όπως μας προειδοποιεί εύστοχα η λαϊκή μας θυμοσοφία «όποιος το κρύβει το κακό μαζί με αυτό πεθαίνει», οφείλουμε όλοι να αντισταθούμε έμπρακτα στην απόπειρα απόκρυψης των πραγματικών διαστάσεων του θέματος, ψηφίζοντας «ναι» στη σύσταση της εξεταστικής επιτροπής για την πλήρη διαλεύκανση της υπόθεσης. Διαφορετικά, θα είμαστε όλοι συνένοχοι. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Το λόγο έχει η συνάδελφος κ. Πατριανάκου. 
      Παρακαλώ, οι τρεις ομιλητές που θα μιλήσουν ακόμα να μιλήσουν από τη θέση τους. 
      Ορίστε, κυρία συνάδελφε, έχετε το λόγο.
      ΦΕΒΡΩΝΙΑ ΠΑΤΡΙΑΝΑΚΟΥ: Κύριε Πρόεδρε, το έγκλημα των υποκλοπών, τρία χρόνια μετά την αποκάλυψή του, αναζητά ενόχους. Ένα έγκλημα για το οποίο είναι γνωστό το θύμα και τα μέσα που χρησιμοποιήθηκαν, αλλά όχι οι δράστες, οι ηθικοί αυτουργοί και το κίνητρο. 
       Η σημερινή πρόταση του ΠΑ.ΣΟ.Κ για σύσταση εξεταστικής επιτροπής, θα μπορούσε να είναι σε αντιστοιχία με το λαϊκό αίσθημα για την ανακάλυψη και τιμωρία των ενόχων. Θα μπορούσε να εκληφθεί, ως προσπάθεια, για να δηλώσουμε σε όλους τους τόνους, ότι κανείς δεν μπορεί να παρακολουθεί ατιμώρητα τον Πρωθυπουργό και τα μέλη της Κυβέρνησης, μιας εθνικά ανεξάρτητης και κυρίαρχης χώρας. 
      Όμως, όσοι παρακολουθούν τα τεκταινόμενα στη σημερινή συζήτηση, είμαι σίγουρη ότι αισθάνονται εξαιρετική καχυποψία, για το σκοπό, τις προθέσεις, τα πραγματικά αίτια και την αποτελεσματικότητά της. Αυτόματα γεννάται το ερώτημα, γιατί στην κατατεθείσα πρόταση για τη σύσταση εξεταστικής επιτροπής, αλλά και κατά τη διάρκεια της σημερινής συζήτησης, δεν προσκομίστηκε, ούτε ένα νέο στοιχείο που να δικαιολογεί την αναψηλάφηση του συγκεκριμένου  θέματος; 
      Ας είμαστε ειλικρινείς, κύριοι συνάδελφοι. Ποιος εντός, ή εκτός της Αιθούσης, πιστεύει ότι η σύσταση εξεταστικής θα βρει τους ενόχους, που η ελληνική δικαιοσύνη, το ελληνικό Κοινοβούλιο και η Α.Δ.Α.Ε., δεν  μπόρεσαν να ανακαλύψουν; Η ελληνική δικαιοσύνη διενήργησε προκαταρτική έρευνα, άσκησε δίωξη κατά παντός υπευθύνου για το αδίκημα της παραβίασης του απορρήτου των επικοινωνιών, κατά συρροή και κατ’ εξακολούθηση και κατόπιν διεξήγαγε έρευνα επί ενάμιση χρόνο. Ακροάστηκε τετρακόσιους τριάντα ένα μάρτυρες. Διέταξε πραγματογνωμοσύνες, λόγω της εξαιρετικά ειδικής φύσης των χρησιμοποιουμένων μέσων. Και σύμφωνα με τα δημοσιεύματα του Τύπου, στο πόρισμα του Εφέτη Ανακριτή, που πρότεινε την αρχειοθέτηση του φακέλου, μέσα στις σελίδες του επικαλείται τα αίτια που τον οδήγησαν στο αδιέξοδο. Εντοπίστηκαν ίχνη παρεμβάσεων,  ως διαγραφές. Η εγκατάσταση του παράνομου λογισμικού έγινε το πιθανότερο, μέσω τηλεχειρισμού. Οι κατασκευαστές του παράνομου λογισμικού είχαν τεχνικές γνώσεις ανώτερες του συνήθους επιπέδου. Η κατασκευή του παράνομου λογισμικού ήταν διεθνούς επιπέδου. 
      Η Επιτροπή Θεσμών και Διαφάνειας, σύμφωνα με τον τότε Πρόεδρο, κ. Καραμάριο, μετεβλήθη ατύπως σε εξεταστική επιτροπή και επί πέντε μήνες διεξήγαγε ακροάσεις και ενδελεχή έρευνα στα πλαίσια των δυνατοτήτων της. Μετά το πόρισμα της Α.Δ.Α.Ε. που επίσης διεξήγαγε διεξοδική έρευνα, η Επιτροπή Θεσμών και Διαφάνειας παρέπεμψε το πόρισμα αρμοδίως στην ελληνική δικαιοσύνη. 
        Ο κ. Βενιζέλος, εισηγητής σήμερα, στην τελευταία συνεδρίαση της Επιτροπής Θεσμών και Διαφάνειας δήλωσε: «Ο ρόλος της επιτροπής μας ήταν καταλυτικός. Η συνεργασία της επιτροπής μας με την Α.Δ.Α.Ε. και η στήριξη που προσφέραμε λειτούργησε αποκαλυπτικά για την υπόθεση αυτή και κατάφερε πράγματα, που ούτε η Ε.Υ.Π., ούτε η Αστυνομία, ούτε η δικαιοσύνη μπόρεσαν να καταφέρουν επί μεγάλο χρονικό διάστημα». 
      Σημειώνω δε, ότι κανένα κόμμα της Αντιπολίτευσης, δεν ζήτησε κατά τη διάρκεια των εργασιών της παραπάνω επιτροπής, τη μετατροπή της σε εξεταστική, αν και προκλήθηκαν από τον τότε Πρόεδρο. Κανείς μας δεν τρέφει αυταπάτες, κύριοι συνάδελφοι. Η σημερινή σας πρόταση, γίνεται μόνο για λόγους αμφιβόλου πολιτικής σκοπιμότητας. Ταυτόχρονα, όμως, έτσι οδηγείται η πολιτική ζωή του τόπου σε απαξίωση των θεσμών. 
      Η τακτική «εξεταστική για την εξεταστική», δεν βοηθά τον πολιτικό κόσμο, δεν βοηθά τον ελληνικό λαό. Αν έχετε να φέρετε κάτι καινούργιο στο φως, αποκαλύψτε το. Ο κ. Βενιζέλος σήμερα δήλωσε: Υποθέτουμε όλοι  ποιος είναι πίσω απ’ όλη αυτήν την επιχείρηση. Αν έχετε να υποδείξετε ενόχους, κάντε το και θα υπερψηφίσουμε μαζί σας. Αν όχι, αφήστε τον ελληνικό λαό και την ελληνική Κυβέρνηση, να ξεφύγουν από τις παθογένειες του χθες και να ασχοληθεί με τα μεγάλα, με αυτά που θα απεγκλωβίσουν τις υγιείς δυνάμεις του λαού και του έθνους. 
      Όσον αφορά τις αναφορές του κ. Παπανδρέου προχθές και του κ. Βενιζέλου σήμερα για τους bloggers, σας δηλώνουμε ότι οι bloggers δεν έχουν να φοβούνται απολύτως τίποτα. Το μόνο που έχουν να φοβούνται είναι αυτούς που επιχειρούν να τους βάλουν κομματικά καπέλα.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΟΣ (Δημήτριος Σιούφας): Ο συνάδελφος κ. Τσιρώνης θα μιλήσει τώρα και θα κλείσουμε με το συνάδελφο κ. Μαρκόπουλο.
      Ορίστε, κύριε Τσιρώνη, έχετε το λόγο.
      ΔΗΜΗΤΡΙΟΣ ΤΣΙΡΩΝΗΣ: Κυρίες και κύριοι συνάδελφοι -και απευθύνομαι κυρίως στους συναδέλφους της Νέας Δημοκρατίας- δεν κινδυνεύει να πέσει η Κυβέρνηση εάν αποδεχθείτε την πρόταση για σύσταση εξεταστικής επιτροπής του ΠΑ.ΣΟ.Κ. για την υποκλοπή τηλεφωνικών συνδιαλέξεων. Είναι μία πρόταση που περιμέναμε, με τη συναίσθηση της ευθύνης που πρέπει να έχετε και ως Κυβέρνηση, αλλά και ως Συμπολίτευση, να τη φέρετε εσείς, αμέσως μόλις τέθηκε η υπόθεση αυτή στο αρχείο. 
      Την περίοδο που αποκαλύφθηκε το σκάνδαλο των υποκλοπών, τρεις κορυφαίοι Υπουργοί της Κυβέρνησης, κύριοι συνάδελφοι, αποκάλυψαν τότε ότι παρακολουθείται το τηλέφωνο του ίδιου του Πρωθυπουργού, των μισών μελών της Κυβέρνησης, του Αρχηγού της Αξιωματικής Αντιπολίτευσης και άλλων εκατό προσώπων ακόμα. Ήταν πάρα πολύ λυπηρό αυτό το γεγονός και μάλιστα έδειξαν αποφασιστικότητα για το λόγο αυτό οι τρεις Υπουργοί και όλοι περιμέναμε, σε αυτήν την υπόθεση που παρακολουθείται το τηλέφωνο της μισής Κυβέρνησης και του ίδιου του Πρωθυπουργού, ότι πραγματικά θα χυνόταν άπλετο φως σε αυτήν την υπόθεση. 
      Ερχόμαστε τρία χρόνια μετά, κύριε Πρόεδρε, και όχι μόνο δεν έχει χυθεί άπλετο φως, αλλά πάμε για συγκάλυψη αυτής της υπόθεσης. Γιατί πάμε για συγκάλυψη; Δεν αφήνανε οι Υπουργοί να υπονοηθεί ότι οι υποκλοπές γίνονταν από την άλλη μεριά του Ατλαντικού, από μία φίλη, από μία σύμμαχο χώρα; Είναι φίλη και σύμμαχος χώρα αυτή η οποία παρακολουθεί το τηλέφωνο του Πρωθυπουργού της Ελλάδας; Ποια σύμμαχος χώρα μπορεί να παρακολουθεί το τηλέφωνο του Πρωθυπουργού, του Αρχηγού της Αξιωματικής Αντιπολίτευσης και των μελών της Κυβέρνησης;
      Θέλετε να σας πω, κύριοι συνάδελφοι της Νέας Δημοκρατίας, γιατί υπάρχει αυτή η συγκάλυψη και τι μας αφήνει στο πίσω μέρος του μυαλού μας; Θυμάστε όταν ο Αρχηγός της Αξιωματικής Αντιπολίτευσης ήρθε στη Βουλή και έκανε μομφή στον Υπουργό Οικονομίας και Οικονομικών, κ. Αλογοσκούφη, τότε που μετέτρεψε ο Πρωθυπουργός αυτήν την πρόταση μομφής σε πρόταση εμπιστοσύνης προς την Κυβέρνηση; Από πού είχατε αυτές τις πληροφορίες; Τότε διέρρευσε ότι αυτές τις πληροφορίες τις είχατε από ξένα κέντρα, τα οποία παρακολουθούσαν το τηλέφωνο του Αρχηγού της Αξιωματικής Αντιπολίτευσης. Και αν προχωρήσει σε βάθος αυτή η υπόθεση, κύριε Υπουργέ, κάντε δεκτή την πρόταση της εξεταστικής επιτροπής, να με διαψεύσετε. Να ερευνήσουμε σε βάθος αυτήν την υπόθεση, να με διαψεύσετε στην εξεταστική των πραγμάτων επιτροπή, γιατί έχετε κάνει τραγικά λάθη σε αυτήν την περίπτωση. Έχετε αφήσει απέξω την Α.Δ.Α.Ε. και έχετε βάλει τη δικαιοσύνη σε μία ατέρμονο διαδικασία. Η προανάκριση κράτησε έντεκα μήνες, κύριε Υπουργέ. Μπορεί να κρατήσει μόνο τέσσερις και παίρνει για μία μόνο φορά παράταση, δηλαδή το πολύ για άλλους τέσσερις μήνες, συνολικά δηλαδή μέχρι οκτώ μήνες και κράτησε έντεκα. Έχουμε τρεις μήνες επιπλέον μετά για την προανάκριση, συν άλλα δύο χρόνια και αυτή η υπόθεση τίθεται στο αρχείο. 
      Τι φοβάστε, λοιπόν, να αποκαλύψετε; Ποιο είναι το όνομα αυτής της χώρας; Ποια είναι η μυστική υπηρεσία, η οποία έκανε τις παρακολουθήσεις του τηλεφώνου του ίδιου του Πρωθυπουργού της χώρας; Γιατί το φοβάστε; Φοβάστε μήπως εκμεταλλευθούμε εμείς σαν Αντιπολίτευση αυτό το γεγονός; Αυτήν την αίσθηση σας έχουμε δώσει τις τελευταίες ημέρες στην εθνική υπόθεση του σκοπιανού ζητήματος; Ότι δεν μας έχετε δίπλα σας; Ότι δεν βοηθάμε την εθνική υπόθεση; Ότι δεν μας έχετε κοντά σας σε αυτήν την υπόθεση των Σκοπίων; Δεν έχετε εμπιστοσύνη στα ελληνικά κόμματα; Δεν έχετε εμπιστοσύνη στο Πανελλήνιο Σοσιαλιστικό Κίνημα;
      Να ερευνήσουμε όλοι μαζί αυτήν την υπόθεση. Γι’ αυτό καλώ όλους τους συναδέλφους Βουλευτές και κυρίως τους συναδέλφους της Συμπολίτευσης, της Νέας Δημοκρατίας, να υπερψηφίσουμε την πρόταση του ΠΑ.ΣΟ.Κ., η οποία θα έπρεπε να είναι δική σας πρόταση, για να έλθουμε να ερευνήσουμε σε βάθος την υπόθεση. 
      Δηλαδή τι θα γίνει, κυρίες και κύριοι συνάδελφοι; Θα πάει αυτή η υπόθεση στο αρχείο, μια τόσο σοβαρή υπόθεση, η οποία ταλανίζει τη χώρα; Δεν θα ξέρουμε δηλαδή ποιος παρακολουθεί τον Πρωθυπουργό της χώρας; Και τι θα πει ο απλός πολίτης που θα παρακολουθείται και παρακολουθείται καθημερινά; 
     Μπορείτε, κύριε Υπουργέ, να διαβεβαιώσετε τους ‘Ελληνες Βουλευτές ότι το τηλέφωνό τους σήμερα δεν παρακολουθείτε; Και δεν το κάνω για εντυπώσεις. Μπορείτε να το διαβεβαιώσετε και να το πείτε σε όλους τους Βουλευτές, όταν το τηλέφωνο το ίδιου του Πρωθυπουργού παρακολουθείτε; Γι’ αυτό σας καλώ να υπερψηφίσουμε αυτήν την πρόταση του ΠΑ.ΣΟ.Κ. 
     Σας ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Το λόγο έχει για δύο λεπτά ο συνάδελφος κ. Μαρκόπουλος και κλείνουμε.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Κύριε Πρόεδρε, παρακολούθησα τις ομιλίες όλων των συναδέλφων απ’ όλες τις πτέρυγες. Ομολογώ ότι δεν πείστηκα σε καμμία περίπτωση ότι το αίτημα της Αξιωματικής Αντιπολίτευσης για την εξεταστική επιτροπή έρχεται να δικαιώσει το όραμά μας για μια σύγχρονη δημοκρατία θεσμικά καλυμμένη. Και το λέω αυτό, διότι όταν έχει συνεδριάσει η Επιτροπή Θεσμών και Διαφάνειας για έντεκα μήνες, όταν η δικαιοσύνη έχει εξετάσει τετρακόσιους τριάντα έναν μάρτυρες και έχει βγάλει πόρισμα, όταν στο πόρισμα της Επιτροπής Θεσμών και Διαφάνειας η Αξιωματική Αντιπολίτευση εγκατέλειψε την Αίθουσα, δεν είναι δυνατόν να καλούμαστε εμείς να αντικαταστήσουμε και τη δικαιοσύνη και την Επιτροπή Θεσμών και Διαφάνειας και τις ανακριτικές επιτροπές με μια εξεταστική επιτροπή. Και σε τελική ανάλυση η Βουλή είναι ένα νομοθετικό Σώμα το οποίο καλείται βεβαίως με βάση τον Κανονισμό της να αποκτήσει εξεταστική επιτροπή όταν πράγματι έχει να προσφέρει ένα έργο. Κανένας δεν έπεισε σε αυτήν την Αίθουσα εκ των συναδέλφων της Αντιπολίτευσης ότι υπάρχουν καινούργια στοιχεία τα οποία να μας βοηθήσουν προκειμένου να πάρουμε την απόφαση ν’ ανοίξουμε και πάλι το θέμα.
      Και όσον αφορά το θέμα των θεσμών, επειδή χρησιμοποιούνται πολλοί θεσμοί και η Α.Δ.Α.Ε., θέλω να υπενθυμίσω ότι παραλάβαμε μια Α.Δ.Α.Ε. χωρίς κτήριο και χωρίς υπαλλήλους, μια Α.Δ.Α.Ε. η οποία ήταν ανημέρωτη για τις νόμιμες συνακροάσεις που είχαν αποφασιστεί για τους Ολυμπιακούς Αγώνες, η οποία ποτέ δεν συμμετείχε στις αποφάσεις της προηγούμενης κυβέρνησης και η οποία, σε τελική ανάλυση, οργανώθηκε, επανδρώθηκε και αξιώθηκε επί των ημερών μας.
      Τελειώνοντας, τα κροκοδείλια δάκρυα περί αυτοσεβασμού και περί αυτοεκτίμησης που δεν υπάρχει σ’ αυτήν την Κυβέρνηση, οι μεγάλες ανησυχίες για το γεγονός ότι δεν κυβερνάται ο τόπος, ότι όλοι παρακολουθούμαστε, όπως είπαν πολλοί συνάδελφοι, και ότι τελικά η Βουλή αντί να κάνει το έργο το οποίο πρέπει και αντί όλοι να ενωθούμε και να θεσμοθετήσουμε και να θωρακίσουμε τη δημοκρατία, αντ’ αυτού επιδιώκουμε να μεταμορφωθούμε σε Σέρλοκ Χολμς της πολιτικής σκηνής, αυτό προσωπικά με βρίσκει αντίθετο. 
      Θεωρώ ότι η Κυβέρνηση και η δικαιοσύνη έκανε το παν για να διατρανώσει τη θέση του ο καθένας ή η καθεμιά χωριστά γι’ αυτήν την υπόθεση. Η περαιτέρω παράταση σε συνομιλία εντός αυτής της Αίθουσας έρχεται μόνο να δικαιώσει αυτούς που εντυπωσιάζονται περισσότερο από τις εντυπώσεις, αυτούς που δεν έχουν πολιτικές θέσεις και στίγμα στο πολιτικό σκηνικό και οι οποίοι τρέφονται από ένα συνεχές διαρκές πολιτικό κουτσομπολιό που δεν ωφελεί τον τόπο και τη δημοκρατία. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, κηρύσσεται περαιωμένη η συζήτηση επί της προτάσεως που κατέθεσε ο Πρόεδρος της Κοινοβουλευτικής Ομάδας του ΠΑ.ΣΟ.Κ. κ. Γεώργιος Παπανδρέου και εκατόν ένα Βουλευτές του κόμματός του για σύσταση εξεταστικής επιτροπής, σχετικά με το θέμα των υποκλοπών των τηλεφωνικών συνδιαλέξεων.
      Επί της προτάσεως αυτής θα διεξαχθεί ονομαστική ψηφοφορία. 
      Οι αποδεχόμενοι την πρόταση λέγουν «ΝΑΙ».
      Οι μη αποδεχόμενοι την πρόταση λέγουν «ΟΧΙ».
      Οι αρνούμενοι ψήφο, λέγουν «ΠΑΡΩΝ». 
      Επίσης στο Προεδρείο έχουν έρθει, σύμφωνα με το άρθρο 70Α του Κανονισμού της Βουλής επιστολές συναδέλφων, οι οποίοι γνωστοποιούν την ψήφο τους. Αυτές οι ψήφοι θα συνυπολογιστούν στην καταμέτρηση που θα ακολουθήσει.
      Καλούνται επί του καταλόγου από τη Νέα Δημοκρατία η κ. Αθηνά Κόρκα και από το ΠΑ.ΣΟ.Κ., ο κ. Ευστάθιος Κουτμερίδης.
      Πριν προχωρήσουμε στην ανάγνωση του καταλόγου να σας ενημερώσω κύριοι συνάδελφοι, ότι αύριο θα διεξαχθεί ειδική συνεδρίαση της Ολομέλειας της Βουλής αφιερωμένη στην Ελληνίδα αγρότισσα με αφορμή τη Διεθνή Ημέρα Γυναικών που τιμώνται στις 8 Μαρτίου. 
      Στη συνεδρίαση θα λάβουν το λόγο ο Πρόεδρος του Σώματος για οκτώ λεπτά, ο Πρωθυπουργός και οι Πρόεδροι των Κοινοβουλευτικών Ομάδων για δέκα λεπτά καθώς και οι Κοινοβουλευτικοί Εκπρόσωποι για πέντε λεπτά. Όποιος άλλος συνάδελφος επιθυμεί να μιλήσει, θα εγγραφεί με το ηλεκτρονικό σύστημα και θα λάβει το λόγο για πέντε λεπτά.
    Μετά το τέλος της συνεδρίασης, στο περιστύλιο της Βουλής θα προβληθεί ταινία με θέμα «Η Βουλή τιμά την Ελληνίδα αγρότισσα». 
    Παρακαλώ να αρχίσει η ανάγνωση του καταλόγου. 
(ΨΗΦΟΦΟΡΙΑ)
     (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
     ΠΡΟΕΔΡΟΣ (Δημήτριος Σιούφας): Υπάρχει συνάδελφος, ο οποίος δεν άκουσε το όνομά του; Κανείς. 
     Κυρίες και κύριοι συνάδελφοι, έχουν καταθέσει επιστολές προς τον Πρόεδρο της Βουλής οι Βουλευτές κ. Σπυρίδων Κουβέλης, Μιλτιάδης Βαρβιτσιώτης, ο Υφυπουργός Ανάπτυξης κ. Σταύρος Καλαφάτης, ο Βουλευτής κ. Βασίλειος Γερανίδης, ο Υφυπουργός Περιβάλλοντος, Χωροταξίας και Δημοσίων Έργων κ. Σταύρος Καλογιάννης, ο Βουλευτής κ. Νικόλαος Δένδιας, η Βουλευτής κ. Ροδούλα Ζήση, ο Βουλευτής κ. Ηλίας Καλλιώρας και ο Υφυπουργός Τουριστικής Ανάπτυξης κ. Αριστόβουλος Σπηλιωτόπουλος. 
     Η επιστολή του κ. Κουβέλη έχει ως εξής:
     «Κύριε Πρόεδρε, ευρισκόμενος σε αποστολή της Βουλής στο εξωτερικό σας γνωστοποιώ σύμφωνα με το άρθρο 70Α΄ του Κανονισμού της Βουλής ότι στην ονομαστική ψηφοφορία που θα διεξαχθεί για τη λήψη απόφασης για σύσταση εξεταστικής επιτροπής για το θέμα των υποκλοπών των τηλεφωνικών συνδιαλέξεων, ψηφίζω υπέρ της σύστασης εξεταστικής επιτροπής». 
     Η επιστολή του κ. Βαρβιτσιώτη έχει ως εξής:
     «Κύριε Πρόεδρε, ευρισκόμενος σε αποστολή της Βουλής στο εξωτερικό (Λιουμπλιάνα) και σύμφωνα με το άρθρο 70Α΄  του Κανονισμού της Βουλής σας γνωστοποιώ ότι στην ονομαστική ψηφοφορία που θα διεξαχθεί στις 4 Μαρτίου 2008 συνεδρίαση της Βουλής στην πρόταση του ΠΑ.ΣΟ.Κ.  για τη σύσταση εξεταστικής επιτροπής για το θέμα των υποκλοπών των τηλεφωνικών συνδιαλέξεων, ψηφίζω ΟΧΙ».
     Η επιστολή του κ. Σταύρου Καλαφάτη έχει ως εξής:
     «Κύριε Πρόεδρε, ευρισκόμενος σε αποστολή της Βουλής στο εξωτερικό (Ουάσιγκτον) και σύμφωνα με το άρθρο 70Α΄  του Κανονισμού της Βουλής σας γνωστοποιώ ότι στην ονομαστική ψηφοφορία που θα διεξαχθεί στις 4 Μαρτίου 2008 συνεδρίαση της Βουλής στην πρόταση του ΠΑ.ΣΟ.Κ.  για τη σύσταση εξεταστικής επιτροπής για το θέμα των υποκλοπών των τηλεφωνικών συνδιαλέξεων, ψηφίζω ΟΧΙ».
     Η επιστολή του κ. Γερανίδη έχει ως εξής:
     «Κύριε Πρόεδρε, ευρισκόμενος σε αποστολή της Βουλής στο εξωτερικό σας γνωστοποιώ σύμφωνα με το άρθρο 70Α΄ του Κανονισμού της Βουλής ότι στην ονομαστική ψηφοφορία που θα διεξαχθεί για τη λήψη απόφασης για σύσταση εξεταστικής επιτροπής για το θέμα των υποκλοπών των τηλεφωνικών συνδιαλέξεων, ψηφίζω υπέρ της σύστασης εξεταστικής επιτροπής». 
     Η επιστολή του κ. Καλογιάννη έχει ως εξής:
     «Κύριε Πρόεδρε, ευρισκόμενος σε αποστολή της Βουλής στο εξωτερικό (Βόννη) και σύμφωνα με το άρθρο 70Α΄  του Κανονισμού της Βουλής σας γνωστοποιώ ότι στην ονομαστική ψηφοφορία που θα διεξαχθεί στις 4 Μαρτίου 2008 συνεδρίαση της Βουλής στην πρόταση του ΠΑ.ΣΟ.Κ.  για τη σύσταση εξεταστικής επιτροπής για το θέμα των υποκλοπών των τηλεφωνικών συνδιαλέξεων, ψηφίζω ΟΧΙ».
     Η επιστολή του κ. Δένδια έχει ως εξής:
     «Κύριε Πρόεδρε, ευρισκόμενος σε αποστολή της Βουλής στο εξωτερικό (Λιουμπλιάνα) και σύμφωνα με το άρθρο 70Α΄  του Κανονισμού της Βουλής σας γνωστοποιώ ότι στην ονομαστική ψηφοφορία που θα διεξαχθεί στις 4 Μαρτίου 2008 συνεδρίαση της Βουλής στην πρόταση του ΠΑ.ΣΟ.Κ.  για τη σύσταση εξεταστικής επιτροπής για το θέμα των υποκλοπών των τηλεφωνικών συνδιαλέξεων, ψηφίζω ΟΧΙ».
     Η επιστολή της κ. Ζήση έχει ως εξής:
     «Κύριε Πρόεδρε, ευρισκόμενη σε αποστολή της Βουλής στο εξωτερικό σας γνωστοποιώ σύμφωνα με το άρθρο 70Α΄ του Κανονισμού της Βουλής ότι στην ονομαστική ψηφοφορία που θα διεξαχθεί για τη λήψη απόφασης για σύσταση εξεταστικής επιτροπής για το θέμα των υποκλοπών των τηλεφωνικών συνδιαλέξεων, ψηφίζω υπέρ της σύστασης Εξεταστικής Επιτροπής». 
     Η επιστολή του κ. Καλλιώρα έχει ως εξής:
     «Κύριε Πρόεδρε, ευρισκόμενος σε αποστολή της Βουλής στο εξωτερικό (Τίρανα) και σύμφωνα με το άρθρο 70Α΄  του Κανονισμού της Βουλής σας γνωστοποιώ ότι στην ονομαστική ψηφοφορία που θα διεξαχθεί στις 4 Μαρτίου 2008 συνεδρίαση της Βουλής στην πρόταση του ΠΑ.ΣΟ.Κ.  για τη σύσταση εξεταστικής επιτροπής για το θέμα των υποκλοπών των τηλεφωνικών συνδιαλέξεων, ψηφίζω ΟΧΙ».
     Η επιστολή του κ. Σπηλιωτόπουλου έχει ως εξής: 
     «Κύριε Πρόεδρε, ευρισκόμενος σε επίσημη επίσκεψη στο Βερολίνο εν’ όψει της Διεθνούς Τουριστικής Έκθεσης ΙΤΒ και σύμφωνα με το άρθρο 70Α΄  του Κανονισμού της Βουλής σας γνωστοποιώ ότι στην ονομαστική ψηφοφορία που θα διεξαχθεί στις 4 Μαρτίου 2008 συνεδρίαση της Βουλής στην πρόταση του ΠΑ.ΣΟ.Κ.  για τη σύσταση εξεταστικής επιτροπής για το θέμα των υποκλοπών των τηλεφωνικών συνδιαλέξεων, ψηφίζω ΟΧΙ».
     Αυτές οι ψήφοι προσμετρώνται στο αποτέλεσμα της ψηφοφορίας. 
     Επίσης, έχουν καταθέσει επιστολές προς τον Πρόεδρο της Βουλής  οι Βουλευτές κύριοι Νικόλαος Σηφουνάκης, Κωνσταντίνος Βρεττός, Αχμέτ Χατζή Οσμάν, Κυριάκος Βελόπουλος, Ηλίας Πολατίδης και Αστέριος Ροντούλης. 
     Η επιστολή του κ. Σηφουνάκη έχει ως εξής:
     «Σας γνωρίζω ότι δεν δύναμαι να είμαι παρών στην αυριανή Ειδικής Ημερησίας Διάταξης συζήτηση που θα διεξαχθεί επί της προτάσεως που κατέθεσε ο Πρόεδρος της Κοινοβουλευτικής Ομάδας του ΠΑ.ΣΟ.Κ. κ. Γεώργιος Παπανδρέου για τη σύσταση  εξεταστικής επιτροπής σχετικά με το θέμα των υποκλοπών των τηλεφωνικών συνδιαλέξεων, διότι για προσωπικούς λόγους θα βρίσκομαι στο εξωτερικό. Σας δηλώνω ότι ψηφίζω υπέρ». 
     Η επιστολή του κ. Βρεττού έχει ως εξής:
     «Αξιότιμε κύριε Πρόεδρε, σας γνωρίζω ότι για λόγους υγείας δεν θα μπορέσω να παρευρεθώ στη συνεδρίαση της Ολομέλειας της Βουλής και σας παρακαλώ να ανακοινώσετε στην Εθνική Αντιπροσωπεία ότι στην ονομαστική ψηφοφορία που θα διεξαχθεί για τη λήψη απόφασης για σύσταση εξεταστικής επιτροπής για το θέμα των υποκλοπών των τηλεφωνικών συνδιαλέξεων, ψηφίζω υπέρ της πρότασης σύστασης εξεταστικής επιτροπής». 
     Η επιστολή του κ. Χατζή Οσμάν έχει ως εξής:
     «Αξιότιμε κύριε Πρόεδρε, σας γνωρίζω ότι για λόγους υγείας δεν θα μπορέσω να παρευρεθώ στη συνεδρίαση της Ολομέλειας της Βουλής και σας παρακαλώ να ανακοινώσετε στην Εθνική Αντιπροσωπεία ότι στην ονομαστική ψηφοφορία που θα διεξαχθεί για τη λήψη απόφασης για σύσταση εξεταστικής επιτροπής για το θέμα των υποκλοπών των τηλεφωνικών συνδιαλέξεων, ψηφίζω υπέρ της πρότασης σύστασης εξεταστικής επιτροπής». 
     Η επιστολή των κυρίων Κυριάκου Βελόπουλου, Ηλία Πολατίδη και Αστέριου Ροντούλη έχει ως εξής: 
     «Κύριε Πρόεδρε, ευρισκόμενοι εκτός Αθηνών σας παρακαλούμε να ανακοινώσετε στην Ολομέλεια της Βουλής ότι συμφωνούμε και υπερψηφίζουμε την πρόταση του ΠΑ.ΣΟ.Κ. για τη σύσταση Εξεταστικής Επιτροπής σχετικά με την υπόθεση των υποκλοπών τηλεφωνικών συνδιαλέξεων». 
     Αυτές οι ψήφοι δεν προσμετρώνται στο αποτέλεσμα της ψηφοφορίας. 
     Οι επιστολές κατατίθενται και καταχωρίζονται στα Πρακτικά. 
      (Στο σημείο αυτό κατατίθενται για τα Πρακτικά οι προαναφερθείσες επιστολές οι οποίες έχουν ως εξής: 
      (να φωτογραφηθούν οι σελίδες 260-272)
     ΠΡΟΕΔΡΟΣ (Δημήτριος Σιούφας): Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος. 
     (ΚΑΤΑΜΕΤΡΗΣΗ)
                              (ΜΕΤΑ ΤΗΝ ΚΑΤΑΜΕΤΡΗΣΗ)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να σας ανακοινώσω το αποτέλεσμα της διεξαχθείσης ονομαστικής ψηφοφορίας.
      Ψήφισαν συνολικά 292 Βουλευτές.
      Υπέρ της πρότασης δηλαδή «ΝΑΙ» ψήφισαν 140 Βουλευτές.
      Κατά της πρότασης δηλαδή «ΟΧΙ» ψήφισαν 152 Βουλευτές.
      Ουδείς Βουλευτής ψήφισε «ΠΑΡΩΝ», σύμφωνα με το παρακάτω πρωτόκολλο ονομαστικής ψηφοφορίας:
      
«ΟΝΟΜΑΣΤΙΚΗ ΨΗΦΟΦΟΡΙΑ ΣΧΕΤΙΚΑ ΜΕ ΤΗΝ ΠΡΟΤΑΣΗ ΓΙΑ ΤΗ ΣΥΣΤΑΣΗ ΕΞΕΤΑΣΤΙΚΗΣ ΕΠΙΤΡΟΠΗΣ ΓΙΑ ΤΟ ΘΕΜΑ ΤΩΝ ΥΠΟΚΛΟΠΩΝ ΤΩΝ ΤΗΛΕΦΩΝΙΚΩΝ ΣΥΝΔΙΑΛΕΞΕΩΝ»
EΠIKPATEIAΣNAIOXIΈβερτ Μιλτιάδης	+Σουφλιάς Γεώργιος	+Ρουσόπουλος Θεόδωρος	+Χηνοφώτης Παναγιώτης	+Πατριανάκου Φεβρωνία	+Κατσέλη Λούκα	+Παπαδημητρίου Γεώργιος	+Ραγκούσης Ιωάννης	+Δραγώνα Θάλεια	+Κουβέλης Σπυρίδων	+Καζάκος Κωνσταντίνος	+Μπανιάς Ιωάννης	+Α΄ ΑΘΗΝΩΝΜπακογιάννη Θεοδώρα (Ντόρα)	+Αβραμόπουλος Δημήτριος	+Αλογοσκούφης Γεώργιος	+Παυλόπουλος Προκόπιος	+Βουλγαράκης Γεώργιος	+Πιπιλή Φωτεινή	+Μπενάκη-Ψαρούδα Άννα	+Σκανδαλίδης Κωνσταντίνος	+Διαμαντοπούλου Άννα	+Παπουτσής Χρήστος	+Ράπτη Αναστασία - Συλβάνα	+Αλευράς Αθανάσιος (Νάσος)	+Κανέλλη Γαρυφαλλιά (Λιάνα)	+Καφαντάρη Ευθαλία (Λίλα)	+Φιλίνη Άννα	+Κοροβέσης Περικλής - Ηλίας	+Πλεύρης Αθανάσιος	+Β΄ ΑΘΗΝΩΝΜητσοτάκης Κυριάκος	+Μεϊμαράκης Ευάγγελος -Βασίλειος	+Γιακουμάτος Γεράσιμος	+Ζαγορίτης Ελευθέριος (Λευτέρης)	+Λιάπης Μιχάλης -Γιώργος	+Σπηλιωτόπουλος Αριστόβουλος (Άρης)+Χατζηδάκης Κωνσταντίνος	+Παπακώστα-Σιδηροπούλου Κατερίνα+Πετραλιά-Πάλλη Φάνη 	+Καμμένος Παναγιώτης (Πάνος)	+Ντινόπουλος Αργύριος	+Βαρβιτσιώτης Μιλτιάδης	+Πολύδωρας Βύρων	+Παναγιωτόπουλος Παναγιώτης (Πάνος)+Σταθάκης Αριστοτέλης (Άρης)	+Κασίμης Θεόδωρος 	+Παπαθανασίου Γιάννης	+Λοβέρδος Ανδρέας	+Ανδρουλάκης Δημήτριος (Μίμης)	+Χρυσοχοΐδης Μιχαήλ	+Αποστολάκη Ελένη-Μαρία (Μιλένα)	+Δημαράς Ιωάννης	+Δαμανάκη Μαρία	+Κακλαμάνης Απόστολος	+Ευθυμίου Πέτρος	+Παπανδρέου Βασιλική (Βάσω)	+Παπαδόπουλος Αλέξανδρος (Αλέκος)+Γείτονας Κωνσταντίνος	+Ξενογιαννακοπούλου Μαρία-Ελίζα (Μαριλίζα)+Σακοράφα Σοφία	+Χυτήρης Τηλέμαχος	+Παπαρήγα Αλεξάνδρα	+Χαλβατζής Σπυρίδων	+Μαυρίκος Γεώργιος	+Πρωτούλης Ιωάννης	+Μελά Εύα	+Κουβέλης Φώτιος-Φανούριος	+Δραγασάκης Ιωάννης 	+Παπαγιαννάκης Μιχαήλ	-Ψαριανός Γρηγόριος	+Γεωργιάδης Σπυρίδων - Άδωνις	+Αϊβαλιώτης Κωνσταντίνος 	+ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣΜαγγίνας Βασίλειος	+Σαλμάς Μάριος	+Λιβανός Σπυρίδωνας - Παναγιώτης (Σπήλιος)+Σταμάτης Δημήτριος	+Μωραΐτης Αθανάσιος (Θάνος)	+Βερελής Χρήστος	+Γιαννακά Σοφία	+Μωραΐτης Νικόλαος	+	ΝΟΜΟΣ ΑΡΓΟΛΙΔΟΣΜανώλης  Ιωάννης	+Παπαδημητρίου Ελισάβετ (Έλσα)	+Μανιάτης Ιωάννης	+ΝΟΜΟΣ ΑΡΚΑΔΙΑΣΤατούλης Πέτρος	+Λυκουρέντζος Ανδρέας	+Ρέππας Δημήτριος	+ΝΟΜΟΣ ΑΡΤΗΣΠαπασιώζος Κωνσταντίνος	+Παπαγεωργίου Γεώργιος	+Τσιρώνης Δημήτριος	+ΝΟΜΟΣ ΑΤΤΙΚΗΣΒλάχος Γεώργιος	+Δούκας Πέτρος	+Καντερές Νικόλαος	+Σταύρου Απόστολος	+Μπούρας Αθανάσιος	+Πάγκαλος Θεόδωρος	+Χριστοφιλοπούλου Παρασκευή (Εύη)	+Οικονόμου Βασίλειος	+Βρεττός Κωνσταντίνος (Ντίνος)	-Κουμπούρης Δήμος	+Λεβέντης Αθανάσιος	+Βορίδης Μαυρουδής (Μάκης)	+ΝΟΜΟΣ ΑΧΑΪΑΣ Μπεκίρης Μιχαήλ	+Παπαδημάτος Νικόλαος	+Ράγιου-Μεντζελοπούλου Αναστασία (Νατάσα)+Παπανδρέου Γεώργιος	+Κατσιφάρας Απόστολος	+Βέρρας Μιλτιάδης	+Σπηλιόπουλος Κωνσταντίνος	+Καραθανασόπουλος Νικόλαος 	+Τσούκαλης Νικόλαος	+ΝΟΜΟΣ ΒΟΙΩΤΙΑΣ Μπασιάκος Ευάγγελος	+Γιαννάκης Μιχαήλ	+Κουτσούμπας Ανδρέας	+Τόγιας Βασίλειος	+ΝΟΜΟΣ ΓΡΕΒΕΝΩΝ Φώλιας Χρήστος	+ΝΟΜΟΣ ΔΡΑΜΑΣ Δαϊλάκης Σταύρος	+Τζίμας Μαργαρίτης	+Αηδόνης Χρήστος	+ΝΟΜΟΣ ΔΩΔΕΚΑΝΗΣΟΥ Παυλίδης Αριστοτέλης	+Βαληνάκης Ιωάννης	+Καραμάριος Αναστάσιος	+Νικητιάδης Γεώργιος	+Ζωΐδης Νικόλαος	+ΝΟΜΟΣ ΕΒΡΟΥΔερμεντζόπουλος Αλέξανδρος	+Γεροντόπουλος Κυριάκος	+Κελέτσης Σταύρος	+Ντόλιος Γεώργιος	+ΝΟΜΟΣ ΕΥΒΟΙΑΣ Κεδίκογλου Συμεών (Σίμος)	+Μαρκόπουλος Κωνσταντίνος	+Λιάσκος Αναστάσιος	+Περλεπέ-Σηφουνάκη Αικατερίνη	+Παπαγεωργίου Γεώργιος	+Μαρίνος Γεώργιος	+ΝΟΜΟΣ ΕΥΡΥΤΑΝΙΑΣ Καρανίκας Ηλίας	+ΝΟΜΟΣ ΖΑΚΥΝΘΟΥ Βαρβαρίγος Δημήτριος	+ΝΟΜΟΣ ΗΛΕΙΑΣ Κοντογιάννης Γεώργιος	+Κανελλοπούλου Κρινιώ	+Αδρακτάς Παναγιώτης	+Τζαβάρας Κωνσταντίνος	+Κουτσούκος  Γιάννης	+Κατρίνης Μιχάλης	+ΝΟΜΟΣ ΗΜΑΘΙΑΣ Χαλκίδης Μιχαήλ	+Φωτιάδης Ηλίας	+Τσαβδαρίδης Λάζαρος	+Σιδηρόπουλος Αναστάσιος	+ΝΟΜΟΣ ΗΡΑΚΛΕΙΟΥ Κεφαλογιάννης Εμμανουήλ	+Αυγενάκης Ελευθέριος	+Μπαντουβάς Κωνσταντίνος	         +Κεγκέρογλου Βασίλειος	+Στρατάκης Εμμανουήλ	+Σκουλάς Ιωάννης	+Σκραφνάκη Μαρία	+Αλαβάνος Αλέξανδρος	+ΝΟΜΟΣ ΘΕΣΠΡΩΤΙΑΣΜπέζας Αντώνιος	+Α΄ ΘΕΣΣΑΛΟΝΙΚΗΣΚαραμανλής Κωνσταντίνος	+Γκιουλέκας Κωνσταντίνος	+Ιωαννίδης Ιωάννης	+Ορφανός Γεώργιος	+Ράπτη Ελένη	+Καλαφάτης Σταύρος	+Τζιτζικώστας Απόστολος - Ιωάννης	+Βενιζέλος Ευάγγελος	+Καστανίδης Χαράλαμπος	+Αράπογλου Χρυσή	+Καϊλή Ευδοξία - Εύα	+Μαγκριώτης Ιωάννης	+Ζιώγας Ιωάννης	+Καλαντίδου Σοφία	+Κουράκης Αναστάσιος	+Καρατζαφέρης Γεώργιος	+Β΄ ΘΕΣΣΑΛΟΝΙΚΗΣΚαράογλου Θεόδωρος	+Σαλαγκούδης Γεώργιος	+Ρεγκούζας Αδάμ	+Γερανίδης Βασίλειος	+Τσιόκας Θεοχάρης	+Αμμανατίδου - Πασχαλίδου Ευαγγελία (Λίτσα)+Βελόπουλος Κυριάκος	-NOMOΣ ΙΩΑΝΝΙΝΩΝΚαλογιάννης Σταύρος	+Τασούλας Κωνσταντίνος	+Παντούλας Μιχαήλ	+Αργύρης Ευάγγελος	+Αλυσανδράκης Κωνσταντίνος	+ΝΟΜΟΣ ΚΑΒΑΛΑΣ Καλαντζής Γεώργιος	+Παναγιωτόπουλος Νικόλαος	+Χριστοφιλογιάννης Δημήτριος	+Τιμοσίδης Μιχαήλ	+ΝΟΜΟΣ ΚΑΡΔΙΤΣΗΣΣιούφας Δημήτριος	+Τσιάρας Κωνσταντίνος	+Ταλιαδούρος Σπυρίδων	+Αναγνωστόπουλος Γεώργιος	+Ρόβλιας Κωνσταντίνος	+ΝΟΜΟΣ ΚΑΣΤΟΡΙΑΣΜπουζάλη Παρασκευή	+Πετσάλνικος Φίλιππος	+ΝΟΜΟΣ ΚΕΡΚΥΡΑΣΔένδιας Νικόλαος-Γεώργιος	+Γκερέκου Αγγελική (Άντζελα)	+Χαραλάμπους Χαράλαμπος	+ΝΟΜΟΣ ΚΕΦΑΛΛΗΝΙΑΣΠαρίσης Αλέξανδρος	+ΝΟΜΟΣ ΚΙΛΚΙΣΚιλτίδης Κωνσταντίνος	+Τσιτουρίδης Σάββας	+Φλωρίδης Γεώργιος	+ΝΟΜΟΣ ΚΟΖΑΝΗΣΚασαπίδης Γεώργιος	+Τσιαρτσιώνης Νικόλαος	+Παπαδόπουλος Μιχάλης	+Παπακωνσταντίνου Γεώργιος	+Αθανασιάδης Αλέξανδρος	+ΝΟΜΟΣ ΚΟΡΙΝΘΙΑΣΠαπαληγούρας Αναστάσιος-Πέτρος	+Κόρκα-Κώνστα Αθηνά	+Κόλλιας Κωνσταντίνος	+Μπεγλίτης Παναγιώτης	+ΝΟΜΟΣ ΚΥΚΛΑΔΩΝΒρούτσης Ιωάννης	+Μανούσου - Μπινοπούλου Αριάδνη	+Ρήγας Παναγιώτης 	+ΝΟΜΟΣ ΛΑΚΩΝΙΑΣΣκανδαλάκης Παναγιώτης	+Αποστολάκος Γρηγόριος	+Γρηγοράκος Λεωνίδας	+ΝΟΜΟΣ ΛΑΡΙΣΗΣΧαρακόπουλος Μάξιμος	+Ζώης Χρήστος	+Αγοραστός Κωνσταντίνος	+Έξαρχος Βασίλειος 	+Νασιώκας Έκτορας	+Σαχινίδης Φίλιππος	+Τσιόγκας Δημήτριος	+Ροντούλης Αστέριος	-ΝΟΜΟΣ ΛΑΣΙΘΙΟΥΠλακιωτάκης Ιωάννης	+Καρχιμάκης Μιχαήλ	+ΝΟΜΟΣ ΛΕΣΒΟΥΓιαννέλλης-Θεοδοσιάδης Ιωάννης	+Σηφουνάκης Νικόλαος	-Σκοπελίτης Σταύρος	-ΝΟΜΟΣ ΛΕΥΚΑΔΟΣΣολδάτος Θεόδωρος	+ΝΟΜΟΣ ΜΑΓΝΗΣΙΑΣΝάκος Αθανάσιος	+Σούρλας Γεώργιος	+Καρτάλης Κωνσταντίνος	+Ζήση Ροδούλα	+Γκατζής Νικόλαος 	+ΝΟΜΟΣ ΜΕΣΣΗΝΙΑΣ Λαμπρόπουλος Ιωάννης	+Σαμαράς Αντώνιος	+Σαμπαζιώτης Δημήτριος	+Καλαντζάκου Σοφία	+Κουσελάς Δημήτριος	+ΝΟΜΟΣ ΞΑΝΘΗΣ Κοντός Αλέξανδρος	+Μάντατζη Τσετίν	+Σγουρίδης Παναγιώτης	+Α΄ ΠΕΙΡΑΙΩΣ Μιχαλολιάκος Βασίλειος	+Μελάς Παναγιώτης	+Σημίτης Κωνσταντίνος	+Παντελάκη Ελπίδα	+Δρίτσας Θεόδωρος	+Αποστολάτος Βαΐτσης (Βάης)	+Β΄ ΠΕΙΡΑΙΩΣΤραγάκης Ιωάννης	+Νεράντζης Αναστάσιος	+Νιώτης Γρηγόρης	+Λιντζέρης Δημήτριος	+Διαμαντίδης Ιωάννης	+Νικολαΐδου Βαρβάρα (Βέρα)	+Λαφαζάνης Παναγιώτης	+Αράπογλου Δήμητρα	+ΝΟΜΟΣ ΠΕΛΛΗΣΚαρασμάνης Γεώργιος	+Τζαμτζής Ιορδάνης (Δάνης)	+Φουντουκίδου - Θεοδωρίδου Παρθένα	+Τζάκρη Θεοδώρα	+ΝΟΜΟΣ ΠΙΕΡΙΑΣΚωνσταντόπουλος Γεώργιος	+Κουκοδήμος Κωνσταντίνος	+Καρπούζας Αντώνιος	+Αμοιρίδης Ιωάννης	+ΝΟΜΟΣ ΠΡΕΒΕΖΗΣΤρυφωνίδης Γεώργιος	+Παπαχρήστος Ευάγγελος	+ΝΟΜΟΣ ΡΕΘΥΜΝΗΣΚεφαλογιάννη Όλγα	+Λαμπίρης Ηλίας	+ΝΟΜΟΣ ΡΟΔΟΠΗΣΣτυλιανίδης Ευριπίδης	+Χατζή Οσμάν Αχμέτ 	-Πεταλωτής Γεώργιος	+ΝΟΜΟΣ ΣΑΜΟΥΘαλασσινός Θαλασσινός	+ΝΟΜΟΣ ΣΕΡΡΩΝΚαραμανλής Αχιλλέας	+Κόλλια-Τσαρουχά Μαρία 	+Λεονταρίδης Θεόφιλος	+Καριπίδης Αναστάσιος	+Κουτμερίδης Ευστάθιος	+Μπόλαρης Μάρκος	+Πολατίδης Ηλίας 	-				ΝΟΜΟΣ ΤΡΙΚΑΛΩΝΧατζηγάκης Σωτήριος	+Λέγκας Νικόλαος	+Χάϊδος  Χρήστος	+Μερεντίτη  Αθανασία (Σούλα)	+Κανταρτζής Αχιλλέας	+ΝΟΜΟΣ ΦΘΙΩΤΙΔΟΣΓιαννόπουλος Αθανάσιος	+Σταϊκούρας Χρήστος	+Σταυρογιάννης Νικόλαος	+Καλλιώρας Ηλίας	+Αντωνίου Αντωνία (Τόνια)	+ΝΟΜΟΣ ΦΛΩΡΙΝΗΣΚωνσταντινίδης Ευστάθιος	+Λιάνης Γεώργιος	+ΝΟΜΟΣ ΦΩΚΙΔΟΣΜπούγας Ιωάννης	+ΝΟΜΟΣ ΧΑΛΚΙΔΙΚΗΣΒαγιωνάς Γεώργιος	+Φλωρίνης Αθηναίος	+Δριβελέγκας Ιωάννης	+ΝΟΜΟΣ ΧΑΝΙΩΝΜαρκογιαννάκης Χρήστος	+Βολουδάκης Μανούσος - Κωνσταντίνος	+Νικηφοράκης Στυλιανός	+Σκουλάκης Εμμανουήλ	+ΝΟΜΟΣ ΧΙΟΥΚοσμίδης Ιωάννης	+Τσουρή Ελπίδα	+
ΓΕΝΙΚΟ ΣΥΝΟΛΟ: «ΝΑΙ»		140
……”…….”………: «ΟΧΙ»		152
ΣΥΝΟΛΟ ΨΗΦΙΣΑΝΤΩΝ		292
Ο ΠΡΟΕΔΡΟΣ						ΟΙ ΓΡΑΜΜΑΤΕΙΣ»
      ΠΡΟΕΔΡΟΣ (Δημήτρης Σιούφας): Συνεπώς, η πρόταση που κατέθεσε ο Πρόεδρος της Κοινοβουλευτικής Ομάδας του Πανελληνίου Σοσιαλιστικού Κινήματος και Αρχηγός της Αξιωματικής Αντιπολίτευσης κ. Γεώργιος Παπανδρέου και εκατόν ένας Βουλευτές του κόμματός του για σύσταση εξεταστικής επιτροπής, σχετικά με το θέμα των υποκλοπών των τηλεφωνικών συνδιαλέξεων, απορρίπτεται κατά πλειοψηφία.
     Κυρίες και κύριοι συνάδελφοι, στο σημείο αυτό δέχεστε να λύσουμε τη συνεδρίαση;  
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 00.50΄ λύεται η συνεδρίαση για σήμερα ημέρα Τετάρτη 5 Μαρτίου 2008 και ώρα 10.30΄, με αντικείμενο εργασιών του Σώματος: Ειδική Συνεδρίαση της Ολομέλειας της Βουλής αφιερωμένη στην Ελληνίδα αγρότισσα, με αφορμή τη Διεθνή Ημέρα Γυναικών που τιμώνται στις 8 Μαρτίου, σύμφωνα με την ειδική ημερήσια διάταξη που έχει διανεμηθεί.. 
     
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ
                                                                       1

Τελευταία Αποθήκευση:	7/3/2008 12:18:00 μμ	Από:	M.papadopoulos
Εκτυπώθηκε:	4/3/2008 7:00:00 μμ

