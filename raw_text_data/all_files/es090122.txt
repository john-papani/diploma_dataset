(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ  O’
Πέμπτη 22 Ιανουαρίου 2009

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Ανακοινώνεται ότι τη συνεδρίαση παρακολουθούν μαθητές από το 1ο Δημοτικό Σχολείο Καισαριανής, το 60ο Δημοτικό Σχολείο Αθήνας, το Γυμνάσιο Σπάτων, το Δημοτικό της Ερασμίου Ελληνογερμανικής Σχολής, το 10ο Δημοτικό Σχολείο Καλλιθέας και το Γενικό Λύκειο Ξυλοκάστρου Κορινθίας, σελ.
2. Επί προσωπικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων:
α) Προς τον Υπουργό Μεταφορών και Επικοινωνιών, σχετικά με το σχέδιο ιδιωτικοποίησης των Ολυμπιακών Αερογραμμών κ.λπ., σελ.
β) Προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων για την προστασία του αγροτικού εισοσήματος κ.λπ., σελ.
γ) Προς τον Υπουργό Εθνικής Παιδείας και Θρησκευμάτων σχετικά με τη θέση των Πρυτάνεων του Εθνικού Μετσόβιου Πολυτεχνείου και του Πολυτεχνείου Πατρών όπου φιλοξένησαν ηλεκτρονικώς ξένες ιστοσελίδες που προέτρεπαν τους διαδηλωτές σε καταστροφές κ.λπ., σελ.
δ) Προς τον Υπουργό Οικονομίας και Οικονομικών:
i. σχετικά με τη διεύρυνση του «spread» των ομολόγων του δημοσίου, την ανάγκη δανεισμού των κρατών απευθείας από την Ευρωπαϊκή Κεντρική Τράπεζα κ.λπ., σελ.
ii. σχετικά με το σχέδιο νόμου που αφορά τους τραυματισθέντες αστυνομικούς εν ώρα διατεταγμένης υπηρεσίας κ.λπ., σελ.
ε) Προς τον Υπουργό Απασχόλησης και Κοινωνικής Προστασίας:
i. σχετικά με την προκήρυξη προγράμματος κατάρτισης ανέργων στον Τομέα Τουρισμού, την κατανομή ποσού στη Δωδεκάνησο και τις Κυκλάδες κ.λπ., σελ.
ii. σχετικά με τις κινητοποιήσεις των εργαζομένων στην Εταιρεία ‘Υδρευσης και Αποχέτευσης Θεσσαλονίκης κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση επί της αρχής και των άρθρων του σχεδίου νόμου του Υπουργείου Οικονομίας και Οικονομικών: «Ταμείο Εγγύησης Καταθέσεων και Επενδύσεων, ενσωμάτωση των Οδηγιών 2005/14 του Ευρωπαϊκού Κοινοβουλίου για την υποχρεωτική ασφάλιση οχημάτων και 2005/68 του Ευρωπαϊκού Κοινοβουλίου, σχετικά  με τις αντασφαλίσεις και λοιπές διατάξεις», σελ.

ΟΜΙΛΗΤΕΣ
Α. Επί προσωπικού θέματος:
ΒΕΛΟΠΟΥΛΟΣ Κ., σελ.
ΠΑΤΡΙΑΝΑΚΟΥ Φ., σελ.

Β. Επί των επικαίρων ερωτήσεων:
ΒΕΛΟΠΟΥΛΟΣ Ν., σελ.
ΓΕΩΡΓΙΑΔΗΣ Α., σελ.
ΚΑΛΑΝΤΙΔΟΥ Σ., σελ.
ΚΟΝΤΟΓΙΑΝΝΗΣ Γ., σελ.
ΛΑΦΑΖΑΝΗΣ Π, σελ.
ΛΕΓΚΑΣ Ν., σελ.
ΜΠΕΚΙΡΗΣ Μ., σελ.
ΝΙΚΗΤΙΑΔΗΣ Γ., σελ.
ΣΗΦΟΥΝΑΚΗΣ Ν., σελ.
ΣΚΥΛΛΑΚΟΣ Α., σελ.
ΤΑΛΙΑΔΟΥΡΟΣ Σ., σελ.
ΧΑΤΖΗΓΑΚΗΣ Σ., σελ.

Γ. Επί του σχεδίου νόμου του Υπουργείου Οικονομίας και Οικονομικών:
ΑΓΟΡΑΣΤΟΣ Κ., σελ.
Α’Ι’ΒΑΛΙΩΤΗΣ Κ., σελ.
ΑΜΟΙΡΙΔΗΣ Ι., σελ.
ΒΕΛΟΠΟΥΛΟΣ Κ., σελ.
ΒΟΡΙΔΗΣ Μ., σελ.
ΓΕΙΤΟΝΑΣ Κ., σελ.
ΔΕΡΜΕΝΤΖΟΠΟΥΛΟΣ Α., σελ.
ΖΗΣΗ Ρ., σελ.
ΚΑΡΑΘΑΝΑΣΟΠΟΥΛΟΣ Ν., σελ.
ΚΑΡΑΤΖΑΦΕΡΗΣ Γ., σελ.
ΚΑΤΣΕΛΗ Λ., σελ.
ΚΑΤΣΙΦΑΡΑΣ Α., σελ.
ΛΑΦΑΖΑΝΗΣ Π., σελ.
ΛΕΒΕΝΤΗΣ Α., σελ.
ΛΕΓΚΑΣ Ν., σελ.
ΛΙΒΑΝΟΣ Σ., σελ.
ΜΠΑΝΤΟΥΒΑΣ Κ., σελ.
ΜΠΟΥΖΑΛΗ Π., σελ.
ΠΑΤΡΙΑΝΑΚΟΥ Φ., σελ.
ΣΠΗΛΙΟΠΟΥΛΟΣ Κ., σελ.
ΣΤΑΥΡΟΥ Α., σελ.
ΣΤΡΑΤΑΚΗΣ Ε., σελ.
ΤΣΟΥΚΑΛΗΣ Ν., σελ.
ΦΙΛΙΝΗ Α., σελ.
ΧΑΛΚΙΔΗΣ Μ., σελ.


ΟΜΙΛΗΤΕΣ
        
        ΠΡΑΚΤΙΚΑ ΒΟΥΛΗΣ
        ΙΒ΄ ΠΕΡΙΟΔΟΣ
        ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
        ΣΥΝΟΔΟΣ Β΄
        ΣΥΝΕΔΡΙΑΣΗ Ο΄
        Πέμπτη 22 Ιανουαρίου 2009
        	Αθήνα, σήμερα στις 22 Ιανουαρίου 2009, ημέρα Πέμπτη και ώρα 9.30΄ συνήλθε στην Αίθουσα των συνεδριάσεων του Κοινοβουλίου η Βουλή σε Ολομέλεια για να συνεδριάσει υπό την προεδρία του ΣΤ΄ Αντιπροέδρου αυτής κ. ΙΩΑΝΝΗ ΔΡΑΓΑΣΑΚΗ.
        	ΠΡΟΕΔΡΕΥΩΝ (Ιωάννης Δραγασάκης): Κυρίες και κύριοι συνάδελφοι, αρχίζει η συνεδρίαση.
        	Παρακαλείται ο κύριος Γραμματέας να ανακοινώσει τις αναφορές προς το Σώμα:
        	(Ανακοινώνονται προς το Σώμα από τον κ. Κωνσταντίνο Μπαντουβά, Βουλευτή Ηρακλείου, τα ακόλουθα:
        	Α. ΚΑΤΑΘΕΣΗ ΑΝΑΦΟΡΩΝ
        1) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  o κ. Κωνσταντίνος  Παναγιώτου, κάτοικος Παλαιοχωρίου Ομιλαίων Φθιώτιδας ζητεί την προστασία αρχαιοτήτων στο Γαρδίκι Ομιλαίων Φθιώτιδας και στη θέση Κοκκάλια, στις παρυφές του Τυμφρηστού.
        2) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  οι κύριοι Ιωάννης Παπαπαναγιώτου και Θεόδωρος Τσάκαλος,  Υποστράτηγοι (ΤΧ) ζητούν την εφαρμογή της παραγράφου 1 του Άρθρου 15 του ν. 2984/2002 για τους υποστράτηγους (Σωμάτων) ε.α., που αποστρατεύθηκαν πριν το 2002.  
        3) Ο Βουλευτής Λέσβου κ. ΝΙΚΟΛΑΟΣ ΣΗΦΟΥΝΑΚΗΣ  κατέθεσε αναφορά με την οποία  ο Σύλλογος Σκαλοχωριτών Λέσβου «Άγιος Γεώργιος» διαμαρτύρεται για τη  ρήψη απόβλητων τυροκομείου  που ρυπαίνουν τους χειμάρρους Βούλγαρη και Κάτω Πέτρα της Δυτικής Λέσβου.
        4) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στην ανάγκη χρηματοδότησης του  Οργανισμού  Ανάπτυξης Ανατολικής Κρήτης. 
        5) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία  οι Ομοσπονδίες Αγροτικών Συλλόγων Κρήτης ζητούν την αύξηση των τιμών των αγροτικών  προϊόντων βάση του κόστους παραγωγής τους, το  πάγωμα όλων των αγροτικών χρεών κ.λπ.
        6) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία  ο Νομάρχης Λασιθίου  ζητεί τη χορήγηση των απαιτούμενων πόρων για την εκτέλεση έργων υποδομής στο Νομό του.
        7) Ο Βουλευτής Μεσσηνίας κ. ΙΩΑΝΝΗΣ  ΛΑΜΠΡΟΠΟΥΛΟΣ  κατέθεσε αναφορά με την οποία  το Υπεραστικό ΚΤΕΛ Μεσσηνίας ΑΕ ζητεί την εξόφληση των οφειλομένων τιμολογίων παροχής υπηρεσιών  για τη μεταφορά μαθητών κ.λπ..
        8) Ο Βουλευτής Έβρου κ. ΓΕΩΡΓΙΟΣ  ΝΤΟΛΙΟΣ κατέθεσε αναφορά με την οποία  ο Δικηγορικός Σύλλογος Ορεστιάδας ζητεί τον άμεσο εφοδιασμό με τα απαραίτητα  έπιπλα του Δικαστικού Μεγάρου Ορεστιάδας.
        9) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία  ο Αγροτικός Συνεταιρισμός Έξω Μουλιανών  ζητεί την καταβολή της πρώτης δόσης της επιδότησης στο πλαίσιο του ν. 3299/2004. 
        10) Οι Βουλευτές Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ, και κ. ΠΑΝΑΓΙΩΤΑ-ΕΥΑ ΜΕΛΑ κατέθεσαν αναφορά με την οποία  η Πανελλήνια Ομοσπονδία Βιοτεχνών - Εγκαταστατών - Συντηρητών Ανελκυστήρων ζητεί την τροποποίηση της νέας Κ.Υ.Α. που αφορά στη λειτουργία και συντήρηση των  ανελκυστήρων.
        11) Ο Βουλευτής Β΄ Αθηνών κ. ΙΩΑΝΝΗΣ  ΔΗΜΑΡΑΣ  κατέθεσε αναφορά με την οποία  ο κ. Γεώργιος Γεωργιάδης, Επιτελικός Τομεάρχης ΒΟΚ ζητεί την αξιοποίησή του από τη ΔΕΗ.
        12) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία  ο  Παναγιώτης Τσιμικλής, δικηγόρος ζητεί την επίλυση συνταξιοδοτικού του προβλήματος.
        13) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  ο Αγροτικός Δασικός Συνεταιρισμός Σταυρού Θεσσαλονίκης «Η ΕΝΩΣΗ» ζητεί τη διάθεση των αναγκαίων πιστώσεων για την πληρωμή των δασεργατών που απασχολήθηκαν στα καμένα δάση της Ρόδου.
        14) Η Βουλευτής Τρικάλων κ. ΑΘΑΝΑΣΙΑ (ΣΟΥΛΑ) ΜΕΡΕΝΤΙΤΗ  κατέθεσε αναφορά με την οποία  η Κίνηση Πανεπιστημιακής Αναβάθμισης ζητεί τη μαζικότερη συμμετοχή των Πανεπιστημιακών Δασκάλων στις διαδικασίες για τη διοργάνωση του 9ου Συνεδρίου της Πανελλήνιας Ομοσπονδίας Διδακτικού και Ερευνητικού Προσωπικού.
        15) Η Βουλευτής Μαγνησίας κ. ΡΟΔΟΥΛΑ ΖΗΣΗ  κατέθεσε αναφορά με την οποία  το Τοπικό Συμβούλιο Κισσού του Δήμου Μουρεσίου Μαγνησίας ζητεί τη χορήγηση πίστωσης για την αναστήλωση του Ιερού Ναού Αγίας Μαρίνας Κισσού.
        16) Η Βουλευτής Μαγνησίας κ. ΡΟΔΟΥΛΑ ΖΗΣΗ  κατέθεσε αναφορά με την οποία  ο Σύλλογος Γονέων-Κηδεμόνων και Φίλων Ατόμων με Ειδικές Ανάγκες Νομού Μαγνησίας ζητεί την ίδρυση και λειτουργία Κέντρου Ημερήσιας Φροντίδας στο χώρο της Παιδόπολης Αγριάς  κ.λπ..
        17) Ο Βουλευτής Ηρακλείου κ. ΙΩΑΝΝΗΣ ΣΚΟΥΛΑΣ κατέθεσε αναφορά με την οποία  η Πανελλήνια Ένωση Εργοληπτών Γεωπόνων Έργων Πρασίνου ζητεί τη χρηματοδότηση του έργου παραγωγής ηλεκτρικής ενέργειας από τον ήλιο στον αγροτικό τομέα.
        18) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  το Ίδρυμα - Μουσείο Κρητικής Εθνολογίας, Κέντρο Ερευνών του Κρητικού Οικοσυστήματος διαμαρτύρεται για τις ανακριβείς πληροφορίες των Δημοσίων Υπαλλήλων σχετικά με τη χρηματοδότηση του Ιδρύματος.
        19) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας με το οποίο ζητείται να μη μειωθεί το τέλος παρεπιδημούντων κ.λπ..
        Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
        1. Στην με αριθμό 8346/12-03-2008 ερώτηση της Βουλευτού κ. Θάλειας Δραγώνα δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./652/04-04-2008 έγγραφο από τον Υπουργό Πολιτισμού η ακόλουθη απάντηση:
        «Σε απάντηση της με αριθμ. πρωτοκόλλου 8346/12.3.08 ερώτησης της Βουλευτού κας Θάλειας Δραγώνα και σύμφωνα με τα στοιχεία που έθεσαν υπόψη μας οι αρμόδιες υπηρεσίες του Υπουργείου Πολιτισμού, σας γνωρίζουμε τα εξής:
        Το ακίνητο στο Ο.Τ. που ορίζεται από τις οδούς Αρδηττού, Θωμοπούλου, Κεφάλου και Κούτουλα, κηρύχθηκε από το ΥΠΠΟ δυο φορές ως απαλλοτριωτέο κατά τα έτη 1995 και 2002. Η διαδικασία απαλλοτριώσεως δεν τελεσφόρησε λόγω της υψηλής αξίας του ακινήτου.
        Το έτος 2005 και ύστερα από αίτημα των ιδιοκτητών και αφού δεν τελεσφόρησε η διαδικασία απαλλοτρίωσης, το θέμα της καθαίρεσης των ετοιμόρροπων κτισμάτων επανεξετάστηκε από το ΚΑΣ, ακολούθως, εκδόθηκε η Υ.Α. ΥΠΠΟ/ΓΔΑΠΚ/ΑΡΧ/Α1/Φ03/88473/4359/31-10-2005, η οποία προβλέπει διενέργεια ανασκαφικής έρευνας στο ακίνητο, αφού καθαιρεθούν με χρηματοδότηση του ΥΠ.ΠΟ. τα υφιστάμενα νεώτερα κτίρια, τα οποία είχαν κριθεί κατεδαφιστέα λόγω της επικινδυνότητάς τους. Μέσω της διενέργειας ανασκαφικής έρευνας είναι δυνατή η διαμόρφωση μιας τελικής εικόνας σχετικά με την έκταση και το βαθμό διατήρησης των αρχαιοτήτων προκειμένου να ληφθεί οριστική απόφαση για την τύχη του ακινήτου, όσον αφορά την απαλλοτρίωσή του.
        Επισημαίνεται ότι τα μέχρι τώρα αρχαιολογικά δεδομένα καταδεικνύουν ότι ο ναός της Αρτέμιδος Αγροτέρας δεν διασώζεται. Τα δεδομένα βεβαιώνουν ότι ο ναός καταστρέφεται ολοσχερώς το 1778, από τον Βοεβόδα των Αθηνών Χατζή Αλή Χασεκή. Ο πρώτος ανασκαφέας αποκάλυψε το 1897 ελάχιστους από τους κατώτατους λίθους του κρηπιδώματος του πρόναου του Ναού, καθώς και συστάδα υστερορρωμαϊκών τάφων στο ακίνητο επί της οδού Αρδηττού 22, οι οποίοι έχουν διατηρηθεί μέχρι σήμερα. Στη συνέχεια τα ελάχιστα κατάλοιπα του ναού στη ΒΔ γωνία του οικοδομικού τετραγώνου καταστράφηκαν μαζί με μεγάλο τμήμα του βραχώδους υποβάθρου από α) τη θεμελίωση των μεταγενέστερων της ανασκαφής παλαιών και ετοιμόρροπων σήμερα, κατοικιών, β) την διάνοιξη της παλαιάς οδού Αρδηττού και γ) τη διάνοιξη της οδού Κούτουλα. Συνεπώς, είναι απίθανη κάθε διατήρηση της υποθεμελίωσης του ναού σήμερα.
        Η καθαίρεση των ετοιμόρροπων κτισμάτων έχει ήδη ξεκινήσει και έχουν καθαιρεθεί με τα χέρια 3 από τα 5 κτίσματα με χρηματοδότηση του ΥΠΠΟ. Περισυνελλέγησαν από την αρμόδια Γ΄ ΕΠΚΑ ελάχιστα αρχαία θραύσματα αρχιτεκτονικού υλικού, ανάμεσα στα μπάζα μετά από τη διάλυση των τοίχων. Τα θραύσματα μεταφέρθηκαν προς φύλαξη στις αποθήκες της Γ΄ ΕΠΚΑ.
        Η διαδικασία κατεδάφισης των υπολοίπων κτιρίων θα ολοκληρωθεί μετά από την απαιτούμενη έγκριση της αρμόδιας Διεύθυνσης της Πολεοδομίας, υπό την εποπτεία εντεταλμένων εκπροσώπων της Γ΄ ΕΠΚΑ.
        Ο Υπουργός
        ΜΙΧΑΛΗΣ ΛΙΑΠΗΣ»
        2. Στην με αριθμό 8585/14-03-2008 ερώτηση των Βουλευτών κυρίων Αθανασίου Πλεύρη, Σπυρίδωνα-Άδωνι Γεωργιάδη και Βαΐτση Αποστολάτου δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./661/04-04-2008 έγγραφο από τον Υπουργό Πολιτισμού η ακόλουθη απάντηση:
        «Σε απάντηση της με αριθμ. πρωτοκόλλου 8585/14.3.08 ερώτησης των Βουλευτών κ.κ. Αθανάσιου Πλεύρη, Σπυρίδωνα - Άδωνι Γεωργιάδη και Βαΐτση Αποστολάτου και σύμφωνα με τα στοιχεία που έθεσαν υπόψη μας οι αρμόδιες υπηρεσίες του Υπουργείου Πολιτισμού, σας γνωρίζουμε τα εξής:
        1. Η αρμόδια για την περιοχή Ζ' Εφορεία Προϊστορικών και Κλασσικών Αρχαιοτήτων με ιδιαίτερη προσοχή προτείνει την παραχώρηση του Σταδίου της Αρχαίας Ολυμπίας για την τέλεση δρωμένων. Η παραχώρηση του εν λόγω μνημείου απαιτεί την προηγούμενη γνωμοδότηση του Κεντρικού Αρχαιολογικού Συμβουλίου για την έκδοση Υπουργικής Απόφασης, καθώς ο αρχαιολογικός χώρος της Ολυμπίας, αποτελεί μνημείο ενταγμένο στον κατάλογο της παγκόσμιας πολιτιστικής κληρονομιάς (UNESCO).
        Στο Στάδιο, βάσει της ΥΑ/ΥΠ.ΠΟ./ΑΡΧ/Α1/Φ42/23470/1141 /25.7.2000, τελείται, όπως γνωρίζετε, η τελετή της Αφής της Ολυμπιακής Φλόγας και εκδηλώσεις, οι οποίες πραγματοποιούνται αποκλειστικά υπό την αιγίδα της Ελληνικής Πολιτείας.
        Η πρόταση της Ζ' ΕΠΚΑ για την παραχώρηση ή μη του Σταδίου, λαμβάνει υπόψη το είδος, τη συχνότητα, τη διάρκεια της εκδήλωσης, καθώς και τις κατασκευές - εγκαταστάσεις, οι οποίες απαιτούνται για τη διεξαγωγή της.
        2. Η αρμόδια Εφορεία δεν συμφωνεί με την τοποθέτηση αγάλματος/των εντός του αρχαιολογικού χώρου Ολυμπίας, καθώς κάτι τέτοιο δε συνάδει στη λιτότητα του χώρου και των ισταμένων μνημείων. Επιπλέον η Αρχαία Ολυμπία υπήρξε ιερό ανάθεσης εκατοντάδων αγαλμάτων και ειδωλίων και, συνεπώς, έργα σύγχρονης γλυπτικής, θεωρείται ότι θα απέβαιναν πρόξενοι δυσαρμονίας σε ένα τόπο υψηλής ιστορικής αρχαιολογικής αισθητικής και συμβολισμού. Νεώτερα έργα τέχνης θα μπορούσαν ενδεχομένως να ανεγείρονται εντός των ορίων του Δήμου Αρχαίας Ολυμπίας εκτός της θεσμοθετημένης ζώνης Α' απολύτου προστασίας των Μνημείων και των Μουσείων της.
        Ο Υπουργός
        ΜΙΧΑΛΗΣ ΛΙΑΠΗΣ»
        3. Στην με αριθμό 8822/18-03-2008 ερώτηση της Βουλευτού κ. Σοφίας Γιαννακά δόθηκε με το υπ’ αριθμ. 164/31-03-2008 έγγραφο από τον Υφυπουργό Πολιτισμού η ακόλουθη απάντηση:
        «Σε απάντηση της από 18/3/2008 ερώτησης της Βουλευτού κας Σ. Γιαννακά, σας γνωρίζουμε ότι:
        α) Για τα γεγονότα σε βάρος της ομάδας του Παναιτωλικού Αγρινίου διεξάγεται έρευνα από την αρμόδια Αστυνομική Αρχή ύστερα από διαταγή του Αρχηγείου της Αστυνομίας, το οποίο και παρακολουθεί την εξέλιξή της.
        β) Από πλευράς Γ.Γ.Α. και ειδικότερα από την Διαρκή Επιτροπή Αντιμετώπισης Βίας γίνεται συνεχώς κάθε προσπάθεια και πέραν από τα στενά όρια της αρμοδιότητάς της, σε συνεργασία με τους συναρμόδιους φορείς για την εφαρμογή των Νόμων εντός και εκτός των γηπέδων για την καταπολέμηση της βίας.
        γ) Για την ομαλή διεξαγωγή των αγώνων γίνονται συνεχείς προσπάθειες καθ’ όλη την αγωνιστική περίοδο 2007-2008 και ασφαλώς έχουν ενταθεί, σε συνεργασία με όλους τους εμπλεκόμενους φορείς, ιδίως ενόψει του γεγονότος ότι τα πρωταθλήματα ευρίσκονται στην κρισιμότερη τελική τους φάση. Πλημμέλειες από στελέχη συναρμοδίων φορέων, σε μικρό βαθμό, ασφαλώς και παρατηρούνται αλλά αντιμετωπίζονται άμεσα και κατά κανόνα επιλύονται.
        Ο Υφυπουργός
        ΙΩΑΝΝΗΣ ΙΩΑΝΝΙΔΗΣ»
        4. Στην με αριθμό 9157/31-10-2008 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 4002Β/21-11-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
        «Σε απάντηση της παραπάνω σχετικής ερώτησης και σε ό,τι αφορά τις αρμοδιότητες του ΥΠΕΧΩΔΕ σας γνωρίζουμε τα εξής:
        1. Προκειμένου να αντιμετωπιστούν προβλήματα εφαρμογής των διατάξεων των Ν.2941/2001 και Ν.3468/2006 σχετικών Νόμων του Υπ. Ανάπτυξης, αναφορικά με τις Πολεοδομικές διατάξεις που διέπουν την εγκατάσταση Φωτοβολταϊκών Συστημάτων (Φ/Β) σε κτίρια και γήπεδα, συστάθηκε στο ΥΠΕΧΩΔΕ Ομάδα Εργασίας (υπ’ αριθμ. 10750/6-3-07 Απόφαση Υφυπουργού ΠΕΧΩΔΕ) στην οποία συμμετείχαν συναρμόδιες Δ/νσεις, καθώς και οι εμπλεκόμενοι φορείς του Υπ. Ανάπτυξης, του Συνδέσμου Φωτοβολταϊκών Ελλάδας, της ΔΕΗ.
        2. Για την εγκατάσταση Φ/Β συστημάτων σε κτήρια έχουν εκδοθεί από το ΥΠΕΧΩΔΕ οι υπ’ αρ.οικ.16094/08 και οικ. 16095/08 Απόφαση Υφ. ΠΕΧΩΔΕ και έχουν ενημερωθεί οι αρμόδιες πολεοδομικές υπηρεσίες με την υπ’ αρ.7/08 (αρ.πρωτ.οικ.32976/25.7.08) εγκύκλιο. Σύμφωνα με τις παραπάνω Αποφάσεις η εγκατάσταση Φ/Β στοιχείων σε κτίρια αποτελεί ενεργητικό σύστημα εξοικονόμησης ενέργειας και θεωρείται συμπληρωματικός μηχανολογικός εξοπλισμός των κτηρίων. Οι αποφάσεις αυτές εντάσσουν τις εγκαταστάσεις Φ/Β συστημάτων στις ήδη εφαρμοζόμενες διατάξεις για τους ηλιακούς συλλέκτες, ενώ για την εγκατάστασή τους δεν απαιτείται έκδοση οικοδομικής άδειας, αλλά έγκριση εργασιών δόμησης μικρής κλίμακας, η οποία δύναται να κατατεθεί στη ΔΕΗ προκειμένου για σύνδεση με το δίκτυό της. Η ρύθμιση αυτή ισχύει για όλα τα κτήρια σε εντός και εκτός σχεδίου περιοχές και συνιστά σημαντική απλοποίηση της διαδικασίας καθώς εκτός της συρρίκνωσης του χρόνου έκδοσης (η έγκριση εργασιών δόμησης μικρής κλίμακας είναι δυνατό να εκδοθεί αυθημερόν), δεν απαιτεί και φορολογικές κρατήσεις μειώνοντας σημαντικά το κόστος της αδειοδότησης.
        3. Επιτρέπονται οι εγκαταστάσεις Φ/Β συστημάτων, σε γήπεδα άρτια και οικοδομήσιμα σύμφωνα με τα προβλεπόμενα από τις διατάξεις του άρθρου 1 του από 24.5.85 Π.Δ. (ΦΕΚ 270/Δ΄/31.5.85).
        4. Οι συναρμόδιες Δ/νσεις του ΥΠΕΧΩΔΕ για την τοποθέτηση Φ/Β συστημάτων σε γήπεδα εκτός σχεδίου, επεξεργάζονται σχέδιο Απόφασης που θα ορίζει ευνοϊκότερους όρους δόμησης και θα αντιμετωπίζει όλα τα υπόλοιπα σχετικά ζητήματα χωροθέτησης των Φ/Β μονάδων.
        Επίσης σας γνωρίζουμε ότι:
        Σύμφωνα με τις κατευθύνσεις του προωθούμενου προς θεσμοθέτηση Ειδικού Πλαισίου για τις ΑΠΕ, προσδιορίζονται πολιτικές χωροθέτησης έργων ΑΠΕ ανά κατηγορία δραστηριότητας και κατηγορία χώρου.
        Ειδικότερα όσον αφορά τις εγκαταστάσεις ηλιακής ενέργειας προσδιορίζονται κριτήρια χωροθέτησης που αφορούν τις περιοχές προτεραιότητας για τη χωροθέτηση ηλιακών εγκαταστάσεων, τις ζώνες αποκλεισμού και τις απαιτούμενες αποστάσεις από τις ζώνες αποκλεισμού.
        Τέλος οι εγκαταστάσεις φωτοβολταϊκών συστημάτων εφόσον τοποθετούνται αυτοτελώς και όχι συμπληρωματικά με τις εγκαταστάσεις ενός κτηρίου αποτελούν μη οχλούσες βιομηχανικές εγκαταστάσεις και υπόκεινται στις διατάξεις του άρθρου 4, του Π.Δ. 24/31.5.85, ΦΕΚ 270/Δ/1985.
        Ο Υφυπουργός
        ΣΤΑΥΡΟΣ ΕΛ. ΚΑΛΟΓΙΑΝΝΗΣ»
        5. Στην με αριθμό 8996/30-10-2008 ερώτηση του Βουλευτή κ. Ιωάννου Σκουλά δόθηκε με το υπ’ αριθμ. 3979Β/21-11-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
        «Για το παραπάνω θέμα, σας ενημερώνουμε τα ακόλουθα:
        - Η Κεντρική Υπηρεσία Υδάτων (KYY)/ΥΠEXΩΔE έχει την ευθύνη κατάρτισης, σε εθνικό επίπεδο, προγραμμάτων διαχείρισης και προστασίας του υδατικού δυναμικού της χώρας. Οι αρμοδιότητες για την προστασία και διαχείριση των υδάτων ανά Περιφέρεια ασκούνται από τις οικείες Διευθύνσεις Υδάτων (ΚΥΑ αρ. οικ.47630/16-11-2005). Κατά την κατάρτιση των Σχεδίων Διαχείρισης από τις Περιφέρειες, προβλέπονται μεταξύ άλλων, μέτρα εξοικονόμησης νερού μέσω της χρήσης τεχνικών μεθόδων, οικονομικών κινήτρων και εργαλείων.
        Ως τμήματα του Προγράμματος Μέτρων των Σχεδίων Διαχείρισης μπορούν να επιλεγούν και να θεσπιστούν σε κάθε περιοχή λεκάνης απορροής ποταμού, συμπληρωματικά μέτρα όπως: κώδικες ορθών πρακτικών, μέτρα διαχείρισης της ζήτησης (προώθηση της προσαρμοσμένης γεωργικής παραγωγής, όπως π.χ. καλλιεργειών χαμηλών απαιτήσεων σε νερό σε περιοχές που υποφέρουν από ανομβρία, κ.α.), μέτρα αποτελεσματικότητας και επαναχρησιμοποίησης (προώθηση τεχνολογιών αποτελεσματικής χρήσης ύδατος στη βιομηχανία και αρδευτικές τεχνικές εξοικονόμησης ύδατος), τεχνητός εμπλουτισμός υδροφόρων οριζόντων κ.α..
        - Η ΚΥΥ ολοκληρώνει, μεταξύ άλλων, την υλοποίηση του Έργου «υποστηρικτικές ενέργειες για την αποτελεσματική εφαρμογή της Οδηγίας 2000/60/ΕΚ», το οποίο περιλαμβάνει μια σειρά δράσεων επιτελικού χαρακτήρα, σε σχέση με την κατάρτιση των Σχεδίων Διαχείρισης και την εφαρμογή της Οδηγίας 2000/60/ΕΚ για τα νερά στη χώρα.
        - Η ανάπτυξη σύνδεσης μεταξύ της Οδηγίας 2000/60/ΕΚ για τα νερά και της αναθεωρημένης Κοινής Αγροτικής Πολιτικής (ΚΑΠ) αποτελεί θέμα υψίστης προτεραιότητας για την ΕΕ, ιδιαίτερα τη χρονική αυτή περίοδο. Για το συγκεκριμένο θέμα, βρίσκονται σε εξέλιξη διάφορες σχετικές δράσεις, τόσο σε ευρωπαϊκό, όσο και μεσογειακό επίπεδο. Στις δράσεις αυτές που συμμετέχει και η χώρα μας περιλαμβάνεται, μεταξύ άλλων, η ενημέρωση και ευαισθητοποίηση των αγροτών για θέματα προστασίας και ορθής διαχείρισης των υδατικών πόρων.
        - Για τα αναφερόμενα προβλήματα στο υδρευτικό και αρδευτικό δίκτυο της χώρας, αντίγραφο της Ερώτησης διαβιβάζεται στα αρμόδια Υπουργεία Εσωτερικών και Αγροτικής Ανάπτυξης και Τροφίμων, για τις ενέργειές τους.
        Ο Υφυπουργός
        ΣΤΑΥΡΟΣ ΕΛ. ΚΑΛΟΓΙΑΝΝΗΣ»
        6. Στην με αριθμό 9094/30-10-2008 ερώτηση του Βουλευτή κ. Ιωάννη Σκουλά δόθηκε με το υπ’ αριθμ. 3992/21-11-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
        «Σε απάντηση της παραπάνω σχετικής Ερώτησης, σας γνωρίζουμε τα εξής:
        Για την εξυπηρέτηση ατόμων με ειδικές ανάγκες σε υφιστάμενα κτίρια και σε κοινόχρηστους χώρους των οικισμών που προορίζονται για την κυκλοφορία πεζών, έχουν εκδοθεί από το ΥΠΕΧΩΔΕ οι υπ' αρ. οικ. 52487/16.11.01 (ΦΕΚ 18/Β΄/15.1.02) και υπ' αρ.οικ.52488/16.11.01 (ΦΕΚ 18/Β΄/15.1.02) σχετικές Αποφάσεις Υπουργού ΠΕΧΩΔΕ.
        Σύμφωνα με το άρθρο 28 παρ.2β του Ν. 2831/2000 (ΦΕΚ 140/Α΄/13.6.00), στους ανελκυστήρες των υφιστάμενων κτιρίων επιβάλλεται η τοποθέτηση οπτικοακουστικών και απτικών μέσων για την εξυπηρέτηση των τυφλών ή κωφών ατόμων.
        Σε όλους τους κοινόχρηστους χώρους οικισμών που προορίζονται για την κυκλοφορία πεζών επιβάλλεται η κατασκευή «Οδηγού Τυφλών» που αποβλέπει στην καθοδήγηση, τον προσανατολισμό και την ασφαλή από εμπόδια κίνηση των ατόμων με προβλήματα όρασης (τυφλών, αμβλυόπων, κλπ.), σύμφωνα με το άρθρο 3 της υπ' αρ. οικ. 52488/16.11.01 Υπουργικής Απόφασης.
        Η ΔΕΕΑΠ/ΥΠΕΧΩΔΕ στα πλαίσια των αρμοδιοτήτων της εκπονεί ή επιβλέπει μελέτες και υλοποιεί έργα αναβάθμισης του δημόσιου χώρου στοχεύοντας στη βελτίωση του όχι μόνο από αισθητικής πλευράς αλλά κυρ/ως λειτουργικής (αύξηση της βαδισιμότητας για όλους) και περιβαλλοντικής (βελτίωση του μικροκλίματος).
        Το ΥΠΕΧΩΔΕ μέσω της Δ/νσης Ειδικών Έργων Α. Π. έχει εντάξει στο πρόγραμμά του τη διαμόρφωση εγχειριδίου αρχών σχεδιασμού και υλοποίησης έργων στον ελεύθερο δημόσιο χώρο με στόχο να αποτελέσει χρήσιμο οδηγό - εργαλείο από τους φορείς που εκτελούν τέτοια έργα.
        Μέσω της Επιτροπής Προσβασιμότητας του ν. 2831/2000 και με βάση την αξιολόγηση των αποτελεσμάτων και συνεπειών από την εφαρμογή της με αρ. 52488/16.11.01 Απόφασης προδιαγραφών για την εξυπηρέτηση των Ατόμων με Αναπηρία (ΑμεΑ), έχει ήδη επεξεργαστεί σχέδιο νέας απόφασης με στόχο τη βελτίωση των προδιαγραφών σχεδιασμού ώστε να επιτυγχάνεται η καλύτερη εξυπηρέτηση των ΑμεΑ και συγχρόνως η ασφαλής και ελεύθερη κίνηση όλων των πεζών.
        Προωθείται προσχέδιο απόφασης, που επεξεργάσθηκε η παραπάνω επιτροπή, για τα μέτρα προστασίας ασφαλούς διέλευσης των πεζών σε κοινόχρηστους χώρων οικισμών που προορίζονται για την κυκλοφορία πεζών, όταν τα υφιστάμενα πεζοδρόμια και γενικά οι παραπάνω χώροι καταλαμβάνονται από εργοτάξια. Επί του προσχεδίου αυτού, στο οποίο λαμβάνεται μέριμνα για την εξυπηρέτηση ατόμων με αναπηρία, θα εκφράσουν άποψη οι συναρμόδιες Υπηρεσίες πριν προωθηθεί για θεσμοθέτηση.
        Από τα παραπάνω καταδεικνύεται ότι το θέμα της προσβασιμότητας του δημόσιου χώρου αποτελεί θέμα προτεραιότητας για το ΥΠΕΧΩΔΕ και προς την κατεύθυνση αυτή δρομολογούνται οι αναγκαίες συμπληρώσεις του θεσμικού πλαισίου και βελτιώσεις των οδηγιών σχεδιασμού.
        Επίσης από την Δ/νση Μελετών Έργων Οδοποιίας της ΓΓΔΕ, έχουν συνταχθεί σχετικές προδιαγραφές που αφορούν ηχητικό εξοπλισμό σε σηματοδοτούμενες διαβάσεις πεζών για άτομα με προβλήματα όρασης.
        Οι προδιαγραφές αυτές τέθηκαν υπόψη και του Πανελληνίου Συλλόγου Τυφλών με τη δημιουργία και προτύπου για σχετικές δοκιμές με το οποίο, μετά και από σχετικές τροποποιήσεις, συμφώνησε και ο Σύλλογος Τυφλών.
        Η υλοποίηση προγραμμάτων σηματοδότησης με ηχητική εξοπλισμό, στους Δήμους Βόλου και Ν. Ιωνίας, αφορά τους αντίστοιχους Δήμους οι οποίοι έχουν και την αρμοδιότητα συντήρησης των σηματοδοτούμενων κόμβων.
        Ο Υφυπουργός
        ΣΤΑΥΡΟΣ Ελ. ΚΑΛΟΓΙΑΝΝΗΣ»
        7.  Στην με αριθμό 9238/3/11/2008 ερώτηση του Βουλευτή κ. Φίλιππου Σαχινίδη δόθηκε με το υπ’ αριθμ. Φ900222/28616/2932/21-11-2008 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
        «Απαντώντας στην παραπάνω ερώτηση, που κατατέθηκε στη Βουλή των Ελλήνων από τον βουλευτή κ Φίλιππο Σαχινίδη, σχετικά με την αποζημίωση από την Κοινωνική Ασφάλιση φαρμακευτικών ιδιοσκευασμάτων, που χορηγούνται σε καρκινοπαθείς ασθενείς ασφαλισμένους Ασφαλιστικών Οργανισμών, σας γνωρίζουμε τα ακόλουθα:
        Σύμφωνα με τις διατάξεις του ν.3457/2006 (Α΄, 93) και τα οριζόμενα στους οικείους κανονισμούς, οι Ασφαλιστικοί Οργανισμοί παρέχουν στους ασφαλισμένους τους τα ενδεδειγμένα για την αποκατάσταση της υγείας τους ή προς ανακούφιση από τη νοσηρή τους κατάσταση φάρμακα και τις αναγκαίες για τη διάγνωση των νόσων ουσίες.
        Οι Φορείς καταβάλλουν τη δαπάνη για όλα τα νομίμως κυκλοφορούντα στη χώρα φάρμακα, για τα οποία υπάρχει έγκριση να χορηγούνται με ιατρική συνταγή και αποκλειστικά και μόνο για τις εγκεκριμένες ενδείξεις και δοσολογία, όπως αυτά προκύπτουν από την Περίληψη Χαρακτηριστικών Προϊόντος (ΠXΠ-SPC), με ευθύνη του συνταγογράφου γιατρού.
        Δεν καλύπτουν τη δαπάνη των φαρμάκων (παρ.2 άρθρου 1), των οποίων η άδεια κυκλοφορίας ορίζει ότι χορηγούνται και χωρίς ιατρική συνταγή, καθώς και για συγκεκριμένες ενδείξεις, οι οποίες καθορίστηκαν με την ΚΥΑ αριθ. ΔΥΓ3α/Γ.Π.84921/2-7-07 (Β΄, 1229) μετά από σχετική απόφαση του ΚΕΣΥ στις οποίες περιλαμβάνεται και η στυτική δυσλειτουργία. Κατ' εξαίρεση, η δαπάνη των φαρμάκων, που εμπίπτουν στη δεύτερη περίπτωση καλύπτεται, όταν αυτά χορηγούνται λόγω της συνύπαρξης παθήσεων εγκεκριμένων ενδείξεων κατόπιν σχετικής αιτιολογημένης γνωμάτευσης του θεράποντος ιατρού.
        Ο ΕΟΦ, κατ' εφαρμογή των ανωτέρω εξέδωσε κατάλογο με φάρμακα που έχουν τις συγκεκριμένες ενδείξεις, τα οποία δεν αποζημιώνει η κοινωνική ασφάλιση. Το Υπουργείο μας, με σχετικές εγκυκλίους, ενημέρωσε όλους τους ασφαλιστικούς φορείς για τη πιστή εφαρμογή τους.
        Κρίνεται σκόπιμο να επισημάνουμε ότι, η κοινωνική ασφάλιση αποζημιώνει ενδείξεις φαρμάκων και όχι καθαυτά τα φάρμακα. Επομένως, είναι σαφές ότι, σε κάθε άλλη εγκεκριμένη ένδειξη, όπως αυτή περιγράφεται στην Περίληψη Χαρακτηριστικών του Προϊόντος πλην των αναφερομένων στη σχετική κοινή υπουργική απόφαση, το φάρμακο θα αποζημιώνεται από την κοινωνική ασφάλιση.
        Ενημερωτικά σας γνωρίζουμε ότι, οι Ασφαλιστικοί Οργανισμοί αρμοδιότητας ΓΓΚΑ χορηγούν όλα τα φάρμακα σε καρκινοπαθείς ασθενείς- ασφαλισμένους τους, χωρίς καμία συμμετοχή.
        Η Υπουργός
        ΦΑΝΗ – ΠΑΛΛΗ ΠΕΤΡΑΛΙΑ»
        8. Στην με αριθμό  12130/14.5.2008 ερώτηση της Βουλευτού  κ. Ροδούλας Ζήση δόθηκε με το υπ’ αριθμ. 336/28.5.2008 έγγραφο από τον Υφυπουργό Εμπορικής Ναυτιλίας Αιγαίου και Νησιωτικής Πολιτικής η ακόλουθη απάντηση:
        «Σε απάντηση του αριθ. πρωτ. 12130/14-5-2008 εγγράφου σας με το οποίο μας διαβιβάσθηκε ερώτηση της Βουλευτού κας Ρ. Ζήση που κατατέθηκε στη Βουλή των Ελλήνων, σας γνωρίζουμε τα ακόλουθα:
        1. Με βάση το υφιστάμενο θεσμικό πλαίσιο (ν. 2932/2001), οι πλοιοκτήτριες εταιρείες δρομολογούν τα πλοία τους σε γραμμές της επιλογής τους, σύμφωνα με την ελεύθερη επιχειρηματική τους πρωτοβουλία, ενώ το Κράτος ελέγχει ότι πληρούνται οι προβλεπόμενες προϋποθέσεις δρομολόγησης και παρεμβαίνει, τόσο για λόγους δημοσίου συμφέροντος, όσο και στις περιπτώσεις που οι δυνάμεις της αγοράς δεν μπορούν να εξασφαλίσουν επαρκές επίπεδο εξυπηρέτησης με τη δραστηριοποίηση όλων των πλοίων που είναι σε διαθεσιμότητα και με το μέγιστο αριθμό δρομολογίων.
        2. Στις γραμμές Βόλου/Αγίου Κωνσταντίνου - Β. Σποράδων είναι δρομολογημένα το επιβατηγό-οχηματαγωγό «ΕΞΠΡΕΣ ΣΚΙΑΘΟΣ», τα επιβατηγά-ταχύπλοα «ΦΛΑΙΝΚ ΚΑΤ 5», «ΦΛΑΙΝΚ ΚΑΤ 6» και «ΦΛΑΙΝΚ ΝΤΟΛΦΙΝ ΧΧΙΙΙ» και το επιβατηγό-οχηματαγωγό-ταχύπλοο «ΤΖΕΤ ΦΕΡΡΥ Ι», τα οποία εκτελούν καθημερινά δρομολόγια.
        3. Με σχετικό αίτημά της η πλοιοκτήτρια εταιρεία του επιβατηγού-οχηματαγωγού «ΕΞΠΡΕΣ ΣΚΙΑΘΟΣ» και των επιβατηγών-ταχυπλόων «ΦΛΑΙΝΚ ΚΑΤ 5», «ΦΛΑΙΝΚ ΚΑΤ 6» και «ΦΛΑΙΝΚ ΝΤΟΛΦΙΝ ΧΧΙΙΙ», τα οποία δραστηριοποιούνται στη γραμμή Βόλου - Β. Σποράδων, ζήτησε τροποποίηση δρομολογίων για την περίοδο από 16/5 μέχρι 12/6/2008 και από 8/9 μέχρι 31/10/2008. Σύμφωνα με το αίτημα περικόπτεται καθημερινά το μεσημεριανό δρομολόγιο των ταχυπλόων από Βόλο για Γλώσσα - Σκιάθο - Σκόπελο - Αλόννησο και επιστροφή, ενώ παραμένουν τα πρωινά δρομολόγια από Βόλο και Αλόννησο. Προκειμένου να καλυφθούν τυχόν κενά από αυτή την περικοπή, η εταιρεία ζήτησε το επιβατηγό-οχηματαγωγό «ΕΞΠΡΕΣ ΣΚΙΑΘΟΣ», το οποίο εκτελούσε καθημερινά δρομολόγια από Βόλο προς Σκιάθο-Σκόπελο, με τέσσερις (04) προσεγγίσεις την εβδομάδα στην Αλόννησο και τρεις (03) στη Γλώσσα, να εκτελεί καθημερινά μεσημεριανό δρομολόγιο από Βόλο προς Γλώσσα-Σκιάθο-Σκόπελο-Αλόννησο και επιστροφή. Με τον τρόπο αυτό αυξάνονται οι προσεγγίσεις στην Αλόννησο από τέσσερις (04) σε επτά (07) και στη Γλώσσα από τρεις (03) σε επτά (07) και θα υπάρχει καθημερινό δρομολόγιο προς όλα τα λιμάνια των Σποράδων με πλοίο μεγαλύτερης χωρητικότητας.
        4. Δεδομένης της ιδιαίτερα χαμηλής επιβατικής κίνησης που παρατηρείται κατά το μήνα Μάιο το αίτημα εγκρίθηκε προσωρινά μέχρι 21/5/2008 προκειμένου να εισαχθεί στο Συμβούλιο Ακτοπλοϊκών Συγκοινωνιών (ΣΑΣ) για σχετική γνωμοδότηση. Στη συνεδρίαση που διεξήχθη την 21/5/2008 το ΣΑΣ γνωμοδότησε θετικά ως προς την ανωτέρω αίτηση τροποποίησης δρομολογίων.
        5. Βάσει των διατάξεων του άρθρου όγδοου του ν. 2932/2001, για τη δρομολογιακή περίοδο από 01/11/2007 έως 31/10/2008 εκδόθηκε από το ΥΕΝΑΝΠ η αριθ. 3327.1/41/07/17-7-2007 «Προκήρυξη Μειοδοτικών Διαγωνισμών για την Εξυπηρέτηση Δρομολογιακών Γραμμών με σύναψη Σύμβασης ή Συμβάσεων Ανάθεσης Δημόσιας Υπηρεσίας Διάρκειας μέχρι δώδεκα (12) ετών», όπου προκηρύχθηκε, μεταξύ άλλων και η δρομολογιακή γραμμή «Θεσσαλονίκη Σποράδες-Κυκλάδες-Ηράκλειο», με μισθούμενο τμήμα «Θεσσαλονίκη προσέγγιση σε τουλάχιστον δύο νησιά των Σποράδων - προσέγγιση σε τουλάχιστον δύο νησιά των Κυκλάδων - Ηράκλειο και επιστροφή», ως ακολούθως: α) εκτέλεση ενός (01) δρομολογίου την εβδομάδα επί δεκάμηνο, με ημέρες εξυπηρέτησης μετά από σύμφωνη γνώμη του ΥΕΝΑΝΠ, με υποχρεωτική προσέγγιση στη Σύρο και την προϋπόθεση εκτέλεσης δύο (02) μη επιδοτούμενων δρομολογίων στη γραμμή Θεσσαλονίκη -Σποράδες, από 16/6 μέχρι 14/9/2008, η οποία παύει να υφίσταται εφόσον τα δρομολόγια της εν λόγω γραμμής καλυφθούν με δήλωση ελεύθερης δρομολόγησης, β) εκτέλεση ενός (Ο 1) επιπλέον δρομολογίου κατά τη χρονική περίοδο από 15/4 μέχρι 15/9/2008, με ημέρες εξυπηρέτησης μετά από σύμφωνη γνώμη του ΥΕΝΑΝΠ και εκτέλεση δρομολογίων σε ακτοπλοϊκές γραμμές τουλάχιστον για δέκα μήνες.
        6. Ο διαγωνισμός πραγματοποιήθηκε στο ΥΕΝΑΝΠ και η δρομολογιακή γραμμή «Θεσσαλονίκη - Σποράδες - Κυκλάδες - Ηράκλειο» κατακυρώθηκε στις εταιρείες «ΠΑΡΟΣ Ν.Ε.» με το επιβατηγό-οχηματαγωγό «ΜΙΛΕΝΑ» και «ΚΕΦΑΛΛΟΝΙΑ Ν.Ε.» με το επιβατηγό-οχηματαγωγό «ΝΤΑΛΙΑΝΑ».
        7. Πέραν των ανωτέρω, το ΥΕΝΑΝΠ καταβάλλει κάθε δυνατή προσπάθεια για την καλύτερη εξυπηρέτηση των κατοίκων, των παραγωγικών τάξεων και των επισκεπτών των νησιών και εξετάζει θετικά κάθε επιχειρηματική πρωτοβουλία και πρόταση που στοχεύει στην αύξηση της προσφοράς και την αναβάθμιση των παρεχόμενων υπηρεσιών.
        Ο Υφυπουργός
        ΠΑΝΟΣ ΚΑΜΜΕΝΟΣ»
        9. Στην με αριθμό  9281/28.3.2008 ερώτηση της Βουλευτού κ. Χρυσής Αράπογλου δόθηκε με το υπ’ αριθμ. οικ.24648/18.4.2008  έγγραφο από τον Yφυπουργό Εσωτερικών, η ακόλουθη απάντηση:
        «Σε απάντηση της υπ' αριθ. 9281/28.3.08 Ερώτησης, που κατέθεσε η Βουλευτής κα Χρύσα Αράπογλου, σχετικά με τη διαφύλαξη και αξιοποίηση των ελεύθερων χώρων εντός του πολεοδομικού συγκροτήματος της Θεσσαλονίκης, θέτουμε υπ' όψιν σας, κατά λόγο αρμοδιότητάς μας, τα ακόλουθα:
        Για την υποστήριξη των ΟΤΑ της Χώρας στην πραγματοποίηση επενδύσεων τοπικής ανάπτυξης, καθώς και για τη βελτίωση της ποιότητας των υφιστάμενων υποδομών και των παρεχόμενων υπηρεσιών με γνώμονα την αρμονική, ισόρροπη βιώσιμη ανάπτυξη, καταρτίστηκε και υλοποιείται το αναπτυξιακό πρόγραμμα «ΘΗΣΕΑΣ» .
        Στόχοι του προγράμματος «ΘΗΣΕΑΣ», είναι, ο συντονισμός των επιμέρους πολιτικών για την τοπική αυτοδιοίκηση, η ορθολογική αξιοποίηση των χρηματοδοτήσεων των ανωτέρω πολιτικών, και η ενίσχυση της αποτελεσματικότητας των ΟΤΑ.
        Ειδικότερα, στο πλαίσιο του προγράμματος για τους ΟΤΑ του Πολεοδομικού Συγκροτήματος Θεσσαλονίκης, προεντάχθηκαν δημοτικά και διαδημοτικά έργα, μελέτες και ενέργειες ύψους 87.950.942,32 ευρώ. Από τα ανωτέρω, α) ποσό 5.091.807,30 ευρώ αφορά σε απαλλοτριώσεις (υποπρόγραμμα 2 «Τοπική Ανάπτυξη και Προστασία Περιβάλλοντος μέτρο 2.10 - απαλλοτριώσεις) στους Δήμους Θεσσαλονίκης και Συκεών, για τη δημιουργία τεχνικών υποδομών και τη διαμόρφωση χώρων πρασίνου και β) ποσό 2.472.619,83 ευρώ αφορά σε διαμορφώσεις χώρων πρασίνου, δενδροφυτεύσεις, αξιοποίηση στρατοπέδων κ.λπ. (υποπρόγραμμα 2 «Τοπική Ανάπτυξη και Προστασία Περιβάλλοντος» μέτρο 2.6 οικισμοί) στους Δήμους Ευόσμου, Θεσσαλονίκης, Πολίχνης, Πυλαίας και Ευκαρπίας.
        Περαιτέρω, οι Δήμοι του Πολεοδομικού Συγκροτήματος Θεσσαλονίκης έχουν τη δυνατότητα να προτείνουν την ένταξη έργων για την προστασία του περιβάλλοντος και την αναβάθμιση της ποιότητας ζωής των κατοίκων της περιοχής ευθύνης τους στο Πρόγραμμα «ΘΗΣΕΑΣ», μέσω της τροποποίησης του προγράμματός τους.
        Σχετικά με την παραχώρηση και αξιοποίηση των εκτάσεων των πρώην στρατοπέδων εντός του πολεοδομικού συγκροτήματος της Θεσσαλονίκης, οι ενδιαφερόμενοι Δήμο1, έχουν προβεί στην κατ' αρχήν επεξεργασία και διατύπωση ενός συνόλου προτάσεων για την αξιοποίησή τους, ενώ η Τοπική Ένωση Δήμων & Κοινοτήτων Ν. Θεσσαλονίκης, σε σχετικό ψήφισμά της, επισημαίνει την ανάγκη παραχώρησης στους οικείους Δήμους, των εκτάσεων των πρώην στρατοπέδων, θεωρώντας ότι έτσι προωθείται κατά τον καλύτερο τρόπο η δυνατότητα αξιοποίησης και μετατροπής τους σε χώρους πρασίνου, πάρκων, χώρων αναψυχής ανοικτών αθλητικών κέντρων κ.α. μέσα σε ένα ήδη πυκνοδομημένο και κυκλοφοριακά βεβαρημένο αστικό περιβάλλον.
        Σημειώνεται ότι με τις διατάξεις του ν. 2745/1999 ορίζεται ότι, στη βάση του συναφθέντος πρωτοκόλλου συνεργασίας των Υπουργείων Εθνικής Άμυνας και ΠΕΧΩΔΕ, εκπονούνται σε συνεργασία με τους ΟΤΑ Α' και Β' βαθμού και άλλους συναρμόδιους φορείς, πολεοδομικές μελέτες και μελέτες χρήσεων γης για τις εκτάσεις των στρατοπέδων που βρίσκονται εντός κατοικημένων περιοχών και έχει αποφασιστεί η απομάκρυνσή τους, με την προϋπόθεση ότι ποσοστό τουλάχιστον 50% των χώρων αυτών θα προβλέπεται για κάλυψη αναγκών σε χώρους κοινόχρηστου πράσινου και κοινωφελών εξυπηρετήσεων.
        Για αναλυτική ενημέρωσή σας επί των ειδικότερων ζητημάτων που τίθενται στην Ερώτηση, αρμόδια είναι τα Υπουργεία ΠΕΧΩΔΕ, Πολιτισμού, Εθνικής Άμυνας, Τουριστικής Ανάπτυξης, Αγροτικής Ανάπτυξης & Τροφίμων και Οικονομίας & Οικονομικών, στα οποία διαβιβάζουμε αντίγραφο της Ερώτησης.
        Ο Υφυπουργός
        ΘΑΝΑΣΗΣ ΝΑΚΟΣ»
        	10. Στην με αριθμό 3296/14-12-07 ερώτηση του Βουλευτή κ. Παναγιώτη Σγουρίδη δόθηκε με το υπ’ αριθμ. 5125/0092/30-1-08 έγγραφο από τον Υφυπουργό Οικονομίας και Οικονομικών η ακόλουθη απάντηση:
        	«Aπαντώντας στην ανωτέρω σχετική ερώτηση που κατέθεσε στη Βουλή ο Βουλευτής κ. Παναγιώτης Σγουρίδης, σας γνωρίζουμε τα εξής:
        	Σύμφωνα με τις διατάξεις του άρθρου 3 του Ν. 2084/92, η οικογένεια νεοδιορισθέντος υπαλλήλου δύναται να συνταξιοδοτηθεί εφόσον ο υπάλληλος:
        	α). Απεβίωσε πρόδηλα και αναμφισβήτητα εξαιτίας της Υπηρεσίας και ανεξάρτητα από τα χρόνια υπηρεσίας και την ηλικία του και
        β). Απεβίωσε για λόγους που δεν οφείλονται στην Υπηρεσία, εάν έχει ελάχιστη υπηρεσία τεσσάρων ετών και έξι μηνών, ενώ σε περίπτωση που απεβίωσε λόγω ατυχήματος, ο προαναφερόμενος χρόνος μειούται στο ήμισυ.
        Ο Υφυπουργός
        ΝΙΚΟΛΑΟΣ ΛΕΓΚΑΣ»
        	11. Στην με αριθμό 4638/17-1-08 ερώτηση του Βουλευτή κ. Μιχάλη Παπαγιαννάκη δόθηκε με το υπ’ αριθμ. 543/6-2-08 έγγραφο από τον Υπουργό Μακεδονίας - Θράκης η ακόλουθη απάντηση:
        «Απαντώντας στην με αριθμό 4638/17-1-08 ερώτηση με θέμα: «Τι γίνεται με την προστασία της λεκάνης του Θερμαϊκού Κόλπου;», που κατέθεσε στη βουλή ο Βουλευτής Μιχάλης Παπαγιαννάκης σας γνωρίζουμε τα εξής, που αφορούν στο Υπουργείο μας:
        Η αρμόδια Υπηρεσία του Υπουργείου Μακεδονίας-Θράκης προβαίνει σε όλες τις νόμιμες και αναγκαίες ενέργειες προκειμένου να ολοκληρωθεί η στελέχωση της Διεύθυνσης Προστασίας και Ανάπτυξης του Θερμαϊκού Κόλπου.
        Σύμφωνα με την προκήρυξη υπ' αριθ. 6Κ/2007 του ΑΣΕΠ (ΦΕΚ 485/ΑΣΕΠ 14-12-07) προβλέπεται κάλυψη θέσεων στο Υ.ΜΑ.Θ., όπως επίσης και μέσω της διαδικασίας μετατάξεων που βρίσκεται σε εξέλιξη.
        Η Διεύθυνση Προστασίας και Ανάπτυξης του Θερμαϊκού Κόλπου, όπως προβλέπεται από το άρθρο 18 ν.3489/2006, συνεργάζεται με τις αρμόδιες υπηρεσίες και φορείς άλλων Υπουργείων, Περιφερειών και ΟΤΑ Α' και Β' βαθμού της Κεντρικής και Δυτικής Μακεδονίας, καθώς και επιστημονικούς φορείς για την εκπλήρωση της αποστολής της.
        Έχει υπογραφεί και υλοποιείται σύμβαση του Υ.ΜΑ.Θ. με το Αριστοτέλειο Πανεπιστήμιο Θεσσαλονίκης και συγκεκριμένα με το Εργαστήριο Ελέγχου Ρύπανσης Περιβάλλοντος του Τμήματος Χημείας. για τη χρονική περίοδο από Μάιο 2007 έως Μάιο 2008. Επιστημονικός υπεύθυνος του προγράμματος είναι ο Διευθυντής του εργαστηρίου, Αν. Καθηγητής κ. Κωνσταντίνος Φυτιάνος.
        Η Μελέτη αποσκοπεί:
        Στη συλλογή. καταγραφή και επεξεργασία σύγχρονων δεδομένων, φυσικοχημικών και βιολογικών παραμέτρων στο νερό, τα ιζήματα και τους μικροοργανισμούς του κόλπου, με τριμηνιαίες δειγματοληψίες για έναν πλήρη ετήσιο κύκλο.
        Στην παρακολούθηση και καταγραφή των πηγών ρύπανσης για την πληρέστερη κατανόηση, της χρονικά και τοπικά μεταβαλλόμενης ρύπανσης του Θερμαϊκού κόλπου. Με βάση τα αποτελέσματα αναμένεται να εντοπιστούν ποιοτικά και ποσοτικά οι πηγές ρύπανσης του Θερμαϊκού Κόλπου και θα προταθούν λύσεις για την αποκατάσταση του οικοσυστήματος.
        Το ολοκληρωμένο σχέδιο για την Προστασία και Ανάπτυξη του Θερμαϊκού Κόλπου εντάσσεται στο επιχειρησιακό πρόγραμμα του Υ.ΜΑ.Θ. για την Προγραμματική Περίοδο 2007-2013, όπου το Υ.ΜΑ.Θ. έχει καταστεί Τελικός Δικαιούχος με δυνατότητα χρηματοδότησης και εκτέλεσης έργων από το Δ' Κ.Π.Σ.
        Ο Υπουργός
        ΜΑΡΓΑΡΙΤΗΣ ΤΖΙΜΑΣ»
        12. Στην με αριθμό 11438/7-5-2008 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. ΥΠΠΟ/ΓΡ.ΥΠ/Κ.Ε./884/29-5-2008 έγγραφο από τον Υπουργό Πολιτισμού η ακόλουθη απάντηση:
        «Σε απάντηση της με αριθμ. πρωτοκόλλου 11438/7.5.08 ερώτησης του Βουλευτή κ. Μανόλη Στρατάκη και σύμφωνα με τα στοιχεία που έθεσαν υπόψη μας οι αρμόδιες υπηρεσίες του Υπουργείου Πολιτισμού, σας γνωρίζουμε τα εξής:
        Το Υπουργείο Πολιτισμού προκειμένου να καλύψει τις ανάγκες των υπηρεσιών του σε φυλακτικό προσωπικό (αυξημένες κατά τους θερινούς μήνες) προβαίνει κάθε χρόνο σε προσλήψεις έκτακτου προσωπικού.
        Για την πλήρωση των κενών οργανικών θέσεων μόνιμου φυλακτικού προσωπικού, σας ενημερώνουμε ότι ήδη έχει εγκριθεί, με την αριθμ. ΔIΠΠ/Φ/ΕΓΚΡ.11/89/21377πε/152-2007 Απόφαση του ΥΠ.ΕΣ.Δ.Δ.Α., η πλήρωση εκατό (100) κενών οργανικών θέσεων του Κλάδου ΔΕ Φύλαξης - Πληροφόρησης και εκατό (100) κενών οργανικών θέσεων του Κλάδου ΔΕ Νυκτοφυλάκων Αρχαιοτήτων του Υπουργείου Πολιτισμού. Επίκειται η προκήρυξη και η πλήρωση των ανωτέρω κενών θέσεων, μέσω ΑΣΕΠ.
        Επίσης, σας γνωρίζουμε ότι, στο πλαίσιο του προγραμματισμού προσλήψεων μόνιμου προσωπικού έτους 2008, με το αριθμ. YΠ.ΠO./ΔIOIΚ/A1/19896/11-4-08 έγγραφο του Υπουργού Πολιτισμού έχουν ζητηθεί από το Υπουργείο Εσωτερικών, προς πλήρωση κατωτέρω θέσεις:
        - Τετρακόσιες πενήντα (450) θέσεις του κλάδου ΔΕ Φύλαξης-Πληροφόρησης και 
        - Διακόσιες είκοσι (220) θέσεις του κλάδου ΔΕ Νυκτοφυλάκων Αρχαιοτήτων.
        Το Υπουργείο Πολιτισμού προκειμένου να καλύψει τις ανάγκες των υπηρεσιών του σε φυλακτικό προσωπικό (αυξημένες κατά τους θερινούς μήνες) προβαίνει κάθε χρόνο σε προσλήψεις έκτακτου προσωπικού εξασφαλίζοντας την δια του ΑΣΕΠ πρόσληψη φυλάκων.
        Με την αριθμ. ΔIΠΠ/Φ/ΕΓΚΡ.11/156/9298/13.5.2008 Απόφαση του Υπουργείου Εσωτερικών, έχει εγκριθεί η πρόσληψη έως τέσσερις (4) μήνες, στο Υπουργείο Πολιτισμού, πεντακοσίων (500) φυλάκων και διακοσίων πενήντα (250) νυκτοφυλάκων, με σχέση εργασίας Ιδιωτικού Δικαίου ορισμενου χρόνου και προωθείται η διαδικασία πρόσληψής τους, σύμφωνα με τις διατάξεις του άρθρου 21 του Ν. 2190/04 «Σύσταση ανεξάρτητης αρχής για την επιλογή προσωπικού και ρύθμιση θεμάτων διοίκησης», όπως τροποποιήθηκε και συμπληρώθηκε με το άρθρο 9 του Ν. 3051/2002 «Συνταγματικά κατοχυρωμένες ανεξάρτητες αρχές, τροποποίηση και συμπλήρωση του συστήματος προσλήψεων στο δημόσιο τομέα και συναφείς ρυθμίσεις» και την παρ. 6 του άρθρου 2 του Ν. 3260/2004 «Ρυθμίσεις του συστήματος προσλήψεων και θεμάτων δημόσιας διοίκησης» .
        Ο Οργανισμός Προβολής Ελληνικού Πολιτισμού προωθεί τη διαδικασία προκήρυξης του αναψυκτηρίου της Κνωσού, το οποίο θα λειτουργήσει σύντομα.
        Ο Υπουργός
        ΜΙΧΑΛΗΣ ΛΙΑΠΗΣ»
        13. Στην με αριθμό 11283/6-5-2008 ερώτηση του Βουλευτή κ. Κωνσταντίνου Ρόβλια δόθηκε με το υπ’ αριθμ. Β-1609/28-5-2008 έγγραφο από τον Υπουργό Μεταφορών και Επικοινωνιών η ακόλουθη απάντηση:
        «Σε απάντηση της ερώτησης με αριθμό 11283/6-5-2008 που κατατέθηκε στη Βουλή από τον Βουλευτή κ. Ντ. Ρόβλια και αφορά εγκατάσταση κεραίας κινητής τηλεφωνίας, θέτουμε υπόψη σας τα εξής:
        1. Σύμφωνα με το ισχύον θεσμικό πλαίσιο (ν.3431/2006) αρμόδια για την έκδοση, τροποποίηση, ανάκληση των αδειών κεραιών στην ξηρά, καθώς και για τον έλεγχο ραδιοεκπομπών είναι η Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.). Η Ε.Ε.Τ.Τ. λειτουργεί ως Ανεξάρτητη Ρυθμιστική Αρχή στον τομέα των τηλεπικοινωνιών, τηρεί το αρχείο των αδειδοτημένων κατασκευών κεραιών, όπου μπορούν να απευθυνθούν οι ενδιαφερόμενοι σε περίπτωση που αμφισβητείται η νομιμότητα της κεραιοεγκατάστασης .
        2. Για τα μέτρα προφύλαξης του κοινού από τη λειτουργία κεραιών εγκατεστημένων στη ξηρά, αρμόδια είναι η Ελληνική Επιτροπή Ατομικής Ενέργειας (Ε.Ε.Α.Ε.) σύμφωνα, με την 53571/3839/00, άρθρο 5, όπως ισχύει. Σύμφωνα δε με τις παρ. 2 και 4 του άρθρου 31 του ν. 3431106, η Ελληνική Επιτροπή Ατομικής Ενέργειας (ΕΕΑΕ) προβαίνει αυτεπαγγέλτως και ετησίως σε έλεγχο κατά ποσοστό τουλάχιστον 20% των αδειδοτημένων από την ΕΕΤΤ κεραιών εντός του σχεδίου πόλεως, εξετάζοντας την τήρηση των ορίων ασφαλούς έκθεσης του κοινού σε ηλεκτρομαγνητική ακτινοβολία από κάθε αδειδοτημένη κεραία είτε αυτεπαγγέλτως είτε κατόπιν αιτήσεως εκ μέρους της ΕΕΤΤ ή οποιουδήποτε έχει έννομο συμφέρον εντός είκοσι ημερών από την υποβολή του αιτήματος. Σε περίπτωση δε διαπίστωσης υπέρβασης των επιτρεπόμενων ορίων ηλεκτρομαγνητικής ακτινοβολίας επιβάλλονται οι κυρώσεις που προβλέπονται στην Κ.Υ.Α. 53571/3839/00. Επισημαίνεται ότι ο ν. 3431/2006 καθορίζει ότι τα όρια ασφαλούς έκθεσης του πληθυσμού πρέπει να είναι κατά 30% πιο αυστηρά από αυτά που ορίζονται στην υπ' αρ. 1999/519/ΕΚ Σύσταση του Ευρωπαϊκού Συμβουλίου, ενώ μέχρι την απόσταση των 300 μέτρων το πολύ από xώρoς συγκέντρωσης ευπαθών ομάδων (σχολεία, γηροκομεία κλπ), τα όρια ασφαλούς έκθεσης ορίζονται πιο αυστηρά από την οικεία Σύσταση του Ευρωπαϊκού Συμβουλίου κατά 40% .
        3. Για την κατεδάφιση παράνομων κατασκευών κεραιών αρμόδιες είναι οι κατά τόπον Πολεοδομικές Υπηρεσίες σύμφωνα με το άρθρο 70§1 εδ. α΄ περιπτ.ε΄ του νόμου 3431/2006.
   4. Το ισχύον νομικό πλαίσιο, τηρώντας πιστά την αρχή της προφύλαξης, έρχεται να συμπληρώσει το προγενέστερο θεσμικό πλαίσιο, και θέτει ως απόλυτη προτεραιότητα την προφύλαξη της υγείας του κοινού από την ηλεκτρομαγνητική ακτινοβολία των κεραιών κινητής τηλεφωνίας, η δε Υπηρεσία μας συνεργάζεται με τους συναρμόδιους φορείς για την αποτελεσματικότερη εφαρμογή του υπάρχοντος θεσμικού πλαισίου.
        5. Τέλος, η Ε.Ε.Τ.Τ. στο πλαίσιο των ως άνω αρμοδιοτήτων της, απέστειλε το αριθμ.27475/Φ.506/20-5-2008 έγγραφο της με το οποίο παρέχεται η σχετική πληροφόρηση για κατασκευή κεραίας στο Δ.Δ. Μύρινας Καρδίτσας.
        Ο Υπουργός
        ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
        Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
        14. Στην με αριθμό 10106/9.4.08 ερώτηση του βουλευτή Χρηστού Βερελή δόθηκε με το υπ΄αριθμ. 797/22.4.08 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
        «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, της Περιφέρειας και του ΥΠΕΧΩΔΕ, σας ενημερώνουμε για τα εξής:
        1. Για την βελτίωση της Εθνικής Οδού Λαμίας - Καρπενησίου - Αγρινίου στο τμήμα Λαμία - Μακρακώμη, βρίσκεται σε εξέλιξη μελέτη προϋπολογισμού 770.000 ευρώ. Η μελέτη χρηματοδοτείται από κονδύλια της Περιφέρειας Στερεάς Ελλάδας και εκπονείται υπό την επίβλεψη της αρμόδιας Δ/νσης Δημοσίων Έργων της ίδιας Περιφέρειας.
        2. Για την μελέτη της Ανατολικής πρόσβασης της σήραγγας Τυμφρηστού, έχουν εκπονηθεί και εγκριθεί η μελέτη οδοποιίας και η περιβαλλοντική μελέτη. Για την εκπόνηση των υπολειπόμενων σταδίων μελετών του έργου, έχουν ήδη διατεθεί 1.800.000 ευρώ από κονδύλια της Περιφέρειας Στερεάς Ελλάδας, για την χρηματοδότηση νέας μελέτης. Η νέα μελέτη πρόκειται να επαναπροκηρυχθεί.
        3. Για την βελτίωση του τμήματος Αγρίνιο - Καρπενήσι, βρίσκονται σε εξέλιξη μελέτες:
        α) Με χρηματοδότηση από Εθνικούς πόρους (1.320.616,29 ευρώ), σύμβαση που αφορά την αναγνωριστική μελέτη οδοποιίας και γεωλογίας ολοκλήρου του άξονα Αγρίνιο - Καρπενήσι.
        β) Ήδη το ΥΠΕΧΩΔΕ ενέταξε στο Επιχειρησιακό Πρόγραμμα Ο.Α.Λ.Α.Α. (Μέτρο 3.6), την νέα μελέτη βελτίωσης της Ε.Ο. Αγρινίου - Καρπενησίου συνολικού προϋπολογισμού 3.127.853,34 ευρώ και προκήρυξε δύο αναθέσεις συμβάσεων, για το τμήμα Αγρίνιο - Αγ. Βλάσης (υπεγράφη η σύμβαση στις 21-1-2008, με προϋπολογισμό 1.741.213,03 ευρώ) και για τις γεωλογικές-γεωτεχνικές έρευνες της οδού (θα υπογραφεί τις προσεχείς ημέρες σύμβαση προϋπολογισμού 716.173,98 ευρώ, δεδομένου ότι ολοκληρώθηκε ο σχετικός διαγωνισμός ανάθεσης).
        Ο Υφυπουργός
        Θ. ΞΑΝΘΟΠΟΥΛΟΣ»
        15. Στην με αριθμό 8163/11.3.08 ερώτηση των Βουλευτών κύριων Βαΐτση Αποστολάτου και Κυριάκου Βελόπουλου δόθηκε με του υπ΄αριθμ. 1645Β/3.4.08 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
        «Για το παραπάνω θέμα, σας ενημερώνουμε τα ακόλουθα:
        Για μακροπρόθεσμη αντιμετώπιση της ατμοσφαιρικής ρύπανσης στα αστικά κέντρα της χώρας έχουν ληφθεί και είναι σε εξέλιξη μέτρα περιορισμού των εκπομπών ρύπων από όλες τις πηγές ρύπανσης. Συνοπτικά αναφέρονται τα σημαντικότερα από τα μέτρα αυτά:
* Εφαρμογή των Βέλτιστων Διαθέσιμων Τεχνολογιών σε βιομηχανικές δραστηριότητες 
        * Μείωση των εκπομπών οργανικών πτητικών ενώσεων από βιομηχανικές και βιοτεχνικές εγκαταστάσεις.
        * Εντατικοποίηση της λειτουργίας της Υπηρεσίας Επιθεωρητών Περιβάλλοντος.
        * Προώθηση της χρήσης του φυσικού αερίου στον οικιακό και βιομηχανικό τομέα.
        * Χρήση φιλικότερων καυσίμων προς το περιβάλλον από οχήματα π.χ. χρήση φυσικού αερίου στα λεωφορεία.
        * Προώθηση χρήσης οχημάτων νέων τεχνολογιών (π.χ. υβριδικά οχήματα).
        *. Έλεγχοι εκπομπών από οχήματα και εγκαταστάσεις καύσης.
        *. Εφαρμογή του θεσμού της Κάρτας Ελέγχου Καυσαερίων (ενίσχυση του θεσμού με την ίδρυση ιδιωτικών ΚΤΕΟ).
        * Επιπλέον για τη Θεσσαλονίκη λαμβάνονται μέτρα που αφορούν στον περιορισμό της χρήσης των ιδιωτικής χρήσης οχημάτων και τη βελτίωση της κυκλοφορίας:
        * Βελτίωση της διαχείρισης των δρομολογίων των Μέσων Μαζικής Μεταφοράς. 
        * Κατασκευή ΜΕΤΡΟ.
        * Χρήση ειδικών λωρίδων για τα μέσα μαζικής μεταφοράς.
        * Κατασκευή υποθαλάσσιας αρτηρίας.
        * Μέτρα μείωσης των εκπομπών οργανικών πτητικών ενώσεων με την εφαρμογή συστήματος ανάκτησης ατμών. 
        * Μέτρα για τη βελτίωση της ποιότητας των καυσίμων.
        * Εφαρμογή νέας τιμολογιακής πολιτικής για αποφυγή νοθείας πετρελαίου κίνησης με θέρμανσης.
        Ο Υφυπουργός
        ΣΤΑΥΡΟΣ Ελ. ΚΑΛΟΓΙΑΝΝΗΣ»)
        
      ΠΡΟΕΔΡΕΥΩΝ (Ιωάννης Δραγασάκης): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Η με αριθμό 422/19.1.2009 πρώτη επίκαιρη ερώτηση του Βουλευτή της Νέας Δημοκρατίας κ. Ελευθερίου Αυγενάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με το χρονοδιάγραμμα ολοκλήρωσης έργων βιολογικών καθαρισμών στο Νομό Ηρακλείου κ.λπ., δεν θα συζητηθεί λόγω κωλύματος του Βουλευτή και συνεπώς διαγράφεται.
      Επόμενη είναι η με αριθμό 414/19.1.2009 δεύτερη επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Σηφουνάκη προς τον Υπουργό Μεταφορών και Επικοινωνιών, σχετικά με το σχέδιο ιδιωτικοποίησης των Ολυμπιακών Αερογραμμών κ.λπ..
      H επίκαιρη ερώτηση του κ. Σηφουνάκη έχει ως εξής:
      «Το σχέδιο της ιδιωτικοποίησης των Ολυμπιακών Αερογραμμών επιβάλλει έως τον Απρίλιο του 2009 να έχει ολοκληρωθεί η διαδικασία. Το ΠΑΣΟΚ αντιτίθεται στην εκποίηση και δεν έχει καμμία ενημέρωση, όπως και η Βουλή, ενώ ανακοινώσεις σας και δημοσιεύματα αναφέρονται στη μειωμένη συμμετοχή ενδιαφερομένων στο διαγωνισμό, την οποία εσείς αποδίδετε στην οικονομική κρίση.
      Κατόπιν αυτών ερωτάστε:
      1. Σε ποιο σημείο βρίσκεται η διαδικασία πώλησης των ΟΑ, ποιοι οι οριστικοί συμμετέχοντες και ποιο το εναλλακτικό σχέδιο σε περίπτωση που δεν καταλήξει θετικά ο διαγωνισμός δεδομένης της δεσμευτικής συμφωνίας σας με την Ευρωπαϊκή Ένωση;
      2. Η Κυβέρνηση, μετά την απαξιωτική διάψευση περί μη συμμετοχής της «QATAR AIRLINES», δεδομένης της πενιχρής συμμετοχής στο διαγωνισμό, της μη ύπαρξης αποτίμησης της εταιρείας, θα προχωρήσει σε εκποίηση με το όποιο τίμημα, έστω και αν δεν τηρούνται οι στοιχειώδεις προϋποθέσεις φερεγγυότητας;».
      Στην επίκαιρη ερώτηση του κυρίου συναδέλφου θα απαντήσει ο Υφυπουργός Μεταφορών και Επικοινωνιών κ. Μπεκίρης.
      Κύριε Υπουργέ, έχετε το λόγο για τρία λεπτά.
      ΜΙΧΑΗΛ ΜΠΕΚΙΡΗΣ (Υφυπουργός Μεταφορών και Επικοινωνιών): Κύριε συνάδελφε, ως γνωστόν, η διαδικασία πώλησης των τριών εταιρειών που αφορούν το πτητικό έργο, την επίγεια εξυπηρέτηση, τη συντήρηση και την επισκευή των αεροσκαφών, βρίσκεται στο τελικό στάδιο των προσφορών, οι οποίες επί του παρόντος αναμένονται την 30η Ιανουαρίου του 2009. Οι προσφορές θα υποβληθούν στις επενδυτικές τράπεζες που λειτουργούν ως σύμβουλοι για λογαριασμό του ελληνικού δημοσίου, δηλαδή τη «LΑΖΑR» και τις τρεις ελληνικές τράπεζες.
      Μετά την αξιολόγηση των προσφορών, οι σύμβουλοι θα προβούν σε σχετική εισήγηση προς την επιτροπή αποκρατικοποιήσεων του ελληνικού δημοσίου. Το Υπουργείο Μεταφορών έχει ήδη δώσει στη δημοσιότητα από την 23η Δεκεμβρίου του 2008 τα στοιχεία όλων των υποψηφίων, οι οποίοι παραμένουν στη διαδικασία. Σας παραπέμπω σε αυτήν την ανακοίνωση για περισσότερα στοιχεία.
      Κυρίες και κύριοι συνάδελφοι, η ελληνική Κυβέρνηση έχει τονίσει επανειλημμένως την πεποίθησή της ότι οι αποκρατικοποιήσεις αυτές θα ολοκληρωθούν με επιτυχία, σύμφωνα με τη διαδικασία και τα χρονοδιαγράμματα που έχουν τεθεί από το ελληνικό δημόσιο. Συνεπώς, μόνο θεωρητικό θα μπορούσα να πω και για λόγους εντυπωσιασμού είναι το ερώτημά σας περί εναλλακτικού σχεδίου και τα συναφή, όπως και άλλωστε θα μπορούσα να πω ότι είναι άστοχοι οι χαρακτηρισμοί για την απόφαση της Ευρωπαϊκής Επιτροπής του Σεπτεμβρίου του 2008, η οποία για πρώτη φορά επιτρέπει την πώληση εταιρείας καθαρής, χωρίς τα βάρη του παρελθόντος.
      Επιτρέψτε μου, όμως, να χρησιμοποιήσω αυτήν την ευκαιρία για να επαναδιατυπώσω και από αυτό το Βήμα ότι πρώτον, οι δεσμεύσεις που ανέλαβε η Κυβέρνηση έναντι των εργαζομένων της Ολυμπιακής Αεροπορίας θα τηρηθούν στο ακέραιο. 
      Δεύτερον, για να σας αποδείξω ότι εμείς δεν έχουμε απολύτως τίποτα να φοβηθούμε. Άλλοι παίζουν παιχνίδια στην πλάτη της Ολυμπιακής. Εμείς πορευόμαστε σταθερά, με προγραμματισμό, με συνέχεια, με στρατηγικό σχεδιασμό. Για το κατά πόσον άλλωστε η «QATAR AIRWAYS» εκδήλωσε ενδιαφέρον για το διαγωνισμό της αποκρατικοποίησης ή όχι, όπως αναφέρετε σχετικά στην ερώτησή σας, δεν έχω παρά να καταθέσω στα Πρακτικά της Βουλής την επίσημη εκδήλωση ενδιαφέροντος που φέρει την υπογραφή του Διευθύνοντος Συμβούλου Akbar Al Baker, με ημερομηνία 16 Οκτωβρίου 2008.
      (Στο σημείο αυτό ο Υφυπουργός Μεταφορών και Επικοινωνιών κ. Μιχαήλ Μπεκίρης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Η Κυβέρνηση, λοιπόν, προσπάθησε από την πρώτη στιγμή να προσελκύσει όσο το δυνατόν μεγαλύτερο επενδυτικό ενδιαφέρον για τις αποκρατικοποιήσεις αυτές. Ανεξάρτητα με το αν μια αεροπορική εταιρεία αποφάσισε τελικά, για τους δικούς της λόγους, στη διαδικασία του διαγωνισμού να μη συνεχίσει και να αποσυρθεί, το γεγονός είναι ότι υπάρχει ένας μεγάλος και αξιόπιστος αριθμός ενδιαφερομένων επενδυτών. Ο δικός μας σχεδιασμός, λοιπόν, είναι ανοικτός, είναι διάφανος και πιστεύουμε ότι θα αποδειχθεί στο τέλος και πιο αποτελεσματικός. Άρα, για το ποιος λέει την αλήθεια και για το ποιος την παραποιεί, δεν υπάρχει πλέον καμία αμφιβολία.
      Σας ευχαριστώ πολύ.
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς.
      Ο κ. Σηφουνάκης έχει το λόγο για δύο λεπτά.
      ΝΙΚΟΛΑΟΣ ΣΗΦΟΥΝΑΚΗΣ: Ευχαριστώ, κύριε Πρόεδρε.
      Στην πρωτολογία του δεν απήντησε ο κύριος Υπουργός επί των ερωτημάτων που γραπτώς ετέθησαν. Θέλω να τονίσω ότι προπαγανδίσατε ως μεταρρύθμιση μία εκποιητική διαδικασία με την οποία όμως ουσιαστικά χρεώνετε στον ελληνικό λαό 1.300.000.000, τα οποία θα πληρώσει. Αναιρείτε επίσης τον ίδιο το συνταξιοδοτικό σας νόμο, όταν χιλιάδες άνθρωποι σαράντα πέντε και πενήντα χρονών θα βγουν σε πρόωρη συνταξιοδότηση χωρίς τη θέλησή τους. Οι υποτιθέμενοι αγοραστές που έκαναν ουρά δεν φαίνονται. Αποχωρούν απαξιωτικά, εκτός και αν σύμφωνα με όλα αυτά που μας είπατε, η «QATAR AIRWAYS» ήταν «λαγός» στη διαδικασία. Το θέμα είναι ότι δεν συμμετείχε. Ευτελίσατε έναν ολόκληρο Πρωθυπουργό, τον οποίο τον σύρατε στο Κατάρ, για να έρθει μετά και να αποχωρήσει με τον τρόπο με τον οποίο αποχώρησε η «QATAR AIRWAYS».
      Είπατε ότι είναι αξιόπιστοι επενδυτές. Την Κυριακή σε κυριακάτικη εφημερίδα ένας από τους αγοραστές είπε, «εμάς μας ενδιαφέρει και συμμετέχουμε για να έχουμε το 5% έως 10% της εσωτερικής αγοράς». Έχει ένα αεροπλάνο, ένα empire σαράντα εννέα θέσεων χωρίς ακόμη πτητική άδεια. Πωλείτε «γουρούνι στο σακί», διότι δεν υπάρχει ακόμη η αποτίμηση. Δεν ξέρουμε τι πωλείται. Θα πωλήσετε όσο-όσο και στον όποιον επενδυτή, προκειμένου να σώσετε τα προσχήματα; Ποιο είναι το εναλλακτικό σας σχέδιο στην περίπτωση που δεν ευοδωθεί ο διαγωνισμός; Υπάρχει καταληκτική ημερομηνία από την Ευρωπαϊκή Ένωση. Με μία άλλη καταληκτική ημερομηνία για την ολοκλήρωση ουσιαστικά της εκποίησης μέχρι τον Απρίλιο. Δυστυχώς υπάρχει η απογείωση της προχειρότητας. Σκεφθείτε ότι ανοίγουν τα τουριστικά πακέτα. Η Ολυμπιακή Αεροπορία έχει καταρρεύσει. Μόνο το 2007 έχει μείωση 13% στις εσωτερικές πτήσεις και 8,2% στις εξωτερικές. Θα πάρετε μία ευθύνη που δεν σας αναλογεί; Αντιλαμβάνεστε, αν παραμείνει μόνο ένα μονοπώλιο ιδιωτικό, όποιο και να είναι αυτό, τι θα συμβεί. Θα ξαναγυρίσει η Ελλάδα στην κατάσταση του 1980, όπου μεσολαβούσαν τα πολιτικά γραφεία για να βρεθούν εισιτήρια για να πετάξει κάποιος με μια αεροπορική εταιρεία.
      Δυστυχώς, όμως, κύριε Υπουργέ, πρέπει να αρθείτε και εσείς και ο κ. Στυλιανίδης στο ύψος των περιστάσεων και να έχετε εναλλακτικό σχέδιο.
Δεν νοήται να πουλήσετε όσο όσο, προκειμένου να προπαγανδίσετε τη μεταρρύθμιση, στον όποιον περνάει απέξω απ’ την πόρτα. Διαβάζουμε στις εφημερίδες ότι κι η άλλη μεγάλη εταιρεία των Αραβικών Εμιράτων, η «ETIHAD», επίσης, κατά τα φαινόμενα, δεν θα συμμετέχει στη μία εταιρεία, στην «CAPITAL», κ.λπ.. Όλα αυτά τα θέματα δημιουργούν προβλήματα τα οποία θα τα βρούμε μπροστά μας και είναι τεράστια η ευθύνη. Η δημόσια περιουσία της «Ολυμπιακής», την οποία δεν έχετε αποτιμήσει, η τεχνική βάση έχει αξία εκατοντάδων εκατομμυρίων. Έχει ένα μονοπώλιο ο όμιλος της «Ολυμπιακής Αεροπορίας» να τροφοδοτεί με καύσιμα όλες τις πτήσεις και όλες τις αεροπορικές εταιρείες.  Υπάρχει ένας πλούτος. Δεν μπορεί να εκποιηθεί έτσι! 
	ΠΡΟΕΔΡΕΥΩΝ (Ιωάννης Δραγασάκης): Ευχαριστούμε. 
      Ο κύριος Υπουργός έχει το λόγο για δύο λεπτά. 
      ΜΙΧΑΗΛ ΜΠΕΚΙΡΗΣ (Υφυπουργός Μεταφορών και Επικοινωνιών): 
      Κύριε συνάδελφε, αναφερθήκατε στο κόστος του κοινωνικού πακέτου. Οι δεσμεύσεις της Κυβέρνησης ισχύουν στο ακέραιο και ουδείς υποχρεούται να πάρει σύνταξη, όπως αναφέρετε. Για τα περί αποτιμήσεως σας παραπέμπω στον νόμο «περί των αποκρατικοποιήσεων», τον οποίο πιστεύω ότι ασφαλώς γνωρίζετε. Δεν είναι τυχαίο ότι η «Ολυμπιακή» σήμερα είναι η μόνη εταιρεία στην Ευρωπαϊκή Ένωση που είναι κατά 100% κρατική εταιρία. Η εταιρεία έχει συσσωρευμένα χρέη, τα οποία ξεπερνούν τα 2,6 δισεκατομμύρια και τα οποία βαρύνουν τον Έλληνα πολίτη. Κι αυτό εξακολουθείτε να το αγνοείτε. 
      Για το έλλειμμα της εταιρείας, το οποίο είπατε, θα δώσουμε 1,3 δισεκατομμύρια, ενώ εάν κρατούσαμε την εταιρεία για είκοσι πέντε χρόνια οι Έλληνες θα πλήρωναν ζημιές 10.000.000.000 ευρώ. Ούτε αυτό σας απασχολεί;
      ΝΙΚΟΛΑΟΣ ΣΗΦΟΥΝΑΚΗΣ: Τον Απρίλη του 2004 πήρατε μία καθαρή εταιρεία. 
      ΜΙΧΑΗΛ ΜΠΕΚΙΡΗΣ (Υφυπουργός Μεταφορών και Επικοινωνιών):  Δεν σας διέκοψα. Σας παρακαλώ! 
      Και θέλω να επισημάνω και το εξής. Δεν είναι τυχαίο ότι δύο Ευρωπαίοι επίτροποι και ο κ. Ταγιάνι και η κ. Κρόις επικαλούνται το ελληνικό μοντέλο της «Ολυμπιακής» και για το ζήτημα της «ALITALIA» και για το ζήτημα…
      ΝΙΚΟΛΑΟΣ ΣΗΦΟΥΝΑΚΗΣ: Η «ALITALIA» έκανε στρατηγική συμμαχία. Δεν την διέλυσαν.
      ΠΡΟΕΔΡΕΥΩΝ (Ιωάννης Δραγασάκης): Κύριε συνάδελφε, δεν υπάρχει δυνατότητα διακοπής από μέρους σας. 
      ΜΙΧΑΗΛ ΜΠΕΚΙΡΗΣ (Υφυπουργός Μεταφορών και Επικοινωνιών):  Αφήστε τα. Είπα για το τι επικαλέστηκε. Και δεν σας διέκοψα. Σεβαστείτε λίγο το διάλογο! Δεν είναι κακό. Και ο κ. Ταγιάνι και η κ. Κρόις λοιπόν  επικαλούνται το ελληνικό μοντέλο. Δεν είναι λοιπόν τυχαίο αυτό το πράγμα. 
      ΝΙΚΟΛΑΟΣ ΣΗΦΟΥΝΑΚΗΣ: Δεν το ακολούθησαν. 
      ΜΙΧΑΗΛ ΜΠΕΚΙΡΗΣ (Υφυπουργός Μεταφορών και Επικοινωνιών):  Αφήστε τα, σας παρακαλώ. 
      Η χώρα μας πρέπει να γνωρίζετε ότι στους τομείς και των μεταφορών και των επικοινωνιών έχει χάσει στο παρελθόν πάρα πολλές ευκαιρίες κι ευθύνεστε εσείς γι’ αυτό. Η ευχή σας για το ζήτημα της «Ολυμπιακής» είναι να μην πετύχει η αποκρατικοποίηση. Αυτό όμως θα διαψευστεί και θα διαψευστεί στην πράξη. Δυστυχώς για σας, η διαδικασία της αποκρατικοποίησης θα στεφθεί με επιτυχία. Μέσα σε συνθήκες διεθνούς χρηματοπιστωτικής κρίσης, το οποίο ούτε καν το λαμβάνετε αυτήν τη στιγμή υπ’ όψιν σας, εμείς καταφέραμε να αλλάξουμε τα δεδομένα. Μέχρι το τέλος του μήνα λοιπόν θα έχουν κατατεθεί οι δεσμευτικές προσφορές των υποψηφίων επενδυτών κι αμέσως μετά θα έχουμε μια νέα «Ολυμπιακή» με το όνομα και με το σήμα που όλοι γνωρίζουμε, η οποία θα προχωρήσει δυναμικά προς το μέλλον. 
      Τελειώνοντας λέω το εξής. Λύνουμε ένα πρόβλημα, το οποίο έχει βασανίσει την ελληνική Πολιτεία, τους Έλληνες φορολογούμενους πολίτες για πάνω από τριάντα χρόνια. 
      Σας ευχαριστώ πολύ. 
      ΠΡΟΕΔΡΕΥΩΝ (Ιωάννης Δραγασάκης): Κι εμείς σας ευχαριστούμε. 
      Προχωρούμε στην με αριθμό 424/19-1-2009 τρίτη επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων για την προστασία του αγροτικού εισοδήματος κ.λπ.
      Η επίκαιρη ερώτηση του κ. Σκυλλάκου έχει ως εξής:
      «Ο εκφυλισμός και η κατάργηση των ελάχιστων εγγυημένων τιμών, που έγινε με τις τελευταίες αναθεωρήσεις της ΚΑΠ έχει σαν αποτέλεσμα την κατάρρευση των τιμών παραγωγού σε όλα σχεδόν τα αγροτικά προϊόντα, ενώ το κόστος παραγωγής αυξάνει με ρυθμούς μεγαλύτερους του πληθωρισμού. Χαρακτηριστικά παραδείγματα το σκληρό σιτάρι, του οποίου η τιμή από 0,50 ευρώ το κιλό το 2007 έπεσε στα 0,30 ευρώ το κιλό το 2008, το καλαμπόκι του οποίου η τιμή από 0,28 ευρώ το κιλό το 2007 έπεσε στα 0,14 ευρώ το κιλό το 2008, το βαμβάκι του οποίου η τιμή από 0,40 ευρώ το κιλό το 2007 έπεσε στα 0,20 ευρώ το κιλό το 2008, το λάδι του οποίου η τιμή από 3,5 ευρώ/κιλό τα «δέκατα» το 2007 έπεσε στα 2,4 ευρώ το κιλό το 2008 κ.ο.κ..
      Επειδή οι τιμές αυτές δεν καλύπτουν ούτε το κόστος παραγωγής, όλα σχεδόν τα αγροτικά νοικοκυριά της χώρας μας απειλούνται με χρεοκοπία. 
      Ερωτάται ο κύριος Υπουργός:
      Τι μέτρα θα πάρει για να αποτρέψει τη χρεοκοπία και το ξεκλήρισμα των μικρομεσαίων αγροτών; 
      Θα καλύψει τη δραστική απώλεια του αγροτικού εισοδήματος που προκάλεσε η κατάρρευση των τιμών παραγωγού, που έχει προσλάβει διαστάσεις εμπορικής κρίσης;»
      Το λόγο έχει ο Υπουργός Αγροτικής Ανάπτυξης και Τροφίμων κ. Χατζηγάκης  για τρία λεπτά.
     ΣΩΤΗΡΙΟΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Κύριε Πρόεδρε, επειδή το αγροτικό θέμα είναι μεγάλο και επειδή συχνά μασάμε τα λόγια μας, θα ήθελα επ’ ευκαιρία αυτής της ιδιαίτερα επίκαιρης ερώτησης του κ. Σκυλλάκου να πω ορισμένες αλήθειες οι οποίες πρέπει να ακουστούν προς όλες τις κατευθύνσεις και στον πολιτικό κόσμο και στον αγροτικό κόσμο και γενικότερα στην κοινωνία. 
     Και άλλες φορές, κύριε Σκυλλάκο, έχω υπογραμμίσει ότι είστε ένα σοβαρό κόμμα. Έχετε απόψεις τις οποίες υποστηρίζετε διαχρονικά με συνέπεια και με ιδιαίτερη αξιοπρέπεια και ακολουθείτε το δρόμο τον οποίο ακολουθείτε, πράγματι με σοβαρότητα. Ωστόσο πιστεύω ότι οι θέσεις τις οποίες υποστηρίζετε είναι έξω από κάθε πραγματικότητα, διότι αγνοούν το παγκόσμιο γίγνεσθαι, την καλούμενη παγκοσμιοποίηση, αλλά και το πλαίσιο που τίθεται από την Ευρωπαϊκή Ένωση στην οποία είμαστε ενταγμένοι. Είναι δύο παράγοντες τους οποίους γνωρίζω ότι εσείς δεν τους δέχεστε. Όμως, είναι μία πραγματικότητα αναμφισβήτητη απέναντι στην οποία δεν πρέπει να κλείνουμε τα μάτια.
     Εμείς, με βάση αυτές τις παραμέτρους και έχοντας υπ’ όψιν ορισμένα στοιχεία η Ελλάδα σαν χώρα με οποιαδήποτε κυβέρνηση δεν μπορεί να τα αναστρέψει διότι αυτή είναι η φορά των πραγμάτων, προσπαθεί με τον καλύτερο τρόπο να προσαρμόσει τις πολιτικές της απέναντι σ’ αυτές τις δύο παραμέτρους. Επομένως, με κάθε ζημιά ή όφελος το οποίο προκύπτει εξαιτίας αυτής της καταστάσεως την οποία αποδεχόμαστε θέλοντας και μη, αποδεχόμαστε την Ευρωπαϊκή Ένωση και πιστεύουμε ότι η Ευρωπαϊκή Ένωση όλα αυτά τα είκοσι χρόνια έδωσε μία σημαντική ανάσα στον αγροτικό κόσμο και στην ελληνική ύπαιθρο η οποία αναπτύχθηκε και εξελίχθηκε λόγω των αθρόων κονδυλίων τα  οποία εισέρρευσαν στην ελληνική οικονομία, στην ελληνική ύπαιθρο.
     Επίσης, θέλω να τονίσω προς κάθε κατεύθυνση ότι εγώ προσωπικά και η Κυβέρνηση έχουμε ιδιαίτερο ενδιαφέρον για τον αγροτικό κόσμο. Το εδήλωσε χθες ο Πρωθυπουργός και ο Υπουργός Οικονομίας και Οικονομικών. Το δηλώνω και εγώ σήμερα ως Βουλευτής που υπηρετεί  εδώ πάνω από τριάντα χρόνια σ’ αυτήν την Αίθουσα και εκλέγομαι σε αγροτική περιοχή, ότι αγαπάμε, σεβόμαστε και τιμάμε τους αγώνες των αγροτών και ότι θα τους στηρίξουμε. Όμως, σε όλα αυτά εκτός από τις δύο γενικές παραμέτρους μπαίνει σήμερα και μια τρίτη. Είναι οι δημοσιονομικές δυνατότητες οι οποίες υπάρχουν από την υφιστάμενη οικονομική κρίση και από τις δυνατότητες που έχει ο προϋπολογισμός.
     Μέσα σ’ αυτά τα τρία δεδομένα εμείς είμαστε κοντά στον αγρότη και θα τον ενισχύσουμε με συγκεκριμένα μέτρα. Θα ενισχύσουμε το βαμβάκι, τα σιτηρά, τα δημητριακά, τον αραβόσιτο, το λάδι, τις βρώσιμες ελιές και θα ενισχύσουμε για τις καταστροφές που υπέστησαν τα οπωροφόρα δένδρα, αλλά όλα μέσα στα πλαίσια της ευρωπαϊκής νομιμότητας και μέσα στα πλαίσια που μας επιβάλει ο προϋπολογισμός μας.
     Έτσι ξεκινήσαμε ένα ευρύτατο διάλογο αναγνωρίζοντας ότι οι αγρότες το 2008 υπέστησαν ζημία. Αυτό είναι ένα δεδομένο. Αλλά μέσα σ’ αυτά τα δεδομένα που είχα την τιμή να σας αναπτύξω, προσπαθούμε με κάθε τρόπο να τους ενισχύσουμε. Ξέρετε πολύ καλά ότι σήμερα με τις αναθεωρήσεις οι οποίες έχουν γίνει στην Κοινή Αγροτική Πολιτική επί δεκαπέντε χρόνια από το 1992 όταν εγώ έκανα την πρώτη διαπραγμάτευση και συνεχίστηκαν άλλες διαπραγματεύσεις μέσα σ’ αυτό το πλαίσιο, οι αγρότες ενισχύονται από την Ευρωπαϊκή Ένωση κατά κεφαλήν, κατά άτομο, κατά καλλιεργητή. Επομένως, το άλλο ποσό το οποίο μένει, δηλαδή της αδιάθετης ποσότητας της καλλιέργειάς τους μπαίνει στον ελεύθερο ανταγωνισμό. Αυτό το δεδομένο δεν μπορεί να το καταργήσει όποια ελληνική κυβέρνηση και να έρθει. Εκτός και αν πιστεύει κάποιος ότι μπορεί να αναστρέψει τα παγκόσμια γεγονότα. 
     Εμείς αυτό δεν το πιστεύουμε. Μέσα σ’ αυτό το καλούπι που μας θέτει το παγκόσμιο «γίγνεσθαι», η Ευρωπαϊκή Κοινότητα, τα δημοσιονομικά δεδομένα τα οποία έχουμε και η οικονομική κρίση την οποία περνάμε, θα κάνουμε ό,τι είναι δυνατόν για να ενισχύσουμε και βραχυπρόθεσμα και μακροπρόθεσμα τον Έλληνα αγρότη επαναεργοποιώντας το Εθνικό Συμβούλιο Αγροτικής Πολιτικής που θα δει μεσοπρόθεσμα και μακροπρόθεσμα προβλήματα και θα τα λύσει. Συμβούλιο το οποίο μέχρι σήμερα δεν είχε ενεργοποιηθεί. Σας ευχαριστώ.
     ΠΡΟΕΔΡΕΥΩΝ (Ιωάννης Δραγασάκης): Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: 	Από την απάντησή σας φαίνεται ότι έχετε βάλει δύο όρια, δύο περιθώρια, μέσα στα οποία πρέπει να κινηθεί η πολιτική σας. Πρώτον, τα όρια της δυνατότητας της οικονομίας. Ενώ υπάρχει δυνατότητα  28.000.000.000 για τις τράπεζες, όταν είναι για λαϊκά στρώματα, ιδιαίτερα για τους αγρότες, θυμάστε τους περιορισμούς και τις μη δυνατότητες της ελληνικής οικονομίας.
      Δεύτερον, σαν όριο βάζετε την πολιτική της Ευρωπαϊκής Ένωσης, την κοινή αγροτική πολιτική. 
      Με βάση αυτά τι μπορούμε να περιμένουμε από αυτά που σκέπτεστε να δώσετε και από αυτά που διαρρέουν στον Τύπο; Ένα πολύ μικρό ποσό, που αν δεν είναι δάνειο, που το απορρίπτουν οπωσδήποτε οι αγρότες, θα είναι απλώς μία πολύ μικρή ενίσχυση, που δεν θα καλύπτει τις μεγάλες απώλειες που έχουν τη φετινή χρονιά. Το να δώσετε δηλαδή δέκα λεπτά στο βαμβάκι ή λίγο οι επιστροφές του ΦΠΑ να είναι μεγαλύτερες, που στην πράξη, λόγω του ότι οι τιμές έπεσαν, οι επιστροφές θα είναι μικρότερες από τις περσινές, δεν το δέχονται οι αγρότες. 
      Η σωστή και δίκαιη λύση είναι αυτή που υποστηρίζουμε εμείς, που λέει να αναπληρωθεί η ζημιά που πάθανε φέτος με συγκριτικά τα περσινά στοιχεία. Έχουμε μείωση στο λάδι 30% και στα υπόλοιπα τα οποία είπατε είναι 50% και 60%. Οι αγρότες δεν δέχονται ψίχουλα, ούτε και εμείς. Αυτό αφορά το άμεσο. 
      Τα επόμενα χρόνια τι θα γίνει; Η Ευρωπαϊκή Ένωση, την οποία υποστηρίζετε και εσείς και το ΠΑΣΟΚ και ο ΣΥΡΙΖΑ και τα άλλα κόμματα, λέει καθαρά ότι θα επιδοτούμε συνεχώς και λιγότερο τους αγρότες. Έτσι φθάσαμε στο σημείο να έχουν καταργηθεί ή να έχουν εκφυλιστεί οι εγγυημένες τιμές. Δεν υπάρχει εγγυημένη τιμή για τους αγρότες. 
      Άρα, λοιπόν, δεν είναι μόνο το σήμερα, είναι και το αύριο. Τα επόμενα χρόνια καταστρέφονται οι αγρότες και το 2013 θα ξαναγίνει συζήτηση για το θέμα από μηδενική βάση. Είναι γνωστό ότι υπάρχουν ισχυρές χώρες που θέλουν παραπέρα μείωση της όποιας επιδότησης. Ήδη μειώνεται η επιδότηση που δίνετε, το «τσεκ» που λένε οι αγρότες. Η ενίσχυση μειώνεται, την τρώει ο πληθωρισμός και αυξάνονται οι παρακρατήσεις.
      Φέτος δεν μπορούν να ζήσουν οι αγρότες με «ψίχουλα» που ετοιμάζεστε να δώσετε και δεν ξέρω και τι τρόπο θα βρείτε για να ξεφύγετε από τους κανονισμούς της Ευρωπαϊκής Ένωσης, αν το καταφέρετε και αυτό. Αλλά δεν υπάρχει μόνο το σήμερα, υπάρχει και το αύριο. Πρόκειται για μαζικό ξεκλήρισμα. Είκοσι χιλιάδες αγρότες φεύγουν το χρόνο από την παραγωγή, πράγμα που συνέβαινε και τα περασμένα χρόνια και θα αυξηθεί το ξεκλήρισμα των αγροτών τις επόμενες χρονιές. 
      Ευθύνες έχετε εσείς, αλλά ευθύνες έχουν και εκείνα τα κόμματα, το ΠΑΣΟΚ και όσοι κρύβουν την αλήθεια ότι φταίει η Κοινή Αγροτική Πολιτική. Ή θα είσαι με την κοινή αγροτική πολιτική ή θα είσαι με τους αγρότες. Αλλιώς οδηγούνται στην καταστροφή. 
      ΠΡΟΕΔΡΕΥΩΝ (Ιωάννης Δραγασάκης): Ο κύριος Υπουργός έχει το λόγο για δύο λεπτά.
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Ευχαριστώ, κύριε Πρόεδρε.
      Δεν συμφωνώ, τουλάχιστον με την τελευταία αποστροφή, η οποία αναφέρεται στην Ευρωπαϊκή Ένωση. 
      Κύριε Σκυλλάκο, σας θυμίζω ότι το αγροτικό εισόδημα στη χώρα μας, από κοινοτικούς πόρους, στηρίζεται κατά 2.000.000.000 ευρώ ετήσια, για άμεσες ενισχύσεις. Και με το πρόγραμμα 2007-2013 θα εισρεύσουν στα ελληνικά ταμεία 3.700.000.000. Επομένως, καλά είναι να κατηγορούμε την Ευρωπαϊκή Ένωση, αλλά καλά είναι να συνεκτιμούμε και να συνυπολογίζουμε και αυτούς τους πόρους, πόροι οι οποίοι εξ αντικειμένου -και κάνοντας μία μικρή ιστορική διαδρομή- διαπιστώνει κανείς εύλογα ότι εισέρευσαν τα τελευταία είκοσι χρόνια και έδωσαν μία νέα ανάπτυξη στην ελληνική ύπαιθρο. 
      Εσείς, έχετε μία άλλη άποψη. Εμείς υποστηρίζουμε, όπως και η συντριπτική πλειοψηφία του πολιτικού κόσμου, πιστεύω, την άποψη ότι μέσα από την Ευρωπαϊκή Ένωση και μόνο μπορούμε να στηρίξουμε αποτελεσματικά το εισόδημα του παραγωγού. Και αυτήν την πολιτική βέβαια όχι μόνο δεν θα την αλλάξουμε, αλλά θα την ακολουθήσουμε. 
      Και θέλω να σας πω, για να ξεκαθαρίσουμε, γιατί σας είπα ότι θα σας πω ορισμένες αλήθειες, ότι είμαι στο Υπουργείο αυτό μετά από δεκάξι χρόνια, καινούργιος Υπουργός, αλλά θέλω ευθύς εξ αρχής να βάλω τους κανόνες ενός έντιμου παιχνιδιού. 
      Πρώτον, θα κινηθούμε μέσα στο κοινοτικό πλαίσιο. Εμείς δεν θα είμαστε οι «αποδιοπομπαίοι τράγοι» στην Ευρωπαϊκή Ένωση με την πολιτική μας.
      ΑΝΤΩΝΙΟΣ ΣΚΥΛΛΑΚΟΣ: Είναι «ψίχουλα» κύριε Υπουργέ.
      ΣΩΤΗΡΙΟΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Θα το δείτε αυτό. «Ψίχουλα» είναι ερωτηματικό. Θα το δείτε σύντομα, σε μία-δύο μέρες.
      Δεύτερον, δεν θα τινάξουμε στον αέρα τον προϋπολογισμό. Αγαπάμε, σεβόμαστε, στηρίζουμε τον Έλληνα αγρότη. Την ίδια στιγμή όμως αγαπάμε, σεβόμαστε και όλες τις άλλες «ευάλωτες» κοινωνικές ομάδες. Μας ενδιαφέρουν τα νοσοκομεία, μας ενδιαφέρουν τα σχολεία, μας ενδιαφέρουν οι άνεργοι, μας ενδιαφέρουν οι γυναίκες, μας ενδιαφέρουν οι φυλακισμένοι, όλο αυτό το πλέγμα των αδύναμων κοινωνικών ομάδων στις οποίες υπάγεται και ο αγρότης. 
      Μέσα λοιπόν σ’ αυτήν την «πίτα» στηρίξεως, στα πλαίσια του προϋπολογισμού των αδυνάμων, βάζουμε και τον αγρότη. Και θέλω να σας πω ότι θα πράξουμε παν ό,τι δυνατόν για να μπορέσουμε να τον στηρίξουμε, αλλά δεν θα διαλύσω το κράτος, δεν θα διαλύσω την πολιτεία, δεν θα φέρω τις κοινωνικές τάξεις τη μία εναντίον της άλλης, μόνο και μόνο για να κάνω πολιτική και να πω ότι είμαι αρεστός σε ορισμένες κοινωνικές ομάδες. Οι αγρότες ξέρουν το ενδιαφέρον μου το προσωπικό και ξέρουν το ενδιαφέρον του ίδιου του Πρωθυπουργού.
      Και θα δείτε σύντομα ότι αυτό το οποίο εσείς χαρακτηρίζετε σαν ψίχουλα, δεν είναι ψίχουλα. Θα είναι μία στήριξη η οποία θα βγει από το αίμα του ελληνικού λαού. Εμείς, απλώς το αίμα του ελληνικού λαού θα «διαχειριστούμε». Επαναλαμβάνω, μέσα από τον ιδρώτα του ελληνικού λαού θα βγει αυτή η στήριξη. Και θα βγει, γιατί είναι πράγματι οι αγρότες μία αδύναμη κοινωνική ομάδα που θέλει στήριξη. Τους καλώ όμως να καταλάβουν ορισμένα πράγματα, να μην έρθουν σε αντίθεση με την ίδια την κοινωνία. Εάν και οι ίδιοι αγαπούν και σέβονται τη δουλειά τους, αυτό που κάνουν και το σεβόμαστε όλοι, να έρθουν να συνεργαστούν όπως συνεργάζονται –και μάλιστα έχουμε μία πολύ καλή συνεργασία- και να βρούμε λύσεις. 
      Πιστεύω ότι το πρόβλημα θα λυθεί, γιατί σε τελική ανάλυση ο αγρότης είναι ένας καλός πολίτης, ένας –με την καλή έννοια- συντηρητικός πολίτης, ο οποίος σταθμίζει τα πράγματα, δεν είναι έξαλλος. Και πιστεύω ότι δεν παρασυρθούν από ορισμένους ολίγους που νομίζουν ότι με τις κινητοποιήσεις και τις ακραίες μορφές διαμαρτυριών θα επιδιώξουν κάτι, το οποίο θα είναι προς όφελος της τάξης τους.
      Τελευταία φράση, κύριε Πρόεδρε. Εμείς είτε με κινητοποιήσεις είτε χωρίς κινητοποιήσεις θα στηρίζαμε και θα στηρίξουμε τον αγρότη. Αυτό θα το κάνουμε με το χέρι στην καρδιά, αλλά και έχοντας πάντοτε τη λογική των αξιών τις οποίες σας περιέγραψα και στην πρωτολογία μου και τώρα.
      Και κάτι που είχα σημειώσει και μου διέφυγε. Όσον αφορά τα 28.000.000.000 των τραπεζών, θα δοθούν και στις αγροτικές επιχειρήσεις. Δηλαδή, και η Αγροτική Τράπεζα μέσω αυτών θα πάρει και θα ενισχύσει. Δεν θα είναι μόνο στις άλλες τις εμπορικές τράπεζες.
      Ευχαριστώ πολύ.
      ΑΝΤΩΝΙΟΣ ΣΚΥΛΛΑΚΟΣ: Μην μιλάμε για τις μεγάλες αγροτικές επιχειρήσεις…
      ΠΡΟΕΔΡΕΥΩΝ (Ιωάννης Δραγασάκης): Γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίαση σαράντα τέσσερις μαθήτριες και μαθητές και δύο συνοδοί-δάσκαλοι από το 1ο Δημοτικό Σχολείο Καισαριανής.
      Τους καλωσορίζουμε.
      (Χειροκροτήματα απ’ όλες τις πτέρυγες)
      Στη συνέχεια θα συζητηθεί η με αριθμό 418/19-1-2009 πέμπτη επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κυριάκου Βελόπουλου προς τον Υπουργό Εθνικής Παιδείας και Θρησκευμάτων σχετικά με τη θέση των Πρυτάνεων του Εθνικού Μετσόβιου Πολυτεχνείου και του Πολυτεχνείου Πατρών, όπου φιλοξένησαν ηλεκτρονικώς ξένες ιστοσελίδες που προέτρεπαν τους διαδηλωτές σε καταστροφές κ.λπ..
      Η επίκαιρη ερώτηση του κ. Βελόπουλου έχει ως εξής:
      « Μπορεί να φαίνεται εντελώς απίστευτο , αλλά είναι γεγονός! Το Εθνικό Μετσόβιο Πολυτεχνείο, αλλά και το Πολυτεχνείο Πατρών φιλοξενούν ηλεκτρονικώς στον server που διαθέτουν (Netblock owner: National Technical University of Athens) τις ιστοσελίδες του έξωθεν προερχόμενου Indymedia (Athens.indymedia.org@patras.indymedia.org). Τα ερωτήματα που αμέσως προκύπτουν είναι πολλά και πιεστικά!
      Οι κύριοι πρυτάνεις είχαν γνώση ότι φιλοξενούσαν αυτές τις ιστοσελίδες; Αν όχι, οφείλουν άμεσα να παραιτηθούν, εφόσον δεν γνώριζαν τι ακριβώς συμβαίνει στα ιδρύματα που προΐστανται. Αν πάλι ήταν γνώστες και δεν έπραξαν απολύτως τίποτα, είναι ουσιαστικώς συνένοχοι των προκληθεισών βαρβαροτήτων. Ύστερα, ποιοι είναι οι υπεύθυνοι διαδικτύου των δύο ιδρυμάτων, ποιοι είχαν την ευθύνη της φιλοξενίας των ξένων ιστοσελίδων στους server του ΕΜΠ και των Πατρών; Με ποια άραγε κριτήρια επελέγησαν αυτές τις ιστοσελίδες, αλλά και υποστηρίχθηκαν οικονομικώς; Άλλωστε, ήταν γνωστόν «τοις πάσιν» ότι ιστοσελίδες αυτές υποδαύλιζαν σταθερά τη βία, τους βανδαλισμούς και τη δημιουργία κλίματος αναρχίας…
      Ερωτάται: 
      1. Εάν δεν παρασχεθούν συγκεκριμένες και πειστικές εξηγήσεις από τους πρυτάνεις και τους αντιπρυτάνεις, τότε όλοι οι έμποροι, ιδιώτες και καταστηματάρχες, που κατεστράφησαν οι περιουσίες τους, σε πολλές πόλεις της Ελλάδος, δικαιούνται να προχωρήσουν, σε μηνύσεις κατά του Ε.Μ.Π. και του Πατρών, διεκδικώντας αποζημιώσεις; 
      2. Εφόσον έκαναν χρήση της καλύψεως των δύο Πανεπιστημιακών ιδρυμάτων, πώς θα αποκαλυφθούν οι «γνωστοί- άγνωστοι», που «κινούν τα νήματα», πίσω από τις δύο ιστοσελίδες;».
      Στην επίκαιρη ερώτηση του κ. συναδέλφου θα απαντήσει ο Υφυπουργός Εθνικής Παιδείας και Θρησκευμάτων κ. Ταλιαδούρος.
      Κύριε Υφυπουργέ έχετε το λόγο για τρία λεπτά. 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. 
      Θα ήθελα πρώτα από όλα να υπενθυμίσω ότι στο πλαίσιο της ακαδημαϊκής ελευθερίας και της πλήρους αυτοδιοίκησης των ανωτάτων εκπαιδευτικών ιδρυμάτων, όπως αυτές κατοχυρώνονται στη διάταξη του άρθρου 16 του Συντάγματος, τα ιδρύματα είναι τα ίδια υπεύθυνα μέσω των αρμοδίων οργάνων τους να αποφασίζουν, μεταξύ των άλλων, τους όρους και τις προϋποθέσεις φιλοξενίας ιστοσελίδων στον εξοπλισμό τους. 
      Σχετικά με τη φιλοξενία των ιστοσελίδων που αναφέρονται στην ερώτηση του κυρίου συναδέλφου, απευθυνθήκαμε στους πρυτάνεις του Πανεπιστημίου Πατρών και του Εθνικού Μετσοβείου Πολυτεχνείου και μας απήντησαν τα εξής: Ο Πρύτανης του Πανεπιστημίου Πατρών με έγγραφό του, το οποίο έχω στη διάθεσή σας και θα το καταθέσω στα Πρακτικά, επισημαίνει ότι: «Κατόπιν εξετάσεως του θέματος από το θεσμοθετημένο Κέντρο Δικτύων του Πανεπιστημίου Πατρών και με βάση τα διαθέσιμα σήμερα στοιχεία, συνάγεται με βεβαιότητα ότι δεν υπάρχει εξυπηρέτηση server στο δίκτυο του Πανεπιστημίου Πατρών και για το οποίο να έχει θεσμική ευθύνη το Πανεπιστήμιο Πατρών που να φιλοξενεί τα sites στα οποία αναφέρεστε».
      Σε ό,τι αφορά το Μετσόβειο Πολυτεχνείο, ο Πρύτανης μας ενημέρωσε με έγγραφό του ότι: «για τη φιλοξενία ιστοσελίδων σε εξοπλισμό του Ιδρύματος και την προαπαιτούμενη παροχή υπηρεσιών ονομασίας, έχει εγκριθεί με απόφαση της Συγκλήτου, κατά τη συνεδρίαση 8 του 2004, θέμα 14, για την ιστοθέτηση στην οποία αναφέρεστε, το ATHENS INDYMEDIA, δεν έχει δοθεί καμμία έγκριση απολύτως.» 
      Είναι αληθές ότι αυτή η ιστοσελίδα χρησιμοποιεί το δίκτυο του Πολυτεχνείου, δεν έχει δοθεί όμως καμμία έγκριση από το Ίδρυμα. Σε επικοινωνία που είχαμε με τον Πρύτανη, με ενημέρωσε ότι πρόθεσή τους είναι και ήδη κάνουν ενέργειες να εντοπιστεί ή να κοπεί η πρόσβαση, ώστε να παύσει αυτή η εκπομπή που γίνεται χωρίς τη σχετική άδεια. 
      Θα ήθελα να επισημάνω όμως ότι, όπως ενημερώθηκα, αυτό δεν είναι απλό θέμα, γιατί ο φυσικός εντοπισμός του διακομιστή είναι δύσκολος, καθώς αυτός μπορεί να μεταφέρεται σε διάφορους χώρους. Το βάζει σε μία πρίζα και μετά το βγάζει και φεύγει. Σε κάθε περίπτωση όμως, όπως μας ενημέρωσε ο Πρύτανης, η Πρυτανεία έχει αρχίσει και ερευνά το θέμα και στη συνέχεια θα κινηθεί άμεσα για να το εντοπίσει. 
      Τις απαντήσεις των Πρυτάνεων, με τα πλήρη στοιχεία των αποφάσεων των συνελεύσεων και των συγκλήτων και όλα τα σχετικά θέματα, τα καταθέτω στα Πρακτικά, ώστε να έχετε μία πλήρη ενημέρωση των μέτρων που έχει λάβει και πρόκειται να λάβει το Εθνικό Μετσόβειο Πολυτεχνείο για την αντιμετώπιση αυτού του θέματος. 
      (Στο σημείο αυτό ο Υφυπουργός Εθνικής Παιδείας και Θρησκευμάτων κ. Σπυρίδων Ταλιαδούρος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κύριο Υπουργό. 
      Ο κ. Βελόπουλος έχει το λόγο για δύο λεπτά. 
      ΚΥΡΙΑΚΟΣ ΒΕΛΟΠΟΥΛΟΣ: Με το σκεπτικό λοιπόν του κ. Πρυτάνεως, κύριε Υπουργέ, εγώ θα γίνω πολιτικός μηχανικός χωρίς την έγκρισή του. Θα τρελαθούμε σ’ αυτή τη χώρα! Δεν υπάρχει λογική. 
      Ακούσατε τι είπατε; Από το 2004 ψάχνουν να βρουν και δεν μπορούν να βρουν! Εγώ λοιπόν θα σας πω ότι ίσως σας λέει ψέματα ο κύριος Πρύτανης και έχω τα στοιχεία μπροστά μου, γιατί εγώ προσωπικά που δεν ξέρω πολύ καλά το διαδίκτυο, βρήκα που είναι οι κύριοι αυτοί. 
      Κύριε Υπουργέ, με πολύ ευκολία προσπερνάτε το σημαντικό ζήτημα αυτής της ιστορίας, γιατί η Αθήνα καιγόταν επί ενάμισι μήνα. Η Αθήνα κάηκε ενάμισι μήνα και από εκεί, από τους κυρίους αυτούς γινόταν προπαγάνδα. Στοχοποίησαν πρόσωπα, στοχοποίησαν πολιτικά πρόσωπα και σήμερα μου λέτε εσείς ότι το Εθνικό Μετσόβειο Πολυτεχνείο είναι ένα ελεύθερο κέντρο ή εν πάση περιπτώσει στα πλαίσια της ακαδημαϊκής κοινότητας δεν παρεμβαίνετε. 
      Κύριε Υπουργέ, δίνετε χρήμα στο Εθνικό Μετσόβειο Πολυτεχνείο, ναι ή όχι; Δίνει το ελληνικό κράτος χρήματα στο Εθνικό Μετσόβειο Πολυτεχνείο; Τι μου λέτε τώρα; Με το άσυλο έχετε πρόβλημα. Αποδείξεις έχετε για το INDYMEDIA και μου λέτε ότι στην ελεύθερη διακίνηση των ιδεών δεν παρεμβαίνετε. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, επιτρέψτε μου να έχω λίγο παραπάνω χρόνο. 
      Ακούστε λοιπόν, κύριε Υπουργέ, για να σοβαρευτούμε σ’ αυτή τη χώρα κάποια στιγμή. Έχω μπροστά μου κάποιο e mail που πριν από τρία χρόνια εστάλη στον κ. Συκά, ο οποίος είναι καθηγητής Πληροφορικής στο Κέντρο Δικτύου. Ξέρετε τι απήντησε; Ότι θα ψάξει το θέμα και θα το προωθήσει στον Πρύτανη. 
      Ακούστε όμως τι λέει το Εθνικό Μετσόβειο Πολυτεχνείο, ποιους όρους πρέπει να πληροί για να έχει μία ιστοσελίδα. 
     Πρώτον, απαγορεύεται η αποθήκευση-προβολή υλικού που θίγει την υπόληψη τρίτων προσώπων. Εδώ στοχοποιούν καθημερινά άτομα. «Ο Βελόπουλος, ο Ταλιαδούρος, ο Γεωργιάδης, πρέπει να τους κάνουμε αυτό, να τους βρούμε στο σπίτι τους και να τους κτυπήσουμε». Δίνουν διευθύνσεις σπιτιών, κύριε.
     Συνεχίζω. Δυσφήμιση, συκοφαντία τρίτων. Αποθήκευση-προβολή υλικού που δεν συνάδει προς την ακαδημαϊκή φυσιογνωμία των ιστοσελίδων. Τι μου λέτε τώρα, «είπε ο Πρύτανης;» Ποιον Πρύτανη θα πιστέψουμε; Αυτόν που είναι σε ομηρία; Αυτόν που φοβάται να μιλήσει; Αυτόν τον Πρύτανη πιστεύετε εσείς; Ο άνθρωπος είναι φοβισμένος. Μπαίνει στο πανεπιστήμιο και τρέμει ο Πρύτανης.
     Και συνεχίζω, γιατί είναι πολύ σημαντικό. Ακούστε τώρα. Αν κάποιος θέλει να μηνύσει την ιστοσελίδα, κύριε Υπουργέ μου, πού θα πάει; Σε ποιον θα απευθυνθεί;  Πού θα κάνει μήνυση; 
     Εδώ είναι, λοιπόν, η απουσία του κράτους. Και επειδή εσείς δεν μπορείτε να τα βρείτε, εγώ θα τα παραδώσω, κύριε Υπουργέ εδώ, για να τους βρείτε. Υπάρχουν οι κόμβοι. Θα τα παραδώσω, μπας και τους βρείτε εσείς. Διότι φαίνεται ότι είστε ανίκανοι να βρείτε τα αυτονόητα. 
     Ξέρετε ότι φιλοξενούνται ιστοσελίδες τρομοκρατών, κύριε Υπουργέ; Ξέρετε ότι υπάρχουν ολόκληρες σελίδες για το πώς μπορείς να κάνεις καταλήψεις στους δρόμους; Ακούστε. Υπάρχουν ολόκληρες ιστοσελίδες για τη 17 Νοέμβρη. 
     Αν αυτά συνέβαιναν στην Αμερική, κύριε Υπουργέ, θα είχε παραιτηθεί ο Υπουργός και εσείς μου λέτε ότι ο Πρύτανης σας είπε. Ξέρεις τι θα πει να δίνεις συμβουλές για μολότοφ, συμβουλές για εκρηκτικούς μηχανισμούς μέσα από το Μετσόβιο Πολυτεχνείο; Και ακόμα μου λέτε εσείς ότι ο Πρύτανης σας λέει; 
     ΠΡΟΕΔΡΕΥΩΝ (Ιωάννης Δραγασάκης):  Ολοκληρώστε, κύριε Βελόπουλε;
     ΚΥΡΙΑΚΟΣ ΒΕΛΟΠΟΥΛΟΣ: Δεν θα σοβαρευτούμε ποτέ, κύριε Υπουργέ μου; Δεν θα σοβαρευτούμε ποτέ ως κράτος; Και το λέω αυτό, γιατί είστε στοχοποιημένοι όλοι. Όλοι από εκεί μέσα είμαστε στοχοποιημένοι. Κάποια στιγμή, κυβερνήστε, κύριε Υπουργέ, γιατί αν δεν μπορείτε να κυβερνήσετε, πηγαίνετε σπίτι σας. Δεν είναι δυνατόν να μου λέτε ότι ο Πρύτανης φταίει για όλα;
     Τα καταθέτω στα Πρακτικά.
     (Στο σημείο αυτό ο Βουλευτής κ. Κυριάκος Βελόπουλος                        καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     (Χειροκροτήματα από την πτέρυγα του ΛΑΟΣ)
      ΠΡΟΕΔΡΕΥΩΝ (Ιωάννης Δραγασάκης): Ο κύριος Υπουργός έχει το λόγο για δύο λεπτά.
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
     Είναι εύκολο να λέμε μεγάλες κουβέντες και ωραία λόγια. Εκείνο το οποίο είναι σημαντικό, είναι να κινούμεθα μέσα στο πλαίσιο του Συντάγματος και του νόμου. Κάθε κυβέρνηση οφείλει να κινείται μέσα στο πλαίσιο του Συντάγματος και του νόμου. Και η άσκηση των δικαιωμάτων βεβαίως, από την άλλη πλευρά, δεν μπορεί να γίνεται αυθαίρετα, αλλά μέσα στο πλαίσιο του νόμου και σε καμμία περίπτωση δεν μπορεί να γίνεται χρήση των χώρων και του εξοπλισμού των ιδρυμάτων, χωρίς άδεια των αρμοδίων οργάνων. Αυτό είναι αυτονόητο.
     Οφείλαμε, μετά τη δική σας ερώτηση, να ανατρέξουμε στους πρυτάνεις. 
     ΚΥΡΙΑΚΟΣ ΒΕΛΟΠΟΥΛΟΣ: Δεν το ξέρατε, κύριε Υπουργέ;
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Σας παρακαλώ, δεν σας διέκοψα. 
     Ο μεν Πρύτανης του Πανεπιστημίου Πατρών μας είπε  ότι αυτό το οποίο ισχυρίζεστε στην ερώτησή σας δεν είναι αληθές, δεν υπάρχει κάτι στο Πανεπιστήμιο, ο δε Πρύτανης του Εθνικού Μετσοβίου Πολυτεχνείου μας είπε, τι αποφάσεις έλαβε η Σύγκλητος, τι μέτρα έχουν λάβει, τι μέτρα προτίθενται να λάβουν. 
     ΚΥΡΙΑΚΟΣ ΒΕΛΟΠΟΥΛΟΣ: Τι θα κάνετε εσείς, κύριε Υπουργέ;
     ΠΡΟΕΔΡΕΥΩΝ (Ιωάννης Δραγασάκης): Παρακαλώ, μη διακόπτετε, κύριε συνάδελφε.
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Παρακαλώ. Δεν σας διέκοψα. 
     Είμαστε σε διαρκή επαφή με τον Πρύτανη, ώστε να λάβει όλα τα απαραίτητα μέτρα ελέγχου προστασίας, ώστε και αυτό να πάψει να χρησιμοποιείται και να αποτραπεί η οποιαδήποτε αυθαίρετη χρήση του δικτύου. 
     Εγώ πιστεύω στη δύναμη της ακαδημαϊκής κοινότητας, των καθηγητών και των πρυτάνεων. Είναι εκείνοι οι οποίοι μπορούν να προστατεύσουν το ίδρυμά τους, την ελληνική κοινωνία. 
     ΚΥΡΙΑΚΟΣ ΒΕΛΟΠΟΥΛΟΣ: Τι λέτε τώρα; Φοβισμένοι είναι οι άνθρωποι. 
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Κανένας δεν είναι φοβισμένος. 
     ΚΥΡΙΑΚΟΣ ΒΕΛΟΠΟΥΛΟΣ: Είστε εκτός τόπου και χρόνου.
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Παρακαλώ, δεν σας διέκοψα. Υπάρχουν κανόνες. Σεβαστείτε τους κανόνες και να κινείστε στο πλαίσιο των κανόνων. Τουλάχιστον αυτό να το μάθετε.
     Θα ήθελα να κλείσω, λέγοντας ότι εμείς διαφωνούμε ριζικά με κάθε πράξη βίας, καταδικάζουμε και αποδοκιμάζουμε βανδαλισμούς και καταστροφές της δημόσιας περιουσίας των πανεπιστημίων, γιατί αυτές οδηγούν στην υποβάθμιση των δημόσιων πανεπιστημίων, τα οποία στηρίζουμε και αγωνιζόμαστε για την ποιοτική αναβάθμισή τους. Και όλες αυτές οι ενέργειες, οι προσπάθειες θα γίνουν στο πλαίσιο του Συντάγματος και των νόμων.
     ΠΡΟΕΔΡΕΥΩΝ (Ιωάννης Δραγασάκης): Ευχαριστούμε. 
     Ακολουθεί η με αριθμό 427/19.1.2009 τέταρτη επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Παναγιώτη Λαφαζάνη προς τον Υπουργό Οικονομίας και Οικονομικών, σχετικά με τη διεύρυνση του «spread» των ομολόγων του δημοσίου, την ανάγκη δανεισμού των κρατών απευθείας από την Ευρωπαϊκή Κεντρική Τράπεζα κ.λπ..
      Η επίκαιρη ερώτηση του κ. Λαφαζάνη έχει ως εξής:
      «Η εκτίναξη του «spread» των ομολόγων του ελληνικού δημοσίου δεν είναι μόνο αποτέλεσμα της αδιέξοδης οικονομικής πολιτικής της Κυβέρνησης αλλά και των άγριων κερδοσκοπικών παιχνιδιών που παίζουν διεθνείς τράπεζες και επενδυτές, ιδιαίτερα σε βάρος των πιο αδύναμων χωρών, με αιχμή του δόρατος τις διεθνείς εταιρείες βαθμολόγησης.
      Οι διεθνείς εταιρείες βαθμολόγησης, οι οποίες έχουν αποδειχθεί παντελώς αναξιόπιστες και συνυπεύθυνες για τη διεθνή οικονομική κρίση (π.χ. S&P), αξιοποιούν τα προβλήματα της ελληνικής οικονομίας, για να υποβαθμίζουν με μεγάλη ευκολία και πολιτικό σκεπτικό νεοφιλελεύθερου ιερατείου, την πιστοληπτική ικανότητα της χώρας. Αυτό έχει ως αποτέλεσμα να αυξάνεται δυσανάλογα το «spread» των ομολόγων του ελληνικού δημοσίου, με συνέπεια να επωφελούνται ξένες και εγχώριες τράπεζες και να καταληστεύεται ο ελληνικός λαός. 
      Επειδή είναι αδιανόητο διεθνείς και εγχώριες τράπεζες με εγγύηση ομόλογα του ελληνικού δημοσίου να δανείζονται από την ΕΚΤ με επιτόκιο περίπου 2% και το δημόσιο να δανείζεται από τις ίδιες τράπεζες για πενταετή και δεκαετή ομόλογα με κερδοσκοπικό επιτόκιο πολύ πάνω από 5%. 
      Ερωτάται ο κύριος Υπουργός:
      Σκοπεύει η Κυβέρνηση να αντιδράσει στον απαράδεκτο ρόλο των διεθνών εταιρειών βαθμολόγησης και να προτείνει ένα άλλο διαφανές και αξιόπιστο ευρωπαϊκό σύστημα μέτρησης της πιστοληπτικής ικανότητας των ευρωπαϊκών χωρών;
      Σκοπεύει η Κυβέρνηση να διεκδικήσει, ιδιαίτερα εν μέσω οικονομικής κρίσης, ειδικές ρυθμίσεις που θα επιτρέπουν στην ΕΚΤ να δανείζει απευθείας τις χώρες με επιτόκια ανάλογα με αυτά που δανείζει τις εμπορικές τράπεζες;».
      Στην επίκαιρη ερώτηση του κ. συναδέλφου θα απαντήσει ο Υφυπουργός Οικονομίας και Οικονομικών κ. Λέγκας.
      Ο κύριος Υπουργός έχει το λόγο για τρία λεπτά. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Αγαπητέ συνάδελφε, είναι γεγονός ότι θίγετε να σημαντικό ζήτημα το οποίο με αφορμή την παγκόσμια οικονομική κρίση απασχολεί σήμερα αρκετές χώρες και οφείλω να ομολογήσω ότι και εσείς, όπως επίσης και άλλοι συνάδελφοι, όπως και ο προεδρεύων σήμερα στη σημερινή συνεδρίαση, έχουν αναφερθεί πριν από την κρίση για την κρίση.
      Είναι γεγονός ότι πολλά έχουν λεχθεί, πολλά έχουν γραφτεί για το ρόλο των πιστοληπτικών αξιολογήσεων των εταιρειών του κλάδου, ενώ δεν είναι λίγοι αυτοί που αποδίδουν ευθύνες για την κρίση στις πιστοληπτικές αυτές αξιολογήσεις. Ήδη από τον Οκτώβριο του 2008 το Συμβούλιο της Ευρωπαϊκής Ένωσης ζήτησε κατάρτιση σχετικής νομοθετικής πρότασης για την ενίσχυση των κανόνων που ισχύουν για τους οργανισμούς αξιολόγησης πιστοληπτικής ικανότητας και την εποπτεία τους σε επίπεδο Ευρωπαϊκής Ένωσης, κρίνοντας βεβαίως ότι το θέμα αυτό είναι σημαντικό και βεβαίως, προκειμένου να αποκατασταθεί η εμπιστοσύνη και η ομαλή λειτουργία του χρηματοπιστωτικού τομέα.
      Όταν υπήρξαν οι πρώτες ενδείξεις αθέμιτων πρακτικών στον τομέα της αξιολόγησης πιστοληπτικής ικανότητας, η επιτροπή από το Νοέμβρη του 2008 υπέβαλε πρόταση κανονισμού σχετικά με τους οργανισμούς αξιολόγησης. Η πρόταση αυτή έρχεται να προστεθεί στις προτάσεις της επιτροπής, σχετικά με την φερεγγυότητα 2, την οδηγία δηλαδή για την επάρκεια των ιδίων κεφαλαίων και τα συστήματα εγγύησης των καταθέσεων. 
      Η ελληνική τώρα αντιπροσωπεία, η οποία συμμετείχε στις διαβουλεύσεις στο επίπεδο του Συμβουλίου της Ευρωπαϊκής Ένωσης, αναγνωρίζοντας τα προβλήματα στην αξιοπιστία των οργανισμών αξιολόγησης, επεσήμανε σημεία βελτίωσης της πρότασης, την ανάγκη περαιτέρω μελέτης και ανάλυσης του θέματος σε επαρκές χρονικό διάστημα, δεδομένου ότι οι προθεσμίες ήταν ιδιαίτερα ασφυκτικές. 
      Τονίστηκε επίσης, η κρισιμότητα και η σημασία του θέματος διασφάλισης του ανταγωνισμού, σε αυτόν τον μέχρι σήμερα ολιγοπωλιακό, ομολογουμένως, κλάδο. 
      Εμείς, όπως θα περίμενε κάποιος από μία υπεύθυνη διακυβέρνηση, παρακολουθούμε και συμμετέχουμε στις πρόσφατες πρωτοβουλίες της Ευρωπαϊκής Επιτροπής, ως προς την επαναξιολόγηση της αξιοπιστίας, αλλά και της υφιστάμενης μεθοδολογίας -που ακολουθείται μέχρι σήμερα- των οίκων αξιολόγησης και με τις παρούσες συνθήκες των αγορών, κρίνουμε ότι θα πρέπει να ενεργούμε μόνο σε ευρωπαϊκό επίπεδο και όχι βεβαίως σε επίπεδο κράτους-μέλους.
      Σε ό,τι αφορά τώρα τη δυνατότητα δανεισμού –έρχομαι στο δεύτερο ερώτημά σας- με επιτόκια της Ευρωπαϊκής Κεντρικής Τράπεζας, στις σχετικές διαβουλεύσεις που έγιναν και το γνωρίζετε αυτό, στους κόλπους της ζώνης του ευρώ, υπάρχουν ενδοευρωπαϊκές φωνές αντίρρησης απέναντι σε μια τέτοια προοπτική.
      Σε κάθε περίπτωση η ελληνική Κυβέρνηση σκοπεύει να εξαντλήσει τις δυνατότητες που της παρέχει το κανονιστικό πλαίσιο της Ευρωπαϊκής Ένωσης, τις πρόσφατες αποφάσεις του ECOFIN της Ευρωπαϊκής Επιτροπής ως προς την εφαρμογή του, αλλά με αποκλειστικό βεβαίως γνώμονα το συμφέρον της χώρας μέσα στις παρούσες συνθήκες της κρίσης. 
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κύριο Υπουργό. 
      Το λόγο έχει ο κ. Λαφαζάνης για δύο λεπτά. 
      ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κύριε Πρόεδρε. 
      Κύριε Υφυπουργέ, κύριε Λέγκα, κάνατε μία προσπάθεια να τα πείτε όλα και να μην πείτε και τίποτα. 
      Δυστυχώς, το πρόβλημα είναι τραγικό για την Ελλάδα και όχι μόνο για την Ελλάδα. Αυτή τη στιγμή, τα επιτόκια του δημόσιου δανεισμού έχουν εκτιναχθεί σε δυσθεώρητα ύψη και από αυτό το γεγονός ξέρετε ότι καταληστεύεται ο ελληνικός λαός που έχει τόσα προβλήματα σ’ αυτή τη φάση -βλέπετε τι γίνεται και με τους αγρότες- και πληρώνει τις τράπεζες και τους δανειστές. Πρόκειται για ένα χαράτσι, για μία ληστρική στην ουσία καταλήστευση του ελληνικού λαού. 
      Και ξέρετε ότι αυτή η εκτίναξη των επιτοκίων του δημόσιου δανεισμού επηρεάζει συνολικά τα επιτόκια στην Ελλάδα, με αποτέλεσμα αυτή η καταλήστευση να είναι γενικευμένη αυτή τη στιγμή και να αφορά και τον οποιονδήποτε δανειολήπτη μέσα στην κρίση. 
      Και μου λέτε τώρα ότι δεν βλέπετε τι γίνεται με τις διεθνείς εταιρείες βαθμολόγησης. Και κάνετε προσπάθειες από εδώ και από εκεί και το συμβούλιο και εκείνος και ο άλλος. Μα, δεν γίνεται έτσι πολιτική, κύριε Υπουργέ. Πρέπει κάποτε να αποφασίσετε να υπερασπίσετε τα συμφέροντα αυτής της χώρας, τα συμφέροντα του ελληνικού λαού, τα συμφέροντα των λαών απέναντι σε ένα ληστρικό κερδοσκοπικό σύστημα.
      Δεν μπορεί οι κερδοσκόποι να βαθμολογούν την Ελλάδα αξιοποιώντας υπαρκτά προβλήματα που οφείλονται στην πολιτική σας, απλώς και μόνο για να βγάζουν χρήματα μέσα στην κρίση στις πλάτες του ελληνικού λαού.
      Και σας κάνουμε συγκεκριμένη πρόταση την οποία δεν ακούμε να προβάλλετε πουθενά. 
      Πρέπει να αλλάξει το σύστημα. Πρέπει να φύγουμε από το σύστημα βαθμολόγησης από ιδιωτικές εταιρείες, οι οποίες είναι παντελώς αναξιόπιστες και συνυπεύθυνες για την κρίση και να προτείνετε ένα νέο ευρωπαϊκό σύστημα βαθμολόγησης χωρών, το οποίο να είναι αντικειμενικό και αξιόπιστο, μακριά από ιδιοτέλειες και συμφέροντα.   
      Επίσης, δεν μου είπατε τίποτα για το τι προτείνετε εσείς για το δημόσιο δανεισμό μέσα στην κρίση. Είναι δυνατόν η Ευρωπαϊκή Κεντρική Τράπεζα να δανείζει τις εμπορικές τράπεζες και να τους δίνει βραχυπρόθεσμη ρευστότητα, αλλά συχνά και μεσοπρόθεσμη ρευστότητα με 2% μέσα σ’ αυτήν την κρίση και το δημόσιο να δανείζεται με πάνω από 5%, ενώ 5,5% έφτασαν τα πενταετή ομόλογα προχθές;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Προτείνετε εσείς μία άλλη αντιμετώπιση από την Ευρωπαϊκή Κεντρική Τράπεζα του δημόσιου δανεισμού; Την έχετε θέσει; Την έχετε προβάλλει μέσα στην Ευρώπη; Έχετε αναπτύξει πρωτοβουλίες; 
      ΠΡΟΕΔΡΕΥΩΝ (Ιωάννης Δραγασάκης): Ολοκληρώστε, κύριε Λαφαζάνη. 
      ΠΑΝΑΓΙΩΤΗΣ ΛΑΦΑΖΑΝΗΣ: Ολοκληρώνω, κύριε Πρόεδρε. 
      Προσπαθείτε να διαμορφώσετε συμμαχίες; Κάνετε δυναμικές παρεμβάσεις ή παρακολουθείτε την κατάσταση σαν απαθείς θεατές, όταν βλέπετε ότι δεν υπάρχει πλέον δυνατότητα να μπορέσει η Ελλάδα να σταθεί στα πόδια της μέσα σ’ αυτήν την κρίση μ’ αυτές τις αποκλίσεις στα επιτόκια δανεισμού εντός της Ευρωπαϊκής Ένωσης, που σε λίγο αν συνεχιστούν θα θέσουν σε δοκιμασία την ίδια την Ευρωζώνη και την προοπτική της;    
      Αυτή τη στιγμή χρειάζονται πρωτοβουλίες. Χρειάζεται μία κυβέρνηση με  ισχυρή και ανεξάρτητη φωνή, η οποία θα αποφασίσει να προασπίσει τα συμφέροντα του ελληνικού λαού, μία κυβέρνηση η οποία δεν θα είναι δέσμια των αγορών, δέσμια των κυρίαρχων νεοφιλελεύθερων κύκλων της Ευρωπαϊκής Ένωσης. Δεν θα είναι δέσμια των αμερικανοκινούμενων εταιρειών βαθμολόγησης που παίζουν τα δικά τους παιχνίδια. 
      ΠΡΟΕΔΡΕΥΩΝ (Ιωάννης Δραγασάκης): Κύριε Υπουργέ, έχετε το λόγο για δύο λεπτά. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Φαίνεται ξεκάθαρα, κύριε Πρόεδρε, ότι υπάρχει μεγάλη ιδεολογική απόσταση στην αντιμετώπιση των θεμάτων. Καλός ο εντοπισμός των παραλήψεων, καλός ο εντοπισμός των αιτιών αυτής της κρίσης, αλλά από εκεί και πέρα πρέπει να φτάνουμε και σε προτάσεις. 
      Από τη μία μας ρωτάνε τι πρωτοβουλίες έχουμε πάρει στα πλαίσια των ευρωπαϊκών οργάνων και από την άλλη εγκαλούμεθα γιατί δεν πήραμε μεμονωμένα πρωτοβουλίες για να προτείνουμε συγκεκριμένα μέτρα απέναντι στις πιστοληπτικές αξιολογήσεις. 
      Επαναλαμβάνω, αγαπητέ συνάδελφε, ότι οι πρακτικές και οι μεθοδολογίες των διεθνών οίκων αξιολόγησης θα πρέπει να εντάσσονται σε ένα γενικότερο πλαίσιο, σε ένα γενικότερο ευρωπαϊκό θεσμικό πλαίσιο εποπτείας και δεν πρέπει να κρίνονται συγκυριακά και βεβαίως υπό την πίεση των γεγονότων.  
      Πολλοί ανάμεσά τους αρχηγοί κρατών της Ευρωπαϊκής Ένωσης, ο κ. Σαρκοζί, η κ. Μέρκελ, ζητούν από τις αρχές της Ευρωπαϊκής Ένωσης να διερωτηθούν για το ρόλο που πρέπει να παίξουν οι οίκοι στον καθορισμό των κινδύνων, καθώς την ίδια στιγμή συμβάλλουν στη δημιουργία προϊόντων που αξιολογούν.
      Για τους λόγους αυτούς, άλλωστε, ο αρμόδιος για την εσωτερική αγορά Επίτροπος Μακ Γκρίβι πρόσφατα ανακοίνωσε ότι σκοπεύει να επανεξετάσει την εσωτερική διαβούλευση και βεβαίως, να δει τις πιθανές συγκρούσεις συμφερόντων των οίκων πιστοληπτικής αξιολόγησης.
      Κρίνουμε ως σημαντική την αλλαγή αυτή που εξετάζει η Ευρωπαϊκή Επιτροπή σχετικά με τον καθορισμό κριτηρίων και των συνθηκών εποπτείας. Εντός αυτών των ορίων κινούμεθα και εντός αυτών των ορίων θα κινηθούμε. Συντασσόμεθα με τις όποιες ενέργειες αναληφθούν προς την κατεύθυνση αυτή, κατόπιν, βεβαίως και των διαβουλεύσεων των αρμοδίων οργάνων της Ευρωπαϊκής Επιτροπής, υπεύθυνα σε κάθε περίπτωση και μέσα στο υπάρχον θεσμικό πλαίσιο, με την πεποίθηση ότι η ελληνική οικονομία διαθέτει τις δυνάμεις εκείνες που τις επιτρέπουν να πορεύεται με αξιοπιστία στις διεθνείς χρηματαγορές.
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κύριο Υπουργό.
      Επίκαιρες Ερωτήσεις δευτέρου κύκλου:
      Με τη συναίνεση του Σώματος να προχωρήσουμε στην με αριθμό 419/19-1-2009 τέταρτη επίκαιρη ερώτηση του Βουλευτή του Λαϊκού Ορθόδοξου Συναγερμού κ. Σπυρίδωνος-Άδωνι Γεωργιάδη προς τον Υπουργό Οικονομίας και Οικονομικών, σχετικά με το σχέδιο νόμου που αφορά τους τραυματισθέντες αστυνομικούς εν ώρα διατεταγμένης υπηρεσίας κ.λπ.
      Η επίκαιρη ερώτηση του κ. Γεωργιάδη έχει ως εξής:
      «Με βάση την απάντηση που δόθηκε σε γραπτή ερώτησή μας προς το Υπουργείο Εσωτερικών, με αριθ. πρωτ.: 11678/17-12-2008 και με υπογράφοντες του Βουλευτές κ.κ. Πλεύρη Α., Γεωργιάδη Α., Βορίδη Μ., υπήρξε η δέσμευση ότι στους τραυματίες αστυνομικούς εν ώρα υπηρεσίας, το μηνιαίο επίδομα των 100 ευρώ που λαμβάνουν θα αυξηθεί στα 300 ευρώ. Αυτό θα αφορά τους αστυνομικούς οι οποίοι, όταν θα επανέλθουν στην ενεργό δράση, θα εκτελούν υπηρεσία γραφείου.
      Αξιοσημείωτο είναι το γεγονός ότι οι εν ενεργεία αστυνομικοί πληρώνονται κανονικά το ποσόν των 364 ευρώ μηνιαίως για την πλήρη εκτέλεση των καθηκόντων τους τόσο για νυκτερινές βάρδιες όσο και την εργασία τους πέραν του πενθημέρου. Ήδη, το τελευταίο χρονικό διάστημα έχουν τραυματισθεί εν ώρα διατεταγμένης υπηρεσίας δεκάδες αστυνομικοί, οι οποίοι πολλοί εξ αυτών μπορεί να έχουν μόνιμα προβλήματα στην υγεία τους.
      Όλα αυτά, λοιπόν, έχουν ως αποτέλεσμα οι αστυνομικοί αυτής της κατηγορίας να είναι σε μειονεκτική θέση σε σύγκριση με τους υπόλοιπους συναδέλφους τους και να έχουν ως επί το πλείστον βιοποριστικό πρόβλημα πέρα από το σωματικό.
      Επίσης, μεγάλο βιοποριστικό πρόβλημα αντιμετωπίζουν και οι αστυνομικοί οι οποίοι λόγω τραυματισμού απέχουν μόνιμα από τα καθήκοντά τους χωρίς καν να λαμβάνουν κάποιο επίδομα.
      Συνεπώς ερωτάται ο αρμόδιος Υπουργός:
      1. Πότε θα υπογράψετε χρονικά την τροπολογία, προκειμένου να ενταχθεί σε σχέδιο νόμου και να ψηφισθεί από τα μέλη του Ελληνικού Κοινοβουλίου τόσο για τους αστυνομικούς που επανέρχονται σε υπηρεσία γραφείου όσο και για αυτούς που απέχουν μόνιμα λόγω τραυματισμού;
      2. Δεύτερον, για ποιο λόγο θα δοθούν μόνο 300 ευρώ στους τραυματισθέντες αστυνομικούς ως μηνιαίο επίδομα, όταν επανέρχονται σε υπηρεσία γραφείου, ενώ το ορθό θα ήταν να λαμβάνουν 364 ευρώ, όπως οι υπόλοιποι αστυνομικοί;».
      Το λόγο έχει ο κύριος Υπουργός για τρία λεπτά.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε.
      Οφείλω να ομολογήσω ότι το ενδιαφέρον του κυρίου συναδέλφου, με βάση και τις ερωτήσεις που έχει υποβάλει στις υπηρεσίες μας, ούτε όψιμο είναι ούτε συγκυριακό.
      Θα ήταν καλό, βεβαίως, το αντίστοιχο ενδιαφέρον να αναγνωριστεί και για εμάς και για την Κυβέρνησή μας. Έχει εκδηλωθεί έμπρακτα η υποστήριξή μας στα δίκαια αιτήματα των Ελλήνων Αστυνομικών.
      Δεν πρέπει να ξεχνάμε ότι η Κυβέρνηση της Νέας Δημοκρατίας είναι αυτή η οποία υιοθέτησε μία σειρά μέτρων, δικαίωσε αιτήματα των συνδικαλιστικών οργάνων, υλοποιώντας σχετικές εξαγγελίες και βεβαίως, ικανοποιώντας μια σειρά από πάγια αιτήματα των μελών της ΕΛΑΣ.
      Δεν πρέπει, έτσι, να ξεχνάμε ότι η Κυβέρνησή μας, πέρα από την αύξηση του βασικού μισθού που έχει χορηγήσει στο προσωπικό των Σωμάτων Ασφαλείας, στο πλαίσιο της ετήσιας μισθολογικής πολιτικής, χορήγησε το επίδομα ειδικών συνθηκών που ανέρχεται στο 8% του βασικού μισθού από 1-9-2008.
Έχει αυξήσει τα επιδόματα κινδύνου σε ποσοστό 8,2% από 1.1.2008, καθώς επίσης και το βασικό μισθό του ανθυπολοχαγού και των αντιστοίχων στα 860 ευρώ από 1.1.2008, πλέον της γενικής εισοδηματικής πολιτικής του έτους αυτού, υλοποιώντας με συνέπεια τις προεκλογικές μας δεσμεύσεις. 
	Φυσικά όλοι γνωρίζουμε ότι η διεκδίκηση των αιτημάτων δεν σταματά. Συνεχώς επαναδιατυπώνονται καινούργια αιτήματα και, βεβαίως, αυτά τα αιτήματα εξελίσσονται δυναμικά συν τω χρόνω. Ένα απ’ αυτά τα νέα αιτήματα είναι και ο τριπλασιασμός του χορηγούμενου, βάσει δικής μας νομοθετικής πρωτοβουλίας, από το 2007 μηνιαίου επιδόματος 100 ευρώ. Το επίδομα αυτό καταβάλλεται στους αστυνομικούς, στους συνοριακούς φύλακες και στους ειδικούς φρουρούς, που μετατάσσονται σε υπηρεσία γραφείου λόγω παθήματος κατά την εκτέλεση διατεταγμένης υπηρεσίας και ένεκα αυτής από την ημέρα του παθήματος. 
	Παράλληλα, στο ένστολο προσωπικό της ΕΛΑΣ καταβάλλεται επίδομα αυξημένης επιχειρησιακής ετοιμότητας, το οποίο, όμως, δεν καταβάλλεται –αυτό είναι αλήθεια- στο ανωτέρω προσωπικό για την εκτέλεση γραμματειακής ή  γραφικής εργασίας. 
	Είναι, επίσης, γνωστό ότι τα οικονομικά αιτήματα των στελεχών των Σωμάτων Ασφαλείας εξετάζονται κάθε φορά με βάση την εισοδηματική πολιτική της Κυβέρνησης για τους μισθοδοτούμενους στο δημόσιο, αλλά βεβαίως και τη δημοσιονομική ευχέρεια της χώρας. Κατά συνέπεια, αυτό το αίτημα που αφορά την ευαίσθητη κατηγορία των στελεχών των Σωμάτων Ασφαλείας θα εξεταστεί κατ’ απόλυτη προτεραιότητα στο πλαίσιο της μισθολογικής μας πολιτικής. 
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κύριο Υπουργό. 
      Πριν δώσω το λόγο στον κύριο Γεωργιάδη, κυρίες και κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα μαθήτριες και μαθητές και δύο συνοδοί-δάσκαλοι από το 60ο Δημοτικό Σχολείο Αθήνας. 
      Η Βουλή τους καλωσορίζει. 
(Χειροκροτήματα απ’ όλες τις πτέρυγες της Βουλής)
	Ορίστε, κύριε Γεωργιάδη, έχετε το λόγο για δύο λεπτά. 
	ΣΠΥΡΙΔΩΝ – ΑΔΩΝΙΣ ΓΕΩΡΓΙΑΔΗΣ: Κύριε Υπουργέ, δεν πρόκειται να μπω σε μία στείρα κομματική και αντιπολιτευτική αντιπαράθεση, δηλαδή τι κάνατε, τι δεν κάνατε, τι είχατε υποσχεθεί και τι δεν είχατε υποσχεθεί. Όσοι ζούμε στην Ελλάδα ξέρουμε τι είχατε υποσχεθεί και τι έχετε κάνει. 
	Θέλω να αξιοποιήσω αυτό το λίγο χρόνο που μου δίνει ο Κανονισμός στη συζήτηση της επίκαιρης ερώτησης, για να θέσω συγκεκριμένο ερώτημα και θέλω να σας παρακαλέσω να μου δώσετε συγκεκριμένη απάντηση, γιατί, δυστυχώς, πάρα πολλές φορές οι Υπουργοί υπεκφεύγουν. 
	Εγώ έχω κάνει μία ερώτηση –είναι μάλλον η δέκατη πέμπτη στη σειρά που κάνω γι’ αυτό το θέμα- με τους συναδέλφους μου και μου απάντησε το Υπουργείο Εσωτερικών –θα καταθέσω την απάντηση για τα Πρακτικά της Βουλής- στις 3 Ιανουαρίου, δηλαδή πριν από λίγες μέρες, τα εξής: 
	«Παράλληλα για την αναπροσαρμογή του μηνιαίου επιδόματος από 100 σε 300 ευρώ που χορηγείται στο ένστολο προσωπικό της ΕΛΑΣ που μετατάσσονται σε υπηρεσία γραφείου ή απέχουν από τα καθήκοντά τους, συνεπεία τραυματισμού ή παθήματος κατά την εκτέλεση διατεταγμένης υπηρεσίας, υπογράφηκε σχετική τροπολογία από τους Υπουργούς Εσωτερικών και Δικαιοσύνης και εκκρεμεί η υπογραφή της από τον Υπουργό Οικονομίας και Οικονομικών, προκειμένου να ενταχθεί σε σχέδιο νόμου και να ψηφισθεί στη Βουλή.»
	Το παραπάνω είναι υπογεγραμμένο από τον Υπουργό Παναγιώτη Χηνοφώτη. 
	(Στο σημείο αυτό ο Βουλευτής κ. Σπυρίδων-Άδωνις Γεωργιάδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	Άρα έχει ήδη υπογραφεί από τους άλλους δύο και περιμένουμε τη δική σας υπογραφή. 
      Θέλω, λοιπόν, να τιμήσετε το Σώμα με μια συγκεκριμένη απάντηση. Θα είναι η υπογραφή σας στις 5 Φεβρουαρίου, στις 5 Μαρτίου, σε τρεις μήνες, σε ένα χρόνο, ποτέ, σύντομα, αργά; Θέλω, όμως, να μου πείτε αυτό και όχι τι κάνατε. Θέλω δηλαδή να μου πείτε πότε το Υπουργείο Οικονομίας και Οικονομικών θα υπογράψει, για να μπορούν να παίρνουν αυτοί οι άνθρωποι αυτά τα χρήματα. 
      Γιατί σήμερα, όπως ισχύει το σύστημα, κύριε Υπουργέ, αυτός που τραυματίζεται εν ώρα υπηρεσίας, για να προστατεύσει τη δική μου ζωή, τη δική σας και την περιουσία μας, τιμωρείται από το ελληνικό δημόσιο, χάνοντας 364 ευρώ το μήνα απ’ αυτά που θα έπαιρνε και τα έχει προϋπολογίσει στα δάνεια, στις κάρτες, στις υποχρεώσεις, στα δίδακτρα του παιδιού του, επειδή έκανε καλά τη δουλειά του! Εδώ δεν πρόκειται περί οικονομικού αιτήματος! 
      Στο δε θέμα αν έχετε ή δεν έχετε λεφτά θα σας πω ότι σήμερα στη Βουλή έχουμε την τροπολογία για την πρόσληψη από το παράθυρο εξήντα χιλιάδων δημοσίων υπαλλήλων μέσω του προγράμματος του ΟΑΕΔ, δηλαδή 1.000 ευρώ το μήνα θα τους δίνετε. Εξήντα χιλιάδες υπάλληλοι επί χίλια ευρώ το μήνα επί δεκαοκτώ μήνες είναι ένα δισεκατομμύριο ευρώ. Άρα λεφτά  έχετε.
      Ερωτώ, λοιπόν, και θέλω –και με αυτό θα κλείσω- συγκεκριμένη απάντηση. Το θέμα είναι πάρα πολύ σοβαρό γι’ αυτούς τους ανθρώπους και δεν προσφέρεται για κομματική αντιπαράθεση.
      Ο κ. Ζαγορίτης, ο Γενικός Γραμματέας της Νέας Δημοκρατίας –ήμασταν μαζί στην εκπομπή του κ. Χατζηνικολάου προ μιας εβδομάδας- και είπε ότι το Κόμμα της Νέας Δημοκρατίας έχει προτείνει στην Κυβέρνηση της Νέας Δημοκρατίας να δοθεί αυτό άμεσα. 
      ΠΡΟΕΔΡΕΥΩΝ (Ιωάννης Δραγασάκης): Ολοκληρώστε παρακαλώ. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κλείνω αμέσως, κύριε Πρόεδρε. 
      Για να μην αισθάνονται, λοιπόν, κορόιδα οι αστυνομικοί, θέλω να μου δώσετε συγκεκριμένη απάντηση. Αν ξέρετε. Αν δεν ξέρετε, μην μου πείτε κάτι από τα συνηθισμένα «εν ευθέτω χρόνω θα το εξετάσουμε», γιατί αυτά είναι –θα μου επιτρέψετε να πω- κοροϊδία. Θέλω συγκεκριμένη απάντηση! Σε ένα μήνα, σε τρεις μήνες, σε ένα χρόνο, σε έναν αιώνα, σε χίλια χρόνια; Πότε προβλέπεται να το υπογράψετε;
      Ευχαριστώ πάρα πολύ. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Ιωάννης Δραγασάκης): Κύριε Υπουργέ, έχετε το λόγο για δυο λεπτά. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Είμαι υποχρεωμένος, κύριε Πρόεδρε, να εξηγήσω κάποια διαδικαστικά θέματα, για να απαντήσω και στα ερωτήματα που έθεσε ο αγαπητός συνάδελφος. 
      Κατ’ αρχάς, το ότι υπογράφονται τροπολογίες –και αυτή είναι η συνήθης διαδικασία- από τους συναρμόδιους Υπουργούς, οι οποίες προωθούνται, όταν έχουν δημοσιονομικό κόστος, στο Υπουργείο Οικονομικών, είναι η συνήθης διαδικασία και αυτό γίνεται. Δεν σημαίνει κατ’ ανάγκη ότι όλα αυτά τα αιτήματα, τα οποία έρχονται ακόμη και υπό τη μορφή των υπογεγραμμένων τροπολογιών, ικανοποιούνται ή χωρούν εντός του προϋπολογισμού. Έτσι, για να το ξεκαθαρίσουμε.  
      Το δεύτερο που θα ήθελα να σας πω είναι ότι –όπως τοποθετήθηκα και στην πρωτολογία μου- κρίνω πως το συγκεκριμένο αίτημα είναι δίκαιο και ότι δεν πρέπει να αντιμετωπιστεί αποσπασματικά, αλλά στο πλαίσιο της μισθοδοτικής πολιτικής. Κατά προτεραιότητα θα το εξετάσουμε. 
      Τώρα, μου ζητάτε να σας πω αν θα είναι δέκα, είκοσι ή τριάντα μέρες. Θα είναι άμεσα και σας λέω επίσημα ότι το εξετάζουμε θετικά. Αυτό βεβαίως που θέλω να σας πω –και είναι σημαντικό- είναι πως όταν εξετάζουμε, αγαπητέ συνάδελφε, ένα αίτημα ενός φορέα, το οποίο κρίνουμε κατ’ αρχήν ότι είναι δίκαιο, δεν το κρίνουμε μόνο από δημοσιονομικής σκοπιάς, στο στενό πλαίσιο της δαπάνης που προκαλεί το συγκεκριμένο αίτημα. 
      Κοιτάμε να δούμε και τις αντανακλαστικές επιπτώσεις που μπορεί να δημιουργηθούν σε άλλες κατηγορίες εργαζομένων, οι οποίοι επικαλούμενοι τη συγκεκριμένη ρύθμιση ενδέχεται να διεκδικήσουν και το συγκεκριμένο αίτημα. 
      Υπ’ αυτήν την έννοια και με το δεδομένο ότι πολλές φορές υπάρχουν διασταλτικές ερμηνείες σε αποφάσεις, τις οποίες έχουμε πάρει, εξετάζουμε με ιδιαίτερη προσοχή τέτοια αιτήματα, ώστε να μην ανοίξει το πλαίσιο, διεκδικώντας το συγκεκριμένο αίτημα και άλλες κατηγορίες, οι οποίες ενδεχομένως δεν δικαιούνται ή για τις οποίες δεν κρίνουμε ότι πρέπει να το πάρουν.
      Υπ’ αυτή την έννοια –και ολοκληρώνω- σας λέω ότι πολύ σύντομα η Κυβέρνηση θα λάβει οριστική απόφαση για το συγκεκριμένο αίτημα. Σας λέω ότι το αντιμετωπίζουμε θετικά και ότι πολύ σύντομα θα έλθει τροπολογία στη Βουλή. 
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε, κύριε Υπουργέ.
      Προχωρούμε στη συζήτηση της με αριθμό 426/19.1.2009 πρώτης επίκαιρης ερώτησης του Βουλευτή του Πανελλήνιου Σοσιαλιστικού Κινήματος κ. Γεωργίου Νικητιάδη προς την Υπουργό Απασχόλησης και Κοινωνικής Προστασίας, σχετικά με την προκήρυξη προγράμματος κατάρτισης ανέργων στον Τομέα Τουρισμού, την κατανομή ποσού στη Δωδεκάνησο και τις Κυκλάδες κ.λπ.. 
      Το περιεχόμενο της επίκαιρης ερώτησης του κυρίου συναδέλφου έχει ως εξής:
      «Στο πλαίσιο του ΕΣΠΑ 2007-2013 το Υπουργείο σας προκήρυξε πρόγραμμα κατάρτισης ανέργων στον Τομέα του Τουρισμού. Το συνολικό ποσό που θα διατεθεί για όλη την Ελλάδα ανέρχεται σε 45.390.000 ευρώ εκ των οποίων μόνον 190.000.000 ευρώ, δηλαδή μόλις το 0,42%, προβλέπεται να δοθούν για την κατάρτιση ανέργων στην Περιφέρεια Νοτίου Αιγίου (Δωδεκάνησος – Κυκλάδες), δηλαδή ποσό που αντιστοιχεί στην κατάρτιση δεκαπέντε ανέργων επί συνόλου τριών χιλιάδων εξακοσίων περίπου που θα καλύψει το πρόγραμμα. 
      Προφανώς αγνοείτε τη συμβολή της Δωδεκανήσου και των Κυκλάδων στην εθνική μας οικονομία λόγω του τουρισμού, ότι η Ρόδος αναδείχθηκε ως ο κορυφαίος τουριστικός προορισμός στην Ευρώπη και ο πέμπτος σε ολόκληρο τον κόσμο, ότι η Σαντορίνη έχει αναδειχθεί από τους Σκανδιναβούς ως το ομορφότερο νησί της Ελλάδας και ότι στην ίδια περιφέρεια βρίσκονται η Μύκονος, η Κως, η Σύρος και τα άλλα νησιά-στολίδια του Ν. Αιγαίου.
      Είναι προφανές ότι η κατανομή του ποσού κατά περιφέρεια έγινε αποσπασματικώς, χωρίς να προηγηθεί μελέτη, δεν λήφθηκαν υπ’ όψιν στατιστικά στοιχεία και δεν συνδέεται με κάποιο ολοκληρωμένο σχέδιο για την αντιμετώπιση της κρίσης στον τουρισμό, αλλά με την εξυπηρέτηση ημετέρων και συγκεκριμένων συμφερόντων, προκαλώντας εύλογα ερωτηματικά αν προηγήθηκε συνεργασία  με το Υπουργείο Τουριστικής Ανάπτυξης και αν αυτό συμφώνησε με την πρόταση. 
      Επειδή η κυβερνητική πολιτική για τον τουρισμό οφείλει μεταξύ άλλων να αντιμετωπίσει και τη μεγάλη κρίση που βρίσκεται στο κατώφλι, κυρίως των μεγάλων τουριστικών προορισμών, τους οποίους χτυπάει πρώτους η ανεργία στον κλάδο, ερωτάστε:
      Προτίθεστε να επαναπροκηρύξετε το πρόγραμμα κατάρτισης, αφού μελετηθούν οι πραγματικές συνθήκες και ανάγκες, έτσι ώστε να ανταποκρίνεται στην πραγματικότητα;
      Θα διαθέσετε ειδικώς για τη Δωδεκάνησο και τις Κυκλάδες ποσό ανάλογο της σημαντικότατης τουριστικής τους δραστηριότητας, της συμβολής τους στην εθνική μας οικονομία και των αναγκών που υπάρχουν εκεί;»
      Στην ερώτηση θα απαντήσει ο Υφυπουργός Απασχόλησης και Κοινωνικής Προστασίας, κ. Γεώργιος Κοντογιάννης. 
      Ορίστε, κύριε Υπουργέ, έχετε το λόγο για τρία λεπτά.
      ΓΕΩΡΓΙΟΣ ΚΟΝΤΟΓΙΑΝΝΗΣ (Υφυπουργός Απασχόλησης και Κοινωνικής Προστασίας): Κύριε συνάδελφε, όπως γνωρίζετε οι δεκατρείς διοικητικές περιφέρειες της χώρας χωρίζονται στις οκτώ που περιλαμβάνονται στο πρόγραμμα συνοχής και έχουν ελεύθερο προϋπολογισμό και στις υπόλοιπες που έχουν πλαφόν. Στο πλαίσιο αυτό εκπονήθηκε ένα σχέδιο, ένα αρχικό σχέδιο προκήρυξης για πρόγραμμα κατάρτισης για τον τουρισμό συνυπολογίζοντας την προστιθέμενη αξία που προκύπτει για τον εν λόγω κλάδο και τις επιχειρήσεις του. Μάλιστα σε μία πρωτοφανή δημοκρατική διαδικασία το σχέδιο αυτό αναρτήθηκε στο διαδίκτυο έχοντας ως στόχο να εισπράξουμε απόψεις ακόμη και αντιδράσεις, τις οποίες έχουμε φυσικά σκοπό να λάβουμε υπ’ όψιν μας. 
      Η τελική προκήρυξη του προγράμματος θα γίνει πιθανότατα εντός της προσεχούς εβδομάδας και θα έχει λάβει υπ’ όψιν της προτάσεις που εν τω μεταξύ έχουν διατυπωθεί. 
      Με την ευκαιρία επισημαίνω ότι μικτά προγράμματα που περιλαμβάνουν κατάρτιση και πρακτική σε εταιρείες οι οποίες υποχρεώνονται να προσλαμβάνουν τουλάχιστον το 30% των καταρτισμένων για ένα συγκεκριμένο χρονικό διάστημα, αναπτύσσονται διαρκώς από το Υπουργείο Απασχόλησης και Κοινωνικής Προστασίας. Με αναδόχους τα κέντρα επαγγελματικής κατάρτισης αναπτύσσονται προγράμματα για επτά χιλιάδες άτομα στον τεχνικό κλάδο ύψους 90.000.000 ευρώ, για τρισήμισι χιλιάδες άτομα στον τομέα του τουρισμού ύψους 50.000.000 ευρώ, για επτά χιλιάδες άτομα στα λεγόμενα πράσινα επαγγέλματα, δηλαδή σε εκείνα που έχουν σχέση με την προστασία του περιβάλλοντος ύψους 100.000.000 ευρώ. Δηλαδή σε δεκαεπτά χιλιάδες πεντακόσιους ανέργους θα δοθεί η δυνατότητα να αποκτήσουν κατάρτιση, να πληρώνονται κατά τη διάρκειά της, ενώ στο 30% εξ αυτών θα δοθεί η δυνατότητα να προσληφθούν και για εβδομήντα ημερομίσθια τουλάχιστον.
      Μέσα από τα συγκεκριμένα προγράμματα προσπαθούμε να βοηθήσουμε την οικονομία σε ευαίσθητους τομείς που αναμένεται να πλήξει η παγκόσμια οικονομική κρίση, ενώ δρώντας πρωτοποριακά δημιουργούμε στελέχη που θα μπορέσουν να αντλήσουν από το μεγαλύτερο κύτταρο απασχόλησης, που είναι η λεγόμενη πράσινη οικονομία.
      Αποτέλεσμα των ανωτέρω είναι αφ’ ενός η αύξηση της κερδοφορίας των επιχειρήσεων λόγω της στελέχωσής τους με εξειδικευμένο προσωπικό αφ’ ετέρου η άνοδος της κοινωνικής ευημερίας του συνόλου των απασχολουμένων μέσα από το συγκεκριμένο πρόγραμμα.
      Θέλω να σας διαβεβαιώσω, κύριε συνάδελφε, ότι το Υπουργείο Απασχόλησης και Κοινωνικής Προστασίας θα συνεχίσει το έργο του στην προκήρυξη προγραμμάτων κατάρτισης, λαμβάνοντας υπ’ όψιν τα προβλήματα, τις ιδιαιτερότητες και τις ανάγκες κάθε περιοχής, φυσικά εννοείτε και της δικής σας.
      Ευχαριστώ.
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς.
      Το λόγο έχει ο κ.  Νικητιάδης για δύο λεπτά.
      ΓΕΩΡΓΙΟΣ ΝΙΚΗΤΙΑΔΗΣ: Ευχαριστώ, κύριε Πρόεδρε.
      Κατ’ αρχάς η αυτονόητη διαδικασία του δημοκρατικού διαλόγου και της διαβούλευσης απορώ γιατί πρέπει να χαρακτηρίζεται πρωτοφανής διαδικασία. Έτσι θα πρέπει να κάνουμε με κάθε πρόγραμμα. Γιατί είναι πρωτοφανές αυτό; Και έχει ξαναγίνει και έτσι πρέπει να γίνεται και να μην το θεωρούμε κάτι μεγάλο. Είναι αυτό που πρέπει πια να κάνουμε διαρκώς, να συζητάμε, να διαβουλευόμαστε για να ξέρουμε πως προχωράμε.
      Η εντύπωση που μου δώσατε είναι ότι δεν μου απαντήσατε σε κανένα από τα ερωτήματα που τίθενται στην επίκαιρη ερώτηση που κατέθεσα. Κατ’ αρχάς η Ευρωπαϊκή Ένωση είναι αυτή μεν που χαράζει τη στρατηγική, αλλά το κάθε κράτος-μέλος έχει την ευθύνη για την υλοποίηση, για τον τρόπο που θα γίνει η κατανομή. 
      Αντιλαμβάνομαι ότι έγινε μία κατανομή, η οποία δεν έχει σχέση με την πραγματικότητα. Όταν δηλαδή με το συνάδελφό μου τον κ. Ρήγα είδαμε τι ακριβώς κατανομή γίνεται, μείναμε εμβρόντητοι. Δεν μπορούσαμε να φανταστούμε ότι έρχεστε και στην περιοχή που συμβάλλει κατά 30% περίπου στον τουρισμό, στην περιοχή που είναι η πρώτη στον τουρισμό -ξεπερνάει και την Κρήτη ολόκληρο το νότιο Αιγαίο- δεν δίνετε ούτε καν το μισό τοις εκατό (0,5%) αυτού του προγράμματος. Δηλαδή λες και υπήρχε κάποια εχθρική στάση. Και τι να πω τώρα; Να μην διατηρούμε και κάποια εθνική ευαισθησία με ό,τι γίνεται τον τελευταίο καιρό; 
      Θέλετε να σας πω παραδείγματα;  Στην Κάλυμνο η ανεργία ξεπερνάει το 20%. Ξέρετε πόσοι άνεργοι θα καταρτιστούν με βάση το πρόγραμμά σας; Ούτε μισός. Αν έρθει δηλαδή μια επιχείρηση από την Κάλυμνο και ζητήσει να ενταχθεί στο πρόγραμμα, θα της πείτε «πάρε μισό άνεργο και με αυτόν θα προχωρήσεις. Θέλετε να δείτε την ανεργία στην Άνδρο και στη Νάξο; Πλησιάζει το 12%. Τι παίρνουν αυτοί οι άνθρωποι; Ψίχουλα. Δεκαπέντε άτομα για ολόκληρο το νότιο Αιγαίο; 
      Και να σας δώσω ορισμένα στοιχεία από αυτά που περιέχει το ίδιο το  πρόγραμμα όπως αναρτήθηκε.
Η κεντρική Μακεδονία σαρανταμία φορές περισσότερο απ’ ό,τι το νότιο Αιγαίο, όταν η κεντρική Μακεδονία έχει τη Χαλκιδική που είναι μία αναπτυγμένη περιοχή. Η Αττική –προσέξτε- πενήντα φορές περισσότερο από το νότιο Αιγαίο. Τι έχει η Αττική; Εξήντα χιλιάδες κλίνες. Το νότιο Αιγαίο έχει τριακόσιες χιλιάδες κλίνες και παραπάνω. Αναρωτιέμαι δηλαδή. Αν θέλετε να δούμε και όπως ακριβώς το αναλύσατε σε σχέση με τις κατηγορίες, η Στερεά Ελλάδα είναι στην ίδια κατηγορία με το νότιο Αιγαίο. Στην Στερεά Ελλάδα που έχει το ? των κλινών δίνετε εννέα φορές περισσότερο από το νότιο Αιγαίο. Ποια δικαιολογία υπάρχει για την Στερεά Ελλάδα που σας λέω ότι είναι ακριβώς στην ίδια κατηγορία με βάση το δικό σας πρόγραμμα; 
	Κύριε συνάδελφε, εγώ ζητάω, το νότιο Αιγαίο ζητάει να γίνει μία επαναπροκήρυξη. Σε κάθε περίπτωση, αφού δεν έχουν ακόμα ολοκληρωθεί τα αποτελέσματα και δεν έχει γίνει η τελική κατανομή, δεν μπορείτε να αγνοείτε περιοχές. Ο τουρισμός πλήττεται αυτήν τη στιγμή και θα πληγεί περισσότερο. Δεν μπορείτε να αγνοείτε τις περιοχές που θα πληγούν πρώτες γιατί οι μεγάλες περιοχές είναι αυτές που θα πληγούν πρώτες.
	Εγώ ζητάω να γίνει επαναπροκήρυξη, ζητάω σε κάθε περίπτωση αν δεν υπάρξει επαναπροκήρυξη να δείτε το θέμα, να αλλάξετε τα δεδομένα, να δώσετε περισσότερα γιατί δεν μπορεί εν πάση περιπτώσει από τα 45.000.000 η Δωδεκάνησος και το νότιο Αιγαίο και οι Κυκλάδες να παίρνουν 190.000 ευρώ.
	Ευχαριστώ, κύριε Πρόεδρε.
	ΠΡΟΕΔΡΕΥΩΝ (Ιωάννης Δραγασάκης): Ευχαριστούμε κι εμείς.
	Κύριε Υπουργέ, έχετε το λόγο για δύο λεπτά.
	ΓΕΩΡΓΙΟΣ ΚΟΝΤΟΓΙΑΝΝΗΣ (Υφυπουργός Απασχόλησης και Κοινωνικής Προστασίας): Κύριε συνάδελφε, σαφέστατα αναγνωρίζουμε τη συμβολή της Δωδεκανήσου στην ελληνική οικονομία. Θέλω, όμως, να σας επαναλάβω ότι δεν υπάρχει λόγος ανησυχίας για την περιοχή σας. 
      Θα σας υπενθυμίσω πιο αναλυτικά τα εξής: Στις 31 Δεκεμβρίου 2008 αναρτήθηκε στην ιστοσελίδα του Υπουργείου Απασχόλησης και Κοινωνικής Προστασίας για δημόσια διαβούλευση μέχρι τις 12 Ιανουαρίου 2009 αρχικό σχέδιο προκήρυξης πράξεων με τίτλο: «Κατάρτιση ανέργων σε πιστοποιημένα κέντρα επαγγελματικής κατάρτισης» με υποχρεωτική απασχόληση σε θέσεις συναφείς με θέματα τουρισμού στις δύο περιφέρειες σταδιακής εισόδου, Στερεά Ελλάδα και νότιο Αιγαίο. Σε κάθε περίπτωση η κατανομή του προϋπολογισμού -1.851.197 ευρώ- είναι εντελώς ενδεικτική και αυτό θέλω να το ξεκαθαρίσουμε και θα διαμορφωθεί στο τελικό στάδιο προκήρυξης το οποίο θα ανακοινωθεί προσεχώς, ίσως την προσεχή εβδομάδα.
	Οι όποιες επισημάνσεις και παρατηρήσεις που έγιναν από τους εμπλεκόμενους φορείς σας διαβεβαιώνω ότι θα εξεταστούν και θα ενσωματωθούν στο κείμενο της τελικής προκήρυξης. 
	Σας ευχαριστώ.
	ΠΡΟΕΔΡΕΥΩΝ (Ιωάννης Δραγασάκης): Ευχαριστούμε κι εμείς.
	Ακολουθεί η συζήτηση της με αριθμό 425/19-1-2009 δεύτερης επίκαιρης ερώτησης της Βουλευτού του Κομμουνιστικού Κόμματος Ελλάδας κυρίας Σοφίας Καλαντίδου προς τους Υπουργούς Εσωτερικών και Απασχόλησης και Κοινωνικής Προστασίας, σχετικά με τις κινητοποιήσεις των εργαζομένων στην Εταιρεία Ύδρευσης και Αποχέτευσης Θεσσαλονίκης κ.λπ..
	Η επίκαιρη ερώτηση της κυρίας συναδέλφου ειδικότερα έχει ως εξής:
	«Σε κινητοποιήσεις βρίσκονται οι εργαζόμενοι της ΕΥΑΘ Α.Ε. στη Θεσσαλονίκη διεκδικώντας το σταμάτημα της ιδιωτικοποίησης, άμεσες προσλήψεις μόνιμου προσωπικού, ανάληψη της λειτουργίας του βιολογικού καθαρισμού και του διυλιστηρίου του νερού και την υπογραφή σύμβασης εργασίας.
	Η διοίκηση, αντί να ικανοποιήσει τα αιτήματά τους, προσπαθεί να κάμψει τις αντιδράσεις και να τρομοκρατήσει τους εργαζόμενους με μηνύσεις εναντίον των συνδικαλιστών του σωματείου τους.
	 Να σημειώσουμε ότι και στο παρελθόν είχαν παρατηρηθεί κρούσματα αυταρχισμού και τρομοκρατίας όπως π.χ. η παρακολούθηση συνδικαλιστή από δυνάμεις της ασφάλειας κ.α., γεγονός που είχε φέρει το κόμμα μας με ερώτησή του στη Βουλή.
	Επιβεβαιώνεται ότι η προσπάθεια ιδιωτικοποίησης της ΕΥΑΘ που ξεκίνησε η κυβέρνηση του ΠΑΣΟΚ και συνεχίζει η Κυβέρνηση της Νέας Δημοκρατίας συνδυάζεται με το παράλληλο κτύπημα των εργασιακών, ασφαλιστικών και δημοκρατικών δικαιωμάτων των εργαζομένων και έχει άμεσες συνέπειες και στο λαό της πόλης (αύξηση τιμών νερού, αποχέτευσης κ.ο.κ.).
	Το νερό ως κοινωνικό αγαθό πρέπει να παρέχεται αποκλειστικά μέσα από τον δημόσιο τομέα σε χαμηλές τιμές και καλή ποιότητα.
	Ερωτώνται οι κ.κ. Υπουργοί:
	Θα σταματήσει κάθε προσπάθεια ιδιωτικοποίησης της ΕΥΑΘ Α.Ε. και θα μπει τέλος στην ποινικοποίηση της συνδικαλιστικής δράσης από τη διοίκηση της ΕΥΑΘ Α.Ε.;
	Θα παρέμβει η Κυβέρνηση για να γίνουν άμεσες προσλήψεις μόνιμου προσωπικού με όλες τις νόμιμες διαδικασίες ώστε να τερματιστεί το απαράδεκτο καθεστώς των εργολάβων, αλλά και για να λυθούν όλα τα προβλήματα των εργαζομένων στην ΕΥΑΘ Α.Ε. στη Θεσσαλονίκη;».
	Στην επίκαιρη ερώτηση της κυρίας συναδέλφου θα απαντήσει ο Υφυπουργός Απασχόλησης και Κοινωνικής Προστασίας κύριος Κοντογιάννης για τρία λεπτά.
	ΓΕΩΡΓΙΟΣ ΚΟΝΤΟΓΙΑΝΝΗΣ (Υφυπουργός Απασχόλησης και Κοινωνικής Προστασίας): Ευχαριστώ, κύριε Πρόεδρε.
	Κυρία συνάδελφε, ως προς το ζήτημα της ιδιωτικοποίησης της ΕΥΑΘ Α.Ε. το νομικό πλαίσιο της εταιρείας είναι ξεκάθαρο. Η ΕΥΑΘ έχει δημόσιο χαρακτήρα. Σύμφωνα με το ν. 2937/2001 το δημόσιο μπορεί να διαθέτει μέσω του Χρηματιστηρίου μέχρι το 49% των μετοχών της ΕΥΑΘ. Το 2001 διατέθηκε μέσω του Χρηματιστηρίου Αθηνών το 26% των μετοχών σε επενδυτές. Σε κάθε περίπτωση η ΕΥΑΘ δεν κατέχει ίδιες μετοχές ώστε να προβαίνει σε οποιαδήποτε διαπραγμάτευση για τον χαρακτήρα της εταιρείας.
      Το δεύτερο ζήτημα που θίγετε αφορά την ποινικοποίηση, όπως αναφέρετε, της συνδικαλιστικής δράσης. Δηλώνω κατηγορηματικά πως κάτι τέτοιο δεν υφίσταται. Μακριά από εμάς τέτοιες σκέψεις και τέτοιες λογικές. Η Κυβέρνησή μας θεωρεί τον συνδικαλισμό βασικό πυλώνα στήριξης του δημοκρατικού μας συστήματος και τον σέβεται. 
      Οι έλεγχοι που έχουν γίνει ως τώρα, γίνονται στα πλαίσια του Κανονισμού της εταιρείας και του Κανονισμού της εσωτερικής λειτουργίας της εταιρείας από πειθαρχικούς προϊσταμένους. Σύμφωνα άλλωστε με τον ΣΕΠΕ δεν εκκρεμεί καμιά καταγγελία εκτός από μια περίπτωση μετάθεσης συνδικαλιστή η οποία θα συζητηθεί εντός του μηνός. 
      Σε ό,τι αφορά στο άλλο ερώτημα που θέσατε σχετικά με τις προσλήψεις, θέλω να διευκρινίσω πως έως τώρα δεν έχουν γίνει προσλήψεις. Έχουν γίνει συμβάσεις με αναδόχους έργων οι οποίες δεν υποκρύπτουν σε καμία περίπτωση μονιμοποίηση. 
      Η παρούσα διοίκηση της ΕΥΑΘ έχει πετύχει πολύ σημαντικό περιορισμό του λειτουργικού κόστους της εταιρείας, περιορίζοντας τις δαπάνες από τρίτους, εργολάβους, προμηθευτές. Ενδεικτικά σας αναφέρω ότι το εννεάμηνο του 2008 το κόστος συντήρησης των δικτύων ύδρευσης και αποχέτευσης μειώθηκε κατά 41% σε σχέση με το αντίστοιχο εννεάμηνο του 2007. 
      Σύμφωνα με τα διεθνή δεδομένα εταιρείες όπως η ΕΥΑΘ, απασχολούν οκτώ εργαζόμενους ανά δέκα χιλιάδες καταναλωτές. Δηλαδή η ΕΥΑΘ με τετρακόσιες ενενήντα χιλιάδες πελάτες θα έπρεπε να απασχολεί συνολικά τριακόσιους ενενήντα εργαζόμενους και όχι τετρακόσιους εξήντα όπως συμβαίνει σήμερα λόγω του μειωμένου ωραρίου που ισχύει στην εταιρεία. 
      Οι δαπάνες προσωπικού αποτελούν το 48% του συνολικού κόστους λειτουργίας. Στην παρούσα φάση δεν κρίνεται αναγκαία η πρόσληψη επιπλέον προσωπικού. 
      Ευχαριστώ. 
      ΠΡΟΕΔΡΕΥΩΝ (Ιωάννης Δραγασάκης): Το λόγο έχει η συνάδελφος κυρία Καλαντίδου. 
      ΣΟΦΙΑ ΚΑΛΑΝΤΙΔΟΥ: Να πούμε ότι υπάρχει αναστολή των κινητοποιήσεων διότι ακριβώς με τη διοίκηση της εταιρείας ΕΥΑΘ Α.Ε. ήλθαν σε κάποια  συμφωνία ώστε να γίνουν προσλήψεις και να υπογραφεί συλλογική σύμβαση που δεν υπογράφτηκε, κύριε Υπουργέ, το 2008 με υπαιτιότητα της διοίκησης της εταιρείας. 
      Τώρα οι κινητοποιήσεις κύρια φωτογραφίζουν την αντίδραση των εργαζομένων στην ιδιωτικοποίηση της ΕΥΑΘ. Και αυτό γιατί το λέμε; Γιατί οι εργαζόμενοι εδώ και χρόνια, εργαζόμενοι που είχαν αν θέλετε διαφορετική άποψη και από το κόμμα μου και από αυτήν την άποψη της ιδιωτικοποίησης, ζουν στο πετσί τους τα αποτελέσματα και τις συνέπειες της ιδιωτικοποίησης της ΕΥΑΘ. 
      (Στο σημείο αυτό την Προεδρική Έδρα  καταλαμβάνει η  Ε’ Αντιπρόεδρος της Βουλής κ. ΒΕΡΑ ΝΙΚΟΛΑΪΔΟΥ) 
      Ζουν καθημερινά την επίθεση που γίνεται στους μισθούς τους, στις εργασιακές τους σχέσεις, στα δικαιώματά τους. 
      Η διοίκηση πραγματικά δεν έχει κάνει καμμία πρόσληψη. Έχει μειωθεί το προσωπικό. Ο τελευταίος Κανονισμός του 2006  προέβλεπε πεντακόσιες πενήντα θέσεις, ενώ οι εργαζόμενοι ήταν τετρακόσιοι εξήντα. Σήμερα είναι επαναλαμβάνω τετρακόσιες εξήντα, ενώ προβλέπονται επτακόσιες εξήντα επτά. 
      Όμως, οι συνέπειες δεν είναι μόνο στους εργαζόμενους. Οι συνέπειες είναι και σε όλο το λαό της πόλης και γι’ αυτό συμπαραστάθηκε στον αγώνα τους. 
      Θα καταθέσω και στα Πρακτικά, για να μην αναφερθώ περισσότερο, στοιχεία που δείχνουν ότι οι συνέπειες δεν είναι μόνο στην αύξηση των  τιμολογίων αλλά υπάρχουν συνέπειες με τις παράνομες κεραίες κινητής τηλεφωνίας στο κτήριο της ΕΥΑΘ στο κέντρο της πόλης. Είναι συνέπειες λόγω των τρομερών εξόδων διαφήμισης που κάνει η ΕΥΑΘ σαν εταιρεία εισηγμένη στο Χρηματιστήριο και επιπλέον λόγω της κατάντιας με τον βιολογικό καθαρισμό και τη λυματολάσπη που τυραννά τους κατοίκους της Δυτικής Θεσσαλονίκης. 
      Για το ΚΚΕ δεν ισχύει η δικαιολογία της Νέας Δημοκρατίας ότι δεν παρεμβαίνουμε επειδή είναι εταιρεία στο Χρηματιστήριο και δεν έχουμε δυνατότητα. Παρεμβαίνετε έτσι και αλλιώς. Παρεμβήκατε με την ιδιωτικοποίησή της, παρεμβαίνετε με τους εργολάβους, παρεμβαίνετε και με την αύξηση των πελατειακών σας σχέσεων με τους πολίτες. Έχετε τεράστια ευθύνη, όχι μόνο για την πολιτική που ακολουθείτε τώρα, αλλά και για τη στάση που κρατήσατε όταν το 1999 το ΠΑΣΟΚ μετέτρεπε την ΕΥΑΘ σε ανώνυμη εταιρεία και ενσωματώνατε τις Οδηγίες της Ευρωπαϊκής Ένωσης με στόχο ακόμη και η διαχείριση του νερού να φέρνει κερδοφορία στο μεγάλο κεφάλαιο.
      Το ΚΚΕ στηρίζει τα αιτήματα των εργαζομένων, τους καλεί σε ταξική συσπείρωση και ζητά και από την Κυβέρνηση στην κατεύθυνση αυτή να σταματήσει η συκοφάντηση των αγώνων, να σταματήσουν οι διώξεις των εργαζομένων, να γίνουν οι προσλήψεις έτσι όπως κατ’ αρχάς συμφωνήθηκε με την εταιρεία, να φύγουν οι εργολάβοι και να κάνουμε προσλήψεις από τους εργαζόμενους σε αυτούς. 
      Τέλος, να πούμε ότι πρέπει να πληρωθούν τα ημερομίσθια της κατάληψης, διότι ήταν υπαιτιότητα της κινητοποίησης, ήταν υπαιτιότητα καθαρά της διοίκησης και δεν έφεραν κακές επιπτώσεις στους πολίτες και το λαό της Θεσσαλονίκης. 
      Σαν αγαθό ζωτικής σημασίας το νερό, κύριε Υπουργέ, πρέπει να αποτελεί κοινωνική ιδιοκτησία και να παρέχεται σε χαμηλές τιμές και άριστη ποιότητα αποκλειστικά από έναν δημόσιο φορέα που θα καλύπτει τις ανάγκες και τα δικαιώματα των εργαζομένων.
      Ευχαριστώ. 
      (Στο σημείο αυτό η Βουλευτής κ. Σοφία Καλαντίδου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. 
      Το λόγο έχει ο κ. Κοντογιάννης για να δευτερολογήσει.
      ΓΕΩΡΓΙΟΣ ΚΟΝΤΟΓΙΑΝΝΗΣ (Υφυπουργός Απασχόλησης και Κοινωνικής Προστασίας): Σας ευχαριστώ.
      Κατ’ αρχάς να επαναλάβω ότι βρίσκεται εκτός της πολιτικής φιλοσοφίας αυτής της Κυβέρνησης και του κόμματος που τη στηρίζει οποιαδήποτε μορφή ποινικοποίησης οιασδήποτε συνδικαλιστικής δραστηριότητας.
      Είναι προφανώς βέβαιο ότι η επιτυχημένη πορεία της εταιρείας έχει ενοχλήσει κάποιους. Η συμπίεση του κόστους, η αύξηση των κερδών, η διαφάνεια μέσω της ύπαρξης ανοιχτών διαγωνισμών εμποδίζει την εξυπηρέτηση κάποιων συμφερόντων που ως τώρα θεωρούνταν καθεστώς στην εταιρεία. 
      ΣΟΦΙΑ ΚΑΛΑΝΤΙΔΟΥ: Δεν μιλάμε για συμφέροντα των εργαζομένων τώρα, κύριε Υφυπουργέ.
      ΓΕΩΡΓΙΟΣ ΚΟΝΤΟΓΙΑΝΝΗΣ (Υφυπουργός Απασχόλησης και Κοινωνικής Προστασίας): Είναι απορίας άξιο πώς δεν είναι αρεστή η μείωση του κόστους στην αποκατάσταση βλαβών στο δίκτυο ύδρευσης κατά 73%, στο δίκτυο αποχέτευσης κατά 60%, στο διυλιστήριο πόσιμου νερού κατά 38%, στο βιολογικό κατά 40%, όταν μάλιστα αυτή μεταφράζεται σε άμεσα οφέλη προς τους πολίτες.  
      ΣΟΦΙΑ ΚΑΛΑΝΤΙΔΟΥ: Δεν γίνεται αποκατάσταση. 
      ΓΕΩΡΓΙΟΣ ΚΟΝΤΟΓΙΑΝΝΗΣ (Υφυπουργός Απασχόλησης και Κοινωνικής Προστασίας): Είναι χαρακτηριστικό ότι η εταιρεία έχει παγώσει τα τιμολόγια νερού για το 90% των καταναλωτών και έχει μειώσει κατά 20% τα τιμολόγια για τις ευπαθείς κοινωνικές ομάδες, που αφορούν πέντε χιλιάδες τετρακόσιες πολύτεκνες οικογένειες.
      Ως προς το ζήτημα των μισθών και την υπογραφή νέας συλλογικής σύμβασης εργασίας, ευελπιστούμε ότι η αποδοχή της πρότασης του οργανισμού μεσολάβησης και διαιτησίας για αυξήσεις των βασικών μισθών των εργαζομένων κατά 4,5% το 2008 και 3,5% το 2009, θα σημάνει και τη λήξη των συζητήσεων για το συγκεκριμένο ζήτημα.
      Τέλος, θέλω να επισημάνω πως φυσικά και οι εργαζόμενοι έχουν κάθε δικαίωμα να διεκδικούν και να εκφράζουν τις διεκδικήσεις τους με διάφορους τρόπους, άλλωστε το ίδιο το Σύνταγμα κατοχυρώνει αυτό το δικαίωμα, όμως, με ακραίες ενέργειες, όπως οι καταλήψεις, τελικά το μόνο που επιτυγχάνεται είναι η επιβάρυνση των πολιτών και η παρεμπόδιση της λειτουργίας μιας δυναμικής επιχείρησης κοινής ωφέλειας, η οποία παρέχει αναγκαίες υπηρεσίες για το κοινωνικό σύνολο. 
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. 
      Η τρίτη με αριθμό 428/19-1-2009 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Άννας Φιλίνη προς τον Υπουργό Πολιτισμού, σχετικά με την επίλυση του προβλήματος των συμβασιούχων του Υπουργείου, δεν θα συζητηθεί λόγω κωλύματος του Υπουργού και συνεπώς διαγράφεται. 
      Κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Ταμείο Εγγύησης Καταθέσεων και Επενδύσεων, ενσωμάτωση των Οδηγιών 2005/14 του Ευρωπαϊκού Κοινοβουλίου για την υποχρεωτική ασφάλιση οχημάτων και 2005/68 του Ευρωπαϊκού Κοινοβουλίου, σχετικά με τις αντασφαλίσεις και λοιπές διατάξεις».
      Πριν δώσω το λόγο στον Βουλευτή της Νέας Δημοκρατίας, θέλω να σας  ενημερώσω ότι από τον Λαϊκό Ορθόδοξο Συναγερμό ορίζεται για τη σημερινή συνεδρίαση ως Κοινοβουλευτικός Εκπρόσωπος ο Βουλευτής κ. Μαυρουδής Βορίδης. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη  συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα εννέα μαθήτριες και μαθητές και τρεις συνοδοί-καθηγητές από το Γυμνάσιο Σπάτων.
      Η Βουλή σας καλωσορίζει και σας εύχεται καλή πρόοδο. 
      (Χειροκροτήματα απ’ όλες τις πτέρυγες της Βουλής)
       Το λόγο έχει ο κ. Κωνσταντίνος Αγοραστός.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κυρία Πρόεδρε.
      Κύριε Υπουργέ, κυρίες και κύριοι συνάδελφοι, ζούμε σε μια εποχή μεγάλων αβεβαιοτήτων. Ζούμε σε μια εποχή όπου οι επικίνδυνες περιπλοκές είναι περισσότερες και εντονότερες απ’ ότι στο παρελθόν. 
    Ζούμε σε μια εποχή όπου οι επικίνδυνες περιπλοκές είναι περισσότερες και εντονότερες από ό,τι στο παρελθόν. Ζούμε σε μια εποχή όπου δεν μπορούν να γίνουν ασφαλείς προβλέψεις πουθενά σε κανένα σημείο του πλανήτη.
    Βέβαια ακούσαμε τον Αρχηγό της Αξιωματικής Αντιπολίτευσης χθες να μιλάει για κρίση στην οικονομία. Χαιρόμαστε που έστω και αργά το αναγνωρίζει, γιατί αν ανατρέξει στο αρχείο των δηλώσεών του, θα δει ότι μιλούσε όχι για κρίση στην παγκόσμια οικονομία, αλλά για πολιτική κρίση στην Ελλάδα, οικονομική κρίση μόνο στην Ελλάδα και περί το Σεπτέμβριο του 2007 άρχισε να ομιλεί για την παγκόσμια οικονομική κρίση, για την οποία εν πάση περιπτώσει έλεγε ότι περίπου υπεύθυνη είναι η Ελλάδα. Άρα δεν είχε προειδοποιήσει, όπως λέει. Απλώς είχε παραπλανήσει. 
    Μίλησε για να ανοχύρωτη Ελλάδα και ανοχύρωτη οικονομία. Κύριοι συνάδελφοι, υπάρχουν δύο τρόποι για να διαβάσει κανείς τις προβλέψεις της Ευρωπαϊκής Επιτροπής για την ελληνική οικονομία. Ο πρώτος και ο κλασσικός, ο παραδοσιακός, είναι να ακολουθήσει κανείς το υπόδειγμα της Αξιωματικής Αντιπολίτευσης, να πατήσει πάνω σε αριθμούς και να αρχίσει την καταστροφολογία. Η ανάπτυξη μηδενίζεται, η ανεργία ανεβαίνει, τα ελλείμματα μεγαλώνουν. Ο δεύτερος ο οποίος είναι ο πιο σώφρων και ο ασφαλέστερος είναι να κοιτάξουμε τι γίνεται γύρω μας, να καταλάβουμε ότι η Ελλάδα δεν είναι το μαύρο πρόβατο της Ευρώπης, όπως αρέσει σε κάποιους να το λένε και να αυτομαστιγώνονται. Γι’ αυτό ας κοιτάξουμε γύρω μας τι γίνεται, ας δούμε ότι έξι χώρες βρίσκονται στο φάσμα της επιτήρησης. Εμείς μπορεί να έχουμε έλλειμμα, μπορεί να έχουμε προβλήματα, εγγενείς αδυναμίες που έρχονται και από το παρελθόν, αλλά πρέπει να κοιτάξουμε και παραέξω που κλείνουν τα εργοστάσια σε μεγάλες βιομηχανίες, σε χώρες που έχουν βαριά βιομηχανία, όπως η Γαλλία, η Γερμανία και τα εργοστάσια κλείνουν το ένα πίσω από το άλλο και αυξάνεται η ανεργία. 
    Πρέπει να θυμίσω σε εκείνους που έλεγαν για τον κ. Μπράουν, τον Πρωθυπουργό της Βρετανίας. Δεν κοιτάτε τον Μπράουν στη Βρετανία τι κάνει; Κοιτάξτε σήμερα τι κάνει ο κ. Μπράουν.
    Γι’ αυτό να έχετε εμπιστοσύνη στον Πρωθυπουργό, στον Κώστα Καραμανλή, ο οποίος αντιμετώπισε με συνετό τρόπο την κρίση και ο οποίος λόγω αυτής της σωστής διαδικασίας αντιμετώπισης θα έχει το πλεονέκτημα να κάνει όταν χρειαστεί, εντυπωσιακές κινήσεις για να υπερβούμε την κρίση. Συνεπώς θέλω να συστήσω ψυχραιμία προς όλες τις κατευθύνσεις και προς όλες τις πολιτικές δυνάμεις και να κοιτάξουν το εθνικό συμφέρον και όχι το μικροπολιτικό συμφέρον πάνω στο οποίο επενδύουν συστηματικά, απροκάλυπτα, χωρίς σοβαρότητα, χωρίς σεβασμό στους θεσμούς τους τελευταίους μήνες. 
    Κυρίες και κύριοι συνάδελφοι, οι επιπτώσεις είναι ασύμμετρες από την οικονομική κρίση. Και πάνω σε αυτό η Κυβέρνηση κινείται σε τρεις άξονες. Πρώτον, κάνει ένα αξιόπιστο πρόγραμμα εναντίον της ύφεσης, δηλαδή ενισχύει τα φτωχά νοικοκυριά για να μπορέσει να κρατήσει τη ζήτηση μέσω της κατανάλωσης αλλά και την ανάπτυξη. Ενισχύουμε εκείνους που έχουν πραγματική ανάγκη και εκείνους τους τομείς της οικονομίας μας που πλήττονται από αυτήν την κρίση. Το κάναμε στον τουρισμό, το κάναμε εν μέρει στους αγρότες και πρέπει να το κάνουμε τώρα στους αγρότες, καθώς υπάρχει πρόβλημα. Πρέπει να σταματήσουμε τους αγρότες, να γυρίσουν στα σπίτια τους και να αποκαταστήσουμε την κυκλοφορία στις εθνικές οδούς ή στην Εθνική Οδό, διότι κάθε ημέρα που περνάει στοιχίζει στην ελληνική οικονομία και δεν έχουμε καμμία πολυτέλεια να χάνουμε καθημερινά. Σταθήκαμε με σεβασμό και ενδιαφέρον απέναντι στα προβλήματά τους. Έχουμε δώσει περισσότερα χρήματα και έχουμε κάνει περισσότερα στον αγροτικό τομέα από τις κυβερνήσεις του παρελθόντος. Όμως, και αυτήν τη δύσκολη χρονική στιγμή, όπως σταθήκαμε και ενισχύσαμε άλλες τάξεις, έτσι πρέπει να κάνουμε και πρόκειται να το κάνει ο Υπουργός και η Κυβέρνηση στους αγρότες μας.
      Πρέπει να βοηθήσουμε τις βιώσιμες επιχειρήσεις να διατηρήσουν την απασχόληση. Διότι το να δίνεις χρήματα σε κάποιους που έχουν αποτύχει στις δραστηριότητές τους και να τα αφαιρείς από αυτούς που έχουν εργαστεί με επιτυχία, δεν δημιουργεί αύξηση της εργασίας.
      Τρίτον, χρειάζονται δημόσιες υποδομές για να στηρίξουμε την ανάπτυξη και να εμποδίσουμε την ύφεση στην Περιφέρεια. Και άκουσα χθες το εξής: «Δεν κάνετε τίποτα στην Περιφέρεια». Στην Περιφέρεια κατευθύνεται το 82% του Δ’ Κοινοτικού Πλαισίου Στήριξης. Πρέπει, όμως, να συμπυκνώσουμε το Πρόγραμμα Δημοσίων Επενδύσεων. Τι εννοώ: Αυτά που έπρεπε να γίνουν σε ένα χρόνο, να γίνουν σε ένα 6μηνο, ούτως ώστε να τονώσουμε την οικονομία.
      Ο δεύτερος άξονας, στον οποίο κινείται η Κυβέρνηση, είναι η είσπραξη των φόρων που αναλογούν στο κράτος, τους οποίους πρέπει οι πολίτες να πληρώσουν. Κανένας νέος φόρος δεν πρόκειται να επιβληθεί. Εν αντιθέσει, μπορεί να παγώσουν κάποιοι παλαιοί φόροι. Μελετάει η Κυβέρνηση και το Οικονομικό Επιτελείο το να  μην ισχύσει η κατάργηση του αφορολογήτου στους μικρομεσαίους.
      Η Κυβέρνηση κινείται σε ένα σωστό μείγμα κρατικού δανεισμού, μακροχρόνιων και βραχυχρόνιων τίτλων, στις αγορές του εξωτερικού και του εσωτερικού, για να μπορέσουμε να μαζέψουμε χρήματα, για να μπορέσουμε να ενισχύσουμε πραγματικά σε αυτή τη δύσκολη οικονομική συγκυρία.
      Κύριε Υπουργέ, στη συζήτηση επί των άρθρων θα μιλήσουμε αναλυτικότερα γι’ αυτό το νομοσχέδιο, το οποίο κινείται με ιδιαίτερη σοβαρότητα, λύνει προβλήματα και κάνει κρίσιμες ρυθμίσεις στην οικονομία μας, τόσο με τη διασφάλιση των επενδυτικών καταθέσεων και στον τομέα της ασφάλισης, αλλά και με τις πολιτικές ενεργητικής ανεργίας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κάνουμε για την ανεργία πολιτικές σωστές, ώστε να μην υπάρχουν άνεργοι και να μπορούν αυτοί να εργάζονται ακόμα και στο δημόσιο τομέα. Και αυτά δεν είναι μία θεωρητική προσέγγιση, μία προσέγγιση με αριθμούς οι οποίοι δεν έχουν σχέση με την πραγματικότητα. Είναι πραγματικές ρυθμίσεις με κεντρικό σχεδιασμό.
      Ακόμα ένα πράγμα το οποίο απασχολεί πολύ καιρό τώρα και το οποίο έχει έρθει στην επικαιρότητα και στη Βουλή μέσω ερώτησης που κάναμε εμείς, οι κυβερνητικοί Βουλευτές -και χαιρόμαστε που δημιουργήσαμε μία θετική ενέργεια και συμπαρασύραμε σε αυτό και τους Βουλευτές της Αντιπολίτευσης, να το υιοθετήσουν- είναι η ρύθμιση της «ΤΕΙΡΕΣΙΑΣ». Κρίσιμη οικονομική κατάσταση. Κρίσιμες καταστάσεις στις επιχειρήσεις. Υπάρχουν κάποιοι υγιείς επιχειρηματίες οι οποίοι είχαν μία δύσκολη στιγμή στην επιχειρηματική τους ζωή. Πρέπει να τους βοηθήσουμε. Δεν λέω, πλήρης κατάργηση της «ΤΕΙΡΕΣΙΑΣ Α.Ε.», διότι δεν θέλουμε να λαϊκίζουμε. Θέλουμε αναπροσαρμογή των ορίων. Γίνεται μία αναπροσαρμογή. 
      ΠΡΟΕΔΡΕΥΟΥΣΑ (Βέρα Νικολαΐδου): Κύριε συνάδελφε, πρέπει να ολοκληρώσετε.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Τελειώνω, κυρία Πρόεδρε.
      Πιστεύω ότι πρέπει να γίνει λίγο πιο γενναία η αναπροσαρμογή αυτή ως προς το χρόνο παραμονής στην «ΤΕΙΡΕΣΙΑΣ». Θα πρέπει το ύψος των επιταγών, που διαμαρτύρονται και μπαίνουν μέσα στην «ΤΕΙΡΕΣΙΑΣ», να πάει στα 1.000 ευρώ και ο χρόνος αντί για οκτώ ημέρες να γίνει δύο εβδομάδες, δεκαπέντε, δεκατέσσερις μέρες για να μπορεί να περνάει στην «ΤΕΙΡΕΣΙΑΣ»και να μικρύνει ο χρόνος παραγραφής. Διότι τα μεγέθη σήμερα αλλάζουν πολύ γρήγορα. Το σήμερα γίνεται χθες με ταχύτατους ρυθμούς. Πρέπει να μπούμε στην εποχή της ταχύτητας και πρέπει να επενδύσουμε. Ενώ οι άλλοι επενδύουν στο μικροκομματισμό, εμείς πρέπει να επενδύσουμε στην ταχύτητα. Διότι ο χρόνος είναι χρήμα, ο χρόνος είναι επένδυση. Και όσο χάνουμε από το χρόνο, χάνουμε από την επένδυση και από την ανάπτυξη που έχει ανάγκη ο τόπος μας.
      Σας ευχαριστώ, κυρία Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ.
      Το λόγο έχει ο Βουλευτής της Νέας Δημοκρατίας κ. Αλέξανδρος Δερμεντζόπουλος.
      ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, συζητάμε σήμερα ένα σχέδιο νόμου το οποίο φιλοδοξεί -και εκτιμώ ότι επιτυγχάνει- να ρυθμίσει μία σειρά από προβλήματα, που εντοπίζονται σε διάφορους τομείς της κοινωνικής και της οικονομικής καθημερινότητας του τόπου μας, προβλήματα που δημιουργήθηκαν από την ανάγκη για εξέλιξη και τη βελτίωση συστημάτων και θεσμών που λειτουργούν στη χώρα μας, αλλά και που πρέπει πια να εναρμονιστούν με την πρακτική που ακολουθείται από την Ευρωπαϊκή Ένωση ως υποχρεώσεις που συνοδεύουν τη συμμετοχή μας στην Κοινότητα.
      Πρέπει κατ’ αρχάς να επισημάνω ότι πέρα και πάνω από τις οικονομοτεχνικές ρυθμίσεις που προβλέπονται στο κυρίως σώμα του σχεδίου νόμου μέσα από τις τροπολογίες που κατατέθηκαν από τους αρμόδιους Υπουργούς είναι ένα έντονα κοινωνικό νομοσχέδιο που συνολικά και ξεκάθαρα δίνει λύσεις σε οξέα τρέχοντα προβλήματα του Έλληνα πολίτη. 
      Αν θέλουμε να μπούμε λίγο στο νομοσχέδιο θα δούμε ότι το πρώτο του κεφάλαιο στοχεύει στον εκσυγχρονισμό στην ενοποίηση και κωδικοποίηση των διατάξεων που αφορούν την αποζημίωση των πελατών των πιστωτικών ιδρυμάτων σε περιπτώσεις αφερεγγυότητας. Όπως επιβάλλει και το κοινοτικό δίκαιο είναι απαραίτητη η ύπαρξη ενός συστήματος αποζημίωσης των καταθετών που συναλλάσσονται με τα πιστωτικά ιδρύματα, καθώς έτσι εδραιώνεται η εμπιστοσύνη των συναλλασσομένων στο χρηματοπιστωτικό σύστημα και στην Κεφαλαιαγορά. Με αυτές τις ρυθμίσεις παρέχεται ενιαία κάλυψη των πελατών των πιστωτικών ιδρυμάτων, συμπεριλαμβάνοντας και το σκέλος της παροχής επενδυτικών υπηρεσιών πέρα από το σκέλος των καταθέσεων, που καλύπτεται νομοθετικά από το ν.2832/2000. Έτσι επεκτείνεται ο σκοπός του υφιστάμενου ταμείου εγγύησης καταθέσεων και μετονομάζεται σε Ταμείο Εγγύησης Καταθέσεων και Επενδύσεων και δημιουργείται ένας ενιαίος και αξιόπιστος φορέας που θα καλύπτει τα πιστωτικά ιδρύματα τόσο για τις καταθετικές όσο και για τις επενδυτικές τους υπηρεσίες, έτσι ώστε να μην υπάρχει καμία αμφιβολία για το υπόχρεο σύστημα προς αποζημίωση.  Η ρύθμιση αυτή προτείνεται τόσο από την Τράπεζα της Ελλάδος σαν εποπτική αρχή όλων των πιστωτικών ιδρυμάτων όσο και από την Ελληνική Ένωση Τραπεζών, αλλά και από το ίδιο το Ταμείο Εγγύησης Καταθέσεων. Πρόκειται για μία πρακτική που ακολουθείται από αρκετές χώρες της Ευρωπαϊκής Ένωσης. Εδώ θα πρέπει να θυμίσουμε ότι η Ελλάδα ήταν η πρώτη χώρα που πρότεινε την αύξηση του ποσού εγγυήσεως των καταθέσεων από 20.000 σε 100.000 ευρώ στην αυγή αυτής της κρίσης. Και ήταν μία πρακτική, μια πολιτική που αργότερα την ακολούθησαν και οι υπόλοιπες χώρες και όχι μόνο της Ευρωπαϊκής Ένωσης.
      Με τις ρυθμίσεις του δευτέρου κεφαλαίου επιδιώκεται η ενσωμάτωση στην ελληνική έννομης τάξης της Οδηγίας 14/2005 του Ευρωπαϊκού Κοινοβουλίου, σχετικά με την ασφάλιση αστικής ευθύνης που προκύπτει από την κυκλοφορία των οχημάτων. Η ασφάλιση της αστικής ευθύνης που προκύπτει από την κυκλοφορία των οχημάτων έχει πολύ μεγάλη σημασία τόσο ως προς τους ασφαλισμένος όσο και ως προς τα θύματα των ατυχημάτων. Ακόμη αποτελεί βασική μέριμνα των ασφαλιστικών επιχειρήσεων, δεδομένου ότι αποτελεί βασικό μέρος των δραστηριοτήτων τους στην Κοινότητα, ενώ η ασφάλιση των αυτοκινήτων έχει επιπτώσεις και στην ελεύθερη κυκλοφορία των προσώπων και των οχημάτων.
      Στο τρίτο κεφάλαιο προτείνουμε την τροποποίηση των διατάξεων του ν.δ. 300/1970, προκειμένου να ενσωματωθεί η οδηγία 68/2005 περί αντασφάλισης. 
      Τέλος, στο τέταρτο κεφάλαιο προβλέπονται τροποποιήσεις στον εισαχθέντα θεσμό των καλυμμένων ομολόγων. Ειδικότερα με τις προτεινόμενες διατάξεις διαμορφώνονται και εμπλουτίζονται οι τεχνικές έκδοσης καλυμμένων ομολόγων. Ακόμη τροποποιείται ο ιδρυτικός νόμος της Επιτροπής Εποπτείας Ιδιωτικής Ασφάλισης. Επίσης, ρυθμίζονται θέματα του επιδόματος υπαλλήλων Υπουργείου Οικονομίας και Οικονομικών και παρέχονται οικονομικές ενισχύσεις στους επαγγελματίες και τις επιχειρήσεις που υπέστησαν ζημιές κατά τη διάρκεια των επεισοδίων μετά την 6η Δεκεμβρίου 2008, όπως εξάλλου άμεσα και υπεύθυνα είχε εξαγγείλει ο Πρωθυπουργός
      Ακόμη ρυθμίζεται ο χρόνος τήρησης των αρχείων δεδομένων οικονομικής συμπεριφοράς. Πρόκειται για την «ΤΕΙΡΕΣΙΑΣ». Εδώ θα ήθελα να σταθώ, όπως και ο εισηγητής της Πλειοψηφίας και να πω ότι τα μέτρα που τροποποιούν τη λειτουργία της «ΤΕΙΡΕΣΙΑΣ Α.Ε.» μπορεί να βελτιώνουν επ’ ωφελεία των πολιτών το σύστημα, αλλά δυστυχώς δεν θεωρούνται αρκετά για να θεωρηθούν ικανοποιητικά. Χρειάζονται πιο τολμηρές αλλαγές που θα είναι και συγκεκριμένες. Προτείνω τη μείωση του χρόνου της τήρησης των δεδομένων και η παραμονή στην «ΤΕΙΡΕΣΙΑΣ Α.Ε.», όπως την ξέρουν όλοι οι συναλλασσόμενοι, να πάει στα δύο έτη έναντι των επτά ή των πέντε που είναι σήμερα. Και την αύξηση του χρόνου καθυστέρησης πριν την εγγραφή στην «ΤΕΙΡΕΣΙΑΣ» από οκτώ μέρες σ’ ένα μήνα. 
Τέλος, η αύξηση του ποσού για την εγγραφή στην «ΤΕΙΡΕΣΙΑΣ» από 150 ευρώ, που ισχύει σήμερα, σε 1.000 ευρώ το λιγότερο. Είναι πολύ αστείο σήμερα για 151 ευρώ να δεσμεύονται και να φυλακίζονται –θα μου επιτρέψετε την έκφραση- επιχειρηματίες και να μη μπορούν να συναλλάσσονται μέσα σ’ ένα σύστημα που βασίζεται καθαρά στο τραπεζικό σύστημα.
       Δύο επισημάνσεις: Το αντεπιχείρημα ότι η «ΤΕΙΡΕΣΙΑΣ» προφυλάσσει την αγορά από τους «κακούς» επαγγελματίες και επιχειρηματίες δεν ισχύει γιατί δεν μιλάει κανείς για την πλήρη κατάργησή του. Απλά αυτό που ζητάμε είναι ο εξορθολογισμός λειτουργίας του. 
      Και μια δεύτερη επισήμανση, καμμία οικονομική επιβάρυνση ούτε στον προϋπολογισμό ούτε πουθενά αλλού δεν προκύπτει από την οποιαδήποτε προτεινόμενη αλλαγή στο σχέδιο της «ΤΕΙΡΕΣΙΑΣ». Αυτό που ζητάμε, όπως είπα και πριν, είναι η αποδέσμευση από τα οικονομικά δεσμά πολλών επαγγελματιών, που σημειωτέον οι περισσότεροι από αυτούς σε στιγμές άτυχης οικονομικής συγκυρίας μπήκαν μέσα στην «ΤΕΙΡΕΣΙΑΣ Α.Ε.».
      Κύριε Υπουργέ, η περαιτέρω βελτίωση της «ΤΕΙΡΕΣΙΑΣ» μέσα στη σημερινή δυσμενή οικονομική συγκυρία κρίνεται άκρως επιβεβλημένη. Επειδή βλέπω ότι τέλειωσε και ο χρόνος, όσον αφορά τις τροπολογίες, που και πολλές είναι, αλλά κυρίως είναι και εξαιρετικά ενδιαφέρουσες και σίγουρα ωφέλιμες, θα τοποθετηθώ στη συζήτηση επί των άρθρων. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαΐδου): Εγώ σας ευχαριστώ, κύριε Δερμεντζόπουλε. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, εκατό νέοι της ελληνικής διασποράς που παρακολουθούν το πρόγραμμα Ελληνικής Γλώσσας και Πολιτισμού της Γραμματείας Αποδήμου Ελληνισμού.  
      Για άλλη μια φορά καλωσορίσατε στη χώρα μας, στη Βουλή, καλή διαμονή και καλή πρόοδο.  
      (Χειροκροτήματα από όλες τις πτέρυγες της Βουλής)
     Το λόγο έχει η κ. Παρασκευή Μπουζάλη, Βουλευτής της Νέας Δημοκρατίας.
     ΠΑΡΑΣΚΕΥΗ ΜΠΟΥΖΑΛΗ: Ευχαριστώ πολύ, κυρία Πρόεδρε. 
      Κυρίες και κύριοι συνάδελφοι, με το νέο νομοθετικό πλαίσιο που φέρνει σήμερα το Υπουργείο Οικονομίας και Οικονομικών ενισχύει τον κοινωνικό χαρακτήρα της κυβερνητικής πολιτικής. Πρόκειται για ένα νομοσχέδιο που ρυθμίζει σημαντικά θέματα τα οποία σχετίζονται και με την οικονομική, αλλά και την κοινωνική καθημερινότητα του πολίτη, θέματα που εν πολλοίς οφείλονται και στη διεθνή οικονομική συγκυρία η οποία ταλανίζει τις περισσότερες οικονομίες του πλανήτη. Παράλληλα όμως ρυθμίζονται και ζητήματα που προέκυψαν από τα δυσάρεστα γεγονότα που ζήσαμε τον προηγούμενο μήνα, βεβαίως με δυσμενείς επιπτώσεις και για τους εμπόρους αλλά και για τις μικρομεσαίες επιχειρήσεις. 
        Αγαπητοί συνάδελφοι, όλο αυτό το διάστημα που συμβαίνουν τα γνωστά σε όλους δυσάρεστα γεγονότα η κυβερνητική πολιτική βάλλεται συνεχώς από τους συναδέλφους του ΠΑΣΟΚ, της Αξιωματικής Αντιπολίτευσης, οι οποίοι δείχνουν και πράττουν άριστα αυτό που ξέρουν πολύ καλά, δηλαδή σκληρή κριτική, από την άλλη μεριά όμως χωρίς συγκεκριμένες προτάσεις και παράλληλα ένα ρεσιτάλ πολλές φορές λαϊκισμού, υποκρισίας, αλλά και ανευθυνότητας. 
        Αγαπητοί συνάδελφοι, γνωρίζετε πολύ καλά ότι διανύουμε μια εξαιρετικά δύσκολη περίοδο, μια περίοδο που χαρακτηρίζεται από έλλειψη εμπιστοσύνης απέναντι στο χρηματοπιστωτικό σύστημα, προβλήματα ρευστότητας, στασιμότητα και πολλά άλλα. 
        Εμείς γρήγορα λάβαμε τα μέτρα μας και το κάναμε από τις πρώτες κυβερνήσεις της Ευρωπαϊκής Ένωσης, τόσο για τους δανειολήπτες όσο και για την προστασία των καταθέσεων και βεβαίως για την ενίσχυση της ρευστότητας των τραπεζών. Όλα αυτά πάντοτε με γνώμονα την ενίσχυση των ευαίσθητων κοινωνικών ομάδων, αλλά και την προστασία των πολιτών. 
        Να πούμε ότι αυτή η δύσκολη οικονομική συγκυρία, μια συγκυρία που οδηγεί τα έντεκα από τα δεκαέξι κράτη-μέλη της Ευρωζώνης σε αρνητικούς ρυθμούς ανάπτυξης. Έχουμε τη Γερμανία με μείον 2,3%, την Ιρλανδία με μείον 5%, την Ισπανία και Ιταλία με μείον 2%, τη Γαλλία σχεδόν μείον 2% και φυσικά υψηλά ελλείμματα για πολλές από τις χώρες της Ευρωζώνης, Ιρλανδία 11%, Γαλλία 5,4%, Ισπανία 6,2%, Ιταλία 3,8%, Πορτογαλία 4,6%, ελλείμματα πολλά από τα οποία οφείλονται και στις αυξημένες κρατικές δαπάνες των κρατών για την αντιμετώπιση της ύφεσης. 
        Κατηγορούμαστε σήμερα για αντιλαϊκές και λαθεμένες επιλογές και θέλω να ρωτήσω και θέλω να ρωτήσω: Είναι αντιλαϊκά και λαθεμένα τα μέτρα που πήραμε για τους δανειολήπτες, αλλά και για την προστασία των καταθετών; Είναι αντιλαϊκά τα μέτρα που ελήφθησαν για την ενίσχυση της ρευστότητας των τραπεζών και της στήριξης των μικρομεσαίων επιχειρήσεων; 
        Είναι αντιλαϊκά τα μέτρα που λάβαμε με σκοπό να διπλασιάσουμε το δώρο των Χριστουγέννων για τους ανέργους, το διπλασιασμό του ΕΚΑΣ, της αγροτικής σύνταξης του ΟΓΑ σε χιλιάδες συνταξιούχους συμπολίτες μας, καθώς και πλήθος άλλων κοινωνικών ενισχύσεων που προωθήθηκαν με γνώμονα πάντα τον άνεργο, την πολύτεκνη μητέρα, τον αγρότη και τον συνταξιούχο; 
Είναι τελικά αντιλαϊκά τα μέτρα που παίρνουμε σήμερα για την αποζημίωση των πελατών από την πιθανή αφερεγγυότητα των πιστωτικών ιδρυμάτων με τα οποία συνεργάζονται; 
      Αγαπητοί συνάδελφοι, αναφερθήκατε επίσης σε ευκαιριακές, αποσπασματικές ρυθμίσεις, καθώς και σε νομοθετικές «σκούπες» που υποβαθμίζουν την ποιότητα του νομοθετικού έργου. Ρωτώ λοιπόν: Αυτή είναι η υπεύθυνη στάση που έχουμε απέναντι στα σοβαρά κοινωνικά και οικονομικά προβλήματα που αντιμετωπίζει ο μέσος Έλληνας πολίτης, ο επιχειρηματίας και οι ευαίσθητες κοινωνικές ομάδες; Καταφέρεστε ενάντια στο άρθρο 73 που ρυθμίζει τα μέτρα για τις πληγείσες μικρές και μεσαίες επιχειρήσεις λες και ζείτε σ’ άλλες χώρες. Εσάς που κόπτεσθε για τις συγκεκριμένες μικρομεσαίες επιχειρήσεις δεν σας ενδιαφέρει να αποζημιωθούν αυτοί οι άνθρωποι, οι οποίοι καταστράφηκαν από τα δυσάρεστα γεγονότα του περασμένου μήνα; Εκτός και αν η διγλωσσία και η καιροσκοπική στάση υπηρετεί για σας μια υπεύθυνη πολιτική στάση. Πείτε μας, λοιπόν, πότε λάβατε εσείς τέτοια μέτρα για γεγονότα που έλαβαν χώρα κατά τις  δικές σας ημέρες. Γιατί πιστεύω ότι είναι και η πρώτη φορά που γίνεται μία τέτοια πρόβλεψη και μάλιστα μέσα από νομοθετική ρύθμιση. Και επιτέλους δεν μπορώ να καταλάβω γιατί ενοχλείστε αφού σας ενδιαφέρει, πραγματικά, η επίλυση των προβλημάτων που αντιμετωπίζουν οι μικρομεσαίες επιχειρήσεις. 
      Θέλω να έρθω τώρα στις γιορτινές τροπολογίες, τις οποίες εσείς απαξιώνετε, επανειλημμένως έχετε ζητήσει να τις αποσύρουμε και οι οποίες κατ’ εμέ φανερώνουν το έντονα κοινωνικό πρόσωπο της κυβερνητικής πολιτικής, καθώς και την υψηλή κοινωνική μας ευαισθησία. 
	Αναφέρομαι στην τροπολογία για την οποία έγινε πολύς λόγος και προβλέπει την επέκταση δυνατότητας μετατροπής του επιδόματος ανεργίας σε επίδομα απασχόλησης στο δημόσιο τομέα. Μας κατηγορήσατε ότι μοιράζουμε αφειδώς χρήματα, ότι δίνουμε μπαξίσια κι άλλα τέτοια και δεν νομίζω ότι έτσι βοηθάτε στην επίλυση των προβλημάτων που υπάρχουν και ταλαιπωρούν τους ανέργους. Αντίθετα, ενισχύετε τη στείρα άρνηση, την ισοπέδωση, χωρίς να δίνετε πρακτικές λύσεις.
      Με την επέκταση του πεδίου εφαρμογής του άρθρου 1 -στο ν.3227/2004 αναφέρομαι- και στο δημόσιο τομέα ενισχύουμε σημαντικά τη συνέργεια μεταξύ ενεργητικών αλλά και παθητικών πολιτικών της απασχόλησης. Δηλαδή επιτυγχάνεται η μετάβαση για την ασφάλιση της εργασίας στην ασφάλιση της απασχόλησης, δίνονται κίνητρα στους ανέργους να βρουν εργασία, να εξασφαλίσουν υψηλότερο εισόδημα απ’ αυτό που θα ελάμβαναν από το επίδομα ανεργίας, αλλά και να λαμβάνουν πλήρη ασφάλιση. Επομένως αυτός ο συνδυασμός εξυπηρετεί και τη δεύτερη ρύθμιση που εισάγεται με τη συγκεκριμένη τροπολογία. 
	Ουσιαστικά τι λέει αυτό; Δίνεται η δυνατότητα στον ΟΑΕΔ να ενισχύσει οικονομικά τους εγγεγραμμένους ανέργους με έκτακτο επίδομα που μπορεί να ανέλθει μέχρι και τα 1.000 ευρώ και φυσικά υπάρχουν και τα όρια εφαρμογής αυτής της διάταξης. Η συγκεκριμένη τροπολογία αφορά όλους εκείνους που έχουν εργαστεί, τουλάχιστον, δύο χρόνια πριν την απόλυσή τους. 
	Αγαπητοί συνάδελφοι του ΠΑΣΟΚ, αντιλαμβάνεστε τη σημασία που έχουν αυτά τα μέτρα για τη στήριξη των ανέργων σε μια περιοχή σαν τη δικιά μου, την Καστοριά, στην οποία η ανεργία είναι κοντά στο 17% αυτή τη στιγμή. Είναι πολύ σημαντικό όλοι μας να αναλάβουμε δράση -και η πολιτεία δείχνει ότι το προχωράει υπεύθυνα- έτσι ώστε να στηρίξουμε τους ανθρώπους αυτούς οι οποίοι έχουν ανάγκη. Τελευταία μάλιστα το Σωματείο Εργατοτεχνιτών Γούνας-Δέρματος της Καστοριάς υπέβαλε υπόμνημα σχετικά με τη χορήγηση εκτάκτου οικονομικού βοηθήματος στους ανέργους γουνεργάτες, το οποίο το συνυπογράφει και ο καλός συνάδελφος από το ΠΑΣΟΚ. Και καλά κάνει, γιατί χρέος όλων μας είναι να μπορούμε να στηρίξουμε με κάθε τρόπο, και με τις ενεργητικές αλλά και με τις παθητικές δράσεις, την απασχόληση. Από την άλλη μεριά όμως δεν μπορεί να λέμε άλλα εδώ στη Βουλή -δηλαδή εδώ στη Βουλή να ζητάνε οι συνάδελφοι του ΠΑΣΟΚ να αποσυρθεί η τροπολογία, να την πάρουμε πίσω, να μιλάνε για μπαξίσια και όλα τα υπόλοιπα- και από την άλλη μεριά όμως όταν πηγαίνουμε στην περιφέρεια, να λέμε ότι «ναι, θα πρέπει να δίνουμε έκτακτα επιδόματα και είναι κακή η πολιτεία που δεν τα δίνει». Άρα νομίζω ότι η διγλωσσία δεν βοηθάει, δεν εξυπηρετεί κανέναν, δεν εξυπηρετεί την πολιτεία και σίγουρα δεν εξυπηρετεί τους ανέργους. 
      Κυρίες και κύριοι συνάδελφοι, το παρόν νομοσχέδιο ρυθμίζει σημαντικά ζητήματα, τα οποία σε καμμιά περίπτωση δεν πρέπει να παραγνωρίζουμε, και μάλιστα μέσα από διατάξεις που δεν πρέπει να απαξιώνονται μέσα από μικροπολιτική αλλά και στείρα άρνηση. Το νέο πλαίσιο κινείται προς την ορθή κατεύθυνση και τα βασικά του σημεία είναι η επέκταση του σκοπού του υφιστάμενου Ταμείου (ΤΕΚ), του Ταμείου Εγγύησης Καταθέσεων, και για την εγγύηση των επενδύσεων, η ενσωμάτωση στο εθνικό δίκαιο της οδηγίας 2005/14 για την ασφάλιση αστικής ευθύνης από την κυκλοφορία των οχημάτων, οι τροπολογίες που προανέφερα, δηλαδή για την ενίσχυση της απασχόλησης μέσα από τη μετάβαση από την ασφάλιση της εργασίας στην ασφάλιση της απασχόλησης, και φυσικά η έκτακτη κι εφάπαξ οικονομική ενίσχυση σε ανέργους που δοκιμάζονται από οικονομική ή κάποια άλλη αιτία. 
      Κυρίες και κύριοι συνάδελφοι, η Κυβέρνηση ανταποκρινόμενη στα νέα δεδομένα που έχουν προκύψει από τη διεθνή οικονομική κρίση, με υψηλό δείκτη κοινωνικής ευαισθησίας, συνεχίζει με άμεσα αντανακλαστικά αλλά και με συγκεκριμένο σχέδιο να αντιμετωπίζει τις προκλήσεις, να παραμένει παράλληλα συνεπής στις δεσμεύσεις της και να στηρίζει τους πολίτες που έχουν, πραγματικά, ανάγκη. 
      Θέλουμε να δώσουμε και δίνουμε έμπρακτες λύσεις απέναντι σε μια ανέξοδη κριτική και άλλωστε οι πολίτες μας παρακολουθούν, μας αξιολογούν και οι πολίτες είναι αυτοί που απαιτούν σοβαρότητα, υπευθυνότητα και δουλειά. 
      Θεωρώ, λοιπόν, ότι το νέο νομοθετικό πλαίσιο του Υπουργείου Οικονομίας και Οικονομικών αντιμετωπίζει ορθά τα θέματα που προκύπτουν και γι’ αυτό και το υπερψηφίζω. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαΐδου): Εγώ σας ευχαριστώ. 
      Το λόγο έχει τώρα ο κ. Ιωάννης Αμοιρίδης, Βουλευτής του ΠΑΣΟΚ.
      ΙΩΑΝΝΗΣ ΑΜΟΙΡΙΔΗΣ: Αγαπητοί συνάδελφοι, η προηγούμενη συνάδελφος όταν μιλά για την Ελλάδα, παρουσιάζει μια ρόδινη εικόνα. Όταν όμως μιλά για τον τόπο της, επειδή την ακούν, λέει ότι η ανεργία είναι 17%. Είναι 17% στην Καστοριά. Δεν είναι –όπως είπε για την Ελλάδα- 7,4%.
      ΠΑΡΑΣΚΕΥΗ ΜΠΟΥΖΑΛΗ: Λέω τα γεγονότα, κύριε συνάδελφε, όπως είναι.
      ΙΩΑΝΝΗΣ ΑΜΟΙΡΙΔΗΣ: Βεβαίως, αγαπητή συνάδελφε. Όταν μιλάτε για την περιοχή σας, επειδή σας ακούνε, λέτε την αλήθεια. Δεν είπα εγώ ότι δεν λέτε την αλήθεια. Θα ήθελα να ξέρω ποιος χρησιμοποιεί διγλωσσία. 
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Αμοιρίδη, παρακαλώ επί του θέματος. 
      ΙΩΑΝΝΗΣ ΑΜΟΙΡΙΔΗΣ: Κυρία Πρόεδρε, επί του θέματος είμαι. Είμαι εκτός θέματος;
      ΕΥΑΓΓΕΛΟΣ ΠΑΠΑΧΡΗΣΤΟΣ: Επί του θέματος είναι, κυρία Πρόεδρε!
      ΠΡΟΕΔΡΕΥΟΥΣΑ (Βέρα Νικολαΐδου): Δεν νομίζω να χρειάζεται υπεράσπιση ο κ. Αμοιρίδης.
      ΙΩΑΝΝΗΣ ΑΜΟΙΡΙΔΗΣ: Αγαπητοί συνάδελφοι, είναι εκπληκτικό να πανηγυρίζουμε γιατί κατρακυλάμε μ’ άλλες χώρες μαζί. Δεν έχω ξαναδεί κάποιον να πανηγυρίζει γιατί καταστρέφεται οικονομικά, επειδή καταστρέφεται και ο γείτονας. 
      Όμως έχουμε και μια διαφορά, κύριε Υπουργέ. Είμαστε σε ποσοστό φτώχειας στην εικοστή έκτη θέση στην Ευρώπη. Μόνο τη Λετονία έχουμε από κάτω. Οι αγρότες σ’ όλη την Ευρώπη έχουν αύξηση εισοδήματος 11%, εμείς έχουμε μείωση 16%. Γι’ αυτό είναι στα μπλόκα και στους δρόμους. Και θέλουν και περιμένουν απαντήσεις. 
      Το σπρεντ –που εγώ αυτές τις οικονομικές ορολογίες τις μαθαίνω τώρα εδώ- είναι τριακόσιες μονάδες επάνω. Αυτό που εγώ μπορώ να καταλάβω είναι ότι για τα 50.000.000.000 ευρώ που θα χρειαστούμε φέτος στο δανεισμό, θα πληρώσουμε 1,5 δισεκατομμύριο ευρώ παραπάνω, όταν παλεύετε να βρείτε 350.000.000 ευρώ για το Ταμείο Αλληλεγγύης και δεν τα βρίσκετε για να δώσετε το χιλιάρικο που λέτε. Αυτό το επιπλέον 1,5 δισεκατομμύριο ποιος θα το πληρώσει; 
      Μιλάτε για το ρυθμό ανάπτυξης ότι είναι περίπου στη μονάδα, ενώ άλλες χώρες είναι κάτω από το μηδέν. Η διαφορά πριν τέσσερα χρόνια –εκεί θα μετράτε το ρυθμό ανάπτυξης- ήταν τέσσερις μονάδες, 5,46 προς 1-1,5 μέσος όρος της Ευρωπαϊκής Ένωσης. Σήμερα βεβαίως ο όρος μπορεί να είναι κάτω από τη μονάδα, αλλά σ’ εμάς είναι αρνητικός, είναι κάτω της μονάδας και έχουμε μια μονάδα διαφορά. 
      Εκεί ακριβώς φαίνεται η προοπτική της χώρας, οι θέσεις εργασίας και η ανάπτυξή της. Και όταν οι άλλες χώρες αγωνιούν και παίρνουν σοβαρά μέτρα, σε βάθος χρόνου, για την κρίση, εμείς τι κάνουμε; Με γνώμονα τις εκλογές λέμε «δώσε και μένα, μπάρμπα». 
      Βγαίνει ο Πρωθυπουργός και λέει 1,5% από το 2% του φόρου παρεπιδημούντων το κόβω από τους δήμους, για να το χαρίσω στους ξενοδόχους. Κάνουμε μνημόσυνο με ξένα κόλλυβα! Και μόλις αντέδρασαν οι δήμαρχοι, το πήραν πίσω. 
      Οι κτηνοτρόφοι –αναφέρομαι σε νομοσχέδιο δικό σας, προχθές- στην περιοχή της Κάρλας που είχαν τα αυθαίρετα ποιμνιοστάσια παίρνουν από είκοσι χιλιάρικα. Μοιράζετε ανεξέλεγκτα χιλιάρικα. Σε λίγο θα τα δίνουν με καταστάσεις Βουλευτές της περιφέρειας, όπως μοίραζε η Φρειδερίκη τα βιβλιάρια. Και σε λίγο θα έχετε και με καταστάσεις τις προσλήψεις που θα γίνονται μέσω του «STAGE» και μέσω προγραμμάτων που προτείνετε. 
      Όσον αφορά το Ταμείο Εγγυοδοσίας μικρών και πολύ μικρών επιχειρήσεων, το οποίο διατυμπανίζετε εδώ και τρεις μήνες, τα αποτελέσματα τα βλέπετε: πενήντα χιλιάδες αιτήσεις, επτακόσιες πενήντα εγκρίσεις. 
      Στην Πιερία, στην περιοχή μου από τις διακόσιες πενήντα αιτήσεις, τέσσερις έχουν εγκριθεί. Κι εδώ θα σας αναφέρω τι μου είπε ο διευθυντής της τράπεζας: Γιατί εμείς να δώσουμε δάνειο με 5,21%, όταν αγοράζουμε το χρήμα με 6%; Έχω προθεσμιακές καταθέσεις 6% και 7%. Αγοράζουμε ακριβότερα και θα πουλήσουμε φθηνότερα; Άσχετα ότι το κράτος εγγυάται στο 80% και υπάρχει και η επισφάλεια του 12%. Υπάρχει κάποιος λογικός επιχειρηματίας που θα αγοράζει ακριβότερα και θα πουλά φθηνότερα; 
      Ένα άλλο σημείο θα σας πω γι’ αυτό το πρόγραμμα του ΤΕΜΠΜΕ. Τα χρήματα που δίνετε, για να μην πηγαίνουν σε αγορές αυτοκινήτων και προθεσμιακές καταθέσεις σ’ άλλες τράπεζες, να πληρώνουν αυτοί που παίρνουν τα χρήματα με δίγραμμες επιταγές, ώστε να μπορούν να ελεγχθούν πού πάνε τα χρήματα. 
    Κύριε Υπουργέ, θέλω να το ακούσετε αυτό. Τα χρήματα που παίρνει ένας επιχειρηματίας από την τράπεζα, εκεί που θα τα δώσει για τις υποχρεώσεις του, να είναι με δίγραμμη επιταγή, ώστε να μπορεί να ελεγχθεί πού πήγαν τα χρήματα. Όχι σε προθεσμιακές καταθέσεις σ’ άλλες τράπεζες ή σε αγορές ακινήτων ή αυτοκινήτων. Είναι στόχος να το ελέγξετε. Το μπλοκ των επιταγών να είναι δίγραμμο και τα χρήματα που παίρνονται, να μπορεί να ελεγχθεί πού κατευθύνθηκαν για να πιάσουν και τόπο.
    Δεν μιλάω για τις αποζημιώσεις στην Αθήνα, που κάηκε η μισή Αθήνα, όπως κάηκε και η Ηλεία από αβελτηρίες. Δηλαδή εδώ καίμε τον κόσμο, καταστρέφουμε με δικές μας αστοχίες –και δεν λέω με σκοπιμότητα, αλλά με αστοχίες- και μετά πανηγυρίζουμε, γιατί αποκαθιστούμε με χρήματα του ελληνικού λαού τη ζημιά που θα μπορούσαμε να έχουμε αποφύγει.
    Για τις προσλήψεις εξήντα χιλιάδων θέσεων. Κύριε Υπουργέ, εξήντα χιλιάδες θέσεις στο δημόσιο για κάποιους μήνες, πάλι χωρίς ΑΣΕΠ. Διάβαζα χθες ότι αυτοί που πέρασαν τα αγωνίσματα για τις θέσεις των ΕΠΟΠ δεν προσλήφθηκαν και προσλήφθηκαν αυτοί που είχαν απορριφθεί από τα αθλήματα. Δηλαδή αυτός που μπαίνει σήμερα στο στρατό για να υπηρετήσει τα πέντε-επτά χρόνια, ίσως και όλη του τη ζωή, μπαίνει με τέτοιο τρόπο που δεν το αξίζει και μπαίνει σ’ ένα Σώμα, όπως είναι ο στρατός, που υποτίθεται ότι πρέπει να υπάρχει όχι μόνο η αξιοκρατία, αλλά να υπάρχει υπερηφάνεια και όχι να είναι ο γλείφτης που είχε το Βουλευτή και μπήκε. Έτσι θα κρατήσουμε το στρατό; Ακόμη και τους ΕΠΟΠ που δεν είχαν τη δυνατότητα να περάσουν τα αθλήματα, τους διορίζετε; Διορίζετε στο στρατό όλους αυτούς τους ανθρώπους για να φυλάξουν την πατρίδα, όταν από την πρώτη στιγμή έχουν πάει σε βουλευτικό γραφείο για να παρακαλέσουν και χωρίς να έχουν τα προσόντα, να μπουν στο στρατό; Τέτοιο στρατό θέλουμε; 
    Για το πρόγραμμα των ΣΔΙΤ. Εγώ δεν έχω δει κανένα έργο να έχει ξεκινήσει. Στην Πιερία έχουμε πινακίδες, σχολείο εδώ, γυμναστήριο εκεί, Κέντρο Αποκατάστασης Τραυματιών. Μάλιστα γι’ αυτό το ΚΑΤ της βόρειας Ελλάδας έχει μπει το 2006 προεκλογικά, τρεις μήνες πριν, μια μεγάλη πινακίδα και λέει ότι σε τρία χρόνια θα έχει ολοκληρωθεί το έργο. Ούτε κόμβο δεν είχαν προβλέψει. Βέβαια η πινακίδα είναι εκεί, τα χόρτα έχουν μεγαλώσει, αλλά το νοσοκομείο δεν έχει γίνει. Είναι μέσω ΣΔΙΤ. Αυτό είναι το πρόγραμμα της σύμπραξης στην Πιερία. Καλά περιμένουμε το γυμναστήριο, καλά περιμένουμε τα σχολεία. Ας ξεκινήσει ένα έργο, για να μπορούμε να πειστούμε ότι ίσως και στην Πιερία γίνει κάτι.
    Όσον αφορά τώρα την «ΤΕΙΡΕΣΙΑΣ». Κύριε Υπουργέ, νομίζω ότι ο χρόνος για το σφράγισμα της επιταγής πρέπει να πάει τουλάχιστον ένα μήνα. Να πάει είκοσι ημέρες και λίγο παραπάνω και να είναι πάνω από 1.000 ευρώ. Το ελάχιστο όριο να είναι τα 1.000 ευρώ. 
    Δείτε, όμως, ένα πρόβλημα που υπάρχει στην «ΤΕΙΡΕΣΙΑΣ». Για τις επιταγές, οι τράπεζες κρατούν αρχείο μόνο για δέκα χρόνια. Υπάρχουν αποκόμματα, που είναι μετά τα δέκα χρόνια, μέχρι τα δεκαπέντε, τα οποία έχει η «ΤΕΙΡΕΣΙΑΣ». Και λέει, αφού δεν βρίσκετε τα στοιχεία ότι τα έχετε πληρώσει, θα παραμείνετε δεκαπέντε χρόνια. Αυτό το χρονικό όριο θα πρέπει ή να περιοριστεί ή να υπάρχει μία ρύθμιση. Δεν μπορεί οι τράπεζες να έχουν μόνο για δέκα χρόνια αρχείο και να λένε ότι για τον ενδέκατο ή για το δωδέκατο χρόνο δεν έχουμε, άρα θα μείνετε πέντε χρόνια στην «ΤΕΙΡΕΣΙΑΣ», όσο είναι το χρονικό όριο, αφού δεν βρίσκετε τα παραστατικά.
    Για το ενιαίο τέλος ακινήτων λέει το νομοσχέδιο ότι μπορεί να πάει και ένα και δύο χρόνια πίσω για τα δικαιολογητικά. Αφού δεν πλήρωσε κανείς μέχρι τώρα, αφού δεν έχουν πληρώσει οι περισσότεροι Έλληνες, μπορεί να πάει ένα-δύο χρόνια πίσω ή ένα χρονικό διάστημα σαν δικαιολογητικό.
    Εδώ, όμως, ξανάρχομαι και λέω ότι 1 ευρώ πληρώνει το μαντρί, το οποίο έχει άδεια, γιατί πρέπει να έχει άδεια για να πάρει την επιδότηση και 1 ευρώ πληρώνει η βίλα στην πόλη. Αυτό είναι άδικο. Πρέπει, τουλάχιστον, για τους αγρότες –το ΠΑΣΟΚ έχει προτείνει να το αφαιρέσει τελείως- να μην το επιβάλλετε. Σε μια εποχή που τα στάρια και τα καλαμπόκια είναι στις αποθήκες, έρχεται ο αγρότης να πληρώσει και ΕΤΑΚ, 35, 40, 50, 200 ευρώ. Μια επιχείρηση με κοτόπουλα έχει έξι χιλιάδες τετραγωνικά. Με 1 ευρώ είναι έξι χιλιάδες το χρόνο. Σε δέκα χρόνια του την πήρατε πίσω. Δείτε τα, γιατί είναι σοβαρά ζητήματα.
    Ήθελα να πω και κάτι για την Πιερία, για μια τροπολογία που προτείνουμε. Αφορά άνεργους, που προτείνουμε να ενταχθούν στην τροποποίηση που έχετε μέσα για τα «ΚΛΩΣΤΗΡΙΑ ΠΡΕΒΕΖΗΣ». Είναι η τέταρτη φορά που την καταθέτουμε. Είναι για το εργοστάσιο της ΚΟΡΤΑΓΚ και της ΤΙΝ ΦΙΛ. Υπογράφουμε και οι τέσσερις Βουλευτές του Νομού Πιερίας. Την καταθέτω στα Πρακτικά. 
     (Στο σημείο αυτό ο Βουλευτής κ. Ιωάννης Αμοιρίδης, καταθέτει για τα Πρακτικά την προαναφερθείσα τροπολογία, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
    Ελπίζουμε κάποια στιγμή, μετά από τέσσερα-πέντε νομοσχέδια που την έχουμε καταθέσει να τη λάβετε υπ’ όψιν σας. Οι άνθρωποι πηγαινοέρχονται στο Υπουργείο Απασχόλησης και δεν τους δίνει κανένας σημασία. Συνεχώς τους λένε «θα», «αύριο ραντεβού». Το καταθέτουμε σε τέταρτο νομοσχέδιο και η εταιρεία είναι έξω από όλα. 
    Παράλληλα, η εταιρεία έχει ένα πρόγραμμα πιλοτικά για το ΤΕΒΕ, των συνταξιούχων του πρώην ΤΕΒΕ, που ενώ ήταν στο ΙΚΑ, πιλοτικά μόνο για την Πιερία, τους μετέφεραν στον ΟΑΕΕ. Τι γίνεται αυτήν τη στιγμή; Τρεις χιλιάδες εξακόσιοι ανασφάλιστοι από πρώτη του μήνα προσπαθούν να πάρουν βιβλιάρια. Δίνονται σαράντα την ημέρα. Θέλουν περίπου τρεις-τέσσερις μήνες, με 25% συμμετοχή πλέον, χωρίς κοινωνικό τουρισμό, χωρίς λουτρά και χωρίς να μπορούν να πληρώσουν τη διαδρομή σε ταξί, όπως πληρωνόταν πάντα, αλλά πρέπει να πηγαίνουν με λεωφορείο από την Κατερίνη, από την Πιερία στη Θεσσαλονίκη για οποιοδήποτε νοσοκομείο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ζητούν αυτοί -και όλοι μαζί ζητάμε- να μη γίνει εφαρμογή του πιλοτικού προγράμματος στην Πιερία, αφού, έτσι και αλλιώς, δεν πρόκειται να γίνει για τους υπόλοιπους νομούς. Είναι ένα άστοχο πρόγραμμα και όσο πιο γρήγορα σταματήσει τόσο πιο καλό θα είναι για τον τόπο μας και παράλληλα, να μπορούν με τα βιβλιάρια τα παλιά να πηγαίνουν.
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Αμοιρίδη, θα πρέπει να τελειώσετε.
      ΙΩΑΝΝΗΣ ΑΜΟΙΡΙΔΗΣ: Τελειώνω, κυρία Πρόεδρε.
      Καταθέτω και αυτό το έγγραφο.
      (Στο σημείο αυτό ο Βουλευτής κ. Ιωάννης Αμοιρίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΟΥΣΑ (Βέρα Νικολαΐδου): Έχει τελειώσει και ο χρόνος σας.
      ΙΩΑΝΝΗΣ ΑΜΟΙΡΙΔΗΣ: Θα ήθελα να πω μια κουβέντα μόνο.
      Κύριε Υπουργέ, αγαπητοί συνάδελφοι της Νέας Δημοκρατίας, νομίζω ότι δεν έχετε ούτε το πολιτικό ούτε το κοινωνικό ανάστημα να μπορέσετε να προτείνετε έργα σταθερότητας για το αύριο. Αυτό που μπορείτε να προτείνετε είναι να αποφασίσει ο λαός για την τύχη αυτού του τόπου.
      Ευχαριστώ πολύ.
(Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Το λόγο έχει ο Πρόεδρος του Λαϊκού Ορθόδοξου Συναγερμού κ. Καρατζαφέρης.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Ευχαριστώ, κυρία Πρόεδρε.
      Συμφωνώ με τον προλαλήσαντα Βουλευτή, τον συμπαθέστατο Δήμαρχο Κατερίνης, τον κ. Αμοιρίδη, ότι, βέβαια, η Νέα Δημοκρατία δεν μπορεί να τα καταφέρει και ότι θα αποφασίσει ο λαός. Είμαστε στη σκέψη τι θα κάνουμε.
(Χειροκροτήματα από την πτέρυγα του Λαϊκού Ορθόδοξου Συναγερμού)
      Η αλήθεια είναι ότι, πέρα από τη σκωπτικότητα, υπάρχει ένα τεράστιο πρόβλημα.
      Δεν με ανησυχεί το πρόβλημα, κυρίες και κύριοι, το οποίο είναι, πράγματι, τεράστιο.
      Με ανησυχεί ότι, κύριε Υπουργέ, δεν έχετε βρει τη λύση. Δεν έχετε δει το δρόμο, τι πάμε να κάνουμε. Με ανησυχεί ότι και μεταξύ σας δεν γνωρίζετε ποιος είναι ο δρόμος που θα μας βγάλει από την κρίση. Θέλουμε να ακούσουμε ποιο δρομολόγιο θα ακολουθήσουμε.
      Οδηγούμεθα με μαθηματική ακρίβεια σ’ έναν καιάδα και κανείς δεν γνωρίζει σ’ αυτόν τον τόπο -πολιτικοί, Υπουργοί της Κυβέρνησης, παραγωγικές τάξεις, εργαζόμενοι- ποιο δρόμο θα ακολουθήσετε. Δεν γνωρίζετε.
      Πριν από δύο μήνες καθόσασταν στην ίδια καρέκλα μαζί με το συνάδελφό σας, τον Υφυπουργό κ. Παπαθανασίου -νυν Υπουργό- και είχα προτείνει λίγο πριν το αναγγείλει ο Πρωθυπουργός της Αγγλίας, ο κ. Μπράουν, ότι είναι απαραίτητη η μείωση του ΦΠΑ. Η απάντηση: «Πού τα έμαθες αυτά τα οικονομικά, κύριε Καρατζαφέρη;».
      Σήμερα συζητάτε τη μείωση του ΦΠΑ. Το γράφουν όλες οι σοβαρές οικονομικές εφημερίδες, ότι το θέμα μεταξύ σας είναι πώς θα μειώσετε το ΦΠΑ μια μονάδα. Σας το λέγαμε επί τρεις μήνες, αλλά σκοντάφτουμε πάντα σ’ αυτή την αλαζονεία σας, σ’ αυτήν την αλαζονεία η οποία δεν είναι καλός αγωγός για να δώσουμε λύσεις στον ελληνικό λαό.
      Δεν γνωρίζετε το πώς θα λύσετε το θέμα. Έχετε μια κινητοποίηση των αγροτών. Πανικός, να δούμε, να σας δώσουμε, να κάνουμε. Γιατί έπρεπε να φτάσουν στην πίεση, στον εκβιασμό, αν θέλετε -να δανειστώ δική σας θέση- οι αγρότες προκειμένου να τους ακούσετε; Δεν γνωρίζετε; Δεν βλέπετε το αδιέξοδο στο οποίο έχουν περιέλθει;
      Κύριε Υπουργέ, η παρούσα κρίση μπορεί να λυθεί μόνο εις τα πλαίσια της Ευρώπης. Άρα δεν είναι θέμα ούτε του Υπουργού Αγροτικής Ανάπτυξης, του κ. Χατζηγάκη. Δεν είναι καν θέμα του Υπουργού Εθνικής Οικονομίας, του κ. Παπαθανασίου. Είναι θέμα της αξιοτίμου Υπουργού Εξωτερικών.
      Αυτό το οποίο μπορεί να κάνει η Ελλάδα είναι να έρθει σε μια συνεννόηση με τις άλλες μεσογειακές χώρες, την Ιταλία, την Ισπανία και την Πορτογαλία που βρίσκεται λίγο πάρα έξω. Έχουμε κοινά προβλήματα. Μόνο εάν μπορέσουμε και πείσουμε αυτές τις τέσσερις χώρες της Μεσογείου, θα μπορέσουμε να πάμε να διεκδικήσουμε σοβαρά στις Βρυξέλες ελαστικοποίηση των όρων του Μάαστριχτ. Μην περιμένει κάποιος ότι, εάν δεν ελαστικοποιηθούν οι όροι του Μάαστριχτ, υπάρχει έστω και ελαχίστη πιθανότητα να αποφύγουμε την κρισιμότητα της κρίσης. Ματαιοπονούμε.
      Πρέπει, λοιπόν, να βρεθεί ένας τρόπος και μόνοι σας δεν μπορείτε, μόνοι σας δεν έχετε το ευρωπαϊκό ανάστημα, όχι εσείς, δηλαδή, αλλά ο οποιοσδήποτε και αν ήταν.
      Και όταν μιλάμε για ανάστημα, κύριε Αμοιρίδη, ας είμαστε λίγο προσεκτικοί, γιατί όλοι μετρώμεθα, με την μεταφορική έννοια.
      Όταν, λοιπόν, λέω ότι δεν έχετε το ανάστημα, εννοώ ως Κυβέρνηση της συγκεκριμένης επαρχίας της Ευρώπης. Και δεν πρέπει να έχουμε καμμία ψευδαίσθηση. Είμαστε μία επαρχία, όπου ούτε καν νομάρχης δεν είναι ο Πρωθυπουργός της Ελλάδας –έπαρχος είναι- και ο οποίος εφαρμόζει την πολιτική που εφαρμόζουν εκεί. Εάν, όμως, ενωθούμε τέσσερις μεσογειακές χώρες και πάμε, μπορούμε να πετύχουμε. 
      Θα μου πείτε, έχει γίνει ξανά; Ναι, κύριε Υπουργέ, έχει γίνει ξανά, όταν προσπάθησε ο Ανδρέας Παπανδρέου και με τον τσαμπουκά πέτυχε τα μεσογειακά προγράμματα που μας έβγαλαν από εκείνη τη μεγάλη κρίση του 1981-1982. Και το θυμάστε αυτό. 
        Και θα πάτε στην Ευρώπη. Θέλετε δεν θέλετε, εκεί θα καταλήξετε. Γιατί να έρχεται εδώ η Ευρώπη με τον κ. Αλμούνια; Θα πάτε εσείς στην Ευρώπη. Θα τους «παίξουμε» στην έδρα τους και όχι στην έδρα μας. Αυτός είναι ο μόνος τρόπος. 
      Εάν δεν ελαστικοποιήσουμε το Μάαστριχτ, τότε αντιλαμβάνεστε ποια θα είναι η πορεία. Διότι σήμερα, σ’ αυτήν την κρίση που υπάρχει –και ας το ομολογήσουμε όλοι- Πρωθυπουργός της χώρας είναι ο Αλμούνια. Σ’ αυτόν καταφεύγουμε, αυτόν εκλιπαρούμε, αυτόν παρακαλούμε, σ’ αυτόν έχουμε εναποθέσει τις ελπίδες. 
      Πρέπει, λοιπόν, να αντιληφθούμε ότι αν δεν πάρουμε ξανά το τιμόνι της τύχης μας στα χέρια μας, δεν έχουμε καμμία ελπίδα επιβίωσης. Και επειδή μόνοι μας δεν μπορούμε, σας λέω για άλλη μια φορά ότι θα αναγκαστείτε να πάτε σ’ αυτήν τη συμμαχία με τις χώρες της Μεσογείου.  
      Και εν πάση περιπτώσει, εάν είναι τόσο ατελής η συμμετοχή σας, σας πληροφορώ ότι υπάρχει ευήκοον ους. Και αν θέλει η Κυβέρνησή σας, να έρθει να της πω για πρόσωπα, πράγματα, καταστάσεις και συζητήσεις οι οποίες γίνονται στο περιθώριο των Βρυξελλών. Αυτό είναι το ένα θέμα. 
      Το άλλο θέμα είναι το εξής: Είπατε για ένα πακέτο. Κατ’ αρχάς, δεν έχουμε δει καμμιά εικόνα. Δεν έχουμε δει τίποτα. Το μόνο που είδαμε, είναι μείωση των καταθέσεων και όχι των επιτοκίων χορηγήσεων. Είδατε εσείς, κύριε Υπουργέ, μία τράπεζα να ανακοινώνει μείωση του επιτοκίου χορηγήσεων; Εγώ είδα πολλές να κάνουν μείωση των επιτοκίων καταθέσεων. Τι κάνατε σ’ αυτήν την περίπτωση; Πού είναι το χρήμα της αγοράς; Πνίγεται η αγορά! Ήταν μεγάλο λάθος αυτό που κάνατε, να δώσετε τα λεφτά στις τράπεζες. Αυτή η εμμονή και η δική σας, αλλά και του ΠΑΣΟΚ ότι τα πάντα στην Ελλάδα είναι τράπεζες, είναι το μεγάλο λάθος της οικονομίας που μας έχει οδηγήσει εδώ. 
      Να σας θυμίσω; Τράπεζες στο Χρηματιστήριο. Ενώ είναι δύο αντίθετοι πόλοι που ο καθένας πρέπει να πάρει τα λεφτά της αγοράς -ή οι τράπεζες ή το Χρηματιστήριο- κατορθώσαμε το εξής εκπληκτικό, οι τράπεζες να είναι το Χρηματιστήριο μέσα από τις εταιρείες τις οποίες έχουν οργανώσει τις χρηματιστηριακές. Αυτό είναι το ένα. 
      Δεύτερον, όλα τα πακέτα της Ευρώπης μόνο από τις τράπεζες. Ελάτε να πάμε σε όποια χώρα της Ευρώπης θέλετε. Διαλέξτε στην τύχη και ελάτε να δούμε πώς διαχειρίστηκαν εκείνες τα πακέτα. Όχι αποκλειστικά μέσω των τραπεζών. 
      Τώρα, στην κρίση κρατική ενίσχυση μέσω των τραπεζών. Γιατί αυτό το λάθος; Γιατί αυτή η εμμονή; Γιατί τα χρήματα δεν δόθηκαν στα οικεία επιμελητήρια και από εκεί και πέρα να διοχευτευθούν στην αγορά, στους φορείς της αγοράς, που ξέρουν καλύτερα τα οικεία επιμελητήρια και να έχουν και την ευθύνη; Γιατί οι τράπεζες; Οι τράπεζες δεν θα διαχειριστούν τα χρήματα του ελληνικού λαού, τα χρήματα του δημοσίου, όπως εκείνες πιστεύουν; Και εφόσον απέτυχαν την πρώτη φορά, γιατί θα πετύχουν τη δεύτερη; Γιατί φοβάστε τη δρώσα αγορά; Τι κάνετε; Ποιοι είναι οι σχεδιασμοί σας; Πείτε μου μία πρόταση που έχει ακουστεί σ’ αυτήν την Αίθουσα, μια συγκεκριμένη πρόταση, με την οποία θα φύγουμε από την κρίση. Μία συγκεκριμένη πρόταση για να πιαστούμε όλοι, να σπρώξουμε όλοι προς αυτήν την κατεύθυνση. Δεν έχετε καμμία πρόταση. 
      Κύριε Υπουργέ, δύο παγκόσμιες μονάδες, η «MITSUBISHI» και η «HYUNDAI» θέλουν καλύτερη πρόσβαση στην Ευρώπη. Το ξέρετε; Τα «λαγωνικά» σας το έχουν πιάσει αυτό; 
      Εγώ θα πήγαινα αύριο το πρωί, κύριε Υπουργέ –αύριο, εσείς- στην Ιαπωνία και θα έλεγα «ελάτε στην Ελλάδα και σας δίνω τα πάντα, ό,τι θέλετε, μέχρι και ασφαλιστική απαλλαγή τα πρώτα πέντε χρόνια. Ελάτε εδώ. Φέρτε μας μέσα έναν κολοσσό για να δράσει, φέρτε μας έναν κολοσσό για παραγωγή, φέρτε μας έναν κολοσσό που θα κάνει εξαγωγές και θα μου φέρνει μέσα χρήματα». Πείτε μου ποιος «μεγάλος» έρχεται στην Ελλάδα; Ποιος; 
Πώς θα κινηθούμε; Με την απομόνωση; Είμαστε σε απομόνωση. 
      Ποιος επενδύει στην Ελλάδα, κυρίες και κύριοι; Πείτε μου έναν! Πείτε μου «επενδύει ο τάδε». Μία επένδυση είχαμε στα σκαριά και αυτή η επένδυση απετράπη με τη συμβολή μέρους του ΣΥΡΙΖΑ. Δεν δίνω συνολική ευθύνη σ’ όλο το κόμμα. Είχαμε μία επένδυση στο Βοτανικό και αυτή ανετράπη. Χάλασε και αυτή. 
	Και βεβαίως, για να μη νομίζει κάποιος ότι παίρνω τα συμφέροντα του συγκεκριμένου φορέα, του κ. Βωβού, από εκεί και πέρα ας διαπραγματευτεί το κράτος, όσο σκληρά θέλετε, με τον κ. Βωβό ή με οποιονδήποτε Βωβό ή μη Βωβό! Το έργο να γίνει! Έργα θέλουμε και έργα δεν γίνονται! 
	Και σας ρωτώ, κύριε Υπουργέ: Πείτε μου ποια εργοστάσια κάπνισαν. Πείτε μου τρία-τέσσερα εργοστάσια απ’ όπου βγαίνει καπνός δουλειάς. Πείτε μου! Να σας πω ότι σ’ όλη τη χώρα εκεί όπου ήταν εργοστάσια έγιναν μπουζουξίδικα; Είναι ψέμα ή όχι στο Βόλο; Είναι ψέμα ή όχι στη Θεσσαλονίκη; Είναι ψέμα ή όχι εδώ στην Πειραιώς, όπου ήταν όλα τα εργοστάσια; Όλα μπουζουξίδικα! Και έρχεστε και λέτε ότι άνοιξαν…
	ΡΟΔΟΥΛΑ ΖΗΣΗ: Μη λέτε για το Βόλο, κύριε συνάδελφε!
	ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Τα ουζάδικα στο Βόλο πού είναι, κυρία Ζήση; 
	ΡΟΔΟΥΛΑ ΖΗΣΗ: Τα ουζερί είναι η γαστρονομία και η ιστορία του Βόλου, και δεν είναι καθόλου σε εργοστάσια. 
	ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Ε, λοιπόν; Εν πάση περιπτώσει, δεν είναι ανάπτυξη τα ουζερί! Είναι διασκέδαση.
	ΡΟΔΟΥΛΑ ΖΗΣΗ: Μη μας προσβάλετε!
	ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Ανάπτυξη είναι το εργοστάσιο που βγάζει παραγωγή, το εργοστάσιο που βγάζει προϊόν, το εργοστάσιο που πουλά προϊόντα στο εξωτερικό και μου φέρνει λεφτά μέσα. Και αυτήν τη στιγμή μου κάνει εντύπωση πώς δικαιολογείτε την Κυβέρνηση που έρχεται και μας λέει «άνοιξαν τόσες επιχειρήσεις». Όμως, δεν μας λέει ότι στις δέκα επιχειρήσεις οι επτά είναι καφετέριες! Εγώ δεν θέλω καφετέριες! Θέλω εργοστάσια να μου βγάζουν προϊόν! Έκλεισαν όλα τα εργοστάσια και πήγαν πάνω στα Σκόπια και στη Βουλγαρία, αναζητώντας φθηνότερα μεροκάματα. Να δώσουμε εμείς τα φθηνότερα μεροκάματα, όχι στον εργάτη, αλλά επιδοτώντας τον εργάτη!
	Και επειδή θα πάτε σε ευρωεκλογές -γιατί σ’ εκλογές δεν σας βαστάει να πάτε- με την πεποίθηση ότι θα κερδίσετε το ΠΑΣΟΚ μία μονάδα, ώστε να αρχίσουν τα εσωτερικά προβλήματα στο ΠΑΣΟΚ, να έχετε καλύτερη εικόνα και να πάτε σε εκλογές, έρχεται τώρα η κ. Πετραλιά και λέει: «Πληρώνουμε που πληρώνουμε στον ΟΑΕΔ, να τα δώσουμε τώρα παραπάνω –δηλαδή από 400 ευρώ να τους δώσουμε 700- για να τους προσλάβουμε στο δημόσιο.» Αυτό δεν είπατε; Να τους κάνουμε τι; Να πάνε στο Υπουργείο Γεωργίας; Να πάνε στο Υπουργείο Οικονομικών; Να κάνουν τι, όταν δεν υπάρχουν καρέκλες να κάτσουν αυτοί που ήδη είναι μέσα;
       Όχι, κύριε Υπουργέ! Να δώσετε τα 700 ευρώ και δώστε στον εργαζόμενο σ’ ένα εργοστάσιο. Δώστε τον στο εργοστάσιο της «ΓΙΟΥΛΑ», να ξεκινήσουν πάλι να κάνουν τζάμια για να εισρεύσουν χρήματα! Και σε όποιο εργοστάσιο έχουν κολλήσει τα γρανάζια λόγω κρίσεως.
      (Χειροκροτήματα από την πτέρυγα του ΛΑΟΣ)
      Αφού δεν τους δίδετε  λεφτά! Δώστε τους εργατικό προσωπικό! 
      Και μια και είπα για προσωπικό, ντροπή στον πολιτικό κόσμο! Ντροπή! Ντροπή που έχουμε το 2009 δουλεμπόριο στην Ελλάδα! Και το επιτρέπουμε όλοι μας και η προηγούμενη και αυτή η Κυβέρνηση. Ενοικιαζόμενο προσωπικό! 
      Κάποτε νοικιάζαμε μια γκαρσονιέρα στον τρίτο όροφο και ρωτούσαμε τι έχει μέσα, αν έχει ντουλάπα κ.λπ.. Τώρα λέμε «στείλε μου ένα ψηλό, στείλε μου μια γαλανομάτα, για να κάνει εργασία». Αυτό επιτρέπουμε σήμερα!
      Γελάτε, κύριε Παρίση. Όμως, η χώρα μας δεν είναι Παρίσι! Έχει γίνει Άμπου Ντάμπι! Και καλά είναι και το Άμπου Ντάμπι! Έχει γίνει Άνω Βόλτα!
      (Χειροκροτήματα από την πτέρυγα του ΛΑΟΣ)
      Αυτή είναι η κατάσταση της χώρας. Και αυτό που με ανησυχεί είναι πως δεν ξέρετε πώς θα βγούμε από την κρίση. 
      Πριν από δεκαπέντε ημέρες, κύριε Υπουργέ, μίλησα σ’ αυτήν την Αίθουσα για τα φύκια και είπα πώς η Ελλάδα μπορεί να χρησιμοποιήσει τα φύκια. Θυμάστε που σας είπα ότι μπορούν να απορροφήσουν το διοξείδιο του άνθρακος επάνω στις λίμνες της Πτολεμαΐδας και ότι θα γλιτώσουμε τα 150.000.000 ευρώ που πληρώνουμε κάθε χρόνο για τους ρύπους. 
      Όταν, λοιπόν, κάθισα στη θέση μου, κάποιοι από την Κυβέρνησή σας και κάποιοι συνάδελφοι Βουλευτές μου είπαν «σιγά που θα μας σώσουν τα φύκια!». Σήμερα στο «TIME» που κυκλοφορεί υπέρτατο αγαθό για την παγκόσμια οικονομία λέγεται πως είναι τα φύκια. Υπάρχει αφιέρωμα. Επειδή, λοιπόν, εμένα δεν με ακούσατε, σας παραπέμπω στο «TIME», για να δείτε πως δεν έχετε καν εκείνους τους παρατηρητές και εκείνη την ομάδα που θα μπορέσει να σας υποδείξει το αύριο. 
      Επειδή εμείς έχουμε και την ομάδα, έχουμε και το κέφι, να μας ακούτε, για να πηγαίνετε καλά, κύριε Υπουργέ. Γιατί όπου μας ακούτε συμπτωματικά πάτε καλά. Ευτυχώς, όμως, για εμάς και δυστυχώς  για την Ελλάδα, μας ακούτε λίγο. Γιατί η Ελλάδα μεν δεν πηγαίνει καλά, εσείς πηγαίνετε χειρότερα και εμείς, ο Λαϊκός Ορθόδοξος Συναγερμός, πηγαίνουμε καλύτερα. 
      Δεν είναι τυχαίο ότι εις τη μεγάλη δημοσκόπηση της σοβαράς εφημερίδος που στηρίζει τη Νέα Δημοκρατία, της «ΚΑΘΗΜΕΡΙΝΗΣ», ο λαός είπε πως το καλύτερο κόμμα της Αντιπολιτεύσεως είναι ο ΛΑΟΣ, με μεγάλη διαφορά από το δεύτερο και από το τρίτο κόμμα. 
      Και εμείς δεν έχουμε εκατό και πλέον Βουλευτές που έχει το ΠΑΣΟΚ. Εμείς έχουμε δέκα και κάνουμε την καλύτερη αντιπολίτευση λένε οι εφημερίδες. ΄Οσον αφορά δε την προσωπική δημοφιλία, θα έλεγα ότι θα πρέπει να κάνετε κάτι στον Πρωθυπουργό, γιατί κατρακυλάει τόσο γρήγορα, που πολύ φοβούμαι ότι σε λίγο καιρό θα είναι τελευταίος. 
      Φροντίστε, λοιπόν, να βρείτε το δρόμο σας. Και εμείς θέλουμε να βρείτε το δρόμο σας για να σωθεί η Ελλάδα, γιατί όπως πηγαίνετε μ’ αυτά τα βήματα του μεθυσμένου, είναι σίγουρο ότι θα σκουντουφλήσετε και δυστυχώς δεν θα σπάσετε τα μούτρα σας εσείς, ποσώς μας ενδιαφέρει, θα σπάσει τα μούτρα της η Ελλάδα και αυτό μας ενδιαφέρει πολύ.
      (Χειροκροτήματα από την πτέρυγα του ΛΑΟΣ)
       ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, πενήντα δύο μαθητές και μαθήτριες και τρεις συνοδοί-δάσκαλοι από το Δημοτικό της Ερασμείου Ελληνογερμανικής Σχολής.
      Η Βουλή σας καλωσορίζει.
      (Χειροκροτήματα απ’ όλες τις πτέρυγες της Βουλής)
      Συνεχίζουμε με την κ. Φεβρωνία Πατριανάκου, Βουλευτή της Νέας Δημοκρατίας.
      Ορίστε, κυρία Πατριανάκου, έχετε το λόγο.
      ΦΕΒΡΩΝΙΑ ΠΑΤΡΙΑΝΑΚΟΥ: Κυρία Πρόεδρε, έχω την τύχη να διαδέχομαι ως επόμενη ομιλήτρια τον Πρόεδρο του ΛΑΟΣ, τον  οποίο σέβομαι απεριόριστα λόγω της θεσμικής του ιδιότητας. Αρνούμαι όμως να αποδεχθώ χαρακτηρισμούς του Πρωθυπουργού της Ελλάδος ως έπαρχου της Ευρωπαϊκής Ένωσης και την αποδοχή του κ. Αλμούνια ως υπερπρωθυπουργού που καθορίζει τις τύχες της χώρας. 
      Ανήκω σε μία παράταξη που πάλεψε να μπει η χώρα στην Ευρωπαϊκή Ένωση, διότι επιθυμούσε την ισχυροποίηση της χώρας σε μία ομάδα ισότιμων εταίρων, προκειμένου η εθνική κυριαρχία, η προοπτική και το μέλλον της χώρας και του λαού να διασφαλίζεται στα πλαίσια μιας ευρύτερης συμμαχίας.
      Ο κ. Αλμούνια, παρουσιάζεται ως  υπερπρωθυπουργός που καθορίζει τις τύχες του λαού, ο σοσιαλιστής κ. Αλμούνια, κυρίως από τους Βουλευτές της Αξιωματικής Αντιπολίτευσης, οι οποίοι προσδοκούν και επιδιώκουν να παρουσιάζουν τη χώρα σαν μία νησίδα δυστυχίας, μέσα σ’ έναν ωκεανό παγκόσμιας ευτυχίας.
      Θα θυμίσω, λοιπόν, ότι η πρόσφατη έκθεση της Ευρωπαϊκής Επιτροπής, η οποία δημοσιεύθηκε προ ολίγων ημερών, αποτελεί αναθεώρηση των προβλέψεων της Ευρωπαϊκής Επιτροπής του Νοεμβρίου, δηλαδή πριν από δύο μήνες. Και αυτό συμβαίνει διότι μέσα στην παγκόσμια καταιγίδα της οικονομικής κρίσης, όλοι οι δείκτες της παγκόσμιας οικονομίας αναθεωρούνται και δυστυχώς, επιδεινώνονται, διότι κανείς δεν μπορεί να προβλέψει το μέγεθος, το βάθος και την ένταση της κρίσης. 
      Η αναθεώρηση των προβλέψεων όμως, δεν αφορά τη χώρα μας όπως παρουσιάστηκε από το σύνολο των Βουλευτών και των κομμάτων της Αντιπολίτευσης, αλλά αφορά το σύνολο των χωρών της Ευρωπαϊκής Ένωσης. 
      Έχουμε μία καθοδική αναθεώρηση όλων των δεικτών και για τις είκοσι επτά χώρες της Ευρωπαϊκής Ένωσης. Έχουμε αρνητικούς ρυθμούς ανάπτυξης στις έντεκα από τις δεκαέξι χώρες της Ευρωζώνης. Η χώρα μας είναι η μία από τις πέντε που έχουν θετικό πρόσημο.
      Ελλείμματα. Άνω του 3% έλλειμμα θα έχουν οι εννέα από τις δέκα έξι χώρες της Ευρωζώνης. Για πρώτη φορά η χώρα μας θα έχει έλλειμμα κάτω από το μέσο όρο της Ευρωζώνης.
      Ανεργία. Η ανεργία δείχνει να επιδεινώνεται στο σύνολο των χωρών της Ευρωπαϊκής Ένωσης, με αποτέλεσμα να αυξάνει ραγδαία ο μέσος όρος. Αντίθετα, η χώρα μας δείχνει για πρώτη φορά να βρίσκεται κάτω από το μέσο όρο της Ευρωζώνης. Να θυμίσουμε δε ότι το 2004, έτος ολυμπιακής ανάπτυξης, βρισκόμαστε πολύ πάνω από το μέσο όρο της Ευρωζώνης, σε απίστευτα ποσοστά ανεργίας. 
      Επίσης, ο  πληθωρισμός –και αυτό πρέπει να το τονίσουμε προκειμένου να δώσουμε και μία νότα αισιοδοξίας για το εισόδημα των οικονομικά ασθενέστερων κυρίως- προβλέπεται ότι από το 4,2% του 2008 θα μειωθεί περίπου στο 2,5% το 2009, με αποτέλεσμα να ανακουφιστούν κατά κύριο λόγο τα ασθενή εισοδήματα.
     Αγαπητοί φίλοι, την προηγούμενη εβδομάδα, λίγες μόνο ημέρες πριν, είχε αναχθεί σε μείζον ζήτημα η μείωση της πιστοληπτικής ικανότητας της χώρας, όπως ο διεθνής οργανισμός Standard & Poor's αξιολόγησε. 
     Με τρομερή έκπληξη αναρωτιέμαι γιατί μέσα σε λίγες μέρες ξεχάσαμε τον οίκο και τις επιπτώσεις αξιολόγησης, που υπ’ όψιν ο επίτροπος ΜακΓκρίβι την ίδια μέρα έβγαλε ανακοίνωση απαντώντας στον κ. Παπαστάμκο, Ευρωβουλευτή της Νέας Δημοκρατίας, ότι οι οίκοι πιστοληπτικής αξιολόγησης συνδέονται στενά με τις ρίζες προβλημάτων, τα οποία έχουν εγερθεί στις αγορές «subprime». Αυτό ως παρένθεση για να ξέρουμε το μέγεθος, την αξιοπιστία και την επιρροή τους πια στις αγορές. Αλλά εκείνο που μου κάνει τρομερή εντύπωση είναι ότι πριν από μία μέρα μείωσε την πιστοληπτική ικανότητα της σοσιαλιστικής Ισπανίας. Γιατί δεν γίνεται καμμία αναφορά; Και πρόκειται να μειώσει και αναθεωρείται η πιστοληπτική ικανότητα της Βρετανίας, η οποία Βρετανία τον τελευταίο καιρό δεν δείχνει και έντονα φιλικά συναισθήματα προς τη χώρα μας μέσω του Τύπου.
     Υπήρξε ο ισχυρισμός προ ολίγων ημερών ότι η πτώση του Χρηματιστηρίου οφειλόταν στη μείωση της πιστοληπτικής ικανότητας και αγνόησαν οι συνάδελφοι της Αντιπολίτευσης ότι την ίδια μέρα τα Χρηματιστήρια στο Λονδίνο, στη Γερμανία, στο Τόκιο, στην Ισπανία, στην Ιταλία έπεσαν ισόποσα.
     Θα συνιστούσα, λοιπόν, στην Αξιωματική Αντιπολίτευση να πάψει να ασχολείται με το Χρηματιστήριο ως Αντιπολίτευση, διότι ας θυμηθούμε ότι αρκετά το κακοποίησε ως κυβέρνηση. Και το θυμάται αυτό και ολόκληρος ο ελληνικός λαός. 
     Σ’ αυτές τις κρίσιμες διεθνείς συγκυρίες καλό θα ήταν αντί να καταστροφολογείτε για την αδυναμία δανεισμού της χώρας και αντί να αναπτύσσετε αντεθνικές θέσεις για προσφυγή στο Διεθνές Νομισματικό Ταμείο, να μπορέσετε να αξιολογήσετε ότι η χώρα πρέπει να αντέξει αυτήν την κρίση, πρέπει να αντέξει αυτές τις δυσμενείς συγκυρίες και να πάψετε να υπονομεύετε την ευέλικτη στρατηγική εκδόσεων για τον απρόσκοπτο δανεισμό της χώρας. 
     Να θυμίσω, δεν είναι πολλοί οι μήνες, δυο, τρεις μήνες είναι, που  ξέσπασε η καταιγίδα στο χρηματοπιστωτικό σύστημα με την κατάρρευση της LEHMAN BROTHERS. Έγινε πανικός -όλοι θυμόμαστε- στις παγκόσμιες αγορές όσον αφορά τις καταθέσεις των τραπεζών. Η εφημερίδα «TIMES» έγραφε ότι τα σχέδια για μια πανευρωπαϊκή αντίδραση στη διεθνή οικονομική κρίση έγιναν συντρίμμια χθες το βράδυ, 4 Οκτωβρίου, καθώς η Ελλάδα ακολούθησε την Ιρλανδία και εγγυήθηκε μονομερώς όλες τις τραπεζικές καταθέσεις. Είναι προφανές γιατί το έκανε. Αλλά βρήκε, όμως, στην Αξιωματική Αντιπολίτευση την ίδια μέρα βάσιμους υποστηρικτές, όπου ήρθαν με δηλώσεις τους να επικρίνουν τον κ. Αλογοσκούφη που εγγυήθηκε τις καταθέσεις, την ελληνική Κυβέρνηση και τον Πρωθυπουργό της χώρας και να εγκαλούν την ελληνική Κυβέρνηση ότι επέδειξε πρωτοφανή ερασιτεχνισμό με ιδιαίτερα δυσμενές αντίκτυπο για τη χώρα και τις διεθνείς αγορές. Μάλιστα συνιστούσα στην Κυβέρνηση στο εξής να είναι πολύ προσεκτική και να μην προκαλεί σύγχυση στους καταθέτες και στην αγορά. 
     Είμαστε στον Ιανουάριο του 2009 και έχουμε μπροστά μας το νομοσχέδιο το οποίο εγγυάται το σύνολο των καταθέσεων των Ελλήνων στις ελληνικές τράπεζες. Δεν ακούσαμε ούτε μία λέξη συγγνώμης για τις δηλώσεις και για την πολιτική που ακολούθησαν τον Οκτώβριο που προσπαθούσαν κατ’ ουσία να εντείνουν τη σύγχυση και τον πανικό και στην ελληνική αγορά. 
     Κυρία Πρόεδρε, καλούμαστε σήμερα να υπερψηφίσουμε ένα νομοσχέδιο το οποίο αποτελεί αναγκαιότητα και για την Ελλάδα και για το χρηματοπιστωτικό σύστημα και γι’ αυτά για τα οποία έχει ανάγκη ο ελληνικός λαός. Ο μόνος τρόπος για να βγούμε από το αδιέξοδο είναι η εθνική συναίνεση, η εποικοδομητική κριτική, η σοβαρότητα και υπευθυνότητα και καλούμε όλα τα κόμματα της Αντιπολίτευσης να συμπορευθούν και να συστρατευθούν σ’ αυτόν τον αγώνα.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ.
     Το λόγο έχει ο κ. Απόστολος Σταύρου.
	ΑΠΟΣΤΟΛΟΣ ΣΤΑΥΡΟΥ: Ευχαριστώ, κυρία Πρόεδρε.
	Άκουσα πριν από λίγο με πολλή προσοχή τον Αρχηγό του ΛΑΟΣ κ. Καρατζαφέρη και συμφωνώ ότι όταν θα έλθει η ώρα της τελικής κρίσης των πολιτών για το ποια κυβέρνηση θα επιλέξουν, οι πολίτες θα αναλογιστούν, θα αξιολογήσουν και θα κρίνουν τι έπραξε ο καθένας. 
	Με αφορμή το νομοσχέδιο που συζητάμε αυτές τις δύο μέρες ακούμε συνεχείς αιτιάσεις, ασεβείς, υβριστικούς και απαξιωτικούς χαρακτηρισμούς, το μόνο όμως που δεν ακούμε και δεν ακούνε και οι πολίτες είναι συγκεκριμένες προτάσεις. 
      Χάρη σ’ αυτήν την οικονομική πολιτική που βάλλεται συνεχώς, μπορέσαμε –και αυτό το γνωρίζουν πολύ καλά οι πολίτες- να κρατήσουμε εκτός των συνόρων της χώρας μας την πρωτοφανή χρηματοπιστωτική κρίση που πλήττει μεγαλύτερα κράτη και ισχυρότερες οικονομίες από τη δική μας. Γνωρίζουμε ότι συνεπεία αυτής της κρίσης η οικονομία μας δέχεται πιέσεις, όμως άντεξε και αντέχει και προς αυτήν την κατεύθυνση, η Κυβέρνηση έχει κάνει το καλύτερο δυνατό για να διασφαλίσει και τη ρευστότητα στην αγορά και πάνω απ’ όλα με σειρά λήψης μέτρων για την στήριξη χαμηλόμισθων και χαμηλοσυνταξιούχων. Γνωρίζουμε ότι με την στρατηγική που χάραξε πριν από λίγες μέρες ο Πρωθυπουργός κ. Κώστας Καραμανλής, η χώρα μας μπαίνει σε μια τροχιά όχι απλώς στήριξης των εισοδημάτων των πολιτών και βελτίωσης της ποιότητας της ζωής τους, αλλά πάνω απ’ όλα διευρύνει πολύ περισσότερο απ’ όσο είχε γίνει μέχρι σήμερα τα όρια του κοινωνικού κράτους. 
      Αυτό που χρειαζόμαστε απ’ όλες τις πολιτικές δυνάμεις είναι συγκεκριμένες προτάσεις, ρεαλιστικές και εφαρμόσιμες. Οι πολίτες γνωρίζουν, κρίνουν και αξιολογούν. Σ’ αυτήν την κρίσιμη ώρα για την οικονομία μας χρειαζόμαστε, πραγματικά, τη συναίνεση όλων των πολιτικών δυνάμεων. Επιτέλους ο πολιτικός κόσμος, όλα τα πολιτικά κόμματα αυτήν την ώρα που, πραγματικά, είναι δύσκολη, πρέπει όχι απλώς να δώσουμε τα χέρια, αλλά να συνεργαστούμε άμεσα και αποτελεσματικά βελτιώνοντας, αν θέλετε, τις όποιες πολιτικές εφαρμόζει η Κυβέρνηση. Αυτό πρέπει να γίνει πράξη. Αυτό θέλουν οι πολίτες, δεν θέλουν τη διαίρεση, τον φανατισμό, τα μίση και τα πάθη που δυστυχώς μερικοί από την Αντιπολίτευση για μικροκομματικούς λόγους, προσπαθούν να δημιουργήσουν στους πολίτες. 
	Κυρία Πρόεδρε, χαίρομαι διότι η Κυβέρνηση αποδεικνύοντας κοινωνική ευαισθησία έφερε προς συζήτηση το νομοσχέδιο αυτό και συγκεκριμένα στο άρθρο 70 ορισμένες τροποποιήσεις που αφορούν στη λειτουργία της «ΤΕΙΡΕΣΙΑΣ Α.Ε.». Αυτό είναι ένα βήμα προς τα εμπρός, ένα βήμα που θα ανακουφίσει. Το σύστημα αυτό υπολογίζεται ότι περιλαμβάνει εγγραφές που ξεπερνούν το ενάμισι εκατομμύριο φυσικά και νομικά πρόσωπα. Εκτιμάται ότι οι περισσότεροι από το 50% των επαγγελματιών βρίσκονται σε μόνιμο καθεστώς αποκλεισμού από τις τράπεζες είτε γιατί εξέδωσαν κάποτε κάποια ακάλυπτη επιταγή μικρής ή μεγάλης αξίας, είτε γιατί δεν πλήρωσαν εμπρόθεσμα τη δόση κάποιου δανείου. Με το αυτόματο κλείσιμο κάθε εισόδου για τον τραπεζικό δανεισμό οι περισσότεροι απ’ αυτούς αποτελούν πλέον εύκολη λεία για την δευτερογενή αγορά χρήματος, δηλαδή οδηγούνται στην τοκογλυφία. Το αποτέλεσμα είναι ένα σωστό, θεμιτό και αναγκαίο για την συναλλακτική τάξη σύστημα να έχει εξελιχθεί όπως λειτουργεί –ανεξέλεγκτα, θα έλεγα- μέχρι σήμερα σε «θηλιά στο λαιμό» χιλιάδων βιώσιμων επιχειρήσεων, επαγγελματιών και χιλιάδων πολιτών εξαιτίας των πολύπλοκων και δύσκαμπτων γραφειοκρατικών διαδικασιών της «ΤΕΙΡΕΣΙΑΣ».
      Από τη στιγμή που κάποιος γραφεί στις λίστες της «ΤΕΙΡΕΣΙΑΣ», είναι σχεδόν αδύνατο να εξέλθει. Υπάρχουν πάρα πολλές περιπτώσεις όπου οι εγγραφές στην «ΤΕΙΡΕΣΙΑΣ» έγιναν πριν από δέκα-δεκαπέντε χρόνια, οι οφειλές έχουν προ πολλού εξοφληθεί, αλλά δυστυχώς μέχρι σήμερα δεν έχει γίνει διαγραφή των «φιλοξενούμενων» στο σύστημα αυτό.
    Θα πρέπει να κάνω γνωστό στο Σώμα ότι για οφειλή 2,75 ευρώ ή 35 ευρώ, έχει γίνει εγγραφή, κύριε Υπουργέ, στην «ΤΕΙΡΕΣΙΑΣ». Υπάρχουν περιπτώσεις πολιτών, που ζήτησαν δάνειο από τράπεζα και διαπίστωσαν έκπληκτοι ότι είχαν εγγραφεί στις λίστες της «ΤΕΙΡΕΣΙΑΣ». Διαπιστώθηκε –άκουσον-άκουσον- ότι χρέος του παππού μεταφέρθηκε στον εγγονό του, που είχε το ίδιο ονοματεπώνυμο και είχε καταχωρηθεί στο σύστημα όταν ο ενδιαφερόμενος ήταν ηλικίας μόλις δεκατριών ετών.
    Εσφαλμένες, όμως, εγγραφές διαπίστωσε και η Αρχή Προστασίας Δεδομένων Προσωπικού Χαρακτήρα, η οποία με την υπ’ αριθμόν 4411/19.6.2007 απόφασή της, αλλά και πολλές άλλες, επέβαλε χρηματικό πρόστιμο στην «ΤΕΙΡΕΣΙΑΣ» και διέταξε τη διαγραφή των συγκεκριμένων αυτών στοιχείων.
    Όλα αυτά και πολλά άλλα συνηγορούν, κύριε Υπουργέ, στην άμεση λήψη μέτρων, με στόχο τον εξορθολογισμό του συστήματος «ΤΕΙΡΕΣΙΑΣ». Αυτό θα τονώσει και θα αναθερμάνει την αγορά. Θα ωφελήσει, όμως, παράλληλα χρηματοοικονομικά και τις τράπεζες και πάνω απ’ όλα θα ανασάνει και θα αναζωογονηθεί η επιχειρηματική δραστηριότητα, όπως το επιθυμεί η επιχειρηματική κοινότητα, που είναι απολύτως αντίθετη με το σημερινό τρόπο λειτουργίας της «ΤΕΙΡΕΣΙΑΣ Α.Ε.» και δικαιολογημένα ζητεί την πλήρη αναθεώρηση του συστήματος.
    Αυτή είναι, δυστυχώς, η πραγματικότητα για την «ΤΕΙΡΕΣΙΑΣ Α.Ε.».
    (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
    Κυρία Πρόεδρε, θα ήθελα λίγο χρόνο ακόμα.
    Ανέδειξα το πρόβλημα με επίκαιρη ερώτησή μου προς τον τότε Υπουργό Οικονομικών, που συζητήθηκε στις 12 Ιουνίου του 2008, με τη διαβεβαίωση του κ. Αλογοσκούφη ότι θα προχωρήσει στις αναγκαίες βελτιώσεις του συστήματος. Και χαίρομαι, διότι έχει γίνει μία αρχή με τη συγκεκριμένη τροπολογία. Μόνο αυτό, όμως, δεν φτάνει.
    Έκτοτε, σε στενή συνεργασία με την Κεντρική Ένωση Επιμελητηρίων Ελλάδος, συζητήσαμε διεξοδικά το θέμα «ΤΕΙΡΕΣΙΑΣ» και συγκεντρώσαμε τις απόψεις όλων των επιμελητηρίων της χώρας. 
    Η τροπολογία που εισάγεται με το άρθρο 70 του συζητουμένου νομοσχεδίου, αγαπητέ κύριε Υπουργέ, είναι απολύτως ελλιπής και χρειάζεται σημαντική βελτίωση.
    Έχοντας κωδικοποιήσει τις απόψεις της Κεντρικής Ένωσης Επιμελητηρίων Ελλάδος και των επιμελητηρίων της χώρας, επιτρέψτε μου να προτείνω τα εξής: 
    Επιταγές και συναλλαγματικές να τηρούνται στα αρχεία για ενάμιση χρόνο.
    Καταγγελίες συμβάσεων, δύο χρόνια.
    Διαταγές πληρωμής, δύο χρόνια.
    Προγράμματα πλειστηριασμών, κατασχέσεις κ.λπ., δύο χρόνια.
    Να θεσπιστεί ότι οφειλές μέχρι 1.000 ευρώ δεν πρέπει να καταγράφονται.
    Να θεσπιστεί αύξηση του χρόνου σφράγισης των επιταγών, εν όψει μάλιστα και της κρίσης που απ’ ό,τι φαίνεται θα διαρκέσει αρκετά, από οκτώ ημέρες τουλάχιστον σε τριάντα ημέρες, κύριε Υπουργέ.
    Για ποσά ύψους 2.000 ευρώ έως 5.000 ευρώ, εφόσον αυτά εξοφληθούν σε εύλογο χρονικό διάστημα, θα πρέπει να διαγράφονται τα αρνητικά στοιχεία σε χρονικό διάστημα δύο μηνών.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Τελειώνω, κυρία Πρόεδρε.
    Τέλος, θα πρέπει να ληφθούν αυστηρά μέτρα για την προστασία των προσωπικών δεδομένων.
    Θα παρακαλούσα, αγαπητέ κύριε Υπουργέ και αγαπητέ φίλε, και όλους σας, να τα δείτε με πολύ ενδιαφέρον αυτά, να προχωρήσετε σε γενναίες τροποποιήσεις. Δεν θέλω να προτείνω την απόσυρση της συγκεκριμένης τροπολογίας, προκειμένου να βρεθεί η καλύτερη δυνατόν λύση, για να ανακουφιστούν αυτοί οι άνθρωποι, που άλλοι έφταιξαν, άλλοι, όμως, δεν έφταιξαν και που βρίσκονται συνεχώς με μία θηλιά στο λαιμό και έχουν αποκλειστεί από τον τραπεζικό δανεισμό.
    Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε, κύριε Σταύρου.
      Να υπενθυμίσω μόνο ότι οι τροπολογίες θα συζητηθούν την Τετάρτη.
      ΑΠΟΣΤΟΛΟΣ ΣΤΑΥΡΟΥ: Το θέτω από τώρα, για να έχει χρόνο ο κύριος Υπουργός να το δει.
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής, τριάντα οκτώ μαθήτριες και μαθητές, καθώς και δύο συνοδοί-δάσκαλοι από το 10ο Δημοτικό Σχολείο Καλλιθέας.
      Η Βουλή σας καλωσορίζει και σας εύχεται καλή πρόοδο.
      (Χειροκροτήματα απ΄όλες τις πτέρυγες της Βουλής)
      Το λόγο έχει τώρα ο Βουλευτής του ΛΑΟΣ κ. Κυριάκος Βελόπουλος.
      ΚΥΡΙΑΚΟΣ ΒΕΛΟΠΟΥΛΟΣ: Κύριε Τζαβάρα, καθίστε να ακούσετε. Θα σας αρέσει, πιστέψτε με.
      Επειδή, κύριε Σταύρου, με όλη τη συμπάθεια, μιλήσατε για την «ΤΕΙΡΕΣΙΑΣ», θα σας πω το εξής, γιατί μπορεί να μην το ξέρετε εδώ μέσα. Ο Τειρεσίας ήταν τυφλός σαν τη Νέα Δημοκρατία, η οποία δεν βλέπει, αλλά δυστυχώς η Νέα Δημοκρατία είναι προχωρημένη, γιατί δεν ακούει κιόλας.
      ΑΠΟΣΤΟΛΟΣ ΣΤΑΥΡΟΥ: Να μιλήσετε για τον εαυτό σας. Αφήστε τη Νέα Δημοκρατία.
      ΚΥΡΙΑΚΟΣ ΒΕΛΟΠΟΥΛΟΣ: Γιατί δεν μπορείτε να λέτε για την «ΤΕΙΡΕΣΙΑΣ» εδώ μέσα, όταν επί τεσσεράμισι και πλέον χρόνια τον κρατάτε. Δεν μπορείτε να κοροϊδεύετε τον κόσμο μια ζωή. Δεν μπορείτε να υποκρίνεστε. Στηρίζετε μία Κυβέρνηση με εκατόν πενήντα έναν Βουλευτές και καγχάζετε, φωνάζετε για την «ΤΕΙΡΕΣΙΑΣ».
      ΑΠΟΣΤΟΛΟΣ ΣΤΑΥΡΟΥ: Να μην ομιλείτε για υποκρισία, διότι αυτή σας χαρακτηρίζει.
      ΚΥΡΙΑΚΟΣ ΒΕΛΟΠΟΥΛΟΣ: Δεν λέω για εσάς. Λέω για τους Βουλευτές της Νέας Δημοκρατίας. Δεν μπορεί να μιλάτε εδώ μέσα, να κάνετε κριτική ανεξαρτήτως από την Κυβέρνηση και να δίνετε και ψήφο εμπιστοσύνης.
      ΑΠΟΣΤΟΛΟΣ ΣΤΑΥΡΟΥ: Θα σας παρακαλούσα να μην ομιλείτε για υποκρισίες και πολιτικές…
      ΠΡΟΕΔΡΕΥΟΥΣΑ (Βέρα Νικολαϊδου): Κύριε Σταύρου, δεν έχετε το λόγο.
      ΚΥΡΙΑΚΟΣ ΒΕΛΟΠΟΥΛΟΣ: Όχι με το χωροφύλακα και με τον αστυφύλακα μαζί. Ή με το χωροφύλακα ή με τον αστυφύλακα. Δεν γίνονται αυτά τα πράγματα. Τελείωσαν.
      Και θα πω και το εξής, επειδή αρνείστε να δείτε την αλήθεια. 
      Κυρία Πατριανάκου, δεν κατάλαβα. Τι είπε ο Πρόεδρός μας και σας ενόχλησε; Να σας πω τι είπε. Ότι κάθε οικονομική μελέτη της Ελλάδος περνάει από το χεράκι του Αλμούνια και εάν δεν περάσει από εκεί, δεν γίνεται τίποτε. Τι είπε ο Πρόεδρός μας; Για τα εθνικά θέματα εκλιπαρείτε την Ευρωπαϊκή Ένωση, για τα Σκόπια, για τα ελληνοτουρκικά. Είμαστε επαρχία της Ευρώπης, εάν το καταλάβατε.
      ΑΠΟΣΤΟΛΟΣ ΣΤΑΥΡΟΥ: Τι προτείνετε; Να φύγουμε από εκεί; Αυτό προτείνετε;
      ΚΥΡΙΑΚΟΣ ΒΕΛΟΠΟΥΛΟΣ: Και ο Πρωθυπουργός δυστυχώς συμπεριφέρεται ως κακός έπαρχος. Αυτό λέω.
      ΑΠΟΣΤΟΛΟΣ ΣΤΑΥΡΟΥ: Αφήστε τα λόγια τα μεγάλα. Είναι ψεύτικα.
      ΠΡΟΕΔΡΕΥΟΥΣΑ (Βέρα Νικολαΐδου):  Κύριε Βελόπουλε, συνεχίστε και μην αναφέρεστε σε ομιλίες συναδέλφων.
      ΚΥΡΙΑΚΟΣ ΒΕΛΟΠΟΥΛΟΣ: Το τι θα κάνω, κυρία Πρόεδρε, είναι δικό μου θέμα. Όταν μιλούσε η κ. Πατριανάκου, δεν τη διακόψατε. Ο κ. Σταύρου μιλούσε για δύο λεπτά. Το κάνετε κατ’ επανάληψη πολλοί Αντιπρόεδροι στη Βουλή, όταν μιλάμε να μας διακόπτετε και να μας κόβετε στα επτά λεπτά.
      ΠΡΟΕΔΡΕΥΟΥΣΑ (Βέρα Νικολαΐδου): Δεν κατάλαβα. Εάν αυτό είναι μομφή στο Προεδρείο…
      ΚΥΡΙΑΚΟΣ ΒΕΛΟΠΟΥΛΟΣ: Θα με αφήσετε να ολοκληρώσω, σας αρέσουν δεν σας αρέσουν ορισμένα πράγματα.
      ΠΡΟΕΔΡΕΥΟΥΣΑ (Βέρα Νικολαΐδου):  Παρακαλώ συνεχίστε επί του θέματος.
      ΚΥΡΙΑΚΟΣ ΒΕΛΟΠΟΥΛΟΣ: Λέω το εξής και συνεχίζω στον ίδιο ρυθμό. Πιστεύω, κυρία Πατριανάκου, ότι ζούμε κάποιοι εκτός πραγματικότητας. Και είναι λογικό, εάν θέλετε, ως ένα βαθμό και από τη δική σας πλευρά, γιατί εμείς εκλεγόμεθα από την κοινωνία και δεν «φυτευτήκαμε» από κανέναν Πρωθυπουργό.  Εμείς τρέχουμε καθημερινά, πηγαίνουμε στις λαϊκές. Δεν είμαστε του life style Βουλευτές. Βγήκαμε από τα σπλάχνα του λαού. Αυτή είναι η διαφορά μας. Δεν μπήκαμε σε ένα ψηφοδέλτιο επικρατείας για να κάνουμε την εύκολη κριτική ή την απαλή κριτική.
      ΚΩΝΣΤΑΝΤΙΝΟΣ ΤΖΑΒΑΡΑΣ: Είναι απαράδεκτα αυτά τα πράγματα.
      ΚΥΡΙΑΚΟΣ ΒΕΛΟΠΟΥΛΟΣ: Αυτή είναι η δουλειά μας, κύριε Τζαβάρα, και εάν σας αρέσει.
      ΚΩΝΣΤΑΝΤΙΝΟΣ ΤΖΑΒΑΡΑΣ: Απαράδεκτα πράγματα!
      ΚΥΡΙΑΚΟΣ ΒΕΛΟΠΟΥΛΟΣ: Κύριε Τζαβάρα, όταν σήμερα υιοθετείτε ιδέες Χριστοδουλάκη…
      ΠΡΟΕΔΡΕΥΟΥΣΑ (Βέρα Νικολαΐδου): Μην απευθύνεστε ονομαστικά σε συναδέλφους.
      ΚΥΡΙΑΚΟΣ ΒΕΛΟΠΟΥΛΟΣ:…όπως τα λαϊκά αποταμιευτικά ομόλογα, καταλαβαίνει κανείς ποια είναι η οικονομική πολιτική σας. 
      Δανειζόμαστε από κερδοσκόπους με υψηλότερο τόκο, κύριοι. Γιατί το κρύβετε αυτό; Δείξτε μου μία ευρωπαϊκή χώρα η οποία δανείζεται με χαμηλότερο τόκο από την Ελλάδα. Μία ευρωπαϊκή χώρα της ΟΝΕ! Δανειζόμαστε περίπου ίσα με την Τουρκία. Εκεί καταντήσατε την Ελλάδα. Ίσα με την Τουρκία οδηγούμαστε να είμαστε. Και μου λέτε εμένα ότι είναι ευρωπαϊκή χώρα και ισχυρή χώρα η Ελλάδα; Δηλαδή ως πότε θα συνεχίσουμε να κοροϊδεύουμε τους εαυτούς μας και να νομίζουμε ότι κοροϊδεύουμε τον κόσμο; Περιμένω να μου πει ένας από τη Νέα Δημοκρατία μία χώρα που δανείζεται με πιο υψηλό τόκο απ’ ό,τι η Ελλάδα. Να μου πει μία χώρα της ΟΝΕ.
      Ακούστε. Εγώ δεν θέλω να μάθετε το πρόγραμμά μας και τις προτάσεις μας. Εμείς σας λέγαμε πριν ενάμιση μήνα για τα φύκια, για το διοξείδιο του άνθρακα και σήμερα μας πουλάτε φύκια για μεταξωτές κορδέλες. Σας λέμε συγκεκριμένα πράγματα. Σας έχουμε πει να κτυπήσετε τα καρτέλ. Δεν τολμάτε. 
      Οι αγρότες είναι έξω, γιατί υπάρχουν τα καρτέλ, κύριοι. Δεν μπορεί να πωλείται με τιμή μονάδος ένα προϊόν όπως το σιτάρι, το κριθάρι, το καλαμπόκι και να το αγοράζω εγώ ο καταναλωτής δέκα και δεκαπέντε. Κάποιοι τα παίρνουν. Γιατί δεν τους χτυπάτε αυτούς; Άρα, λοιπόν, μη μας λέτε ότι δεν υπάρχουν προτάσεις. 
      Έρχεται σε λίγο καιρό η έκθεση. Εάν οι δείκτες είναι χειρότεροι και χείριστοι θα παραιτηθεί κανείς από εσάς; Θα ρίξει την Κυβέρνηση; Δεν τολμάτε, κύριοι. Αυτή είναι η αλήθεια. 
      Και να σας πω και κάτι καλύτερο, γιατί θεωρώ ότι μερικά πράγματα πρέπει να λέγονται εδώ μέσα. Λέτε ότι φταίει για όλα η παγκόσμια κρίση. Να δεχτώ εγώ ότι φταίει για όλα η παγκόσμια κρίση. Για όλα! Και για το δημόσιο χρέος φταίει η παγκόσμια κρίση; Διακόσια πενήντα δισεκατομμύρια ευρώ χρέος, το κάνατε μαζί με τους κυρίους του ΠΑΣΟΚ, το διογκώσατε εσείς με δανεισμό συνεχή και φταίει πάλι η παγκόσμια κρίση; Δηλαδή ποιον κοροϊδεύουμε; Ποιον; Δανειζόμαστε. Γιατί δανειζόμαστε; Γιατί δεν είχατε ποτέ προοπτική ανάπτυξης, δεν κάνατε ποτέ υποδομές, δεν φτιάξατε ποτέ οικονομία παραγωγική. Κάνατε οικονομία παρασιτική, οικονομία καθαρά δημοσίου τομέα. 
      Και εδώ είναι το έγκλημα που πάτε ξανά να κάνετε. Εξήντα χιλιάδες εργαζόμενοι. Πού; Στο δημόσιο τομέα. Δηλαδή λίγους δημοσίους υπαλλήλους έχουμε και θέλουμε άλλους εξήντα χιλιάδες. Γιατί; Πρέπει να τους έχουμε ομήρους, κύριοι. Αυτή είναι η αλήθεια.
      (Χειροκροτήματα από την πτέρυγα του ΛΑΟΣ)
      Θέλετε σε ομηρία εξήντα χιλιάδες νέα παιδιά, που τους στερείτε το όνειρο και την ελπίδα για εργασία. Τους θέλετε όμηρους, όπως με τα STAGE, τους «δούλους» αυτούς Έλληνες πολίτες, νέα παιδιά, που ψάχνουν για δουλειά. 
      Ποιους κοροϊδεύετε νομίζετε; Επειδή είστε μία Κυβέρνηση σε ομηρία από τα καρτέλ, από τη διαπλοκή και από το εκατόν πενήντα ένα, το μαγικό αριθμό σας, θα μπορείτε να έχετε σε ομηρία τον ελληνικό λαό;
    Κάνετε λάθος, γιατί κάποια στιγμή όλα αυτά δεν θα τα πληρώσετε εσείς. Θα ξαναπάτε στην αντιπολίτευση. Τα πληρώνει ο λαός. Τα σπασμένα των λαθεμένων επιλογών τα πληρώνει ο ελληνικός λαός. 
    Να σας πω μερικά πράγματα και για την «ΤΕΙΡΕΣΙΑΣ». Θα πω ότι είναι πρωτοφανές αυτό που συμβαίνει. Την «ΤΕΙΡΕΣΙΑΣ» την έκαναν οι τραπεζίτες. Είναι τραγικό αυτό. Ο φορέας της «ΤΕΙΡΕΣΙΑΣ» είναι δημιούργημα των τραπεζιτών, από αυτούς τους αιμοσταγείς τοκογλύφους που πίνουν το αίμα του ελληνικού λαού και έφτιαξαν οι ίδιοι την «ΤΕΙΡΕΣΙΑΣ». Άρα, Γιάννης κερνάει, Γιάννης πίνει, ή Γιάννης ρουφάει, Γιάννης χορταίνει, αν θέλετε. Αυτή είναι η πραγματικότητα. 
    Θέλετε λύση, κύριε Υπουργέ; Αναστολή λειτουργίας τώρα για τα τρία χρόνια την «ΤΕΙΡΕΣΙΑΣ». Μπορείτε να το κάνετε αυτό; Δεν μπορείτε. Ε, αυτοί είστε, λοιπόν. 
    Φτιάξτε ένα διαφορετικό φορέα. Κύριε Σταύρου, όταν η μοναδική χώρα στην Ευρώπη, που οι τράπεζες κάνουν «ΤΕΙΡΕΣΙΑΣ», είναι η Ελλάδα, μη μου λέτε εμένα για οικονομία, μη μου λέτε εμένα για σοβαρή κυβέρνηση. Στην Ισπανία, την Αγγλία, στη Γαλλία, είναι διαφορετικά. Ο φορέας δεν μπορεί να ελέγχεται από τον ελεγχόμενο και τον ελεγκτή. Τι είναι αυτά; Ελεγκτής και ελεγχόμενος το ίδιο πράγμα; 
    Συνεχίζω για να κλείσω, διότι άλλα ήθελα να πω. Θα σας αποδείξω δε τώρα ότι η Κυβέρνησή σας είναι μία Κυβέρνηση, η οποία όντως παίζει με τις λέξεις και τα νοήματα. 
    Αθανασόπουλος στη ΔΕΗ! Είναι δυνατόν να ανέχεσαι αυτόν τον άνθρωπο; Ακούστε τι έκανε; Μείωσε το μισθό του, λέει, σε 120.000 ευρώ και έκανε ένα τρικ. Ποιο είναι το τρικ; Ότι εάν υλοποιηθούν κάποια προγράμματα θα πάρει πάλι 300.000 ευρώ! Ποιον κοροϊδεύουμε επιτέλους; Πώς τους ανέχεσθε αυτούς; Πώς ανέχεσθε τα golden boys; Και δεν είναι  golden boys. Είναι platinum boys. Τα golden boys πέρασαν στην ιστορία. Τώρα έχουμε platinum boys. Κόψτε, λοιπόν, κεφάλια. Όχι να τους πάρετε το κεφάλι και να βάλετε άλλους. Δεν χρειάζεται η Ελλάδα golden boys. Είδαμε πού οδήγησαν τις ΔΕΚΟ όλοι αυτοί οι κύριοι. Αθανασόπουλος θέλετε, Βουρλούμης θέλετε; Να τους πάρουμε έναν-έναν για τις επιτυχίες τους; Ένας Χατζηεμμανουήλ βέβαια τα πάει σχετικά καλά, αλλά αμείβεται πλουσιοπάροχα από τον ελληνικό λαό.
    Εμείς είχαμε πει κάτι απλό, κύριε Υπουργέ. Εσείς λέτε ότι υπάρχει παγκόσμια κρίση. Εσείς λέτε ότι υπάρχει συνολική κρίση στην Ελλάδα. Εμείς προτείναμε συμβούλιο Αρχηγών να συσκεφθούν, γιατί η στιγμή είναι κρίσιμη, και να προτείνουν. Τι πιο σημαντικότερη πρόταση για τη δημοκρατία μπορούσαμε να κάνουμε; Πέστε μου μια καλύτερη πρόταση; 
    Θα έρθετε εδώ την άλλη εβδομάδα, θα μιλήσει ο Πρωθυπουργός, θα μιλήσουν όλοι οι άλλοι Αρχηγοί, θα κοροϊδέψουμε τον κόσμο ότι κάναμε τη δουλειά μας και θα πάμε σπίτι μας. 
    Όχι, κύριοι συνάδελφοι, είναι κρίσιμες οι στιγμές και μια Κυβέρνηση που θέλει να λέγεται σοβαρή πρέπει να αντιληφθεί την κρισιμότητα.
    Και κλείνω εδώ. Έγιναν, κύριοι της Νέας Δημοκρατίας, τεράστια σκάνδαλα επί ΠΑΣΟΚ. Πέστε μου εσείς ένα σκάνδαλο που οδηγήσατε στο δικαστήριο. Εξοπλισμούς; 
    Μη χαμογελάτε. Τα ξέρετε καλύτερα από μένα. Δεν είχατε το θάρρος και την τόλμη να οδηγήσετε κάποιους στη δικαιοσύνη ως υπόλογους 
    Άλλο σκάνδαλο. Πουλήθηκαν τα μεταλλεία στην Κασσάνδρα της Χαλκιδικής στο 1/300 της τιμής τους, κύριε Σταύρου. Ξέρετε πόσο τα πούλησε το ΠΑΣΟΚ; Να σας πω. Ενώ αξιολογήθηκαν περίπου στα 408.000.000 ευρώ, τα πούλησε το ΠΑΣΟΚ περίπου 5.000.000 με 6.000.000 ευρώ! Το καταλάβατε αυτό; Αυτοί είστε δυστυχώς. 
    Και για μένα τέσσερα πράγματα ισχύουν, τα οποία δεν έχουν όρια. Το σύμπαν, η ανοησία, η υποσχεσιολογία της Κυβέρνησης δυστυχώς και η αποτυχία της. 
      (Χειροκροτήματα από την πτέρυγα του ΛΑΟΣ)
     ΦΕΒΡΩΝΙΑ ΠΑΤΡΙΑΝΑΚΟΥ: Κυρία Πρόεδρε, παρακαλώ το λόγο επί προσωπικού.
    ΠΡΟΕΔΡΕΥΟΥΣΑ (Βέρα Νικολαΐδου): Παρ΄ ό,τι δεν υφίσταται, έχετε το λόγο για ένα λεπτό.
    ΚΥΡΙΑΚΟΣ ΒΕΛΟΠΟΥΛΟΣ: Τότε θα ζητήσω και εγώ επί προσωπικού το λόγο, κυρία Πρόεδρε.
    ΠΡΟΕΔΡΕΥΟΥΣΑ (Βέρα Νικολαΐδου): Παρακαλώ, κύριε Βελόπουλε, μην παρεμβαίνετε και μη δημιουργείτε εντυπώσεις. Απάντησα στην κ. Πατριανάκου και της δίνω το λόγο για ένα λεπτό.
    Ορίστε, κυρία Πατριανάκου.
    ΦΕΒΡΩΝΙΑ ΠΑΤΡΙΑΝΑΚΟΥ: Κυρία Πρόεδρε, δέχθηκα μια απρόκλητη και ασεβή επίθεση από ένα Βουλευτή, που σε αντίθεση με δεκάδες άλλους μέσα στην Αίθουσα του Κοινοβουλίου, είναι προκλητικά ευνοημένος των ΜΜΕ. Ήθελα να κάνω μόνο ένα σχόλιο. Δεν πρέπει να μπερδεύουμε το Βήμα του Κοινοβουλίου με τα τηλεοπτικά παράθυρα. 
    Ευχαριστώ. 
    ΚΥΡΙΑΚΟΣ ΒΕΛΟΠΟΥΛΟΣ: Κυρία Πρόεδρε, και εγώ θέλω το λόγο μόνο για ένα δευτερόλεπτο.
    ΠΡΟΕΔΡΕΥΟΥΣΑ (Βέρα Νικολαΐδου): Πήρατε μόνος σας το λόγο, κύριε συνάδελφε. Δεν υπάρχει προσωπικό. 
    ΚΥΡΙΑΚΟΣ ΒΕΛΟΠΟΥΛΟΣ: Υπάρχει, κυρία Πρόεδρε.
    Θέλω να πω ότι εγώ είμαι εκπρόσωπος Τύπου του κόμματος. Εάν δεν το γνωρίζει η καλή συνάδελφος, πρέπει να το γνωρίσει τώρα, τουλάχιστον. Ευχαριστώ.
    ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο Βουλευτής του ΣΥΡΙΖΑ κ. Τσούκαλης.
      ΝΙΚΟΛΑΟΣ ΤΣΟΥΚΑΛΗΣ: Ευχαριστώ, κύριε Πρόεδρε.
      Η παρέμβασή μου έχει να κάνει με την υπεράσπιση μιας τροπολογίας την οποία έχουμε καταθέσει. Παρ΄όλο που οι τροπολογίες θα συζητηθούν την επόμενη Τετάρτη, κύριε Υπουργέ, θα μου επιτρέψετε να την αναφέρω σήμερα και να τοποθετηθώ, γιατί είναι επείγουσα περίπτωση και αφορά μια τροπολογία που έχουμε καταθέσει στο άρθρο 73 του συγκεκριμένου νομοσχεδίου. 
      Είναι επείγουσα η περίπτωση γιατί ήδη αυτήν τη στιγμή ο Γενικός Γραμματέας του ΥΠΕΧΩΔΕ κ. Κατσιγιάννης, έχει κατέλθει εσπευσμένα στην Πάτρα προκειμένου να συντονίσει ενέργειες για να αντιμετωπίσει την κρισιμότητα της κατάστασης. Βεβαίως, αύριο προβλέπεται να ανέβουν δύο λεωφορεία με όλους τους φορείς της πόλης για να καταλάβουν το ΥΠΕΧΩΔΕ –κανονικά θα έπρεπε να προσέλθουν στο Υπουργείο Οικονομικών- προκειμένου να διεκδικήσουν το δίκαιό τους.
      Πράγματι το άρθρο 73 το υπερψηφίσαμε. Θεωρούμε ότι πράγματι θα πρέπει να αποζημιωθούν όλοι οι επαγγελματίες επιχειρηματίες έμποροι, οι οποίοι υπέστησαν ζημιές κατά τα γεγονότα-επεισόδια του Δεκεμβρίου του 2008. Κάθε φορά όμως, που θεσπίζεται μια τέτοια διάταξη, θα μου επιτρέψετε να σας πω, κύριε Υπουργέ, ότι παρεισφρήουν απαράδεκτες διακρίσεις. Υπάρχει άνιση μεταχείριση πολιτών σε σημείο που να παραβιάζονται ευθέως τα συνταγματικά δικαιώματα των Ελλήνων. 
      Η τροπολογία έχει να κάνει με την προσθήκη στο συγκεκριμένο άρθρο των επαγγελματιών της οδού Ελευθερίου Βενιζέλου, ως γνωστότερη, περιοχή Διακονιάρη, της Πάτρας, οι οποίοι εδώ και τρία χρόνια στην κυριολεξία έχουν αφανιστεί επαγγελματικά και επιχειρηματικά. 
      Ξέρετε ποιο είναι το παράδοξο; Ότι ενώ με το άρθρο 73 παρέχονται τα προνόμια αυτά σε είκοσι περίπου επιχειρηματίες επαγγελματίες της πόλης που υπέστησαν ζημιές –και αν θέλετε ζημιές δευτερεύουσες όπως σπάσιμο προθηκών, βιτρινών και άλλου τέτοιου είδους ζημιές- συγχρόνως δεν αποζημιώνονται οι επαγγελματίες αυτοί, οι οποίοι έχουν υποστεί επί τρία χρόνια ολοκληρωτική καταστροφή. Και αυτή η καταστροφή δεν οφείλεται βεβαίως στις κλασικές συμβατικές καθυστερήσεις των έργων, όπως τις βιώνουμε στη χώρα μας, αλλά έχει να κάνει με μια εγκληματική, στην κυριολεξία, εκβιαστική συμπεριφορά του εθνικού μας κατασκευαστή, της «ΜΗΧΑΝΙΚΗΣ», η οποία έχει αναλάβει όλα τα μεγάλα έργα στην Πάτρα και στο Νομό Αχαΐας –και τα τρία αυτά έργα έχουν βαλτώσει ανεπίτρεπτα- και εκβιάζει το ΥΠΕΧΩΔΕ προκειμένου να τύχει ευνοϊκών ρυθμίσεων. Έτσι, λοιπόν, αυτοί οι επαγγελματίες, οι οποίοι έχουν καταστραφεί, ανεβαίνουν αύριο στο Υπουργείο ζητώντας την αποκατάστασή τους.
      Το αίτημα το οποίο περιέχεται στη συγκεκριμένη τροπολογία είναι κοινό για όλους τους φορείς. Συμφωνεί η ΝΟΔΕ της Νέας Δημοκρατίας, συμφωνούν όλοι οι κυβερνητικοί Βουλευτές, είναι κοινό αίτημα του Νομού Αχαΐας. 
      Θεωρούμε ότι πρέπει η συγκεκριμένη τροπολογία να περιληφθεί στο άρθρο 73. Είναι ευκαιρία σήμερα να το ανακοινώσετε ούτως ώστε να αποφευχθούν οι αυριανές κινητοποιήσεις. 
      Τελειώνοντας και προκειμένου να γίνει κατανοητό το πρόβλημα, αλλά και συγχρόνως να υπάρχει και μια συνέχεια στην κυβερνητική πολιτική, θα σας αναφέρω την απάντηση του κ. Ξανθόπουλου σε επίκαιρη ερώτηση που είχα υποβάλλει στις 21 Νοεμβρίου, όπου σε δύο σημεία της τοποθέτησής του λέει το εξής: «Στο πρώτο ερώτημά σας, το οποίο είναι βάσιμο, όσον αφορά τις αποζημιώσεις, τι θα γίνει με τους καταστηματάρχες που ταλαιπωρούνται, δυστυχώς η απάντηση δεν είναι δική μας, δεν έχουμε εμείς την αρμοδιότητα αυτής της ρύθμισης. Την έχει το Υπουργείο Οικονομίας και Οικονομικών. Και από μια απάντηση που θα καταθέσω στα Πρακτικά φαίνεται ότι δεν υπάρχει η δυνατότητα αποζημίωσής τους, παρ΄ότι ως πολίτης και εγώ το θεωρώ εύλογο, διότι δημιουργεί μια άνιση μεταχείριση με τους υπόλοιπους φορολογούμενους κ.λπ.. Θα επανέλθουμε όμως και εμείς με σύσταση, χωρίς να έχουμε την αρμοδιότητα, μήπως και πράγματι υπάρξει μια ρύθμιση που θα ανακουφίζει τους ταλαιπωρημένους πράγματι καταστηματάρχες». 
      Και στην απάντησή του, στη δευτερολογία του, καταλήγει ως εξής: 
      «Το παρακολουθούμε στενά. Λυπάται» -είναι αποστροφή που σπάνια ακούγεται σε αυτήν την Αίθουσα- «το διαχρονικό ΥΠΕΧΩΔΕ για ό,τι έγινε και βέβαια επαναλαμβάνω ότι αναγνωρίζοντας την ανάγκην υποβοήθησης των πληττομένων, πράγματι, καταστηματαρχών της Ελευθερίου Βενιζέλου, θα κοιτάξουμε αν θα μπορούσαν να βοηθηθούν γι’ αυτήν την πρόσθετη ταλαιπωρία που πράγματι κρατάει εδώ και ένα χρόνο», λέει, αλλά στη συγκεκριμένη περίπτωση στο τμήμα του έργου αυτού του Διακονιάρη είναι τρία χρόνια, κύριε Υπουργέ. 
      Έχω την εντύπωση ότι σας παρέχεται έστω και σήμερα μια ευκαιρία με μια παρέμβασή σας αυτούς τους καταστηματάρχες, αυτούς τους επαγγελματίες -οι οποίοι προσφεύγουν αυτήν τη στιγμή στα δικαστήρια και δυστυχώς για την Κυβέρνηση θα δικαιωθούν, πλην όμως οι ίδιοι θα ταλαιπωρηθούν με τις διαδικασίες- να τους εντάξετε στην ίδια ρύθμιση. Δεν είναι μεγάλος ο αριθμός. Δεν είναι μεγάλο το κόστος. Πλην όμως επιβάλλει την ισοπολιτεία σε αυτήν εδώ τη χώρα. 
      Ευχαριστώ πολύ,  κυρία Πρόεδρε. 
      Καταθέτω στα Πρακτικά την απάντηση του κ. Ξανθόπουλου και κάποια πρόσφατα δημοσιεύματα από τοπικές εφημερίδες προκειμένου να καταστεί σαφές το εύρος του προβλήματος. 
      (Στο σημείο αυτό ο Βουλευτής κ. Νικόλαος Τσούκαλης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΟΥΣΑ (Βέρα Νικολαΐδου):  Και εγώ σας ευχαριστώ. 
      Γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίαση αφού πρώτα ξεναγήθηκαν στους χώρους του Μεγάρου της Βουλής πενήντα τρεις μαθήτριες και μαθητές και δυο συνοδοί δάσκαλοι από το Δημοτικό της Ερασμείου Ελληνογερμανικής Σχολής. Είναι το δεύτερο γκρουπ.
      Σας καλωσορίζουμε και ευχόμαστε στα παιδιά καλή πρόοδο. 
      (Χειροκροτήματα απ΄όλες τις πτέρυγες της Βουλής)
      Το λόγο έχει τώρα ο κ. Κωνσταντίνος Μπαντουβάς Βουλευτής της Νέας Δημοκρατίας. 
      KΩΝΣΤΑΝΤΙΝΟΣ ΜΠΑΝΤΟΥΒΑΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, είναι πανεύκολο όταν έχεις βήμα, να λαϊκίζεις, όταν δεν έχεις την ευθύνη της διακυβέρνησης της χώρας, να αμολάς πυροτεχνήματα χωρίς προτάσεις. Βέβαια όταν το παρακάνεις, καταντάς αναξιόπιστος και άνευ ουσίας. 
      Κυρίες και κύριοι συνάδελφοι, οι αγαπητοί συνάδελφοι της Μείζονος και της Ελάσσονος Αντιπολίτευσης αρέσκονται να κατηγορούν την Κυβέρνηση όχι μόνο για ό,τι κακό συμβαίνει στη χώρα αλλά και για το ότι δεν έχει μαγικό ραβδάκι σε αυτήν τη δύσκολη στιγμή, το ραβδάκι που φαίνεται πως κρατάνε οι συνάδελφοι της Μείζονος Αντιπολίτευσης λέγοντας πως μόλις βρεθούν στην εξουσία όλα θα γίνουν παράδεισος. Αυτοί μέχρι και δυο μήνες μετά που ξέσπασε η παγκόσμια οικονομική κρίση ισχυρίζονταν ακόμη ότι κρίση δεν υπάρχει. Έτσι σκέφτονταν και στη δεκαετία του ΄80 και φτάσαμε σήμερα να έχουμε τόσο υψηλό δημόσιο χρέος. Και έχουν το θράσος να ισχυρίζονται ότι θα έπρεπε ήδη να έχουμε αποπληρώσει το τεράστιο φέσι που φόρεσαν στο κεφάλι του ελληνικού λαού χρεώνοντας κάθε παιδί γεννημένο ή αγέννητο με 18.000 ευρώ, λες και η Νέα Δημοκρατία κρατάει το μαγικό ραβδί της οικονομίας.
       Μάθανε τον ελληνικό λαό να μη δουλεύει. Μάθανε τη νεολαία μας να περιφέρεται με ένα φραπέ στο χέρι. Εκατοντάδες νέοι αργόσχολοι διαβιούν καθημερινά στις καφετέριες της Κρήτης και θησαυρίζουν οι Βούλγαροι και οι Αλβανοί οικονομικοί μετανάστες. Και αν τολμήσεις να πεις σε ένα Ελληνόπουλο να σε βοηθήσει στο λιομάζωμα με 50 ευρώ μεροκάματο, θα σε πάρει με τις πέτρες δυστυχώς. 
      Καταντήσανε τον ελληνικό λαό μη παραγωγικό, πρώτο στην αρπαχτή και την παραοικονομία. Καθιερώσανε τη νοοτροπία στον Έλληνα του να αποκτά όσο το δυνατόν περισσότερα υλικά αγαθά χωρίς να ιδρώνει. Αμ, δε! Και εξακολουθούν να καλλιεργούν αυτήν τη νοοτροπία με τις έωλες παροχολογίες τους και τις υποσχέσεις τους. 
      Συνάδελφος της παράταξης της Μείζονος Αντιπολίτευσης είχε το θράσος να δημοσιεύσει στις εφημερίδες άρθρο με τίτλο «Η πενταετία της καταστροφής» και δεν κάνει τίποτε άλλο σε αυτό το άρθρο παρά να χαϊδεύει αυτιά με χείμαρρο τις παροχές λες και αυτός και η παράταξή του έχουν φυτέψει μια «λεφτιά», όπως λέμε στην Κρήτη ένα δέντρο που κάνει λεφτά, για να πληρώσουν όλες αυτές τις παροχές που υπόσχονται. Αναφέρεται σε ένα τμήμα του άρθρου του, στην προώθηση των αγροτικών προϊόντων και για το πώς ονειρεύεται ένα νέο ανταγωνιστικό αγροτοδιατροφικό τομέα και ξεχνά ότι η παράταξή του ήταν αυτή που διέλυσε το αγροτικό κίνημα στην Ελλάδα, ξεχνά ότι η παράταξή του ήταν που ξεσήκωνε προς όφελός της τους αγρότες και προκαλούσαν βιβλικές καταστροφές στο Ηράκλειο, παραδείγματος χάριν καίγοντας και τη νομαρχία και όχι φυσικά προς όφελος των αγροτών. 
      Και ξεχνούν ότι είκοσι χρόνια με φοβερή παντοδυναμία στα χέρια τους δεν έκαναν το παραμικρό για να προστατεύσουν τα αγροτικά προϊόντα της Κρήτης και της Ελλάδας γενικά κάνοντάς τα ανταγωνιστικά για να προωθήσουν το κρητικό και το ελληνικό εν γένει ελαιόλαδο τυποποιώντας το πρώτα στα ράφια των ευρωπαϊκών σούπερ μάρκετ, αφήνοντας τους εγκάθετούς τους να το πωλούν χύμα στην Ιταλία και να θησαυρίζει η τσέπη τους. Ξεχνούν ότι διέλυσαν με τη ρουσφετολογική αναμπέλωση τη δεκαετία του 1980 τον αμπελώνα της Κρήτης με αποτέλεσμα από εβδομήντα χιλιάδες τόνους σουλτανίνα-σταφίδα που παρήγαγε η Κρήτη και σχεδόν ενενήντα χιλιάδες όλη η Ελλάδα φέτος η εγχώρια παραγωγή να έχει πέσει στους τετρακόσιους τόνους. 
      Για ποια, λοιπόν, ανταγωνιστικά προϊόντα μιλάτε; Για ποια προώθηση προϊόντων μιλάτε; Τώρα τα θυμηθήκατε τα αγροτικά προϊόντα; Ευτυχώς που ο ελληνικός λαός και ο Ηρακλειώτικος λαός έχουν μυαλό και σκέπτονται και θυμητικό και θυμούνται. Έπαψαν οι Έλληνες, οι Ηρακλειώτες και οι Κρήτες γενικά να είναι κορόϊδα. Έπαψαν να καταπίνουν σαν χάνοι τα δολώματα και τις ψεύτικες υποσχέσεις σας. Το κόλπο το έχετε μάθει. Αν ποτέ κερδίσετε τις εκλογές θα λέτε, όπως συνηθίζετε, ότι βρήκατε καμένη γη.
      Εμείς ούτε αμφισβητήσαμε ποτέ τη δυσκολία της περιόδου για την οικονομία της χώρας ούτε και προσπαθήσαμε ποτέ να προβλέψουμε πότε θα τελειώσει. Η Κυβέρνηση του Κώστα Καραμανλή ωστόσο κινείται προς τη σωστή κατεύθυνση γεγονός που το αποδεικνύει και το παρόν σχέδιο νόμου. Στα επεισόδια του περασμένου Δεκέμβρη κάνατε λόγο για ατολμία και για μέτρα ανακούφισης των πληγέντων. Ωστόσο δόθηκε άμεσα το ποσό των 10.000 ευρώ σε όσες επιχειρήσεις απασχολούν έως και πενήντα εργαζόμενους. Καλύπτεται το ήμισυ σχεδόν της ζημιάς για ποσά από 10 έως 200.000 ευρώ, ενώ για όλες τις επιχειρήσεις που υπέστησαν ζημία δίνεται επιδότηση 100% με δεκαπενταετή δάνεια. Παράλληλα ανεστάλησαν οι όποιες ληξιπρόθεσμες δόσεις για τρεις μήνες, ενώ το ίδιο ισχύει και για τις ασφαλιστικές εισφορές από τον περασμένο Νοέμβρη έως και το Φλεβάρη του 2009.
      Αλλά όλα αυτά για σας είναι άτολμα, λίγα και περιπαικτικά. Εισακούεται η επιθυμία και η αγωνία πολλών συμπολιτών μας, κύριε Υπουργέ, καθώς μειώνεται ο χρόνος παραμονής στην «ΤΕΙΡΕΣΙΑΣ», αν και θεωρώ ειλικρινά ότι θα έπρεπε να θεσμοθετηθεί εκ νέου η «ΤΕΙΡΕΣΙΑΣ». Είναι αδύνατον να μην υπάρξει «ΤΕΙΡΕΣΙΑΣ». Είναι αδύνατον να αφήσουμε ελεύθερη την αγορά να διακινεί επιταγές, τις οποίες δεν πληρώνει εν συνεχεία. Πρέπει, λοιπόν, να θεσμοθετηθεί εκ νέου, ώστε τα κριτήρια καταχώρησης στη μαύρη λίστα να είναι αυστηρότατα. Ένα από τα πιο σημαντικά μέτρα, το οποίο θα βοηθήσει τα μέγιστα στη συγκράτηση της ανεργίας είναι η επιδότηση της απασχόλησης την οποία και ορθώς εφαρμόζει η Κυβέρνηση με το παρόν νομοσχέδιο. 
      Τέλος, με την τροποποίηση του ΤΕΚΕ στο οποίο καλούνται να συμμετάσχουν όλα τα χρηματοπιστωτικά ιδρύματα στη διατήρηση ενός κοινού κουμπαρά που θα εγγυάται τις καταθέσεις και τις επενδύσεις προστατεύεται το τραπεζικό σύστημα από την έλλειψη ρευστότητας. Οι δε τράπεζες θα είναι στο εξής υποχρεωμένες να ελέγχουν ουσιαστικά τη φερεγγυότητα των δανειοληπτών πράγμα που θα προστατεύσει τους πολίτες από τον υπερδανεισμό. Αυτός είναι ο δρόμος της υπευθυνότητας και της λογικής, ο δρόμος που ακολουθεί η Κυβέρνηση της Νέας Δημοκρατίας και του Κώστα Καραμανλή και που χρειάζεται αυτήν τη στιγμή ο τόπος και όχι οι απερίσκεπτες παροχολογίες σας. 
      Κύριε Υπουργέ, τόσο στο Ηράκλειο όσο και σε ολόκληρη τη χώρα υπάρχει τεράστιο πρόβλημα με την πλήρη εφαρμογή του πακέτου των 28.000.000.000 και των δράσεων του ΤΕΜΠΕ. Άμεσα πρέπει να βρεθεί τρόπος, ώστε να δανειστούν οι επιχειρήσεις με μεγαλύτερη ευκολία και φθηνά, ώστε να μπει χρήμα στην αγορά, γιατί η αλήθεια είναι ότι η αγορά δεν πάει καλά και στενάζει. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΟΥΣΑ (Βέρα Νικολαΐδου):  Ο κ. Σπηλιόπουλος έχει το λόγο.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κυρίες και κύριοι συνάδελφοι, πριν από ένα μήνα το Δεκέμβριο είχαμε τα επεισόδια στην Αθήνα από τα οποία δημιουργήθηκαν μεγάλες καταστροφές σε πολλά καταστήματα και επιχειρήσεις στο κέντρο της Αθήνας.
      Έρχεται, λοιπόν, η πολιτεία σήμερα μέσα από αυτό το νομοσχέδιο και αναγνωρίζει εμμέσως την ευθύνη την οποία είχε, γιατί δεν μπόρεσε να προστατεύσει την περιουσία των πολιτών και παίρνει μέτρα –σωστά παίρνει μέτρα- για την ενίσχυση αυτών των πληγεισών επιχειρήσεων. Σωστά, λοιπόν, παίρνει αυτά τα μέτρα. 
      Υπάρχουν όμως και περιπτώσεις κατά τις οποίες η πολιτεία έχει αποκλειστική και μεγάλη ευθύνη, ευθεία ευθύνη. Μ’ αυτήν την ευθύνη της πολιτείας δημιουργούνται δύσκολες καταστάσεις σε επιχειρηματίες, καταστηματάρχες και επιχειρήσεις. 
      Μια τέτοια περίπτωση είναι αυτή που αναφέρθηκε πριν από λίγο. Είναι η περίπτωση της Πάτρας. Κατασκευάζεται ένα έργο στην Πάτρα, είναι ο περίφημος Διακονιάρης. Έχει ανατεθεί σ’ έναν εργολάβο και ο εργολάβος έχει εγκαταλείψει το έργο. Προσπαθούν στο Υπουργείο –έτσι τουλάχιστον λένε- να συνεχίσει και να ολοκληρώσει το έργο. 
      Το έργο όμως έχει εγκαταλειφθεί εδώ και πολύ καιρό. Το έργο είναι ένα εργοτάξιο. Πριν από μερικές μέρες είδαμε μια κυρία και ένα παιδάκι που έπεσαν σ’ ένα φρεάτιο πέντε μέτρων και πως σώθηκαν αυτοί οι άνθρωποι και οι επιχειρήσεις παραμένουν κλειστές, μέσα σ’ ένα εργοτάξιο το οποίο έχει εγκαταλειφθεί. Η ευθύνη εδώ είναι της πολιτείας. Μπορεί ο ανάδοχος του έργου να έχει εγκαταλείψει το έργο, αλλά την ευθύνη για την κατασκευή κάθε έργου την έχει το ΥΠΕΧΩΔΕ και η πολιτεία. 
      Άρα, λοιπόν, θεωρώ απαραίτητο σήμερα σ’ αυτό το άρθρο να συμπεριληφθεί η φράση «με την οποία θα καλύπτονται όλοι οι επιχειρηματίες της περιοχής κατασκευής του έργου Διακονιάρης στην Πάτρα».
      Κύριε Υφυπουργέ, δεν πιστεύω ότι είναι μόνο θέμα δικό σας. Είναι θέμα του Υπουργού ΠΕΧΩΔΕ, του κ. Σουφλιά. Άλλωστε ο κ. Σουφλιάς είναι μέλος του διευθυντηρίου το οποίο παίρνει αποφάσεις για την οικονομία, όπως γνωρίζουμε πλέον όλοι. 
      Πιστεύω, λοιπόν, ότι πρέπει, με παρέμβαση του κ. Σουφλιά και με τη δική σας σύμφωνη γνώμη, να συμπληρωθεί η πρώτη φράση του άρθρου 73 και να πούμε μετά την πρώτη φράση, «καθώς και σε επαγγελματίες και καταστηματάρχες και επιχειρήσεις που δραστηριοποιούνται στην περιοχή κατασκευής του έργου Διακονιάρης στην Πάτρα». 
      Δεν πιστεύω ότι κανένας Βουλευτής και κανένας συνάδελφος θα είχε διαφορετική άποψη, ούτε από τη Νέα Δημοκρατία ούτε από τα άλλα κόμματα. Υπήρξε και η τοποθέτηση του συναδέλφου μας από το ΣΥΡΙΖΑ. Νομίζω ότι είναι ένα θέμα στο οποίο πρέπει να συμφωνήσουμε όλοι, γιατί εδώ η ευθύνη της πολιτείας είναι μεγάλη και αποκλειστική και πρέπει να καλυφθούν αυτοί οι άνθρωποι, για να μη χάσουν τις επιχειρήσεις τους και να μην καταστραφούν. Πρέπει, λοιπόν, νομίζω να επεκταθούν αυτά τα μέτρα και σ’ αυτήν την κατηγορία των συμπολιτών. 
      Κυρίες και κύριοι συνάδελφοι, ακούσαμε πολλά για την οικονομία αυτές τις μέρες εδώ στη Βουλή. Πρέπει όμως να θυμηθούμε ότι είμαστε ένα μήνα μετά τη συζήτηση του προϋπολογισμού. Θυμάμαι στη συζήτηση αυτή εγώ είχα την ευθύνη και την τιμή να εισηγηθώ εκ μέρους του κόμματός μας, του ΠΑΣΟΚ, το Πρόγραμμα Δημοσίων Επενδύσεων. 
      Είχα πει τότε, βλέποντας και μελετώντας όλες τις προβλέψεις της Ευρωπαϊκής Ένωσης, διεθνών οργανισμών, αλλά και την κατάσταση που επικρατεί σήμερα στη χώρα ότι η πρόβλεψη για ρυθμό ανάπτυξης 2,7% είναι εκτός τόπου και χρόνου. Φαίνεται σήμερα ότι είχαμε απόλυτο δίκιο. Η Ευρωπαϊκή Ένωση προβλέπει 0,2% και βεβαίως αυτό συμπαρασύρει όλα τα άλλα μεγέθη του προϋπολογισμού. 
      Ακούσαμε βέβαια δικαιολογίες, ότι και άλλες χώρες έχουν μείωση του ρυθμού ανάπτυξης ή και άλλες χώρες έχουν προβλήματα. Φυσικά και άλλες χώρες έχουν προβλήματα. Τα προβλήματα που έχει όμως η χώρα μας δεν τα έχει καμμία άλλη. Και το ότι μειώθηκε η πιστοληπτική ικανότητα της χώρας μας, αυτό σημαίνει ότι σήμερα δανείζεται με διπλάσιο επιτόκιο απ’ ό,τι δανειζόταν το 2004.
      Αυτά είναι προβλήματα που βεβαίως αντανακλούν και στον πολίτη, στην καθημερινότητά του. Δεν είναι τυχαία ή ουδέτερα γεγονότα αυτά. Αυτά, λοιπόν, θα τα πληρώσει ο κόσμος. 
      Το θέμα είναι, αντιλαμβάνεται η Κυβέρνηση σήμερα ποια είναι αυτά τα προβλήματα για να τα αντιμετωπίσει; Βέβαια η κοινή γνώμη έχει βγάλει τα συμπεράσματά της και νομίζω ότι αυτό το συμπέρασμα είναι σαφές και ξεκάθαρο. 
      Δεν μπορεί μια Κυβέρνηση, η οποία ευθύνεται για την κατάσταση στην οποία φτάσαμε, να χειριστεί αυτήν την κατάσταση. Γιατί πράγματι η μεγάλη χρηματοπιστωτική κρίση που πλήττει όλες τις χώρες, επιδεινώνει την κατάσταση και στην Ελλάδα. Είναι αλήθεια αυτό. Είναι μια πραγματικότητα. Η οικονομία της χώρας μας όμως βρέθηκε ευάλωτη, απροετοίμαστη, ανοχύρωτη.
Αυτό είναι το μεγάλο πρόβλημα. Και δεν μπορεί σήμερα μια Κυβέρνηση, η οποία έχει τεράστια ευθύνη γι’ αυτήν την κατάσταση, να αντεπεξέλθει σ’ αυτά τα προβλήματα. 
	Κυρίες και κύριοι συνάδελφοι, πιστεύω ότι η Κυβέρνηση έχει άλλα πράγματα στο μυαλό της: όχι το να προετοιμάσει ένα σχέδιο για την αντιμετώπιση της κρίσης, αλλά το πώς θα κερδίσει στις επόμενες εκλογές. Γιατί με αυτές τις ρυθμίσεις που φέρνει μέσα απ’ αυτό το νομοσχέδιο, όπως για παράδειγμα, αυτές τις ρυθμίσεις για τον ΟΑΕΔ, έναν και μόνο στόχο έχει: να ξανακοροϊδέψει τους πολίτες, τους ανέργους, ανθρώπους που έχουν ανάγκη, και να τους υποκλέψει ξανά την ψήφο τους. Αυτός είναι ο στόχος και αυτή είναι η προσπάθεια της Νέας Δημοκρατίας. 
	Τελειώνοντας, κυρία Πρόεδρε, θέλω να πω και κάτι άλλο για ένα σημαντικό θέμα, για το οποίο ακούστηκαν λίγα σ’ αυτήν την Αίθουσα, όμως το θεωρώ πολύ σημαντικό. Είναι για τις συμπράξεις δημόσιου και ιδιωτικού τομέα. Μ’ αυτήν τη ρύθμιση την οποία εισαγάγετε σήμερα εδώ μέσα απ’ αυτό το νομοσχέδιο υποθηκεύετε τα μελλοντικά Προγράμματα Δημοσίων Επενδύσεων της χώρας μας, γιατί δεσμεύονται οι απαιτήσεις διαφόρων φορέων μέσα στο Πρόγραμμα Δημοσίων Επενδύσεων. Όλα τα έργα τα οποία δεν μπορεί να εκτελέσει η Κυβέρνηση σήμερα πιστεύει ότι θα τα εκτελέσει μέσα από το Πρόγραμμα Δημοσίων Επενδύσεων. Όμως αυτός δεν είναι υγιής τρόπος. Ο υγιής τρόπος είναι μέσα από το Πρόγραμμα Δημοσίων Επενδύσεων να εκτελεστούν τα έργα και μάλιστα κλασικά έργα. Εσείς κάνετε το αντίθετο. Βέβαια, παρ΄ότι έχετε πει πολλές φορές ότι θα εκτελεστούν έργα με τις συμπράξεις, εντούτοις δεν έχουμε δει ούτε ένα. Υπάρχουν κάποιες αποφάσεις, αλλά ούτε ένα έργο δεν έχει βγει στον «αέρα» και βεβαίως κανένα δεν έχει εκτελεστεί. 
      Και είναι και κάτι άλλο, το οποίο έχω τονίσει πολλές φορές. Είναι ο τρόπος με τον οποίο διαχειρίζεστε αυτά τα θέματα: η πλήρης έλλειψη διαφάνειας. Η διυπουργική επιτροπή και η ειδική γραμματεία αποφασίζουν για όλα τα ζητήματα κατ’ εξαίρεση και μη εφαρμόζοντας τις διαδικασίες που εφαρμόζονται για τα δημόσια έργα και για τις μελέτες. Πιστεύω, λοιπόν, ότι αυτό είναι ένα θέμα που πρέπει να μας προβληματίσει πολύ σοβαρά. Πιστεύω ότι το Πρόγραμμα Δημοσίων Επενδύσεων που και σήμερα, στις δύσκολες συνθήκες που περνάει η πατρίδα μας αλλά και ο κόσμος ολόκληρος, είναι ένα εργαλείο για να αντεπεξέλθουμε στην κρίση, με αυτές τις ρυθμίσεις υποθηκεύεται, υποβαθμίζεται και πιστεύω ότι για τις μελλοντικές κυβερνήσεις -η μελλοντική κυβέρνηση θα είναι η κυβέρνηση του ΠΑΣΟΚ- εάν μπορέσετε μέχρι τώρα –γιατί εγώ δεν πιστεύω ότι θα μπορέσετε- να προχωρήσετε έργα σε τόσο σύντομο χρονικό διάστημα, μέσα από τις συμπράξεις, αλλά εάν μπορέσετε, θα υποθηκεύσετε αυτό το πρόγραμμα και θα ακυρώσετε τη μελλοντική πορεία της χώρας μας.
      Σας ευχαριστώ. 
(Χειροκροτήματα από την πτέρυγα του ΠΑΣΟΚ)
	ΠΡΟΕΔΡΕΥΟΥΣΑ (Βέρα Νικολαϊδου): Κι εγώ σας ευχαριστώ. 
      Το λόγο έχει τώρα η Βουλευτής του ΠΑΣΟΚ κ. Ροδούλα Ζήση.
	ΡΟΔΟΥΛΑ ΖΗΣΗ: Ευχαριστώ, κυρία Πρόεδρε. 
      Ειπώθηκε από ένα συνάδελφο αυτό που είπε ο Αϊνστάιν για το άπειρον του σύμπαντος, της ανοησίας, της αναποτελεσματικότητας και της αποτυχίας. Εγώ θα πω κάτι άλλο που είπε ο Αϊνστάιν, ότι κανένα πρόβλημα δεν λύνεται με τον τρόπο, με τη μεθοδολογία που δημιουργήθηκε αυτό το πρόβλημα. Είναι αδύνατον σήμερα η Κυβέρνηση της Νέας Δημοκρατίας, η οποία συσσώρευσε προβλήματα στην ελληνική οικονομία, να μπορέσει με τα ίδια εργαλεία που δημιούργησε αυτά τα προβλήματα να δώσει και λύση σ’ αυτά τα προβλήματα. Άρα υπάρχει ένα μείζον θέμα και το μείζον θέμα, κύριε Υπουργέ, είναι ότι δεν υπάρχει σχέδιο. Δεν υπάρχει αυτή η αρχιτεκτονική στην οικονομία, η δομή εκείνη που θα δίνει ασφάλεια και μακροβιότητα στις οικονομικές μας δραστηριότητες σ’ όλους τους τομείς της παραγωγικής δραστηριότητας. Υπάρχει ανασφάλεια παντού. Στον πρωτογενή τομέα: η αγροτική οικονομία υποφέρει, ο αγρότης υποφέρει. Δεν είναι τυχαία στους δρόμους. Κι εσείς, κύριε Υπουργέ, το ξέρετε πάρα πολύ καλά. Είμαστε Θεσσαλοί Βουλευτές και ξέρουμε ότι αυτήν τη στιγμή οι αγρότες, οι παραγωγοί, οι κτηνοτρόφοι στη Θεσσαλία έχουν ουσιαστικά προβλήματα.
      Ο δευτερογενής τομέας υποφέρει. Η μεταποίηση υποφέρει. Δεν υπάρχει σχέδιο και η μικρομεσαία επιχείρηση, η οποία είναι πραγματικά «ραχοκοκαλιά» της οικονομίας και της περιφερειακής ανάπτυξης, δέχεται την επίθεση της πολιτικής σας, κύριε Υπουργέ, μία επίθεση που αφορά στο αφορολόγητο, που αφορά σε θεσμικά μέτρα, που αφορά στην ακύρωση, αν θέλετε, δομών που ήταν κίνητρα για τις μικρομεσαίες επιχειρήσεις. 
	Και συνεχίζω, επειδή είπε κάτι ο Πρόεδρος του ΛΑΟΣ, για να κάνω μια διόρθωση, κυρία Πρόεδρε. Παίρνω επί προσωπικού, αν θέλετε, αυτό που είπε, για τη βιομηχανία στη Μαγνησία, στο Βόλο, ότι σήμερα τα παλιά εργοστάσια έχουν γίνει μπουζουξίδικα. Και ανέφερε για μπουζουξίδικα τα ουζερί. Αν σεβόμαστε το λαό και τις παραδόσεις, όπως ο ΛΑΟΣ τουλάχιστον λέει ότι το κάνει, θα πρέπει να σεβαστούμε μια παράδοση γαστρονομίας και μικρομεσαίας επιχείρησης, των ουζερί τσιπουράδικων του Βόλου, επί πολλές γενιές τώρα, που έδωσαν την δική τους διάσταση στον πολιτισμό του τόπου μας. 
      Έγραψαν γι’ αυτά ο Λουντέμης, ο Γιώργος Θωμάς, ο Ηλίας Λεφούσης και πάρα πολύ άλλοι συγγραφείς, γιατί ήταν κέντρα πολιτισμού, ήταν κέντρα –αν θέλετε- σκέψης, συνάθροισης κοινού μέσα από έναν άλλο λόγο και με μια άλλη κουλτούρα. 
      Τα εργοστάσια στη Μαγνησία πέρασαν τη φάση της αποβιομηχάνισης, μια –αν θέλετε- δύσκολη περίοδο και σήμερα, ενώ υπάρχει βιομηχανία, με αυτήν την πολιτική και με αυτά τα προβλήματα που δημιουργεί η Κυβέρνηση, αντιμετωπίζονται πάλι προβλήματα στο δευτερογενή τομέα. Δεν μιλώ βέβαια για τον τουρισμό και για όλα τα άλλα, όπου η κατάσταση γίνεται αδιέξοδη από την πολιτική σας.
      Άρα, λοιπόν, σε μια περίοδο που οι πολίτες νιώθουν μεγάλη ανασφάλεια και ζητούν προοδευτικές λύσεις, έρχεστε με ένα νομοσχέδιο –και δεν είναι τυχαίο, κυρία Πρόεδρε, που ελάχιστοι, έξι, επτά Βουλευτές της Νέας Δημοκρατίας ήλθαν να το υποστηρίξουν- και προσπαθείτε να λύσετε τα θέματα εγγυήσεων των καταθέσεων και των επενδύσεων, τα θέματα της «ΤΕΙΡΕΣΙΑΣ», την ενσωμάτωση κοινοτικών οδηγιών και να φέρετε και τροπολογίες-δωράκια στην προεκλογική σας προετοιμασία που όμως δεν συνιστούν σχέδιο, το οποίο βγάζει τη χώρα από την κρίση. 
      Και βεβαίως δεν λέτε την αλήθεια στον κόσμο. Δεν λέτε την αλήθεια που αφορά στις δυνατότητες που έχουμε σήμερα και στο τι πρόκειται να συμβεί. Δεν γίνεται με τις προσλήψεις, κύριε Υπουργέ, και δεν γίνεται με το να κάνετε αποσπασματικές και προσωρινές ρυθμίσεις να πείσετε την κοινωνία και όλους εμάς ότι το αύριο είναι ασφαλές. 
      Εξήντα δισεκατομμύρια περίπου θα δανειστείτε τη νέα χρονιά. Δεν το λέτε στον κόσμο. Και καμαρώνετε γι’ αυτά που δανειστήκατε, ενώ η Ιταλία την προηγούμενη μέρα δανείστηκε με πολύ μικρότερες αποδόσεις, που αυτό σημαίνει ότι δεν έχετε την ικανότητα –το know how- και της διαπραγμάτευσης και της οικονομικής αντίληψης στη διεθνή κοινότητα που ζούμε για το πώς χειρίζονται τα εθνικά θέματα της οικονομίας, γιατί πραγματικά είναι πολύ σοβαρό θέμα η οικονομία της χώρας. 
      Ξέρετε –επειδή αναφέρθηκε ο κύριος συνάδελφος και στα ΣΔΙΤ που βρίσκονται μέσα σ’ αυτό το νομοσχέδιο- ακούμε συνεχώς από την Κυβέρνηση και από Υπουργούς –Εσωτερικών, ΥΠΕΧΩΔΕ κ.λπ.- που έρχονται στην περιφέρεια να λένε «θα γίνει κι αυτό το έργο, θα γίνει και το άλλο έργο, θα γίνει με ΣΔΙΤ, θα γίνει κι αυτό με ΣΔΙΤ». 
      Όμως, δεν λέει κανείς ότι το ΣΔΙΤ θέλει σύμπραξη δημοσίου και ιδιωτικού φορέα και δεν λέει ότι έχει μειωθεί το ποσοστό της δημόσιας καταβολής των χρημάτων, αφού έχει μειωθεί το Πρόγραμμα Δημοσίων Επενδύσεων και κάθε χρόνο έχουμε κρεσέντο αυτής της μείωσης του Προγράμματος Δημοσίων Επενδύσεων. 
      Άρα, λοιπόν, τι συμβαίνει στη Δανιμαρκία; Τι συμβαίνει σ’ αυτήν τη χώρα; Τι σκέφτεται, δηλαδή, να κάνει η Κυβέρνηση αυτήν τη στιγμή; Θα έχει ένα σχέδιο; 
      Θα πω ένα παράδειγμα. Για το ΦΠΑ δεν μιλάτε. Στη Γαλλία μέσα από όλες τις προσπάθειες που κάνουν τι γίνεται; Ο ίδιος ο Πρόεδρος Σαρκοζί έβαλε ζητήματα που αφορούν την κατασκευή για μείωση του ΦΠΑ, για να υπάρχει ελάφρυνση μέσα από τη διαδικασία της παραγωγής των δημοσίων και των ιδιωτικών έργων. Έβαλε, δηλαδή, τέτοια κίνητρα ώστε να ανακουφίσει τον κόσμο από την κρίση και να δημιουργήσει και επιπλέον κίνητρα, για να προχωρήσει η οικοδομή. 
      Κι εσείς το είπατε ότι τώρα έχουμε μεγάλα προβλήματα στην κατασκευή. Για ποια ανάπτυξη μιλάτε, όταν στην κατασκευή, στον τουρισμό, στη ναυτιλία κ.λπ. θα υπάρξουν τόσα προβλήματα; Άρα, λοιπόν, σχετικά με τη φέρουσα ικανότητα της χώρας, τις αδυναμίες της, τα προβλήματά της δεν έχετε κάνει ένα σχέδιο που να έχει έναν ορίζοντα και που να πατά σε στερεά βήματα. 
      Εγώ δεν θα πω αυτό που είπαν άλλοι συνάδελφοι. Δεν είναι η Ελλάδα «Μπανανία». Η Ελλάδα έκανε διαπραγματεύσεις. Και η «MITSUBISHI» ήλθε εδώ και άλλες μεγάλες επιχειρήσεις ήλθαν. Και στην Καβάλα έγινε προσπάθεια, μέσω των μεγάλων αυτών ξένων επιχειρήσεων, με την «ASAHI GLASS» και με τα εργοστάσια. 
      Οι κυβερνήσεις του ΠΑΣΟΚ διαπραγματεύθηκαν σε όλη την Ευρώπη και σε όλο τον κόσμο και οι σχέσεις φιλίας και οικονομικής συνεργασίας ήταν άριστες και καταφέραμε πάρα πολλά πράγματα και στη Νοτιοανατολική Ευρώπη και παντού. Γιατί είχαμε και μπούσουλα και σχέδιο, κυρίως όμως είχαμε όραμα και βούληση να πάει αυτός ο τόπος μπροστά γιατί το αξίζει. 
      (Στο σημείο αυτό την Προεδρική Έδρα καταλαμβάνει ο Ζ΄ Αντιπρόεδρος της Βουλής κ. ΒΑΪΤΣΗΣ ΑΠΟΣΤΟΛΑΤΟΣ)
       Έρχεστε, λοιπόν, σήμερα και φέρνετε ένα νομοσχέδιο-σκούπα, χωρίς αρχή. Τι να συζητήσουμε επί της αρχής; Δεν υπάρχει αρχή. Μιλάτε για τις τράπεζες. Εμείς σας το είπαμε. Ο Πρόεδρός μας είπε ότι συμφωνούμε σε ένα σχέδιο σοβαρό και θα το ψηφίσουμε, για να βγει η χώρα από την κρίση. Το είπαμε αυτό πολλές φορές. 
      Όταν ήλθε εδώ ο νόμος, επίσης τον στηρίξαμε, αλλά σας είπαμε τότε ότι τα 28.000.000.000 τα δίνετε χωρίς όρους και προϋποθέσεις, χωρίς κανένα σχέδιο. Τα δίνετε έτσι, «στα τυφλά». 
      Και επιβεβαιώνετε, τελικά, ότι σε αυτή τη χώρα, την αξία την οικονομική, αλλά ίσως και κάθε αξία -γιατί όλα τα άλλα μετά, η απληστία, τα golden boys, οι φούσκες κ.λπ., πηγάζουν τελικά από τις τράπεζες- δεν τη δημιουργεί το δημόσιο. Τη δημιουργούν οι τράπεζες.
      Άρα, λοιπόν, τώρα τί θα κάνετε; Θα μας πείτε απλά ότι με τον ΟΑΕΔ και με άλλες τροπολογίες και με άλλες ρυθμίσεις θα κάνετε προσλήψεις στο δημόσιο;
      Οι Έλληνες πολίτες πια είναι υποψιασμένοι, αλλά είναι και βαθιά πληγωμένοι, γιατί ήταν πάντα περήφανοι.
      Σας παρακαλούμε, λοιπόν, κύριε Υπουργέ, πιέστε την Κυβέρνησή σας, τον εαυτό σας, ή να φύγετε από αυτήν τη χώρα, να έλθει μια άλλη κυβέρνηση, να δώσουμε λύση στα προβλήματα ή επιτέλους, σκύψτε σοβαρά στα ζητήματα και δώστε μια ανάσα χλωρασιάς στα πνευμόνια αυτής της περήφανης χώρας.
      Σας ευχαριστώ.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε την κ. Ροδούλα Ζήση.
      Ο κ. Εμμανουήλ Στρατάκης από το ΠΑΣΟΚ έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
      Αγαπητοί, κυρίες και κύριοι συνάδελφοι, χθες, ο Πρόεδρος του ΠΑΣΟΚ μιλώντας από αυτό εδώ το Βήμα, ανέλυσε πλήρως την οικονομική κατάσταση και τα προβλήματα που έχουν δημιουργήσει οι πολιτικές της Νέας Δημοκρατίας και βέβαια, με επιχειρήματα ατράνταχτα, τα οποία δεν χωρούν αμφισβήτηση. Και δεν χωρούν αμφισβήτηση, γιατί η ελληνική πραγματικότητα τα επιβεβαιώνει καθημερινά.
      Όμως, τί παρακολουθήσαμε στη συνέχεια; Παρακολουθήσαμε τον Κοινοβουλευτικό Εκπρόσωπο της Νέας Δημοκρατίας από αυτό εδώ το Βήμα να απαγγέλλει ξανά το γνωστό τροπάριο για τα χρέη που δημιουργήθηκαν στη χώρα, ένα τροπάριο για την απογραφή, ένα τροπάριο για την ανεργία που δήθεν μειώνεται, όλα αυτά τα οποία ανέφερε χθες και με τα οποία πραγματικά έχει κανείς την αίσθηση ότι μιλάει σε ανθρώπους που δεν αντιλαμβάνονται, που δεν καταλαβαίνουν, που ζουν εκτός χώρας και άρα, μπορεί να τους επηρεάσει.
      Ήθελα να απαντήσω με πολύ λίγα λόγια, για να του πω με απλά νούμερα ότι από το χρέος που έχει σήμερα το ελληνικό κράτος, περίπου τα 111.000.000.000 ευρώ έχουν δημιουργηθεί από τις Κυβερνήσεις της Νέας Δημοκρατίας και μόνο τα 89.000.000 έχουν δημιουργηθεί από τις κυβερνήσεις του ΠΑΣΟΚ. Και αυτά ως νούμερα δεν είναι πάρα πολλά, ιδιαίτερα δε αν λάβει κανείς υπόψη του ότι τα χρόνια διακυβέρνησης του ΠΑΣΟΚ ήταν περισσότερα από αυτά της Νέας Δημοκρατίας.
      Για ποιο χρέος, λοιπόν, που δημιούργησε το ΠΑΣΟΚ μιλάει ο κ. Παναγιωτόπουλος και η Νέα Δημοκρατία; Μήπως ξέχασε αυτήν την αντιπαράθεση που είχαμε σε σχέση με το δημόσιο χρέος και που τα στοιχεία αναφέρουν με λεπτομέρειες ή αν θέλετε και την απογραφή και αυτά τα οποία ανέφερε; Μα, είναι πέντε χρόνια Κυβέρνηση! Δυστυχώς, έκαναν την πρώτη απογραφή, μπήκαμε στην επιτήρηση με αυτές τις διαδικασίες με τις οποίες μπήκαμε και τώρα κινδυνεύουμε να ξαναμπούμε. Αυτή είναι, δηλαδή, η πολιτική της Νέας Δημοκρατίας, όπως αποδεικνύεται εκ των πραγμάτων, μια πολιτική που δημιουργεί υστέρηση, άρα οδηγούμαστε ξανά σε επιτήρηση;
      Και βέβαια, τί να πει κανείς για την ανεργία; Τί να πει, για τα «STAGE» και αυτό το τελευταίο που προσπαθεί να περάσει τώρα μέσω του ΟΑΕΔ, ότι, δηλαδή, θα βάλει και στο δημόσιο, το υπερφορτωμένο δημόσιο; Αυτό είναι το λιγότερο και ευέλικτο κράτος που θέλετε να δημιουργήσετε; Να βάλετε και μέσα από τις διαδικασίες των «STAGE» ξανά στο δημόσιο ανθρώπους που τους είχαμε πει ότι πρέπει να μπουν σε μόνιμες θέσεις εργασίας, αλλά στην πραγματική οικονομία, στην πραγματική παραγωγή;
      Ποια εικόνα και ποια κατάσταση δημιουργούμε για το μέλλον; Αυτή είναι, λοιπόν, η καινούργια κατάσταση. Και βέβαια, πρέπει να πούμε ότι με αυτούς τους ρυθμούς και αυτούς τους τρόπους, ναι, μεν η ανεργία μπορεί να καταπολεμείται στα χαρτιά και με τα νούμερα να φαίνεται μικρότερη, στην πράξη, όμως, τα πράγματα είναι πάρα πολύ δύσκολα και αυτό το γνωρίζουν οι Έλληνες.
      Αναφέρθηκε, επίσης, με αφορμή ίσως και τα γεγονότα που έχουν να κάνουν με τους αγρότες στη νέα ΚΑΠ, ότι όλα τα προβλήματα που δημιουργήθηκαν και δημιουργούνται στους αγρότες είναι αποτέλεσμα της νέας Κοινής Αγροτικής Πολιτικής που το ΠΑΣΟΚ εψήφισε.
      Μα, το ΠΑΣΟΚ κατέφερε να κερδίσει αυτές τις επιδοτήσεις μέχρι το 2013. Το αν προκύπτουν προβλήματα από τη διαχείριση της νέας Κοινής Αγροτικής Πολιτικής, προκύπτουν, γιατί την ευθύνη διαχείρισης την είχε η Κυβέρνηση. Και δεν πρέπει να περνάμε τη λαθεμένη αντίληψη στον ελληνικό λαό, όταν είναι γνωστό ότι η Κυβέρνηση είχε τη δυνατότητα να εφαρμόσει την περιφερειοποίηση και να διορθώσει τα όποια λάθη υπήρχαν από το προηγούμενο καθεστώς.
      Δεν έκανε, όμως, αυτό. Χρησιμοποίησε την περίοδο ιστορικής αναφοράς, με αποτέλεσμα, βέβαια, σήμερα να έχουμε πολλαπλασιασμένα προβλήματα, ιδιαίτερα την περίοδο που μειώνονται οι επιδοτήσεις προς τους αγρότες και αυτό είναι γνωστό σε όλους μας.
      Άρα, λοιπόν, καλύτερα θα ήταν να σιωπά η Νέα Δημοκρατία, τουλάχιστον για τα θέματα που έχει δημιουργήσει μόνη της και έχει τεράστιες ευθύνες.
      Τώρα τελευταία δεν πολυακούω και για το Χρηματιστήριο. Από ορισμένους μόνο το ακούω. Δεν μας λέει, όμως, η Νέα Δημοκρατία, ότι μόνο τους τελευταίους δέκα-έντεκα μήνες έχουν φύγει από την Ελλάδα 120.000.000.000 ευρώ.
Αυτό θα μας το πείτε; Θα μας πείτε, γιατί έφυγαν και πήγαν σε κάποιες ξένες τσέπες μέσω των θεσμικών επενδυτών; Γι’ αυτά δεν μας μιλάτε, αλλά μιλάτε για δήθεν σκάνδαλα του παρελθόντος.
     Και βέβαια, πρέπει να πούμε και κάτι άλλο, μια και αναφέρθηκα στην Κοινή Αγροτική Πολιτική. Το μοίρασμα του εθνικού αποθέματος είναι ένα μεγάλο σκάνδαλο, γι’ αυτό και η Κυβέρνηση δεν δημοσιοποιεί τις καταστάσεις του ποιοι πήραν από αυτό το εθνικό απόθεμα. Και αυτό κάποια στιγμή θα έρθει στην επιφάνεια.
     Αυτά τα είπα, γιατί θέλω να γνωρίζει ο ελληνικός λαός, τι ακριβώς συμβαίνει στην πράξη και ότι οι Γκαιμπελισμοί και τα επιχειρήματα τα οποία χρησιμοποιούνται κατά κόρον, μόνο και μόνο για να περνάει προς τα έξω η εντύπωση ότι υπάρχει μια καλή κυβέρνηση, είναι «άλλα λόγια να αγαπιόμαστε». Και βέβαια, «άλλα λόγια να αγαπιόμαστε» είναι και αυτά που αναφέρθηκαν σε σχέση με τις δημοσκοπήσεις, σε σχέση με την εικόνα που έχει η Νέα Δημοκρατία και ότι θα ξανακερδίσει και ότι θα κάνει και θα δείξει. 
     Ο ελληνικός λαός σάς γνώρισε για άλλη μια φορά ή μάλλον σάς γνώρισαν αυτοί που δεν σάς ήξεραν και ασφαλώς τώρα που γνώρισαν πάρα πολύ καλά ποιες είναι οι πολιτικές που ασκείτε, θα κάνει αυτό που πρέπει την κατάλληλη στιγμή.
     Προηγουμένως, όμως, ο συνάδελφός μου από το Ηράκλειο, ο κ. Μπαντουβάς –και δεν θα ήθελα να κάνω ιδιαίτερη αναφορά, γιατί λείπει από την Αίθουσα- έκανε αναφορές στα προβλήματα των αγροτών του Ηρακλείου. Μίλησε για αμαρτωλή αναμπέλωση. Η αναμπέλωση έγινε και έδωσε λύσεις κάποια συγκεκριμένη περίοδο. Μίλησε για το λάδι και για την πολιτική που ακολουθήθηκε κ.λπ. 
     Βεβαίως, υπάρχουν προβλήματα, κανείς δεν το αμφισβητεί. Όμως, θέλω να μας πει ποιες είναι οι ενέργειες της Κυβέρνησης, έστω της τελευταίας πενταετίας -γιατί τα πεπραγμένα των κυβερνήσεων Μητσοτάκη τα γνωρίζουμε και γνωρίζουμε ότι διέλυσε κυριολεκτικά το συνεταιριστικό κίνημα- ποια είναι τα πεπραγμένα της Κυβέρνησης τα τελευταία πέντε χρόνια, σε σχέση με την πορεία των αγροτικών προϊόντων.
     Αλλά εάν κάποιοι πειράζονται -που βέβαια ξέρουμε πώς έγινε στην πράξη το κάψιμο της Νομαρχίας του Ηρακλείου και ξέρουμε ότι έγινε από προβοκάτορες- από κοινωνικές αναταραχές και τους ενδιαφέρουν, θα πρέπει να αντιμετωπίσουν τα υπαρκτά προβλήματα της ελληνικής αγροτικής οικονομίας, αλλά και γενικότερα της οικονομίας και της Ελλάδος, αν θέλουμε πραγματικά να μην οδηγηθούμε σε τέτοιες αρνητικές εξελίξεις που δεν θα ελέγχονται στο μέλλον.
     Θέλω, όμως, να πω και μερικά πράγματα για το νομοσχέδιο. Θεωρώ ότι αυτό το σχέδιο νόμου είναι ένα αλαλούμ, καλύπτει ένα σωρό θέματα σε τέσσερα διαφορετικά κεφάλαια, ενσωμάτωση οδηγιών, απ’ αυτή που αναφέρεται στην υποχρεωτική ασφάλιση των οχημάτων, μέχρι αυτή που αναφέρεται στις αντασφαλίσεις και όλα αυτά δείχνουν μια νοοτροπία και μια αντίληψη της Κυβέρνησης να διορθώσει κατά το δυνατόν, ό,τι μπορεί να διορθώσει κατά την άποψή της, άσχετα βέβαια του ότι μπορεί να δημιουργεί πολύ περισσότερα προβλήματα.
     Για παράδειγμα, ενώ οι συνεταιριστικές τράπεζες στην ουσία καλύπτουν ένα πολύ μεγάλο μέρος των δανειοδοτήσεων, των ενισχύσεων της οικονομίας της περιφέρειας, εν τούτοις τίθενται σε υποδεέστερη μοίρα. Λέει για παράδειγμα στο σχέδιο αυτό ότι θα πρέπει να καταβάλουν στο ΤΕΚΕ, το Ταμείο Εγγυοδοσίας Καταθέσεων και Επενδύσεων το 50% των εισφορών που προβλέπονται στα δύο πρώτα κλιμάκια καταθέσεων. Αυτό, όμως, υποχρεώνει τις συνεταιριστικές τράπεζες να καταβάλουν ουσιαστικά διπλάσιο ποσό, απ’ ό,τι καταβάλουν οι εμπορικές τράπεζες.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Το είπα αυτό για να δείξω την ανισότητα και την ανισορροπία που υπάρχει και τον τρόπο αντιμετώπισης που έχει η Νέα Δημοκρατία.
     ΠΡΟΕΔΡΕΥΩΝ (Βαΐτσης Αποστολάτος): Ολοκληρώστε, κύριε Στρατάκη.
     ΕΜΜΑΝΟΥΗΛ ΣΤΡΑΤΑΚΗΣ: Τελειώνω, κύριε Πρόεδρε, με μία κουβέντα.
     Θέλω να αναφέρω ένα άλλο θέμα, σε σχέση με τη «λευκή ΤΕΙΡΕΣΙΑΣ». Μας λένε ότι θα δώσουν μέσα από το Ταμείο Εγγυοδοσίας, μέσα από το ΤΕΚΕ, χρήματα τα οποία θα πάνε στις επιχειρήσεις. 
     Δυστυχώς, ακόμα και η Αγροτική Τράπεζα –και αυτό θέλω να το καταγγείλω- ελέγχει τη «λευκή ΤΕΙΡΕΣΙΑΣ», δηλαδή εάν και κάποιος που πληρώνει και είναι συνεπής, κύριε Υπουργέ –και θέλω να το ακούσετε αυτό- και έχει τη δυνατότητα να εξοφλήσει -δηλαδή, μπαίνει σε αυστηρούς όρους ιδιωτικής τράπεζας- πρέπει και μπορεί να πάρει δάνειο. Εξετάζει δηλαδή ακόμα και τη «λευκή ΤΕΙΡΕΣΙΑΣ», προκειμένου να μη δώσει τις δανειοδοτήσεις αυτές που υποχρεούται να δώσει, αν πραγματικά θέλει να ενισχύσει την πραγματική οικονομία. 
     Εφιστώ την προσοχή, διότι ό,τι λέτε λέγεται μόνο για το θεαθήναι και στην πράξη, στην ουσία δεν γίνεται τίποτα. 
     Ευχαριστώ πολύ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Βαΐτσης Αποστολάτος):  Ευχαριστούμε τον κ. Στρατάκη.
      ΝΙΚΟΛΑΟΣ ΛΕΓΚΑΣ (Υφυπουργός  Οικονομίας και Οικονομικών):  Κύριε Πρόεδρε, μου επιτρέπετε;
     ΠΡΟΕΔΡΕΥΩΝ (Βαΐτσης Αποστολάτος): Ορίστε, κύριε Υφυπουργέ, έχετε το λόγο.
      ΝΙΚΟΛΑΟΣ ΛΕΓΚΑΣ (Υφυπουργός  Οικονομίας και Οικονομικών): Μια παρατήρηση θα κάνω στα όσα είπε ο συνάδελφος προηγουμένως, αναφορικά με τις συνεταιριστικές τράπεζες και την πρόταση που υπάρχει για ένα διαφορετικό τρόπο υπολογισμού των εισφορών τους.
      Έχω την εντύπωση, αγαπητέ συνάδελφε, ότι ο εισηγητής μας ήταν αυτός ο οποίος πρότεινε στην αρμόδια επιτροπή να έρθουν και οι συνεταιριστικές τράπεζες για να ακούσουμε τον προβληματισμό τους, για να μας εξηγήσουν. Και σήμερα ευθέως υιοθετείτε πολύ εύκολα αυτό το πρόβλημα. Ωστόσο, εσείς ήσασταν που αρνηθήκατε να έρθουν στην επιτροπή για να εξηγήσουν το πρόβλημα στο οποίο αναφερθήκατε.
     ΠΡΟΕΔΡΕΥΩΝ (Βαΐτσης Αποστολάτος): Σας ευχαριστώ πολύ.
     Ο κ. Βορίδης από το Λαϊκό Ορθόδοξο Συναγερμό έχει το λόγο για έξι λεπτά.
      ΜΑΥΡΟΥΔΗΣ ΒΟΡΙΔΗΣ: Ευχαριστώ, κύριε Πρόεδρε. 
      Κύριε Πρόεδρε, η κακή ποιότητα της πολιτικής της Κυβέρνησης απεικονίζεται και στην κακή ποιότητα του νομοθετικού της έργου.
      Και μια και μιλάμε ακόμα κλείνοντας αυτή τη συζήτηση για την αρχή αυτού του σχεδίου νόμου, θα ήθελα να πω αυτό που έχω πει για πολλά, δυστυχώς,  σχέδια νόμου που φέρνει αυτή η Κυβέρνηση, δηλαδή ότι δεν έχουν αρχή, για τον απλούστατο λόγο ότι αποτελούν συμπυκνώματα τελείως διαφορετικών πραγμάτων. 
      Έτσι και σ’ αυτό το σχέδιο νόμου, μαζί με το Ταμείο Εγγύησης Καταθέσεων ενσωματώνονται δύο οδηγίες οι οποίες αφορούν, η μία την ασφάλιση οχημάτων και η άλλη την αντασφάλιση, αλλά και ταυτόχρονα σειρά τροπολογιών που πλέον έχουν ενσωματωθεί στο σχέδιο νόμου και αποτελούν άρθρα και οι οποίες στην πραγματικότητα ρυθμίζουν τελείως διαφορετικά μεταξύ τους ζητήματα. Περιέχουν, από ρυθμίσεις που αφορούν τα Κλωστήρια Πρεβέζης, μέχρι αποζημιώσεις για τις πληγείσες επιχειρήσεις το Δεκέμβριο και ρυθμίσεις για την επιδοτούμενη εργασία στο δημόσιο πλέον. Εν πάση περιπτώσει, νομοθετικά «πλίνθοι και κέραμοι ατάκτως ερριμμένα», γεγονός το οποίο δυσχεραίνει την κριτική από την πλευρά του Κοινοβουλίου και βεβαίως κατ’ αποτέλεσμα φανερώνει –λέω ξανά- την κακή ποιότητα του νομοθετικού έργου. 
      Αυτό το σχέδιο νόμου, του Υπουργείου Οικονομίας και Οικονομικών έρχεται, υποτίθεται για να ρυθμίσει κατ’ αρχάς ζητήματα του Ταμείου Εγγυήσεως Καταθέσεων και να το μετατρέψει πλέον σε Ταμείο Καταθέσεων και Επενδύσεων. Και μεσούσης αυτής της κρίσεως, αυτό που έχει να πει όλο κι όλο η Κυβέρνηση ακριβώς γι’ αυτά τα ζητήματα, είναι ότι προβλέπει να αποζημιώνονται και όσοι τυχόν χάσουν τις επενδύσεις τους με 30.000 ευρώ.
      Όλο αυτό το τελευταίο χρονικό διάστημα, προσπαθώ ειλικρινά -ακριβώς γιατί βρισκόμαστε σε μία εξαιρετικά δύσκολη συγκυρία, κύριε Υφυπουργέ- να καταλάβω ποια είναι η γραμμή της Κυβερνήσεως, τι σκέπτεται να κάνει, πώς σκέπτεστε να αντιμετωπίσετε, την παρούσα δυσκολία. 
      Όλες οι χώρες προσπαθούν κι αυτές να βρουν το δικό τους δρόμο και φαίνεται ότι έχουν υιοθετήσει κάποια σχέδια και κάποια προγράμματα. 
      Από το Σεπτέμβριο, από τη στιγμή που έχει ξεσπάσει η οικονομική κρίση, τα δύο κεντρικά νομοθετήματα τα οποία έχετε φέρει –και αναφέρομαι στα κεντρικά, γιατί έχετε φέρει και άλλα τα οποία όμως είναι ήσσονος σημασίας- ήταν, πρώτον το φορολογικό νομοσχέδιο, με το οποίο κάνατε μία, νομίζω, σαφή επιλογή. Δια της περαιώσεως της ρυθμίσεως της καταργήσεως του αφορολογήτου για τις μικρές και ατομικές επιχειρήσεις και τους ελεύθερους επαγγελματίες, η επιλογή σας ήταν συγκεκριμένη. Θέλατε να μαζέψετε χρήματα. Ήταν η επιλογή της ενίσχυσης των εσόδων του προϋπολογισμού. Είχα διαφωνία, την οποία είχα εκφράσει ξεκάθαρα, αλλά εν πάση περιπτώσει ήταν μία συγκεκριμένη επιλογή.  
      Ακούω σήμερα, εν μέσω κρίσεως, ότι σκέπτεστε να αλλάξετε πορεία και να επαναφέρετε το αφορολόγητο για τους ελεύθερους επαγγελματίες και για τις ατομικές επιχειρήσεις. Ανακολουθία. Αυτό σημαίνει ότι από την αρχή δεν ξέρετε τι κάνετε. 
      Δεύτερον, ακούω ότι αποτελεί προτεραιότητά σας –έτσι φαίνεται- η ενίσχυση της ζήτησης. Και είπατε ότι το δεύτερο κεντρικό νομοθέτημά σας ήταν η ενίσχυση της ρευστότητας των τραπεζών. Μάλιστα, εκεί εγώ είχα εκφράσει ξεκάθαρα τη διαφωνία μου και είχα πει ότι κακώς δίνετε τα 5.000.000.000 για τη στήριξη της κεφαλαιακής τους επάρκειας. Έπρεπε να τα έχουν βρει μόνοι τους. Το επιχείρημά σας τότε ήταν ότι αυτό αποτελεί βασική προϋπόθεση για να στηριχθεί ο μηχανισμός χρηματοδότησης. 
      Έρχονται σήμερα οι μικρές και μεσαίες επιχειρήσεις, υποβάλλουν αιτήσεις για χρηματοδότηση και δεν χρηματοδοτούνται από τις τράπεζες. Ρωτώ: Γιατί, λοιπόν, περάσατε στις τράπεζες την ευθύνη της χρηματοδότησης των μικρών και μεσαίων επιχειρήσεων, αφού ήταν προφανές ότι οι τράπεζες θα εφαρμόσουν αυστηρά κριτήρια, βρισκόμενες σε συνθήκες πιστωτικού κινδύνου; 
      Τώρα έρχεστε και λέτε –άκουσα τον Κοινοβουλευτικό σας Εκπρόσωπο να το λέει- ότι πρέπει να χαλαρώσουν αυτά τα κριτήρια και να επιδείξουν κοινωνική ευθύνη οι τράπεζες. Είναι πολιτική κυβέρνησης αυτή; Κάνετε επίκληση στην κοινωνική ευαισθησία κατ’ εξοχήν κερδοσκοπικών μηχανισμών, όπως είναι οι τράπεζες, για να εφαρμόσετε πολιτική ενίσχυσης και στήριξης των μικρών και μεσαίων επιχειρήσεων; Βγάζετε νόημα από αυτά τα οποία κάνετε; 
      Ακούω τώρα ότι θα αντιμετωπίσουμε το πρόβλημα της ανεργίας δια της μετατροπής της επιδότησης της ανεργίας σε επιδοτούμενη εργασία. Πού; Στο δημόσιο. Ρωτάω: Δηλαδή από εκεί που ένα από τα μεγάλα ζητήματα ήταν να αντιμετωπίσουμε το θέμα των δαπανών που έχει ξεφύγει, εσείς ξαφνικά βρίσκετε τα 500.000.000. Δεν τα βρίσκατε για το Ταμείο Κοινωνικής Συνοχής, όμως τώρα τα βρήκατε ξαφνικά, για να κάνετε τις προσλήψεις των εξήντα χιλιάδων ανθρώπων. Εσείς απ’ όλα αυτά, νόημα βγάζετε στην οικονομική σας πολιτική, διότι εγώ προσπαθώ να καταλάβω τι είναι αυτό που θέλετε να κάνετε. Σε μια τόσο δύσκολη και κρίσιμη στιγμή, όπου θα έπρεπε οι πολιτικές να είναι ξεκάθαρες και στοχευμένες και η αντιμετώπιση της κρίσης να έχει ένα συνολικό σχέδιο, διαπιστώνω ότι παλινωδείτε με το χειρότερο τρόπο και βρίσκεστε σε απόλυτη αδυναμία. 
	Βεβαίως, δεν μιλώ για το ότι ακόμη τα χρόνια διαρθρωτικά προβλήματα της ελληνικής οικονομίας -τη γραφειοκρατία, τη διαφθορά, τη χαμηλή ανταγωνιστικότητα, το μεγάλο χρέος και όλα αυτά τα ζητήματα- καθόλου δεν έχετε αποφασίσει να τα αγγίξετε. Καθόλου δεν έχετε αποφασίσει να τα αντιμετωπίσετε. Αυτό σας βαραίνει και τα πέντε χρόνια της πολιτικής σας. 
	Όμως, ακόμη και τώρα που βρισκόμαστε σε αυτό το μεγάλο πρόβλημα, τώρα που αρχίζουν να «χτυπούν» οι επιταγές, τώρα που οι επιχειρήσεις έχουν αρχίσει να απολύουν και ακόμη ενόψει του ότι μπροστά μας έχουμε την τουριστική περίοδο, για την οποία υπάρχουν πολύ σημαντικοί φόβοι ότι δεν πρόκειται να εξελιχθεί σπουδαία, και εκεί υπάρχει ένα  σχέδιο από την Κυβέρνησή σας; Είναι πάντως λυπηρό για τη χώρα, κύριε Πρόεδρε, ότι σήμερα σε αυτή την τόσο δύσκολη στιγμή δεν υπάρχει ο παραμικρός σχεδιασμός, δεν υπάρχει υπεύθυνη πολιτική. Ουσιαστικά, έχουμε κυβερνητική ανυπαρξία, προκειμένου να αντιμετωπιστεί αυτή η μεγάλη, και οξεία κρίση που αντιμετωπίζει ο τόπος μας. 
	ΠΡΟΕΔΡΕΥΩΝ (ΒΑΪΤΣΗΣ ΑΠΟΣΤΟΛΑΤΟΣ): Ευχαριστούμε πολύ τον κ. Βορίδη. 
	Κύριε Γείτονα, θέλετε να δευτερολογήσετε για δύο λεπτά; Έχετε με το ζόρι δύο λεπτά. 
	ΚΩΝΣΤΑΝΤΙΝΟΣ ΓΕΙΤΟΝΑΣ: Κατ’ αρχάς, κύριε Πρόεδρε, δικαιούμαι να δευτερολογήσω. Όσο για το χρόνο, έχω άλλη άποψη.
	ΠΡΟΕΔΡΕΥΩΝ (ΒΑΪΤΣΗΣ ΑΠΟΣΤΟΛΑΤΟΣ): Είπα ότι δεν έχετε πολύ χρόνο. Το ότι δικαιούστε είναι απολύτως σίγουρο. Ορίστε, έχετε το λόγο. 
	ΚΩΝΣΤΑΝΤΙΝΟΣ ΓΕΙΤΟΝΑΣ: Όπως είπα και στην πρωτολογία μου, κύριε Πρόεδρε, το νομοσχέδιο δεν έχει αρχή, για να συζητήσουμε επί της αρχής και πολύ περισσότερο να δευτερολογήσω επί της αρχής. Το νομοσχέδιο αυτό είναι μια συρραφή διατάξεων σε διάφορα κεφάλαια άρθρων που ρυθμίζουν πολλά θέματα. Πολλά απ’ αυτά θα έπρεπε να έρθουν αυτοτελώς, εάν θέλαμε να σεβόμαστε την κοινοβουλευτική διαδικασία και να αναβαθμίσουμε την ποιότητα του νομοθετικού έργου. Η Κυβέρνηση καθ’ έξιν χρησιμοποιεί το Κοινοβούλιο με τέτοιου είδους νομοθετικές πρωτοβουλίες «σκούπα». Επομένως, πιστεύω ότι αναλαμβάνει την ευθύνη για τη μη επιδιωκούμενη και ζητούμενη αναβάθμιση της ποιότητας του νομοθετικού έργου. Κάτι που είναι σημαντικό, το ζητούν οι πολίτες, οι χρήστες των νόμων και έχει σχέση με την αντιμετώπιση της γραφειοκρατίας. 
	Έχει αποδειχθεί ότι ένα μέρος της γραφειοκρατίας και μείωσης της ανταγωνιστικότητας οφείλεται στην χαμηλή ποιότητα των νόμων. Σε αυτό, λοιπόν, όλες οι πτέρυγες, πιστεύω, έχουμε καθήκον να συμβάλουμε,  ώστε να αλλάξουμε τα πράγματα. 
	Θα κάνω κάποιες πολιτικές επισημάνσεις κατά τη συζήτηση επί των άρθρων στο πρώτο κεφάλαιο για λόγους οικονομίας χρόνου. Μόνο ως προς την τελευταία παρατήρηση του κυρίου Υπουργού σε σχέση με την επισήμανση του κ. Στρατάκη για τις συνεταιριστικές τράπεζες θέλω να πω τα εξής:
	Κύριε Υπουργέ, τον εαυτό σας θα πρέπει να μέμφεστε. Όλο αυτό το θέμα που δημιουργήθηκε με τις συνεταιριστικές τράπεζες είναι αποτέλεσμα της μη ύπαρξης διαβούλευσης. Απεδείχθη σε αυτό το νομοσχέδιο. Πέραν των άλλων, παραβιάστηκαν, κύριε Πρόεδρε, αρχές και κανόνες που έπρεπε να τηρούνται, μεταξύ των οποίων δεν υπήρξε διαβούλευση με τους αρμόδιους φορείς. Αυτό αφορά και τις συνεταιριστικές Τράπεζες στις οποίες αναφέρθηκε προηγουμένως ο Υπουργός. 
	Ευχαριστώ. 
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πάρα πολύ τον κ. Γείτονα.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη  συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα δύο μαθητές και μαθήτριες και τρεις συνοδοί-καθηγητές από το Γυμνάσιο Σπάτων.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
       Κηρύσσεται περαιωμένη η συζήτηση επί της αρχής του σχεδίου νόμου του Υπουργείου Οικονομίας και Οικονομικών: «Ταμείο Εγγύησης Καταθέσεων και Επενδύσεων (ΤΕΚΕ), ενσωμάτωση των Οδηγιών 2005/14/ΕΚ για την υποχρεωτική ασφάλιση οχημάτων και 2005/68/ΕΚ σχετικά με τις αντασφαλίσεις και λοιπές διατάξεις». 
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
      ΑΝΝΑ ΦΙΛΙΝΗ: Κατά πλειοψηφία.
      ΠΡΟΕΔΡΕΥΩΝ (Βαΐτσης Αποστολάτος): Συνεπώς το νομοσχέδιο έγινε δεκτό επί της αρχής κατά πλειοψηφία.
      Εισερχόμαστε στη συζήτηση των άρθρων.
      Στη σημερινή συνεδρίαση θα συζητηθούν τα άρθρα 1 έως και 27 που αφορούν το Ταμείο Εγγύησης Καταθέσεων και Επενδύσεων (ΤΕΚΕ).
      Πριν δώσω το λόγο στον εισηγητή της Πλειοψηφίας τον κ. Χαλκίδη, ο κύριος Υπουργός, ζήτησε το λόγο για να κάνει κάποιες νομοτεχνικές βελτιώσεις. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Εάν μου επιτρέπετε, κύριε Πρόεδρε, καταλαβαίνω ότι βιάζεστε, αλλά ήθελα να εκφράσω την άποψή μας. Δεν έχουμε αντίρρηση να συζητήσουμε σήμερα την πρώτη ενότητα των άρθρων 1-27, το Α΄ δηλαδή κεφάλαιο. 
      ΠΡΟΕΔΡΕΥΩΝ (Βαΐτσης Αποστολάτος): Ο κ. Υφυπουργός έχει το λόγο για να κάνει τις νομοτεχνικές βελτιώσεις.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε Πρόεδρε, έχω εδώ δύο νομοτεχνικές προσθήκες-βελτιώσεις που κατατίθενται και σύμφωνα με αυτές επέρχονται οι εξής νομοτεχνικές βελτιώσεις. Με την πρώτη διευκρινίζεται ότι οι διατάξεις που ρυθμίζουν τον τρόπο υπολογισμού και τους όρους καταβολής της εισφοράς των πιστωτικών ιδρυμάτων στο ΤΕΚΕ εφαρμόζονται και για τη διαφορά που προκύπτει από την εφαρμογή της νέας κλίμακας υπολογισμού των εισφορών. Με τη δεύτερη αντικαθίσταται ο όρος «κανονισμός συμπεριφοράς των ΕΠΕΙΑ» με τον πιο δεσμευτικό και δόκιμο όρο «κανονισμός δεοντολογίας».
      Τις καταθέτω για τα Πρακτικά για να διανεμηθούν στους συναδέλφους. 
      (Στο σημείο αυτό ο Υφυπουργός Οικονομίας και Οικονομικών κ. Νικόλαος Λέγκας καταθέτει για τα Πρακτικά τις προαναφερθείσες νομοτεχνικές προσθήκες-βελτιώσεις οι οποίες έχουν ως εξής:
      ( Να φωτογραφηθεί η σελ. 188 )
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ, κύριε Υφυπουργέ.
      Ο κ. Χαλκίδης, Εισηγητής της Πλειοψηφίας έχει το λόγο. 
      ΑΝΝΑ ΦΙΛΙΝΗ: Εάν μου επιτρέπετε, κύριε Πρόεδρε, θα έπρεπε να μας πείτε ποια διαδικασία θα ακολουθηθεί, ποια άρθρα θα συζητηθούν, για να ξέρουμε.
      ΠΡΟΕΔΡΕΥΩΝ (Βαΐτσης Αποστολάτος): Σας είπα κ. Φιλίνη, από τα άρθρα 1 έως και 27.
      ΑΝΝΑ ΦΙΛΙΝΗ: Και στη συνέχεια πώς θα προχωρήσουμε;
      ΠΡΟΕΔΡΕΥΩΝ (Βαΐτσης Αποστολάτος): Την Τρίτη θα συνεχίσουμε. 
      ΑΝΝΑ ΦΙΛΙΝΗ: Με ποια άρθρα; Όλα τα υπόλοιπα; 
      ΠΡΟΕΔΡΕΥΩΝ (Βαΐτσης Αποστολάτος): Θα συνεχίσουμε με τα άρθρα 28 έως 68. Και την Τετάρτη θα συνεχίσουμε με τα υπόλοιπα. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Για να γίνει κατανοητό. Την Τρίτη θα συζητήσουμε το δεύτερο και τρίτο κεφάλαιο και την Τετάρτη θα συζητήσουμε το τέταρτο κεφάλαιο και τις τροπολογίες. Το συνοψίζω, για να είναι γραμμένο στα Πρακτικά. 
      ΠΡΟΕΔΡΕΥΩΝ (Βαΐτσης Αποστολάτος): Ωραία. 
      Ορίστε κύριε Χαλκίδη, έχετε το λόγο για οχτώ λεπτά. 
      ΜΙΧΑΗΛ ΧΑΛΚΙΔΗΣ: Κύριε Πρόεδρε, αν χρειαστεί να μου δώσετε και δύο λεπτά ακόμα. 
      ΠΡΟΕΔΡΕΥΩΝ (Βαΐτσης Αποστολάτος): Φροντίστε εσείς να είστε τυπικός στα οχτώ λεπτά και αν χρειαστεί θα σας δώσω επιπλέον χρόνο, όπως γίνεται πάντα. 
      ΜΙΧΑΗΛ ΧΑΛΚΙΔΗΣ: Θα φροντίσω, κύριε Πρόεδρε.
      Κυρίες και κύριοι συνάδελφοι, ελέχθη από προλαλήσαντες συναδέλφους της Αξιωματικής Αντιπολίτευσης ότι στο σημερινό νομοσχέδιο δεν ενεγράφησαν Βουλευτές της Νέας Δημοκρατίας για να το υποστηρίξουν. 
      Ενημερωτικά, προς αποκατάσταση της αλήθειας, αναφέρω ότι από τους είκοσι δύο συναδέλφους ομιλητές στην κατ’ αρχήν συζήτηση του νομοσχεδίου, οχτώ ήταν από τη Νέα Δημοκρατία, εννέα από το ΠΑΣΟΚ, τρεις από το ΛΑΟΣ και δύο από το ΣΥΡΙΖΑ. Άρα λοιπόν δεν ισχύει αυτό το οποίο αναφέρθηκε. 
      Εγώ θα προχωρήσω και παραπέρα. Αυτό το νομοσχέδιο έχει αρκετά σημεία, έχει αρκετά άρθρα τα οποία έχουν συγκεκριμένους στόχους. Έχουν, εάν θέλετε, κοινωνικό χαρακτήρα. Έχουμε άρθρα τα οποία στηρίζουν κοινωνικές ομάδες οι οποίες έχουν την ανάγκη της στήριξης της πολιτείας.
      Ειλικρινά, θα ήθελα να ακούσω την Αξιωματική Αντιπολίτευση στην τοποθέτησή της και τον αγαπητό συνάδελφο τον εισηγητή, εάν τοποθετούνται θετικά ή όχι σε ρυθμίσεις, όπως στην ενίσχυση των επαγγελματιών της Αθήνας που καταστράφηκαν οι περιουσίες τους λόγω των γεγονότων του Δεκέμβρη του 2008, αν τοποθετούνται θετικά στη ρύθμιση για τους ανέργους των κλωστηρίων της Πρεβέζης, αν τοποθετούνται θετικά στη ρύθμιση για τους οφειλέτες. 
    Αυτό το λέω γιατί υπάρχουν ρυθμίσεις, οι οποίες νομίζω ότι θα τύχουν της στήριξης και της Αξιωματικής Αντιπολίτευσης.
    Άρα το νομοσχέδιο αυτό σε συγκεκριμένα άρθρα τα οποία έχουν κοινωνικό χαρακτήρα, θα τύχει της στήριξης και της υποστήριξης, πιστεύω, συνολικά όλων των πτερύγων της Βουλής. 
    Κυρίες και κύριοι συνάδελφοι, συζητάμε σήμερα τα άρθρα 1 έως και 27 του νομοσχεδίου για τη δημιουργία του Ταμείου Εγγύησης Καταθέσεων και Επενδύσεων, καθώς και των λοιπών διατάξεων που προβλέπονται σε αυτό.
    Στο άρθρο 1 εκτείνεται ο σκοπός του σχεδίου νόμου που είναι η αντικατάσταση των άρθρων 1 έως 17 του ν.2832/2000, τα οποία είχαν ενσωματώσει τη σχετική Ευρωπαϊκή Οδηγία «Περί των συστημάτων εγγύησης των καταθέσεων». 
    Με τις διατάξεις του άρθρου 2 μετονομάζεται το Ταμείο Εγγύησης Καταθέσεων σε Ταμείο Εγγύησης Καταθέσεων και Επενδύσεων και επεκτείνεται ο σκοπός του, ώστε να καλύπτει και την καταβολή αποζημιώσεων σε επενδυτές-πελάτες των πιστωτικών ιδρυμάτων, πέρα από τους καταθέτες. Επίσης προβλέπεται η θέσπιση δύο διακριτών σκελών εντός του ΤΕΚΕ, ένα σκέλος γιά την κάλυψη των καταθέσεων και ένα σκέλος για την κάλυψη των επενδύσεων. 
    Με το άρθρο 3 στην ουσία εισάγεται επικαιροποιημένη και εναρμονισμένη η σχετική διάταξη του ν.2832/2000 προς τα ήδη ισχύοντα, σχετικά με τα πιστωτικά ιδρύματα, αλλά και επεκτείνεται το πεδίο εφαρμογής της, ώστε να καταλαμβάνει και τις περιπτώσεις παροχής καλυπτόμενων επενδυτικών υπηρεσιών. 
    Το άρθρο 4 προβλέπει τα σχετικά με το Ενεργητικό του Σκέλους Κάλυψης Καταθέσεων και ξεκαθαρίζεται ότι προορίζεται αποκλειστικά και μόνο για την ικανοποίηση των αιτημάτων των καταθετών των πιστωτικών ιδρυμάτων που συμμετέχουν.
    Στο άρθρο 5 προβλέπονται διατάξεις που έχουν σχέση με το Ενεργητικό του Σκέλους Κάλυψης των Επενδύσεων. Εδώ, για άλλη μία φορά γίνεται σαφής διάκριση μεταξύ του Ενεργητικού του Καταθέσεων και του Ενεργητικού των Επενδύσεων, ενώ ορίζεται ότι το Ενεργητικό αυτό αποτελεί ομάδα περιουσίας που ανήκει στα συμμετέχοντα σε αυτό πιστωτικά ιδρύματα, κατά το λόγο συμμετοχής τους σε αυτό. 
    Με το άρθρο 6 προβλέπονται οι πόροι που θα συγκροτήσουν το Ενεργητικό του Σκέλους Κάλυψης Επενδύσεων, τίθενται κανόνες σχετικά με το ύψος και τον τρόπο υπολογισμού της αρχικής εισφοράς και ρυθμίζονται τα θέματα των τακτικών εισφορών. Θεσπίζονται επίσης κανόνες σχετικά με την καταβολή των εισφορών που αναλογούν σε κάθε συμμετέχον πιστωτικό ίδρυμα, ενώ τίθενται κανόνες σχετικά με τη διάθεση των εσόδων από τυχόν ρευστοποίηση απαιτήσεων του Σκέλους Κάλυψης Επενδύσεων. 
    Με το άρθρο 7 τίθενται λεπτομερείς κανόνες σχετικά με την καταβολή έκτακτων συμπληρωματικών εισφορών, ενώ προβλέπεται ότι σε περίπτωση ενεργοποίησης διαδικασίας αποζημίωσης, το ΤΕΚΕ χρησιμοποιεί αρχικώς και μέχρις εξαντλήσεως την ατομική μερίδα του πιστωτικού ιδρύματος που περιήλθε σε αδυναμία. 
    Το άρθρο 8 ρυθμίζει ζητήματα σχετικά με την τύχη της ατομικής μερίδας πιστωτικού ιδρύματος που αποχωρεί από το Σκέλος Κάλυψης Επενδύσεων του ΤΕΚΕ.
    Η διάταξη του άρθρου 9 μεταφέρει σχεδόν αυτούσια τη διάταξη του άρθρου 5 του ν.2832/2000 με τις εξής τροποποιήσεις: Πρώτον, εξαιρεί από την έννοια των καταθέσεων τις συμφωνίες πώλησης με σύμφωνο επαναγοράς χρηματοπιστωτικών μέσων, repos, και οι απαιτήσεις που απορρέουν καλύπτονται από το σύστημα αποζημίωσης επενδυτών του ΤΕΚΕ. Δεύτερον, αυξάνει το ανώτατο όριο κάλυψης από 20.000 ευρώ σε 100.000 ευρώ. Και τρίτον, προβλέπει ότι για τον τρόπο αναπροσαρμογής των τακτικών εισφορών επί αύξησης του ποσού κάλυψης συνεπεία διάταξης νόμου, αποφασίζει το Διοικητικό Συμβούλιο του ΤΕΚΕ. 
    Με το άρθρο 10 θεσπίζεται ανώτατο όριο κάλυψης επί απαιτήσεων από καλυπτόμενες επενδυτικές υπηρεσίες, το ποσό των 30.000 ευρώ.
    Με το άρθρο 11 αναμορφώνεται συμπληρούμενη και τροποποιούμενη η διάταξη του ν.2832/2000. Μεταξύ άλλων, στις κατηγορίες εξαιρέσεων προστίθενται ρητά οι καταθέσεις που τηρούν οι εταιρείες παροχής επενδυτικών εισφορών στο πιστωτικό ίδρυμα που περιήλθε σε αδυναμία, καθώς με την προϊσχύουσα διατύπωση η κατηγορία αυτή εννοείτο εξαιρούμενη με βάση τον ορισμό για το χρηματοπιστωτικό ίδρυμα.
	Με το άρθρο 16 ρυθμίζονται θέματα που αφορούν στον υπολογισμό της καταβλητέας αποζημίωσης προς τους επενδυτές πελάτες στην αξιολόγηση των αιτήσεων αποζημίωσης που υποβάλλονται, ενώ προβλέπονται και εξουσιοδοτικές διατάξεις προς τους υπαλλήλους της Τράπεζας της Ελλάδας, του ΤΕΚΕ, αλλά και των εμπειρογνωμόνων κατά την επιτέλεση του έργου. 
	Με το άρθρο 19 ορίζεται σε πέντε έτη η προθεσμία εντός της οποίας το ΤΕΚΕ δύναται να ασκήσει το δικαίωμά του να αναζητεί από καταθέτη ή επενδυτή πελάτη επιστροφή της καταβληθείσας σ’ αυτόν αποζημίωσης, εφόσον εκ των υστέρων διαπιστώσει ότι συνέτρεχε λόγος απόρριψης της έφεσης.
	Τέλος, με τα άρθρα 20-27 αναδιατυπώνονται και επικαιροποιούνται όπου χρειάζεται σχετικές ρυθμίσεις, προκειμένου να καλύπτουν και τους επενδυτές πελάτες των πιστωτικών ιδρυμάτων και ρυθμίζονται θέματα του Διοικητικού Συμβουλίου και του προσωπικού του ΤΕΚΕ.
	Πριν κατέλθω του Βήματος, απευθυνόμενος στον κύριο Υπουργό θα έλεγα ότι η Κυβέρνηση και το Υπουργείο Οικονομικών πρέπει, όσον αφορά στη σχετική ρύθμιση για τη χρηματοδότηση με 28 δις ευρώ των τραπεζών να αναλάβει άμεσα πρωτοβουλία τα χρήματα αυτά, όπως ακριβώς εξήγγειλε ο Πρωθυπουργός της χώρας Κώστας Καραμανλής, να πάνε στην αγορά. Είναι γεγονός, κύριε Υπουργέ, ότι αυτήν τη στιγμή οι τράπεζες δεν προχωρούν στην υλοποίηση της εξαγγελίας της Κυβέρνησης. Είναι γεγονός ότι υπάρχει σοβαρό πρόβλημα με την ρευστοποίηση των 28 δις και νομίζω ότι είναι ευθύνη της Κυβέρνησης άμεσα να επιληφθεί του θέματος αυτού για να τελειώνει αυτή η ιστορία, γιατί όντως η αγορά αυτήν τη στιγμή δεν έχει καρπωθεί τα χρήματα αυτά, που με απόφαση της Κυβέρνησης και του Πρωθυπουργού εδόθησαν στις τράπεζες. Το ίδιο συμβαίνει και με το ΤΕΜΠΕ. 
      Κύριε Υπουργέ, πρέπει άμεσα το Υπουργείο Οικονομικών να αναλάβει πρωτοβουλία, τις αμέσως επόμενες ημέρες, να δει τι ακριβώς γίνεται και με τις ιδιωτικές τράπεζες. Δεν μπορεί οι τράπεζες να στηρίζονται από τη πολιτεία, δεν μπορεί οι τράπεζες να χαίρουν ειδικών ρυθμίσεων-προνομίων και να βοηθούνται τα μέγιστα και την ώρα της οικονομικής κρίσης –μια κρίση η οποία δεν χτυπά μόνο την πόρτα της ελληνικής οικονομίας, αλλά την παγκόσμια οικονομία- εμείς απλά να περιμένουμε τι θα κάνουν οι τράπεζες. Είμαι βέβαιος ότι το Υπουργείο Οικονομικών άμεσα θα επιληφθεί αυτού του προβλήματος που ταλανίζει την ελληνική αγορά. 
      Αυτές τις μέρες είναι στην επικαιρότητα το πρόβλημα με τους αγρότες. Δεν μπορεί αυτή η Κυβέρνηση του Κώστα Καραμανλή που επί πέντε ολόκληρα χρόνια στάθηκε κοντά στον αγρότη και τον στήριξε με συγκεκριμένα μέτρα, κύριε Υπουργέ είτε με τις ρυθμίσεις με τα πανωτόκια είτε με τη στήριξη του εισοδήματος μέσω του ΕΛΓΑ…
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	ΠΡΟΕΔΡΕΥΩΝ (Βαΐτσης Αποστολάτος): Ολοκληρώστε, σας παρακαλώ.
	ΜΙΧΑΗΛ ΧΑΛΚΙΔΗΣ: Τελειώνω, κύριε Πρόεδρε.
	Είτε με την αύξηση της σύνταξης την οποία παραλάβαμε τρεις μήνες πριν από τις εκλογές του 2004 στα 170 ευρώ και υλοποιήσαμε την εξαγγελία στα 330 ευρώ -χωρίς να είμαστε ευχαριστημένοι, χωρίς να λέμε ότι αυτά τα χρήματα φτάνουν για τον συνταξιούχο αγρότη- είτε με το άνοιγμα της αγοράς για τα αγροτικά προϊόντα στην ανατολική Ευρώπη και κυρίως στη Ρωσία, επειδή κάποια συγκεκριμένα προϊόντα -είτε είναι το βαμβάκι είτε το καλαμπόκι είτε το σιτάρι είτε το λάδι- αυτήν τη στιγμή πράγματι έχουν πρόβλημα, δεν μπορεί όλα αυτά που έλεγε αυτή η Κυβέρνηση επί πέντε ολόκληρα χρόνια να φαίνεται ότι εξανεμίζονται στο βωμό τεσσάρων προβληματικών αυτή τη στιγμή προϊόντων. Πιστεύω ότι τις επόμενες ώρες, για να μην πω τις επόμενες μέρες, η Κυβέρνηση με πρωτοβουλία του Πρωθυπουργού θα δώσει λύση στο αγροτικό πρόβλημα.
	Eυχαριστώ για την ανοχή σας, κύριε Πρόεδρε.
	ΠΡΟΕΔΡΕΥΩΝ (Βαΐτσης Αποστολάτος): Ακολουθεί ο κ. Κωνσταντίνος Γείτονας από το ΠΑΣΟΚ.
	ΚΩΝΣΤΑΝΤΙΝΟΣ ΓΕΙΤΟΝΑΣ: Απλώς ενημερωτικά, κύριε Πρόεδρε, θα ήθελα να πω ότι όταν συζητάμε καθ’ ομάδες τα άρθρα και έχουμε μία ομάδα άρθρων, όπως σήμερα, που φτάνουν τα είκοσι επτά, συνήθως στους εισηγητές δίδεται άνεση χρόνου. Αυτή είναι η κοινοβουλευτική παράδοση. Δεν έχει σημασία, δεν πειράζει, για σήμερα και όσον δεν θα κάνω χρήση περισσότερου χρόνου, θα μείνω περίπου στα δέκα λεπτά.
    Θα ξεκινήσω από εκεί που σταμάτησε ο προλαλήσας συνάδελφος και θα του πω ότι όλα εδώ πληρώνονται. Μίλησε για τους αγρότες. «Όλα τα λεφτά, όλα τα κιλά» λέγατε στους αγρότες, κύριε συνάδελφε. Οι αγρότες είναι στους δρόμους σήμερα. Εσείς τα είπατε. Ας πάει τώρα ο πολιτογραφηθείς «ιππεύς» των τρακτέρ, ο κ. Χατζηγάκης, με «όλα τα κιλά και με όλα τα λεφτά», να τα καβαλήσει ξανά και να τα γυρίσει πίσω στα χωράφια!
    Όλες οι κοινωνικές ομάδες, η μία μετά την άλλη, ξεσηκώνονται. Και οι πολίτες, ο κόσμος βλέπει πια την απαλλαγή από την Κυβέρνησή σας ως λύτρωση.
    Και το λέω αυτό και σήμερα, γιατί άκουσα πάλι χθες την Κυβέρνηση να μιλάει για «κινδυνολόγους και καταστροφολόγους». 
    Συζητούμε αυτό το νομοσχέδιο σε μία περίοδο κρίσης, σε μία περίοδο όπου η οικονομία μας δέχεται αλλεπάλληλα πλήγματα. Και η Κυβέρνηση είναι αδιόρθωτη. «Το γουδί, το γουδοχέρι». Μιλάει πάλι για κινδυνολόγους, για καταστροφολόγους. Μάταια αναζητείτε άλλοθι στους άλλους. Ψάχνετε να βρείτε «βαρβάρους». «Οι βάρβαροι δεν θα έρθουν, για να θυμηθούμε τον Καβάφη.
    Δεν μπορείτε να βρείτε άλλοθι για τις αποτυχίες σας, για τις πομπές σας είτε στο παρελθόν είτε στη διεθνή κρίση.
    Παραλάβατε, κυρίες και κύριοι συνάδελφοι της Νέας Δημοκρατίας, μια χώρα σε ανοδική πορεία, μία χώρα με διεθνές κύρος, μία οικονομία στην Ευρωζώνη με ανάπτυξη επταπλάσια του μέσου όρου της Ευρωζώνης, 5,6 ο ρυθμός στην Ελλάδα 0,8 στην Ευρωζώνη, βέβαια, 0,8 ήταν ο μέσος όρος. Μία χώρα, εν πάση περιπτώσει, και ένα κράτος που είχε μία επιτυχημένη προεδρεία στην Ευρωπαϊκή Ένωση και που απεδείχθη ικανή να διοργανώσει πετυχημένους Ολυμπιακούς Αγώνες. Και στα πέντε χρόνια οδηγήσατε τη χώρα στην ανυποληψία, στη στασιμότητα -μιλάμε για ανάπτυξη στο μηδέν- κι ένα κράτος «μπάχαλο» σε όλους τους τομείς. Και αντί να φροντίζετε για την αντιμετώπιση της κρίσης, επιτίθεστε στην Αντιπολίτευση, σας φταίει το παρελθόν! Συνέλθετε!
    Χθες ξέθαψε ο κ. Παναγιωτόπουλος, ο Κοινοβουλευτικός σας Εκπρόσωπος, επιχειρήματα που δεν τα χρησιμοποιούσε ούτε η Δεξιά του ’60. Περίπου είπε ότι για όλα φταίει το ΠΑΣΟΚ. Κατέστρεψε την Ελλάδα. Και το κυριότερο; Άρχισε πάλι την κινδυνολογία. Μόνο που δεν είπε ότι το ΠΑΣΟΚ αν ξανάρθει, θα πάρει το χωράφι, «την κατσίκα»  όπως έλεγαν στο τέλος της δεκαετίας του ’70.
    Συνέλθετε, λοιπόν, όσο κρατάτε ακόμα. Εγώ δεν βλέπω ότι θα κρατήσετε πολύ ακόμα. Όσο, όμως, κρατάτε, όσο είστε Κυβέρνηση, πρέπει να κάνετε έργο και δράσεις για τον τόπο και όχι αντιπολίτευση στην Αντιπολίτευση.
    Το Α΄ Κεφάλαιο, που περιλαμβάνει τα άρθρα 1 έως 27, αφορά το σύστημα εγγύησης καταθέσεων και επενδύσεων πελατών πιστωτικών ιδρυμάτων. 
    Η αποζημίωση των καταθετών και των επενδυτών πελατών σε περίπτωση αφερεγγυότητας των τραπεζών γίνεται, με βάση τις ρυθμίσεις, με τη μετατροπή του ΤΕΚ, του Ταμείου Εγγυήσεως Καταθέσεων, σε ΤΕΚΕ, Ταμείο Εγγύησης Καταθέσεων, Επενδύσεων, μέσα, όμως, από δύο διακεκριμένα αυτοτελή αποθεματικά. Είναι τα άρθρα 4 και 8.
    Η αποζημίωση των πελατών των Επιχειρήσεων Παροχής Επενδυτικών Υπηρεσιών, των ΕΠΕΥ και τεσσάρων τραπεζών, της «ΕΜΠΟΡΙΚΗΣ», της «ASPIS BANK», της «PROBANK» και της «ΕΠΕΝΔΥΤΙΚΗΣ ΤΡΑΠΕΖΑΣ», εξακολουθεί να γίνεται με το συνεγγυητικό κεφάλαιο του ν. 2533/1997. Τα όρια κάλυψης, που προβλέπονται, είναι 100.000 για τις καταθέσεις και 30.000 για τις επενδύσεις.
    Για τις εγγυήσεις των καταθέσεων και των επενδύσεων ισχύουν σήμερα οι εξής νόμοι: Για τις καταθέσεις ο ν. 2832/2000, που ενσωμάτωσε την Κοινοτική Οδηγία 94/19 και για τις επενδύσεις ο ν. 2533/1997, που ενσωμάτωσε την Οδηγία 97/9.
    Επίσης, υπήρξαν σχετικές διατάξεις και στο νόμο για το χρηματοπιστωτικό σύστημα, στο ν. 3606/2007, που ενσωμάτωσε την Οδηγία 2004/39.
    Με το υφιστάμενο σύστημα αποζημίωσης –αυτό έχει σημασία, γι’ αυτό ανέφερα και το ισχύον νομικό καθεστώς- η αποζημίωση για επενδυτικές υπηρεσίες γίνεται από το συνεγγυητικό κεφάλαιο. Αυτό αφορά μόνο τους πελάτες, επενδυτικών υπηρεσιών από ΕΠΕΥ και από τις τέσσερις τράπεζες που προανέφερα. 
    Υπήρχε κενό για την κάλυψη πελατών επενδυτικών υπηρεσιών των πιστωτικών ιδρυμάτων, κάτι που η Κυβέρνηση –εμείς το είχαμε πει τότε- θα μπορούσε να είχε αντιμετωπίσει με βάση το ν. 3606/2007. 
      Επαναλαμβάνω τη θέση μας, κύριε Πρόεδρε. Εμείς έχουμε θετική στάση για την εγγύηση των καταθέσεων από την αρχή. Γι’ αυτό στηρίξαμε τη νομοθετική πρωτοβουλία και ψηφίσαμε το άρθρο 6 του ν.3714/2008.
      Το κύριο ερώτημα –και εδώ είναι και η διαφωνία μας ως προς τα άρθρα και τις ρυθμίσεις- είναι η επιλογή που κάνει η Κυβέρνηση. Τι εξυπηρετεί; Επιλέγετε ένα σύστημα δύο ταχυτήτων ως προς τη λειτουργία των συστημάτων αποζημίωσης των επενδυτών. Δημιουργούνται, επίσης, άνισοι όροι ανταγωνισμού, καθώς έχουμε διαφορετική μεταχείριση πελατών επενδυτών, τραπεζών μεταξύ τους, πελατών, τραπεζών και ΕΠΕΥ για τις ίδιες υπηρεσίες στην ίδια αγορά. 
      Εμείς δεν θέλαμε αυτές τις δύο ταχύτητες. Εμείς θέλαμε πιο ξεκάθαρα πράγματα. Η δική μας η θέση είναι διαφορετική και έχει εκφραστεί σε όλους τους τόνους και από εμένα και από την Κοινοβουλευτική μας Εκπρόσωπο την κ. Κατσέλη. Διαφωνούμε με αυτό που γίνεται. Θα ήταν προτιμότερο να υπαχθούν όλες οι επενδυτικές υπηρεσίες σε ένα αναδιαρθρωμένο, σύγχρονο συνεγγυητικό, στο πλαίσιο μιας νέας αρχιτεκτονικής για τη σύγκλιση των συστημάτων εποπτείας και εγγυήσεων σε όλο το χρηματοπιστωτικό τομέα. Θα είναι προτιμότερο και για λόγους αποφυγής της γραφειοκρατίας, καλύτερης εποπτείας, αλλά και ίσης μεταχείρισης των ευκαιριών. Εμείς εξακολουθούμε να προτείνουμε στην Κυβέρνηση, κύριε Υπουργέ, να ξαναδεί το θέμα. 
      Θα τελειώσω με ορισμένες πρόσθετες παρατηρήσεις για συγκεκριμένες διατάξεις. 
      Στο άρθρο 4 προσδιορίζεται η εισφορά των πιστωτικών ιδρυμάτων. Καταβάλλεται το 20% από το πιστωτικό ίδρυμα στο ΤΕΚΕ και κατατίθεται στην Τράπεζα της Ελλάδος –αυτά είναι άμεσα διαθέσιμα- και το 80% κατατίθεται σε λογαριασμό τρίμηνης προθεσμίας στο ίδιο το πιστωτικό ίδρυμα που είναι υπόχρεο της εισφοράς.
      Το επιτόκιο που προβλέπεται είναι το επιτόκιο των εντόκων γραμματίων του ελληνικού δημοσίου τρίμηνης διάρκειας. Αυτό ευνοεί τις τράπεζες, κύριε Υπουργέ. Θα ήταν προτιμότερο να ήταν μεγαλύτερο το επιτόκιο, για να ωφελείται το ΤΕΚΕ δηλαδή. Εδώ κερδίζουν οι τράπεζες. Θα έπρεπε να ήταν το επιτόκιο αναφοράς τρίμηνης διάρκειας της διατραπεζικής αγοράς σε ευρώ.
      Όσον αφορά το άρθρο 10, έχουμε προτείνει αναδιατύπωση. Όπως είναι διατυπωμένο, σε περίπτωση που έχει κάνει ο πελάτης με την τράπεζα συμφωνία αγοράς με επαναπώληση των τίτλων nepo, τότε θα λάβει όχι τα ομόλογά του. Όπως είναι η διάταξη, θα λάβει αποζημίωση μέχρι 30.000. Εμείς θέλουμε αναδιατύπωση, για να μπορεί να λάβει τα ομόλογά του.
      Στο άρθρο 11 θεωρούμε θετική την τροποποίηση. Είχα πει ότι έγινε ύστερα από πιέσεις των φορέων και δικές μας. Ο κύριος Υπουργός είπε ότι ήταν από πρωτοβουλία σας. Εν πάση περιπτώσει -η διαβούλευση ούτως ή άλλως απεδείχθη ότι δεν είχε γίνει- τέλος καλά, όλα καλά.  Είναι σωστή η τροποποίηση για να περιλάβει και την εγγύηση των καταθέσεων πελατείας των ΕΠΕΥ. Ήταν και ένα θέμα που οι επιχειρήσεις ΣΜΕΧΑ θεωρούσαν ως casus belli.
      Στα άρθρα 13, 14, 15 και 16 προσδιορίζεται, κύριε Υπουργέ, ο χρόνος και οι διαδικασίες αποζημίωσης των καταθετών. Παρόλο που ακούσαμε στην Επιτροπή ότι επίκειται οδηγία η οποία θα μειώσει πολύ τους χρόνους, όπως προκύπτει από τις διατάξεις ο χρόνος αποζημίωσης των καταθετών σήμερα, δηλαδή με βάση τις ρυθμίσεις που γίνονται, για μεν τις καταθέσεις μπορεί να φθάσει στους δώδεκα μήνες, για δε τις επενδύσεις στους δώδεκα έως δεκαπέντε. 
      Αυτό είναι μεγάλο χρονικό διάστημα και επομένως αυτό μπορεί να συμβάλλει στην ανατροφοδότηση πανικού και στην εκταμίευση νωρίτερα κεφαλαίων στην πρώτη αμφιβολία στην πρώτη υποψία αφερεγγυότητας Τράπεζας. Δεν ενισχύεται έτσι η εμπιστοσύνη καταθετών και επενδυτών στο χρηματοπιστωτικό σύστημα.
      Τελειώνω με αυτό που προανέφερα. Με το άρθρο 27, παράγραφος 4, παραμένουν στο συνεγγυητικό τέσσερις τράπεζες. Ρωτήσαμε τον εκπρόσωπο της Τράπεζας της Ελλάδος, τον εκπρόσωπο της Ένωσης Τραπεζών γιατί το κάνουν και είπαν: «Το κάνουμε για να μην αποδυναμωθεί το συνεγγυητικό». Μα, αυτό είναι δύο μέτρα και δύο σταθμά. Και εάν αυτό είναι το επιχείρημα, τότε ενισχύεται η δική μας άποψη ότι πράγματι έτσι αποδυναμώνεται το συνεγγυητικό. Και θα έπρεπε να πάμε σε αναδιάρθρωση του συνεγγυητικού, σε μία νέα πρόταση που να περιλάβει όλες τις επενδυτικές υπηρεσίες είτε παρέχονται από τράπεζες είτε από ΕΠΕΥ.
      Από τα άρθρα του κεφαλαίου αυτού και σύμφωνα με τη θέση μας, κυρίες και κύριοι συνάδελφοι, θα ψηφίσουμε μόνο το άρθρο 9 και το άρθρο 11, που αναφέρονται αμιγώς στις καταθέσεις, γιατί τα υπόλοιπα αναφέρονται στις επενδύσεις, και έχουμε άλλη άποψη για την κάλυψή τους μέσα από τη  δημιουργία ενιαίου συνεγγυητικού. 
      Ευχαριστώ. 
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κ. Γείτονα. 
«Μου την είπατε» για το χρόνο. Είχατε το χρόνο που έπρεπε.
      Ο κ. Νικόλαος Καραθανασόπουλος από το Κ.Κ.Ε. έχει το λόγο για οκτώ λεπτά.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κύριε Πρόεδρε, ας μου επιτρέψετε πριν αναφερθώ πιο συγκεκριμένα στα άρθρα του πρώτου κεφαλαίου, τα οποία συζητάμε στην κατ’ άρθρον συζήτηση, να κάνω ορισμένους μικρούς σχολιασμούς της μέχρι τώρα διεξαχθείσης συζήτησης. 
      Αν ρωτούσε κάποιος: τί τίτλο θα μπορούσατε να βάλετε στη συζήτηση, εγώ θα έλεγα ότι παρακολουθήσαμε ένα διαγωνισμό αφερεγγυότητας και αναξιοπιστίας. Και σ’ αυτόν το διαγωνισμό αφερεγγυότητας και αναξιοπιστίας συμμετέχουν όλα, μα όλα τα κόμματα, μηδενός εξαιρουμένου του ευρωμονόδρομου, γιατί όλα είναι αναξιόπιστα και αφερέγγυα μπροστά στον ελληνικό λαό. Του είπαν ψέματα και πρέπει για τα ψέματά τους αυτά και στο παρελθόν, αλλά και σήμερα που εξακολουθούν να τα επαναλαμβάνουν, να το πληρώσουν πολύ ακριβά.
      Για παράδειγμα, δεν μπορεί σήμερα να βγαίνουν όλοι και να λένε ότι οι αγρότες έχουν δίκιο; Πώς θα το κάνουμε; Δεν υπάρχουν ευθύνες; Τα προβλήματα των αγροτών βγήκαν από παρθενογένεση; Δεν είναι η ΚΑΠ της Ευρωπαϊκής Ένωσης  η μήτρα των προβλημάτων και βεβαίως οι κυβερνήσεις που την υλοποίησαν που αναπαράγαν τα προβλήματα; Δεν είναι η ΚΑΠ που οδηγεί στο ξεκλήρισμα τη φτωχομεσαία αγροτιά; Τα υπόλοιπα κόμματα του ευρωμονόδρομου την αποδέχθηκαν, ναι ή όχι; Βεβαίως. Τώρα κάποια άλλα ψελίζουν ότι φταίει η αναθεώρηση της ΚΑΠ, που η αναθεώρηση αυτή έγινε το 2003 επί κυβερνήσεων ΠΑΣΟΚ, που την αποδέχθηκε και την εφαρμόζει σήμερα η Κυβέρνηση της Νέας Δημοκρατίας. Και πραγματικά, χρειάζεται, να μην έχεις καν την παραμικρή συστολή να βγαίνεις σήμερα και να εμφανίζεσαι τιμητής των αγώνων. Ποιοι; Αυτοί οι οποίοι σπέρνουν αγροτοδικεία. Η κυβέρνηση του ΠΑΣΟΚ. δεν έκανε τα αγροτοδικεία; Η κυβέρνηση του ΠΑΣΟΚ δεν ήταν με την «επιχείρηση βουλκανιζατέρ» και σήμερα την έπιασε ο πόνος για τους αγρότες και για το κίνημα και την ενότητα του κινήματος; 
      ΚΩΝΣΤΑΝΤΙΝΟΣ ΓΕΙΤΟΝΑΣ: Η κυβέρνηση του ΠΑ.ΣΟ.Κ. κρίνεται σήμερα;
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Δεύτερο ζήτημα. Δεν θέλει μεγάλη προσπάθεια να κάνουν τα υπόλοιπα κόμματα, τα οποία υπερασπίστηκαν τη Συνθήκη του Μάαστριχτ, που ήταν η γενεσιουργός αιτία της συγκεκριμένης κρίσης και σήμερα όλοι να λένε «δεν ξέρουμε τίποτα»; Φταίει μια νεοφιλελεύθερη διαχείριση. Ποιος την έφερε; Η Συνθήκη του Μάαστριχτ αποτελεί τη βάση αυτής της νεοφιλελεύθερης διαχείρισης στην Ευρωπαϊκή Ένωση. Την αποδεχθήκατε;  Την ψηφίσατε, τη στηρίξατε; Ποιος κοροϊδεύει τον ελληνικό λαό για αειφόρο και διαρκή ανάπτυξη; Το έλεγαν ή δεν το έλεγαν όλα τα κόμματα του ευρωμονόδρομου, άμα δούμε δηλώσεις και τοποθετήσεις επίσημες, ανακοινώσεις κομματικές και όχι απλά και μόνο κάποιων στελεχών επί μέρους; Για αειφόρο ανάπτυξη μιλούσαν, για διαρκή ανάπτυξη του καπιταλιστικού συστήματος και έπλεαν σε πελάγη ευτυχίας, όπως ορισμένοι εξακολουθούν και σήμερα να πλέουν σε πελάγη ευτυχίας για την εκλογή του Ομπάμα; «Το αμερικάνικο όνειρο στην εξουσία» έγραφε χθες στο πρωτοσέλιδό της μια εφημερίδα που θέλει να εντάσσεται στο χώρο της Αριστεράς. Είναι ή δεν είναι ψέματα και κοροϊδία χοντρή στον ελληνικό λαό; Και για πείτε μου, με ποια προσπάθεια είτε η Κυβέρνηση είτε η Αξιωματική Αντιπολίτευση είτε τα υπόλοιπα κόμματα θα αντιμετωπίσουν το ζήτημα της «FRIGOGLASS», που βάλαμε χθες; Με ευχολόγια; Η νεοφιλελεύθερη διαχείριση πείραξε τη «FRIGOGLASS» ή η απελευθέρωση κίνησης κεφαλαίων και εμπορευμάτων που μεταφέρει την παραγωγική δραστηριότητα στην Κίνα, στην Ινδία και τη Ρωσία, γιατί έκανε επένδυση 58.000.000 ευρώ το 2008 και δεν την ενδιαφέρει το εργοστάσιο στην Κάτω Αχαΐα, όπως και στην Πολωνία και τη Ρουμανία που τα κλείνει; Πώς, λοιπόν, θα το περιορίσετε αυτό; Θα μετατάξετε τους εργαζόμενους μερικής απασχόλησης στους δήμους μέσω του προγράμματος ΟΑΕΔ ή -όπως βγαίνουν έμπλεοι ενθουσιασμού οι φορείς της Τοπικής Αυτοδιοίκησης στην Πάτρα μαζί με τους συνοδοιπόρους τους και λένε σήμερα- θα μεταταχτούν αυτοί οι εκατόν είκοσι εργαζόμενοι στους δήμους με συμβάσεις μερικής απασχόλησης;
      
      Τρίτο ζήτημα: Τα διάφορα μείγματα και οι μορφές διαχείρισης που καλεί το λαό ότι μπορεί να έχουν αποτέλεσμα, δεν αποδείχθηκαν τουλάχιστον αποτυχημένα στη διαχείριση της κρίσης και της αντιμετώπισής της, σε όλες τις χώρες της Ευρωπαϊκής Ένωσης, είτε αυτά είναι νεοφιλελεύθερα είτε είναι νεοκεϋνσιανά; Όχι μόνο δεν μπόρεσαν να αποτρέψουν την κρίση, αλλά ούτε να την περιορίσουν και είναι και βαθύτατα αντιλαϊκά, το σύνολο των μέτρων που εφαρμόζονται. 
      Υπάρχει εδώ πέρα κανείς που έχει μαγικό ραβδί και λέει ότι δεν θα πληρώσουν τα αδύνατα και μεσαία νοικοκυριά; Και ποιος θα πληρώσει αν δεν πληρώσουν αυτά; Αυτά θα κληθούν να πληρώσουν και τα 28.000.000.000 και τα άλλα χιλιάδες δισεκατομμύρια που θα δοθούν στους κεφαλαιοκράτες. Όπως αυτά θα κληθούν να πληρώσουν και τις στοχευμένες δράσεις για τη διαχείριση της φτώχειας. Και εκεί είναι το ζήτημα, ο διαγκωνισμός ο οποίος γίνεται αν τα χρήματα αυτά θα δοθούν στις τράπεζες ή αν θα δοθούν στους επιχειρηματίες, στην πραγματική, λέει οικονομία. Ποια πραγματική οικονομία; Δηλαδή οι τράπεζες, το χρηματοπιστωτικό σύστημα, είναι έξω από την πραγματική οικονομία; Είναι κάτι αυτοτελές; 
      Από πού και ως πού, λοιπόν, λέτε τέτοια χοντρά, καραμπινάτα ψέματα στο λαό; Γιατί τα λέτε; Γιατί με κανέναν τρόπο και καμμία από τις προτάσεις που έχετε είτε είναι η Κυβέρνηση, είτε το κόμμα της Αξιωματικής Αντιπολίτευσης, είτε τα κόμματα του ευρωμονόδρομου, δεν θέλουν να αμφισβητήσουν ένα απλά και μόνο πράγμα, τη δράση του μεγάλου κεφαλαίου. Δεν θέλουν να αμφισβητήσουν τα συμφέροντα του μεγάλου κεφαλαίου. Κάνουν συμπληρωματικές προτάσεις για να είναι χρήσιμα προς το μεγάλο κεφάλαιο. Και αυτό το οποίο αμφισβητούν καθημερινά και στην πράξη, είναι η ικανοποίηση των λαϊκών αναγκών, γιατί ακριβώς αυτήν την ικανοποίηση των λαϊκών αναγκών τη θυσιάζουν στο βωμό του κεφαλαίου.
      Δεν ήσασταν όλοι εσείς οι υποστηρικτές του ευρώ; Τι θωράκισε τελικά το ευρώ; Τα κέρδη των κεφαλαιοκρατών. Για το λαό τι έφερε; Ακρίβεια, ανεργία, πληθωρισμό και βεβαίως καμμία προστασία από την κρίση της οικονομίας. Από αυτήν την άποψη, λοιπόν, εμείς το λέμε καθαρά. 
      Και να μπω στα ζητήματα τα οποία ο λαός πρέπει να βγάλει συμπεράσματα. Το ζήτημα δεν είναι να βγούμε από την κρίση, αλλά το πώς θα βγούμε από την κρίση. Αυτό είναι το μεγάλο ερώτημα το οποίο πρέπει να απαντηθεί. Δεν μπορεί να βγούμε από την κρίση μέσα από λειτουργικές διαχείρισης, γιατί αυτό θα σημαίνει ακόμα μεγαλύτερα βάρη στο λαό. Πρέπει να βγούμε μέσα από λογικές ανατροπών και απειθαρχίας. 
      Από αυτήν την άποψη εμείς καταψηφίζουμε και τα 27 άρθρα του πρώτου κεφαλαίου, του ΤΕΚΕ. Δεν θα μπούμε στη λογική να προτείνουμε προτάσεις μικροβελτίωσης, γιατί το μόνο που κάνουν είναι να εξασφαλίσουν τις τράπεζες. Αυτός είναι ο στόχος, να διασφαλίσουν τις τράπεζες και την εμπιστοσύνη στο χρηματοπιστωτικό σύστημα. Εμείς με αυτήν τη λογική διαφωνούμε. Θα μπορούσε να γίνει κάτι πολύ απλό και πολύ σύντομο. Δηλαδή μέσα από τα κέρδη τους οι τράπεζες να διασφάλιζαν δύο πράγματα: Πρώτον, τις λαϊκές καταθέσεις -όχι το σύνολο των καταθέσεων, δεν μας ενδιαφέρουν οι καταθέσεις των πλουσίων και των επιχειρηματιών- και δεύτερον, ό,τι είναι από τα αποθεματικά των ασφαλιστικών ταμείων κατατεθειμένα στις τράπεζες. Μόνο αυτά τα δύο πράγματα θα έπρεπε να διασφαλίζονταν από την κερδοφορία του χρηματοπιστωτικού συστήματος, με έλεγχο και με εγγύηση του ελληνικού δημοσίου και της Τράπεζας της Ελλάδας.
      Από αυτήν την άποψη, λοιπόν, εμείς –δεν θα μπω αναλυτικά στο τι λέει το κάθε άρθρο- καταψηφίζουμε και τα 27 άρθρα του πρώτου κεφαλαίου. 
      ΠΡΟΕΔΡΕΥΩΝ (Βαΐτσης Αποστολάτος): Ευχαριστώ πολύ τον κ. Καραθανασόπουλο από το ΚΚΕ.
      Ακολουθεί η κ. Άννα Φιλίνη από το ΣΥΡΙΖΑ. 
      ΑΝΝΑ ΦΙΛΙΝΗ: Κυρίες και κύριοι συνάδελφοι, χθες ο Συνασπισμός Ριζοσπαστικής Αριστεράς δήλωσε ότι καταψηφίζει επί της αρχής αυτό το νομοσχέδιο. Και θέλω να πω από την αρχή της ομιλίας μου, ότι καταψηφίζουμε και όλα τα άρθρα από 1 έως 27 που αφορούν πιο συγκεκριμένα την ίδρυση του ΤΕΚΕ.
     Κυρίες και κύριοι συνάδελφοι, βρισκόμαστε όπως γνωρίζουμε πολύ καλά και όπως γνωρίζουν όλοι οι πολίτες της χώρας και του κόσμου, στο μέσο μιας κρίσης και πρέπει να πούμε ότι και αυτό το Ταμείο για το οποίο συζητά το Κοινοβούλιό μας αυτές τις μέρες δεν εξασφαλίζει με κανένα τρόπο, δεν εγγυάται ότι πρόκειται πραγματικά να αποζημιωθούν οι επενδυτές και οι καταθέτες έτσι όπως διατείνεται και υποστηρίζει.
      Η αλήθεια είναι ότι κλείνουν διαρκώς εργοστάσια στη χώρα μας. Βλέπουμε ότι σε ένα σημείο αυτού του νομοσχεδίου –παρακάτω θα το συζητήσουμε- αναφέρονται τα Κλωστήρια Πρεβέζης. Πριν από λίγες εβδομάδες συζητούσαμε για τα εργοστάσια Κλωστοϋφαντουργίας Λαναρά.
      Βλέπουμε, λοιπόν, ότι και η Κυβέρνηση και το Κοινοβούλιο, μέσα από τα νομοθετήματα που έρχονται εδώ για συζήτηση, αντιμετωπίζουν με έναν εντελώς αποσπασματικό τρόπο το κλείσιμο μιας σειράς από μεγάλα εργοστάσια και μεγάλες επιχειρήσεις. Οι εργαζόμενοι βρίσκονται στο δρόμο από τη μια μέρα στην άλλη και δεν αποζημιώνονται. Πέραν όμως από αυτό, μεγάλες επιχειρήσεις οι οποίες για πολλά χρόνια εξασφάλιζαν μέσα στη χώρα μας μια ανάπτυξη, βλέπουμε ότι καταρρέουν. Όμως, βλέπουμε ότι αυτά τα 28.000.000.000 που αποφασίστηκε πριν από λίγες εβδομάδες να ενισχύσουν επιχειρήσεις που κλείνουν, μικρούς επαγγελματίες κ.λπ. δεν ενισχύουν με ένα μονιμότερο τρόπο όλες αυτές τις περιπτώσεις.
      Επιπλέον, έχουμε όλες αυτές τις διαμαρτυρίες, τον τελευταίο καιρό, σχετικά με το Ταμείο Εγγυοδοσίας των Μικρών και Πολύ Μικρών Επιχειρήσεων, για το λόγο ότι δεν υπάρχει ενίσχυση ιδιαίτερα σε αυτές. Και πραγματικά αναρωτιόμαστε: Όλα αυτά τα μέτρα και τα νομοθετήματα τα οποία έρχονται εδώ για συζήτηση πού αποσκοπούν; Στο να συζητούμε ορισμένες γενικές αρχές και να δίνεται η ψευδαίσθηση στον κόσμο ότι θα υπάρξει μία εγγύηση των καταθέσεών τους ή των εισοδημάτων τους και στην ουσία να μην υπάρχει καμμιά διασφάλιση; 
     Θέλω να αναφερθώ πιο συγκεκριμένα σ’ αυτό το νομοσχέδιο, γιατί πραγματικά και μέσα στην αρμόδια επιτροπή που συζητήσαμε ήρθαν και φορείς και είχαμε τη δυνατότητα να διατυπώσουμε ερωτήσεις προς αυτούς ώστε να μπορούμε να επιχειρηματολογήσουμε ακόμα καλύτερα. Ρώτησα και το ξαναλέω αυτό γιατί έχει μεγάλη σημασία: Σε περίπτωση που μια μεγάλη τράπεζα καταρρέει  ή έχουμε μία γενικότερη οικονομική κρίση, ένα τέτοιο Ταμείο μπορεί να διασφαλίσει όλους τους καταθέτες και όλους τους επενδυτές; Μου απήντησε και ο εκπρόσωπος της Τράπεζας της Ελλάδος και επίσης ο κ. Γκόρτσος, Γενικός Γραμματέας της Ένωσης Τραπεζών. Η απάντηση ήταν πλήρως ασαφής. Αντίθετα μπορώ να πω ότι ειπώθηκε «μα δεν θα έχουμε τέτοιες περιπτώσεις, δεν έχει προκύψει μέχρι τώρα τέτοιο θέμα, άρα να μην ανησυχεί ο κόσμος». Μα, πραγματικά για πρώτη φορά τώρα αντιμετώπισε σε παγκόσμια κλίμακα η οικονομία περιπτώσεις κατάρρευσης τραπεζών.
    Και βλέπουμε διαρκώς στα πρωτοσέλιδα των εφημερίδων και όχι μόνο των δικών μας αλλά και διεθνούς εμβέλειας να λέγεται ότι είτε κλείνουν τράπεζες και επιχειρήσεις, είτε κλείνουν μεγάλες αυτοκινητοβιομηχανίες για βδομάδες ή και για μήνες. Και βλέπουμε ότι δεν είναι σε θέση τα παγκόσμια κέντρα να δώσουν λύσεις σε αυτό το ζήτημα. Δεν είναι δυνατόν να μην παίρνει μία υπεύθυνη στάση η Κυβέρνηση της χώρας και να δίνει ψεύτικες εγγυήσεις στον κόσμο. 
    Όπως αναφέρεται καθαρά στο άρθρο 1 το ΤΕΚΕ είναι ένα Ταμείο ιδιωτικού δικαίου. Το δημόσιο δεν εγγυάται γι’ αυτές τις καταθέσεις. Άρα βλέπουμε ότι δεν μπορούμε να πούμε στον κόσμο ότι μπορεί να κοιμάται ήσυχος. Δεν κινδυνολογώ αλλά ο κόσμος πρέπει να ξέρει ότι δεν υπάρχει μία διασφάλιση. 
    Θέλω να πω ότι στο άρθρο 6 λέγεται ότι μόνο το 20% της εισφοράς κάθε τράπεζας θα δίνεται σε αυτό το Ταμείο. Το υπόλοιπο 80% θα μπορεί να το κατακρατεί με προθεσμιακές καταθέσεις η ίδια η τράπεζα και να χειρίζεται αυτό το ποσό όπως νομίζει για να έχει τη ρευστότητα που της είναι αναγκαία. Όμως αν καταρρεύσει μία τράπεζα, πώς είμαστε διασφαλισμένοι ότι το υπόλοιπο 80% θα δοθεί στους καταθέτες και στους επενδυτές που υποτίθεται ότι γι’ αυτόν το λόγο φτιάχνεται αυτό το Ταμείο;
    Στο άρθρο 23 αναφέρεται ότι αυτό το Ταμείο θα διοικείται από ένα διοικητικό συμβούλιο. Όμως, δεν είναι καθόλου σαφή τα κριτήρια με τα οποία αυτό το διοικητικό συμβούλιο θα ενισχύει τις τράπεζες κάθε φορά που θα έχουν πρόβλημα. Βεβαίως καταψηφίζουμε όλα τα άρθρα που αφορούν αυτό το ταμείο, από το 1 μέχρι το 27.
      ΠΡΟΕΔΡΕΥΩΝ (Βαϊτσης Αποστολάτος): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων είκοσι εννέα μαθητές και μαθήτριες και δύο συνοδοί - καθηγητές από το Γενικό Λύκειο Ξυλοκάστρου Κορινθίας.
      Η Βουλή τους καλωσορίζει
      (Χειροκροτήματα απ’ όλες τις πτέρυγες της Βουλής)
     Ο κ. Αϊβαλιώτης από το Λαϊκό Ορθόδοξο Συναγερμό έχει το λόγο.
    ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Κατ’ αρχάς να πω ότι από την προηγούμενη συζήτηση ενόχλησε το ότι ο Πρόεδρός μας είπε ότι ουσιαστικός πρωθυπουργός της Ελλάδος είναι ο κ. Αλμούνια, ο γνωστός επίτροπος στον οποίο υποβάλλονται τα πάντα, για τα οποία πρέπει να αποφασίζει πριν πάρει κάποια απόφαση ο κ. Καραμανλής. Ο κ. Καραμανλής περιμένει την άποψή του. 
      Άρα, λοιπόν, η Ελλάδα έχει Πρωθυπουργό τον κ. Αλμούνια και υπάρχουν δύο Πρωθυπουργοί κάτω φυσικά από τον κ. Αλμούνια, ο κ. Καραμανλής και ο κ. Σουφλιάς, όπως έχω πει κατ’ επανάληψη, ο οποίος είναι ο σκιώδης Πρωθυπουργός και Υπερυπουργός Οικονομίας.
      Το ξαναλέμε για να γίνει αντιληπτό, για ποιο λόγο δίνετε τα 28.000.000.000 στις τράπεζες; Έρχονται σωρηδόν επιστολές. Και εμείς και εσείς τις λαμβάνετε από τα βιομηχανικά επιμελητήρια. Τι γίνεται επιτέλους μ’ αυτά τα 28.000.000.000; Γιατί δεν τα δίνετε στα επιμελητήρια; Ποιος είναι ο μυστηριώδης λόγος που πρέπει να πηγαίνουν στις τράπεζες όλα αυτά τα χρήματα; Μιλάμε για ένα τρομακτικό ποσό, 28.000.000.000 ευρώ. 
      Υπάρχει αυτή η φιλολογία ότι χρήματα δεν υπάρχουν. Και να πω ότι δεν υπάρχουν χρήματα; Εδώ μόνο με τον Ο.Α.Ε.Δ. –θα τα πούμε και στις τροπολογίες- έφτασε το κόστος, δηλαδή το διαθέσιμο χρήμα που έχετε -το ζεστό χρήμα που έχετε και μπορείτε να διαθέσετε για να κάνετε εξήντα χιλιάδες δημοσίους υπαλλήλους από το παράθυρο- το 1.080.000.000, δηλαδή πάνω από 1.000.000.000. Άρα υπάρχουν χρήματα. 
      Δημιουργείτε δημοσίους υπαλλήλους με φερετζέ –γιατί περί αυτού πρόκειται- νέους δημοσίους υπαλλήλους, εξήντα χιλιάδες δημοσίους υπαλλήλους και αυτοί οι δημόσιοι υπάλληλοι, οι εξήντα χιλιάδες που δεν νομίζω ότι είναι οπαδοί του ΛΑΟΣ. Γι’ αυτό είπα και στην εισήγησή μου ότι μυρίζει έντονα γαλάζιο ρουσφέτι. 
      Χρήματα λοιπόν υπάρχουν. Όταν έγινε η συζήτηση για τον προϋπολογισμό καταγγείλαμε τις σπατάλες με στοιχεία. Δεν ακούσαμε κουβέντα. Έχει περάσει ενάμισης μήνας από τότε, αλλάξαμε έτος, είμαστε στο 2009 και δεν ακούσαμε κουβέντα για τις σπατάλες, να δούμε μια πρωτοβουλία. Να πει κάποιος από τη Νέα Δημοκρατία «δίκιο είχαν αυτοί του ΛΑΟΣ, σπατάλες ήταν». Τις καταγγείλαμε με στοιχεία, με δικά σας χαρτιά και απαντήσεις σε κοινοβουλευτικές ερωτήσεις. 
      Άρα, λοιπόν υπάρχουν χρήματα. Γίνονται σπατάλες. Δεν συνάδει αυτό με όσα λέγαμε τόσα χρόνια όταν ήμασταν όλοι μαζί στη Νέα Δημοκρατία περί του σπάταλου και μεγαλοπρεπούς κράτους. Και σπάταλο και μεγαλοπρεπές είναι και ρουσφετολογικό το κράτος το οποίο έχετε δημιουργήσει. 
      Μάλλον διαιωνίζεται, γιατί ο μέγας δημιουργός είναι οι κυβερνήσεις του ΠΑΣΟΚ. Εσείς το διαιωνίζετε, γιατί δεν έχετε κανένα θάρρος ούτε καμμία πρόθεση να συγκρουστείτε και να ευνοήσετε επιτέλους και αυτόν τον κόσμο ο οποίος πληρώνει. Δηλαδή τι κάνει ο Έλληνας με τις περαιώσεις και όλα αυτά που γίνονται; Πληρώνει και πληρώνει συνέχεια. 
      Χρήματα λοιπόν υπάρχουν, σπατάλες υπάρχουν. Σπάταλο και μεγαλοπρεπές κράτος το χαρακτήριζε –για να το υπενθυμίσω- ο επίτιμος αρχηγός του κόμματός σας και πρώην Πρωθυπουργός ο κ. Μητσοτάκης. Το θυμάμαι πολύ καλά, ήμουν και εγώ τότε στη Νέα Δημοκρατία. Γι’ αυτό μιλούσαμε τότε.
      Ο Πρόεδρός μας, ο κ. Καρατζαφέρης μίλησε για τις επενδύσεις. Μα, έχει μαλλιάσει η γλώσσα μας, έχει βγάλει μαλλιά η γλώσσα μας στην κυριολεξία! Δεν πέφτει δεκάρα στην Ελλάδα. Κάνατε την Ελλάδα χώρα των τραπεζών, των ξενυχτάδικων, των μπουζουξίδικων και της καφετέριας. Αυτές είναι οι επενδύσεις που γίνονται, αυτή είναι η ανάπτυξη που μας έχετε δώσει. Μπουζουξίδικα, ξενυχτάδικα, καφετέριες, τράπεζες και λίγος τουρισμός, εντάξει. 
      Ποια είναι η επένδυση που ήρθε στην Ελλάδα; Σας ανέφερε δύο κολοσσιαίες εταιρείες, τη «MITSUBISHI» και τη «HYUNDAI». Παρεπιμπτόντως ο κ. Παπαθανασίου, που είναι και στο διευθυντήριο της οικονομίας, γιατί δεν είναι εδώ σήμερα; Να δούμε και τον Υπουργό Οικονομίας κάποια στιγμή, έτσι; Εθνικής Οικονομίας δεν υπάρχει. Σβήσατε τη λέξη «Εθνικής». «Οικονομίας» είναι πλέον για σας, για μας παραμένει «Εθνικής». 
      Αφού λοιπόν μιλάμε για εθνική οικονομία, «MITSUBISHI», «HYUNDAI». Είπε ο Πρόεδρος, ο Γιώργος Καρατζαφέρης, σήμερα ότι θέλουν να επενδύσουν στην Ευρωπαϊκή Ένωση, σε ευρωπαϊκό έδαφος και συγκεκριμένα στην Ευρωζώνη. Φέρτε τις επενδύσεις εδώ. Στην Τουρκία θα πάνε. 
      Και τι δεν συναρμολογεί η Τουρκία, τι ηλεκτρικές συσκευές εξάγει, τι υψηλή τεχνολογία, αγαθά τα οποία ενσωματώνουν πολύ μεγάλη προστιθέμενη αξία, όπως και αυτοκίνητα, «TOYOTA», «ISUZU», να μην πω και τις ευρωπαϊκές εταιρείες, «FIAT», «RENAULT» κ.λπ.. Εξάγουν οι Τούρκοι κάθε χρόνο οκτακόσιες χιλιάδες κομμάτια. Οι Τούρκοι εξάγουν! Να φανταστείτε ότι στην τουρκική αυτοκινητοβιομηχανία δουλεύουν περισσότεροι απ’ όσους δουλεύουν στην κορεατική αυτοκινητοβιομηχανία, η οποία είναι κραταιά και μεγάλη. 
      Εδώ η «MITSUBISHI» και η «HYUNDAI» θέλουν να φέρουν λεφτά να επενδύσουν στην Ευρωπαϊκή Ένωση. Γιατί δεν πάτε να φέρετε τις εταιρείες αυτές εδώ; Γιατί πρέπει να πάνε αλλού; Γιατί χάνουμε αυτήν την τεράστια δυνατότητα; Καμμία πρωτοβουλία λοιπόν. 
      «ΤΕΙΡΕΣΙΑΣ». Στον κ. Καράογλου προστέθηκε και ο κ. Σταύρου σήμερα, άλλος Βουλευτής της Νέας Δημοκρατίας. Δεν ήταν μόνο ο κ. Καράογλου. Είπα χθες τι είπε ο κ. Καράογλου στην επιτροπή, τα επιβεβαίωσε απολύτως προς τιμήν του. Είναι σωστές οι ιδέες του. Επιτέλους δεχθείτε αυτά που σας λέμε γιατί είναι απλή λογική, σας τα λένε και οι δικοί σας Βουλευτές. 
      Μίλησε, λοιπόν, πριν από λίγο ο κ. Σταύρου για την «ΤΕΙΡΕΣΙΑΣ». Δεν προέρχονται μόνο από εμάς οι προτάσεις, σας τα λένε και οι δικοί σας Βουλευτές. Εμείς λοιπόν σας λέμε να αναστείλετε την «ΤΕΙΡΕΣΙΑΣ» για τρία χρόνια τελείως. 
Μα, κάντε το επιτέλους! Εδώ ασφυκτιά, έχει βουλιάξει η οικονομία. Βλέπετε τι γίνεται. Φοράνε όλοι μαύρες πλερέζες. Γιατί γίνεται αυτό το πράγμα; Και σας το λένε και οι δικοί σας πλέον Βουλευτές. 
      Για την εφάπαξ ενίσχυση με τις 10.000 ευρώ στο άρθρο 73 τα είπαμε και στην επιτροπή. Είναι τρομερό αυτό που συμβαίνει. Καταστρέφεται το σύμπαν και μετά έρχεστε εσείς ως πυροσβέστες και ρίχνετε κάποιες ψιχάλες, κάποιες σταγόνες σε μια φωτιά που την ανάψατε εσείς λόγω της ανεπάρκειάς σας. 
      Και επειδή χθες είπα ότι κάναμε προσφυγή στο Ευρωπαϊκό Κοινοβούλιο και κάποιο «χοντροκάναλο» –το λέω «χοντροκάναλο» επειδή έχει χοντρές ευθύνες- το αμφισβήτησε ή μάλλον το ψιλοειρωνεύτηκε, να την καταθέσω σήμερα την προσφυγή που κάναμε μαζί με το Γιώργο Γεωργίου και τον Κυριάκο Βελόπουλο, οι τρεις μας, στο Ευρωπαϊκό Κοινοβούλιο, στην οποία προσφυγή λέμε ότι οι Έλληνες πολίτες δεν έχουν το αυτονόητο αίσθημα της ασφάλειας στην ίδια τη χώρα τους και οι εκπρόσωποι της Αστυνομίας ανέφεραν ότι είχαν εντολές να τηρήσουν αμυντική στάση, ενώ είπαν δημοσίως ότι κανείς δεν τους έδωσε –στους αστυνομικούς- διαταγές να συλλάβουν τους υπεύθυνους των κλοπών και των καταστροφών. Στην προσφυγή μας γράφουμε -και θα την καταθέσω στα Πρακτικά-: «Παρακαλούμε θερμά να έρθει προς συζήτηση το παραπάνω ζήτημα και παράλληλα να προσκληθούμε να εκθέσουμε τις απόψεις μας σε μια από τις επόμενες συνεδριάσεις της Επιτροπής Αναφορών του Ευρωκοινοβουλίου, ώστε να κληθεί να καταβάλει αποζημιώσεις το ελληνικό δημόσιο σε όλους τους πληγέντες Έλληνες πολίτες από το 1995 και έως πρόσφατα». 
      Παθαίνουν ζημιά εξακολουθητική από το ’95. Θυμίζω ότι το ’95, επί κυβερνήσεως Ανδρέα Παπανδρέου, είχαν συλληφθεί οι υπαίτιοι καταστροφών, πεντακόσια δώδεκα άτομα. Τότε ήταν η τελευταία μαζική σύλληψη. Έκτοτε τίποτα! Κάνουμε ότι δεν βλέπουμε, δεν δίνουμε διαταγές στην Αστυνομία. Την πληρώνει η Αστυνομία εξακολουθητικά. 
      Την καταθέτω την προσφυγή και καλό θα είναι, πριν φθάσει εκεί που θα φθάσει –γιατί ξέρετε ότι θα φθάσει στο Ευρωπαϊκό Κοινοβούλιο- και γίνει η σχετική συζήτηση, να έχετε λύσει το θέμα, να αποζημιώσετε τους πολίτες που έχουν πάθει όσα έχουν πάθει από τους «κουκουλοφόρους». Γιατί χρήματα υπάρχουν. 
      (Στο σημείο αυτό ο Βουλευτής κ. Κωνσταντίνος Αϊβαλιώτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Εκτός –γιατί εμένα μου αρέσουν οι ελληνικές ταινίες- εάν είσαστε ένας άφραγκος Ωνάσης -θυμίζω την ελληνική ταινία με τον Κώστα Βουτσά- που δήθεν λέει ότι υπάρχει ευημερία ενώ στην πραγματικότητα έχει πτωχεύσει! 
      Ευχαριστώ. 
      ΠΡΟΕΔΡΕΥΩΝ (Βαϊτσης Αποστολάτος): Ευχαριστούμε τον κύριο συνάδελφο. 
      Το λόγο έχει ο κ. Αθανάσιος Λεβέντης. Χρόνια σας πολλά, κύριε συνάδελφε.  
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ πολύ, κύριε Πρόεδρε. 
      Κυρίες και κύριοι συνάδελφοι, συζητώντας επί της αρχής αναπτύξαμε, και η εισηγήτρια του κόμματός μας και ο Κοινοβουλευτικός μας Εκπρόσωπος και οι ομιλητές του ΣΥΡΙΖΑ, γιατί επί της αρχής καταψηφίζουμε αυτό το νομοσχέδιο. Τώρα επί των άρθρων, τα οποία επίσης καταψηφίζουμε γιατί διαφωνούμε σε πολλά με τη λογική τους και με την πρακτική που πάνε να καθιερώσουν, θα αναφερθώ επιγραμματικά επειδή είναι ένα μεγάλο και εξειδικευμένο νομοσχέδιο και δεν ξέρω, κύριε Υπουργέ κι εσείς πόσο μπορείτε να κατανοήσετε όλα αυτά τα ιερογλυφικά που είναι μέσα σ’ αυτό το νομοσχέδιο. Φοβάμαι ότι και σ’ εσάς πολλοί σύμβουλοι θα πρέπει να επισημάνουν τις διάφορες κακοτοπιές και τις διάφορες «πεπονόφλουδες» που υπάρχουν μέσα. 
	Αναφορικά με το άρθρο 2 στην παράγραφο 3, πολλές τελικές αποφάσεις αφήνονται στην κρίση του Διοικητικού Συμβουλίου του ΤΕΚΕ αντί να θεσπίζονται σαφή κριτήρια για αντικειμενικές κρίσεις. 
	Στο άρθρο 4 που αναφέρεται στο ενεργητικό: Αυτό το ενεργητικό προέρχεται από ετήσιες εισφορές, συμπληρωματικές εισφορές, δωρεές, έσοδα από ρευστοποίηση απαιτήσεων κ.λπ.. Τίθεται όριο στις συμπληρωματικές εισφορές, μέχρι το τριπλάσιο της ετήσιας τακτικής εισφοράς του τελευταίου έτους, ενώ, κατά την άποψή μας, θα έπρεπε να τεθεί «αφού θα πρέπει να είναι ανάλογες του ελλείμματος».
      Επίσης, στις περιπτώσεις που τα διαθέσιμα του Ενεργητικού του Σκέλους Κάλυψης Καταθέσεων δεν επαρκούν προβλέπεται δανειοδότηση του ΤΕΚΕ, αλλά δεν αναφέρεται πώς και από ποια έσοδα θα αποπληρώνεται το δάνειο.
      Στο ίδιο άρθρο οι συντελεστές προσαρμογής των εισφορών των πιστωτικών ιδρυμάτων αναφέρεται ότι γίνονται με βάση τη βαθμίδα που κατατάσσεται το πιστωτικό ίδρυμα, αλλά η κατάταξη γίνεται με απόφαση της Τράπεζας της Ελλάδος και με βάση κριτήρια που δεν είναι απολύτως σαφή.
      Παρέχονται επίσης στο ίδιο άρθρο διευκολύνσεις στις καταβολές των εισφορών για τα πιστωτικά ιδρύματα. Αυτό είναι ενδεικτικό ότι λαμβάνεται υπ’ όψιν η άποψη των πιστωτικών ιδρυμάτων.
      Επίσης, θα ήθελα να κάνω κάποιες επιπλέον παρατηρήσεις στο ίδιο άρθρο. Θα μπορούσε οι τακτικές εισφορές να προέρχονται από ένα μικρό ποσοστό επί των κερδών των τραπεζών. Και επειδή βρισκόμαστε σε περιόδους κρίσης και μπορεί να μην υπάρχουν κέρδη, θα έπρεπε η εισφορά να προέρχεται από τα μερίσματα, που ενδεχομένως δεν θα δινόντουσαν για ένα χρονικό διάστημα στους μετόχους. 
      Στο ίδιο άρθρο αναφέρεται ότι σε περίπτωση που τα διαθέσιμα δεν επαρκούν για την καταβολή αποζημιώσεων καταθετών, το ΤΕΚΕ δανείζεται τα απαιτούμενα κεφάλαια από τα συμμετέχοντα σ’ αυτό πιστωτικά ιδρύματα. Αν όμως πτωχεύσει μια μεγάλη τράπεζα, πώς θα είναι δυνατόν να δανειστεί για τις αποζημιώσεις; Και αν μπορεί, με τι όρους θα γίνει ο δανεισμός; 
      Επίσης, με απόφαση του Συμβουλίου του ΤΕΚΕ κατατάσσεται η βαθμίδα του κάθε πιστωτικού ιδρύματος και η ανάλογη εισφορά του. Η κατάταξη γίνεται από την Τράπεζα της Ελλάδος και αποκλειστικά για την εφαρμογή του παρόντος. Δεν θα πρέπει ο καταθέτης να ξέρει πού καταθέτει τα χρήματά του; Δεν θα πρέπει να ξέρει ο καταθέτης το συντελεστή φερεγγυότητας των τραπεζών που σύμφωνα με το άρθρο 60 του ν. 3601/2007 εξατομικευμένα στοιχεία κατά τράπεζα η Τράπεζα της Ελλάδος δεν δύναται να παράσχει; 
      Πώς είναι δυνατόν οι τράπεζες να γνωρίζουν στοιχεία του καταθέτη  κι αυτός όχι; Δεν πρέπει να γνωρίζει ο καταθέτης την πιστοληπτική ικανότητα της τράπεζας; Αν και το σύστημα αξιολόγησης δεν είναι επαρκές, όπως χαρακτηριστικά διαπιστώθηκε από την κατάρρευση της «LEHMAN BROTHERS». 
      Επίσης, στο άρθρο 4, παράγραφος ζ’, το ΤΕΚΕ είναι δυνατόν να αναθέτει με σύμβαση διαχείρισης σε διαχειριστή την τοποθέτηση των διαθεσίμων. Ποιος θα είναι αυτός ο διαχειριστής και πώς θα εξασφαλιστούν τα χρήματα, ώστε να μην υπάρξει ξανά περίπτωση δομημένων ομολόγων όπως στα ασφαλιστικά ταμεία;
      Στο ίδιο άρθρο το 80% των αναλογουσών εισφορών κατατίθεται σε λογαριασμό τρίμηνης προθεσμιακής κατάθεσης του σκέλους κάλυψης καταθέσεων του ΤΕΚΕ που τηρείται στο ίδιο πιστωτικό ίδρυμα που καταβάλλει την εισφορά. Με τον τρόπο αυτό, δεν υπάρχει επαρκής διασφάλιση ότι θα είναι δυνατόν να αποδίδονται τα οφειλόμενα ποσά από το πιστωτικό ίδρυμα σε περίπτωση πτώχευσης, αφού δεν θα υπάρχει δυνατότητα εκταμίευσης, αν αδειάσουν τα ταμεία. 
      Είναι φανερό ότι με το άρθρο αυτό ικανοποιείται η ανάγκη των πιστωτικών ιδρυμάτων να συμπεριλαμβάνουν στις καταθέσεις τους τα ποσά αυτά, για να μην έχουν πρόβλημα στο δείκτη ρευστότητας, καθώς επίσης και για άλλους λόγους. Αναφερθήκαμε χθες στη συζήτηση επί της αρχής σ’ αυτούς. 
      Στο άρθρο 7 στην παράγραφο 1 αναφέρεται ότι σε περίπτωση που δεν επαρκεί η ατομική μερίδα του συμμετέχοντος πιστωτικού ιδρύματος για την κάλυψη της αποζημίωσης, χρησιμοποιείται το υπόλοιπο ενεργητικό του σκέλους κάλυψης επενδύσεων του ΤΕΚΕ. Το σκέλος κάλυψης επενδύσεων του ΤΕΚΕ αποκτά αυτοδίκαια προνομιακές απαιτήσεις κατά του περιελθόντος σε αδυναμία πιστωτικού ιδρύματος. Αλλά σε περίπτωση πτώχευσης δεν διασφαλίζεται ότι οι απαιτήσεις αυτές θα ικανοποιηθούν. 
      Στο άρθρο 9 αναφέρεται ότι το ανώτατο όριο κάλυψης των καταθέσεων παραμένει το ποσό των 100.000 ευρώ και όχι το σύνολο των καταθέσεων των φυσικών προσώπων. Και αυτό είναι ένα σοβαρότατο πρόβλημα. 
      Στο άρθρο 10 το όριο των 10.000 ευρώ που τίθεται για αποζημίωση ανά επενδυτή είναι μικρό και δεν προκύπτει από τεκμηριωμένη μελέτη ότι είναι επαρκές για το ίδιο επίπεδο κάλυψης κινδύνου ανά επενδυτή. 
      Στο άρθρο 12 για τις εξαιρούμενες απαιτήσεις σε αποκαλυπτόμενες επενδυτικές υπηρεσίες θα πρέπει να διευκρινιστεί τι γίνεται με όσους έχουν ασφαλιστήρια συμβόλαια ζωής και συντάξεων στην περίπτωση που πτωχεύσει η ασφαλιστική εταιρεία, με την οποία συνεργάζονται; Τι γίνεται με όσους έχουν επενδύσεις σε μετοχές, καθώς η αξία του χαρτοφυλακίου τους μπορεί να μηδενιστεί, αν οι εταιρείες στις οποίες έχουν επενδύσει πτωχεύσουν ή σταματήσει η διαπραγμάτευσή τους με το χρηματιστήριο; Τι γίνεται με την περίπτωση επενδύσεων σε ομόλογα επιχειρήσεων ή ακόμα και τραπεζών; 
      Αυτά ήθελα επιγραμματικά να αναφέρω και να πω ότι όλα αυτά τα άρθρα εμείς τα καταψηφίζουμε. 
      Ευχαριστώ. 
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κ. Λεβέντη.
      Ακολουθεί ο συνάδελφος από τη Νέα Δημοκρατία κ. Σπήλιος Λιβανός.
      ΣΠΗΛΙΟΣ ΛΙΒΑΝΟΣ: Ευχαριστώ, κύριε Πρόεδρε.
      Θέλω να πω ότι άκουσα με πολλή προσοχή και διάβασα σχεδόν όλες τις ομιλίες των συναδέλφων για το νομοσχέδιο αυτό και το συμπέρασμά μου είναι ότι το βαθύ πολιτικό πρόβλημα που έχουμε στην πατρίδα μας έχει περάσει σε όλα τα μήκη και τα πλάτη της πολιτικής μας ζωής και βεβαίως, μέσα στο Κοινοβούλιο.
      Θεωρώ ότι αυτό που απεικονίζει η συζήτησή μας είναι ένα βασικό πρόβλημα αντίληψης για την πολιτική που έχουμε, αντίληψης για την πατρίδα μας, για την οικονομική μας πολιτική και για τη δημοκρατία μας.
      Μέσα στην Αίθουσα πάρα πολλοί συνάδελφοι του ΠΑΣΟΚ και εκτός Αιθούσης αυτές τις τελευταίες ημέρες στο δημόσιο διάλογο, ζητούν μετ’ επιτάσεως εκλογές. Αυτές οι εκλογές στηρίζονται κάθε φορά σε διαφορετικά επιχειρήματα και οριοθετούν το χρόνο ανάλογα με το πώς τους βολεύει στα εσωτερικά τους, στις συγκυριακές τους διαφορές και στον τρόπο που θέλουν να αντιλαμβάνονται το προσωπικό τους, θα έλεγα, μέλλον.
      Ποιος, σώφρων πολίτης -και αν μπορούσαμε να βγάλουμε εαυτούς μέσα από αυτήν την Αίθουσα και να δούμε την πολιτική ζωή από την οπτική ενός απλού πολίτη σήμερα στην πατρίδα μας ή του ιστορικού του μέλλοντος- θα μπορούσε σήμερα, ειδικά στη διάρκεια αυτής της μεγάλης κρίσης που διέρχεται τον πλανήτη, να ζητάει εκλογές; Και, εν πάση περιπτώσει, ας πούμε ότι για κάποιους λόγους φθάναμε σε εκλογές και το αποτέλεσμα ήταν νικηφόρο για το κόμμα της Αξιωματικής Αντιπολίτευσης. Τα προβλήματα τα οποία έχουμε, είτε αυτά είναι διαρθρωτικά, όπως είπαν πολλοί συνάδελφοι, είτε αυτά είναι διαχείρισης κρίσης, όπως είπαν άλλοι, είτε αυτά είναι, ακόμα-ακόμα να πω εγώ και σχεδίου -που έθεσε πριν ο συνάδελφος από το ΛΑΟΣ- πώς θα τα διαχειριστεί καλύτερα;
      Και, εν πάση περιπτώσει, γιατί δεν ακούν οι καλοί, κατά τα άλλα, συνάδελφοι του ΠΑΣΟΚ και κυρίως, η ηγετική ομάδα, μέλη-στελέχη του Κοινοβουλίου που προέρχονται από το ΠΑΣΟΚ, όπως, παραδείγματος χάριν, η κ. Κατσέλη, η οποία έκανε μία ομιλία ουσιαστική επί του νομοσχεδίου; Τι είπε; Τις σκέψεις της, τις προτάσεις της, τις αναλύσεις της.
      Έχω εδώ το κείμενό της. Ούτε μία φορά δεν αναφέρθηκε σε θέμα εκλογών. Αυτή είναι μια σοβαρή πολιτική στάση. Είναι ένας άνθρωπος ο οποίος έχει ένα παρελθόν, έχει ένα βιογραφικό που όλοι γνωρίζουμε και σήμερα, είναι επικεφαλής ενός τομέα στο ΠΑΣΟΚ. Αύριο, μπορεί να κληθεί να αντιμετωπίσει τα προβλήματα που αντιμετωπίζει σήμερα το δικό μας οικονομικό επιτελείο. Προφανώς, αντιλαμβάνεται την ανάγκη συνεργασίας. Αντιλαμβάνεται την ανάγκη ουσιαστικού διαλόγου, έτσι ώστε όλοι μαζί να μπορέσουμε να αντιμετωπίσουμε αυτήν την εθνική κρίση.
      Με αυτήν τη σκέψη και χωρίς να θέλω να μπαίνω σε προσωπικές τοποθετήσεις ή να δημιουργώ προβλήματα με αυτά τα οποία λέω σε πρόσωπα, τα οποία, παρεπιπτόντως, εκτιμώ και πάρα πολύ, ήθελα να ζητήσω μια μεγάλη χάρη, η οποία έχει να κάνει και με τους δεκαπέντε-δεκαέξι μήνες που βρίσκομαι εδώ μέσα, από τους παλαιότερους ημών πολιτικούς: Επιτρέψτε στους νεότερους πολιτικούς να πουν την άποψή τους έτσι όπως την καταλαβαίνουν, έτσι όπως την αφουγκράζονται μέσα από την κοινωνία, χωρίς να πρέπει να ακολουθούν συνέχεια τις ρετσέτες της προηγούμενης τριακονταετίας.
      Η κοινωνία σήμερα ζητάει από εμάς να βρούμε λύση στα προβλήματα. Δεν ζητάει ούτε εκλογές, ούτε κοκορομαχίες, ούτε διαφωνίες για τις διαφωνίες που αφορούν μόνο σε αυτούς οι οποίοι είναι μέσα στο χώρο της πολιτικής.
      Ακούστε αυτό το οποίο λένε πολλοί συνάδελφοι έξω από το Κοινοβούλιο. Ακούστε αυτό το οποίο λέει σύσσωμη η κοινωνία. Ακούστε αυτό το οποίο ουσιαστικά αντιλαμβάνεστε και εσείς, αν θέλετε να δείτε με ειλικρίνεια τα μεγάλα προβλήματα που αντιμετωπίζουμε και ας προσπαθήσουμε όλοι και κυρίως αυτοί οι οποίοι έχουν τις τύχες των μεγάλων κομμάτων στα χέρια τους, να δούμε ότι η λύση είναι μόνο στη συζήτηση και στη συνεννόηση.
      Κατηγορήθηκε η Κυβέρνηση από πολλούς ότι δεν έχει σχέδιο για να βγει από αυτήν την κρίση. Νομίζω ότι είναι προφανές το τι κάνει η Κυβέρνηση, ιδιαίτερα μετά τον ανασχηματισμό.
     Προσπαθεί να στηρίξει την ελληνική οικονομία, προσπαθεί να στηρίξει κυρίως τα κατώτερα στρώματα, προσπαθεί να ενισχύσει την αξιοπιστία, να προωθήσει νέες μορφές απασχόλησης σ’ αυτήν την καταιγίδα που έρχεται, να προστατεύσει τον άνεργο μέσω των προνοιακών μηχανισμών που έχουμε            –αυτούς που έχουμε- και βεβαίως να διασφαλίσει τη λειτουργία της αγοράς.
     Αυτό το γενικό πλαίσιο, για το οποίο πολλά μπορούμε να πούμε, είναι αφ’ ενός το διακύβευμα της πολιτικής μας και αφ’ ετέρου η φιλοσοφία του σημερινού νομοσχεδίου. 
     Ακούστηκαν νομίζω πολλές καλές ιδέες. Ας μην τις βλέπουμε αυτές τις ιδέες ως προσπάθεια εντοπισμού διαφοροποίησης, είτε από Βουλευτές της Νέας Δημοκρατίας, είτε από στελέχη άλλων κομμάτων, από τις ηγεσίες τους. Ας τις δούμε σαν μία προσπάθεια συγκερασμού απόψεων, διαφορετικών ίσως, οι οποίες όλες κατατείνουν στο να βρεθούν λύσεις πραγματικές για τα προβλήματα τα οποία αντιμετωπίζουμε.
     Δεν έχει διάθεση, κύριε Γείτονα -με όλο το σεβασμό- η Κυβέρνηση να ψάξει για βαρβάρους. Η Κυβέρνηση πιθανότατα με λάθη τα οποία κάνει –και όλοι κάνουμε λάθη- προσπαθεί να βρει λύσεις και να αντιμετωπίσει την καταιγίδα. Με την εμπειρία σας, με την καλή σας πρόθεση, εντοπίστε και εσείς το αντικείμενο αφ’ ενός σήμερα στο νομοσχέδιο και ευρύτερα στον πολιτικό διάλογο, στην προσπάθεια να δώσουμε λύσεις και όχι στο να κατηγορήσουμε αλλήλους με έναν τρόπο που δεν θα μας οδηγήσει πουθενά και το γνωρίζουμε όλοι.
     Αν εξαιρέσουμε τον τρόπο με τον οποίο χειρίστηκε το ζήτημα του πολιτικού σκέλους της ομιλίας του ο κ. Καρατζαφέρης, το οποίο νομίζω ότι το έκανε με ένα χιουμοριστικό τρόπο –εγώ έτσι το εξέλαβα- θεωρώ ότι και οι προτάσεις που προέρχονται από το κόμμα του, από τον ίδιο, έχουν μια λογική. Κυρίως θα σταθώ στη λογική της συνεργασίας των χωρών της Μεσογείου, την οποία την έχει ξαναπεί και πάντοτε αναφέρεται στην προσπάθεια του Ανδρέα Παπανδρέου τότε για τα μεσογειακά προγράμματα. Νομίζω ότι είναι μία θέση, με την οποία κανείς δεν μπορεί να διαφωνήσει. 
     Με τον τρόπο που διεξάγεται ο πολιτικός διάλογος στη χώρα μας, θεωρεί κανείς πιθανόν να ομονοήσουμε όλοι για να μπορέσουμε να ζητήσουμε χείρα βοηθείας και συνεργασίας από τις άλλες μεσογειακές χώρες, έτσι ώστε να αντιμετωπίσουμε τα προβλήματα που μαστίζουν όλη τη Νότια Ευρώπη; Εγώ, με τα λίγα πράγματα τα οποία ξέρω από την πολιτική, νομίζω ότι όχι. 
     Θεωρώ, λοιπόν, ότι από όπου και αν προέρχονται αυτές οι προτάσεις, πρέπει να καταλάβουμε ότι εν μέσω κρίσης δεν μπορούμε ούτε να αποδυναμώνουμε τα ελληνικά επιχειρήματα, ούτε να αποδυναμώνουμε την ελληνική οικονομία, ούτε να προσπαθούμε να φέρουμε πιο κοντά εκλογές, οι οποίες δεν θα λύσουν κανένα πρόβλημα, αντιθέτως θα διογκώσουν τα προβλήματα που αντιμετωπίζουμε.
     (Στο σημείο αυτό την Προεδρική Έδρα  καταλαμβάνει η  Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κλείνοντας -και συγγνώμη που δεν μπήκα στην ανάλυση των άρθρων- θα πω ότι μέχρι τώρα στο κεφάλαιο Α΄, αυτό το οποίο αναφέρεται στο Ταμείο Εγγύησης Καταθέσεων και Επενδύσεων, εγώ ουσιαστικές διαφορές δεν είδα. Νομίζω ότι αυτό αποδεικνύει ακριβώς το επιχείρημά μου. Θεωρώ ότι το 9β΄και το 16 είναι άρθρα, τα οποία είναι εξαιρετικά σημαντικά για το μέλλον αυτής της ιστορίας. 
     Πάνω απ’ όλα, όμως, ακριβώς για να στηρίξω τα όσα έλεγα πριν, από τα κόμματα της Αντιπολίτευσης στον πρώτο αυτό γύρο, δεν κατάλαβα ποιες είναι οι μεγάλες διαφορές οι οποίες δεν μπορούν να συμπεριληφθούν, αν γινόταν ένας διάλογος ουσίας και καλής πρόθεσης, σε ένα νομοσχέδιο από την Κυβέρνηση της Νέας Δημοκρατίας. 
     Στόχος όλων μας –και κλείνω με αυτό- είναι να μπορέσουμε να ανακάμψουμε. Όταν ο νέος Αμερικανός Πρόεδρος ζητά τη βοήθεια των πολιτικών του Ρεπουμπλικανικού Κόμματος, της Ευρώπης και όταν οι Ευρωπαίοι ηγέτες αντιλαμβάνονται ότι μόνοι τους δεν μπορούν να λύσουν κανένα πρόβλημα, δεν μπορώ να καταλάβω, πώς σ’ αυτήν τη μικρή χώρα της Ευρώπης, στο άκρο της, δεν μπορούμε να συμφωνήσουμε στα βασικά.
     Κλείνοντας, θέλω απλά να εκφράσω την ευχή πολλών εξ ημών μέσα στο Κοινοβούλιο και όχι στα διάφορα «παράθυρα» της τηλεόρασης να μπορέσουμε να συνεργαστούμε για να λύσουμε τα προβλήματα. Ειδάλλως, όλος ο πολιτικός κόσμος θα έχει τεράστια προβλήματα αξιοπιστίας, ακόμα μεγαλύτερα από αυτά που έχει σήμερα. 
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Εμείς ευχαριστούμε, κύριε Λιβανέ. 
      Το λόγο έχει ο κ. Κατσιφάρας. 
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Υπουργέ, η παγκόσμια κρίση ήρθε και προστέθηκε σε μία προηγούμενη δική μας κρίση, την οποία βιώναμε και ήταν αποτέλεσμα λανθασμένων πολιτικών και σχεδιασμών της νεοσυντηρητικής πολιτικής, έτσι όπως την ξεδιπλώσατε και την εφαρμόσατε μετά το 2004, αλλά και άλλων διαρθρωτικών, χρόνιων και δομικών προβλημάτων τα οποία δεν μπόρεσε η χώρα μας να απαντήσει επαρκώς τα τελευταία χρόνια. 
      Όμως, η αλήθεια είναι ότι εσείς τρέξατε να καλυφθείτε. Για να δικαιολογήσετε τις αστοχίες σας και τις λανθασμένες πολιτικές, βρήκατε «σωσίβιο» την παγκόσμια κρίση. Ο λαός αυτό το χαρακτηρίζει «υποκριτικό». Και αυτό δεν απευθύνεται προσωπικά προς εσάς, γιατί εγώ σας σέβομαι σαν πρόσωπο. Αυτή την πολιτική, λοιπόν, ο λαός την ονομάζει «υποκριτική πολιτική». 
      Και για να ασκήσεις θετική πολιτική και να βγάλεις τη χώρα από την κρίση, πρέπει να καταλάβεις τι έχει γίνει. Και αυτό που καταλαβαίνεις ότι έχει γίνει, πρέπει να το αναγνωρίσεις, να το συνειδητοποιήσεις και να πας σε μία ευρύτερη κοινωνική διαβούλευση. Κανείς δεν μπορεί να βγει μόνος του από την κρίση. Χρειάζεται συναίνεση και συναίνεση πάνω σε ένα σχέδιο, σε ένα σχέδιο που να έχει προτεραιότητες. 
      Η χώρα μας, κύριε Υπουργέ, σήμερα βρίσκεται στο μικροσκόπιο της Ευρωπαϊκής Κοινότητας, των διεθνών οίκων που αξιολογούν οικονομίες και αξιολογούν και πολιτικές. Και αν η χώρα μας έχει χάσει αυτό το κύρος στην αξιολόγηση, είναι γιατί οι διεθνείς οίκοι βλέπουν πολύ καλά ότι δεν υπάρχει σχέδιο στη χώρα μας. Αυτό κρίνουν. Διότι και άλλες χώρες έχουν τα ίδια προβλήματα ή και μικρότερα ή πιθανόν κάποιες και μεγαλύτερα, αλλά γνωρίζουν ότι εκεί υπάρχει μια σοβαρή Κυβέρνηση, ένα σοβαρό κράτος και ένα σχέδιο σοβαρό και μεσοπρόθεσμο, ώστε να βγουν από την κρίση. 
      Εδώ τι μπορούν να αξιολογήσουν; Άστοχες και αποσπασματικές ενέργειες, μέτρα που ανακοινώνονται, αλλά χωρίς να υπάρχει η πολιτική βούληση ώστε αυτά τα μέτρα που ανακοινώνονται να περάσουν στην πραγματική οικονομία, σ’ αυτούς του το έχουν ανάγκη. 
      Άρα, λοιπόν, μπροστά σ’ αυτήν την κρίση που οι επιπτώσεις είναι ορατές βλέπετε, κύριε Υπουργέ, ότι σήμερα όσο δεν περνούν τα μέτρα των τραπεζών στην πραγματική οικονομία, θα κρίνονται δύο σημαντικά θέματα: η μείωση παραγωγής, γιατί κλείνουν παραγωγικές δραστηριότητες με επιπτώσεις στην εργασία και το εισόδημα. 
      Λέτε ότι δεν γίνεται τίποτα σήμερα και ότι δεν υπάρχει κίνδυνος. Εγώ, δυστυχώς, μεταφέρω την αρνητική εμπειρία του νομού μου. 
      Η «FRIGOGLASS», μια υγιέστατη επιχείρηση με μητρικό εργοστάσιο στη δική μας περιοχή, κάλεσε πριν από πέντε μέρες το σωματείο και θέλει να βγάλει σε διαθεσιμότητα το 60% των εργαζομένων ή με πρόγραμμα εθελουσίας εξόδου. 
      Αντιλαμβάνεστε, κύριε Υπουργέ, τι σημαίνει για την Αχαΐα και τη χώρα να χάσουμε εκατόν είκοσι υγιείς θέσεις εργασίας από μία επιχείρηση, η οποία ήδη βρίσκεται προ των πυλών να κατεβάσει τα ρολά; Εσείς πώς δεν τα βλέπετε αυτά τα πράγματα; 
      Αντίστοιχες περιπτώσεις υπάρχουν και σε άλλες περιοχές και δεν είναι μόνο οι εκατόν είκοσι θέσεις εργασίας από τη «FRIGOGLASS», οι άμεσες και οι υγιείς, οι δωδεκάμηνες το χρόνο που δουλεύουν. Είναι και πάνω από τριακόσιες θέσεις εξαμήνων, οκταμήνων και ορισμένου χρόνου που παρήγαγε η ίδια η επιχείρηση. 
      Πάνω σ’ αυτό το πρώτο, αν το θέλετε, «χτύπημα», πλήγμα για την Αχαΐα προστίθενται και άλλες μικρές επιχειρήσεις. 
Δεν νομίζω ότι έχουμε εμείς μόνο αυτό το δυσμενές γεγονός. Αυτό συμβαίνει σε όλη την Ελλάδα. 
      Άρα, υπάρχει πρόβλημα στην παραγωγική διαδικασία της χώρας. Και εσείς, κύριε Υπουργέ, εκλιπαρείτε τις Τράπεζες να περάσουν τα μέτρα στην πραγματική οικονομία. Είναι σοβαρή αυτή η Κυβέρνηση που εκλιπαρεί επί δύο-δυόμισι μήνες, για να κάνουν οι Τράπεζες το αυτονόητο; Δεν σας υπολογίζει το τραπεζικό σύστημα, κύριε Υπουργέ, και σας εκβιάζει! Εκβιάζει την Κυβέρνηση! Εκβιάζει, ώστε να πάρει περισσότερα. 
	Το ίδιο κάνει με το Τ.Ε.Μ.Π.Μ.Ε. Είναι σοβαρή αυτή η Κυβέρνηση που έχει πρόγραμμα διαθέσιμων 300.000.000 ευρώ να περάσουν στις μικρές και μεσαίες επιχειρήσεις και σήμερα, δύο ολόκληρους μήνες, να μην έχουν εγκριθεί επενδυτικά σχέδια πάνω από επτακόσιες τριάντα εννέα – επτακόσιες σαράντα χιλιάδες χιλιάδες, όταν έχουμε πάνω από επτακόσιες πενήντα χιλιάδες μικρομεσαίες επιχειρήσεις; Είναι σοβαρή αυτή η Κυβέρνηση; Την υπολογίζει κανείς; Αυτό είναι το προϊόν σήμερα. Άρα, δεν έχει σχέδιο αποτελεσματικό και δεν έχει την πολιτική βούληση και το κύρος τις αποφάσεις που παίρνει να τις κάνει κυβερνητική πράξη, τα μέτρα που παίρνει να υλοποιούνται, ο μηχανισμός και οι δομές που συγκροτούν τη δύναμη της οικονομικής πολιτικής να είναι αποτελεσματικοί. 
	Θέλω, επίσης, κύριε Πρόεδρε, να αξιοποιήσω την ευκαιρία του νομοσχεδίου και να συμπαραστώ σε ένα κοινό αίτημα ή να δώσω και εγώ τη δική μου συμβουλή, να ενώσω τη φωνή μου μαζί με τη φωνή όλων των συναδέλφων Βουλευτών του Νομού Αχαΐας. Ένα έργο, ο Διακονιάρης, μέσα στην καρδιά της πόλης βρίσκεται αυτήν τη στιγμή εγκαταλελειμμένο από τον εργολάβο. Το ΥΠΕΧΩΔΕ να κρύβεται από την ευθύνη του. Ένα έργο που θα έπρεπε να έχει ολοκληρωθεί και παραδοθεί πριν από ένα χρόνο σήμερα να είναι ένα παραμελημένο εργοτάξιο. 
	Όλοι οι επιχειρηματίες της περιοχής που βρίσκεται μέσα στην καρδιά της πόλης ουσιαστικά έχουν χάσει πάνω από το 50% του τζίρου των δραστηριοτήτων. Βρίσκονται προ των πυλών να βάλουν λουκέτο στις επιχειρήσεις τους -εμπορικές, παραγωγικές- νέοι επιχειρηματίες με δυναμικές επιχειρήσεις σε μια περιοχή που ήδη έχει κλονιστεί από τους σεισμούς τις πυρκαγιές και τις επιπτώσεις από την κρίση στην παραγωγή. 
	Τι ζητούν οι επαγγελματίες; Ζητούν το αυτονόητο: Αυτό που κάνατε –και σωστά το κάνατε- στην Αθήνα με τα μέτρα στήριξης των επιχειρηματιών και των εμπόρων να το κάνετε –και γι’ αυτό έχει κατατεθεί η συγκεκριμένη τροπολογία- για τους επιχειρηματίες της Οδού Βενιζέλου της πόλης των Πατρών. Είναι ένα δίκαιο αίτημα. Είναι ώριμο το αίτημα. Δεν θα το αποφύγετε, κύριε Υπουργέ. Θα το κάνετε κάποια στιγμή. Το θέμα είναι να το κάνετε τώρα που είναι ο κατάλληλος χρόνος να σώσετε και να προλάβετε υγιείς επιχειρήσεις. Γιατί, όταν το κάνετε πολύ αργότερα, όταν  θα έχει μπει το λουκέτο, θα είναι σαν να λέμε τον καλύτερο λόγο σε ένα μνημόσυνο. 
      Κυβέρνηση ικανή και σοβαρή είναι αυτή που μπορεί να αφουγκραστεί τις ανάγκες, να κατανοήσει τα προβλήματα και να βρει λύσεις. Κυβέρνηση σοβαρή είναι αυτή που αναλαμβάνει τις ευθύνες της. Το ΥΠΕΧΩΔΕ, ο Υπουργός που ηγείται της πολιτικής ηγεσίας του ΠΕΧΩΔΕ είναι ο Υπουργός που σήμερα ουσιαστικά, κατά τα λεγόμενα όλων –δεν έχει αμφισβητηθεί- καθορίζει και την οικονομική και αναπτυξιακή πολιτική. Αυτός, λοιπόν, ο Υπερυπουργός, που αναπληρώνει τον Πρωθυπουργό, οφείλει να δει τα προβλήματα των πολιτών και των επιχειρηματιών. Το αίτημα είναι απλό, δίκαιο και αναγκαίο να γίνει, αν πραγματικά θέλουμε να σώσουμε και την περιοχή και τους επιχειρηματίες και τις θέσεις εργασίας και την επιχειρηματική δραστηριότητα. 
      Ευχαριστώ πολύ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Έλσα Παπαδημητρίου): Θέλουν να παρέμβουν οι Κοινοβουλευτικοί Εκπρόσωποι ή θέλει ο Υπουργός να προηγηθεί; 
      ΛΟΥΚΑ ΚΑΤΣΕΛΗ: Θα ακούσω πρώτα τον Υπουργό και αν χρειαστεί, θα παρέμβω, κυρία Πρόεδρε. 
    ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε  Υπουργέ, έχετε το λόγο. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κυρία Πρόεδρε, θα ξεκινήσω με αυτήν την παρατήρηση. Νομίζω ότι αρκετά γενικόλογα ειπώθηκαν όλες αυτές τις ώρες που συζητάμε το παρόν νομοσχέδιο και είναι καιρός να επιστρέψουμε και στα ειδικότερα και συγκεκριμένα στα άρθρα του  νομοσχεδίου, να δούμε τι μπορούμε να κάνουμε, πώς μπορούμε να δουλέψουμε καλύτερα, πώς μπορούμε να τα βελτιώσουμε. 
      Κατ’ αρχάς παρακολούθησα με μεγάλη προσοχή τις τοποθετήσεις των συναδέλφων, πρέπει όμως να παρατηρήσω ότι ειδικά σε ό,τι αφορά τις προτεινόμενες διατάξεις του ΤΕΚΕ, πολλά από τα θέματα που θίξατε προβλέπονται ήδη στο ισχύον νομοθετικό πλαίσιο. Μιλάω για το ν. 2832/2000 για το παλιό ΤΕΚ.
       Επιγραμματικά αναφέρω: Την εξαίρεση των ρέπος, των ομολογιών και των ομολόγων από τις καλυπτόμενες καταθέσεις. Τον εκτοκισμό των εισφορών με το ισχύον επιτόκιο των εντόκων γραμματίων του ελληνικού δημοσίου, κάτι που έθιξε η κ. Κατσέλη. Την κατάθεση του 80% των εισφορών σε  πιστωτικά ιδρύματα. 
      Κατά συνέπεια πολλές ρυθμίσεις του παρόντος σχεδίου νόμου αποτελούν προσαρμογή στο ισχύον νομοθετικό πλαίσιο, αλλά και στις κοινοτικές οδηγίες. Επιπλέον δε σε πολλές περιπτώσεις και όπου αυτό ήταν εφικτό, επέρχεται βελτίωση του ισχύοντος νομοθετικού καθεστώτος. Για παράδειγμα αναφέρω την κάλυψη από τον κλάδο επενδύσεων του ΤΕΚΕ των εξαιρούμενων μέχρι σήμερα απαιτήσεων από τις καλυπτόμενες καταθέσεις. 
      Τέθηκε ένα καθοριστικό ερώτημα από πολλούς συναδέλφους: Γιατί δεν συγχωνεύετε το ΤΕΚΕ με το Συνεγγυητικό, γιατί δυο Ταμεία για επενδύσεις; 
      Αγαπητοί συνάδελφοι, η κάλυψη πιστωτικών ιδρυμάτων και επενδυτικών επιχειρήσεων από ενιαίο φορέα αποζημίωσης επενδυτών, προκρίνεται στις περιπτώσεις όπου η εποπτεία ασκείται από ενιαία αρχή, αναφέρω το παράδειγμα του Ηνωμένου Βασιλείου, της Δανίας, της Σουηδίας, κυρίως λόγω των αρμοδιοτήτων που ανατίθενται από τις διατάξεις της Οδηγίας στις εποπτικές αρχές των καλυπτόμενων επιχειρήσεων για ενεργοποίηση του συστήματος.
       Σε κράτη-μέλη όπως η Ελλάδα, στα οποία δεν υφίσταται ενιαία εποπτική αρχή του χρηματοπιστωτικού τομέα, προκρίνονται συστήματα αποζημίωσης ξεχωριστά για τα πιστωτικά ιδρύματα και για τις υπόλοιπες επιχειρήσεις επενδυτικών υπηρεσιών τις γνωστές ΕΠΕΥ. Επιπλέον δε η κάλυψη μόνο των επενδυτικών υπηρεσιών των πιστωτικών ιδρυμάτων από το Συνεγγυητικό, δεν εξυπηρετεί όλες εκείνες τις περιπτώσεις δυσχερούς διάκρισης μεταξύ καταθετικών και επενδυτικών προϊόντων του ίδιου φορέα. 
      Πρέπει να τονίσω ότι η ενοποίηση με βάση το φορέα –μιλάω για τα πιστωτικά ιδρύματα- δημιουργεί συστηματική συνέπεια. Η δημιουργία στο υφιστάμενο ΤΕΚ σκέλους κάλυψης επενδύσεων δημιουργεί επιπλέον οικονομίες κλίμακας. Άλλωστε ο νόμος για το Συνεγγυητικό κεφάλαιο είναι χρηματιστηριοκεντρικός θα λέγαμε, βλέπει δηλαδή τα θέματα αποζημίωσης των επενδυτών από πολύ στενή οπτική γωνία, αυτή του Χρηματιστηρίου Αθηνών. Κατά την ίδρυση του Συνεγγυητικού δεν υπήρξε επιπλέον συνολική μελέτη που να καλύπτει τις ιδιαιτερότητες των πιστωτικών ιδρυμάτων, με αποτέλεσμα να μην παρέχεται επαρκής κάλυψη στους επενδυτές που δραστηριοποιούνται μέσω τραπεζών. Και αυτό κάνει σήμερα το σχέδιο νόμου, θεραπεύει την αδυναμία αυτή. 
      Όσον αφορά το θέμα που εθίγη περί ανισότητας μεταξύ πιστωτικών ιδρυμάτων και ΕΠΕΥ, θέλουμε να πούμε ότι το ύψος της παρεχόμενης ασφάλειας και στα δυο συστήματα, μιλάω για το ΤΕΚΕ και το Συνεγγυητικό, είναι το ίδιο, είναι τα 30.000 ευρώ. Διαφορά υπάρχει μόνο ως προς τον τρόπο υπολογισμού των εισφορών. Στο Συνεγγυητικό καθορίζεται με βάση τον όγκο συναλλαγών στο Χρηματιστήριο. Ο νόμος για το ΤΕΚΕ εξουσιοδοτεί το διοικητικό συμβούλιο για τον καθορισμό των εισφορών, μετά από πρόταση της Τράπεζας της Ελλάδος και της Επιτροπής Κεφαλαιαγοράς, που εποπτεύει το Συνεγγυητικό, ακριβώς για να υπάρχει ευελιξία και εξισορρόπηση τυχόν διαφορών, ώστε η επιβάρυνση και των δυο κατηγοριών ιδρυμάτων να είναι ανάλογη. 
      Τέθηκε ένα άλλο ερώτημα, για την κατάθεση του 80% στα πιστωτικά ιδρύματα. Θέλω να πω ότι το 80% των εισφορών που τηρείται στις τράπεζες ναι μεν ενισχύει τη ρευστότητά τους, αλλά υπάρχει πρόβλεψη στο νόμο ότι σε περίπτωση ενεργοποίησης του συστήματος τα κατατεθειμένα στο περιελθόν σε αδυναμία πιστωτικό ίδρυμα κεφάλαιο του ΤΕΚΕ, αποδίδονται στο ΤΕΚΕ αμέσως από τους ασκούντες τη διοίκηση του πιστωτικού ιδρύματος, κατά παρέκκλιση κάθε άλλης διάταξης, ουσιαστικού ή δικονομικού δικαίου και πριν από την ικανοποίηση οποιασδήποτε άλλης απάτης. Περαιτέρω, η διάταξη αυτή υφίσταται και σήμερα από το ισχύον πλαίσιο. 
      Τέθηκε ως ερώτημα η ανεπάρκεια κεφαλαίων του ΤΕΚΕ σε περίπτωση πτώχευσης μεγάλων πιστωτικών ιδρυμάτων. Εδώ θέλω να πω ότι τα συστήματα εγγυήσεων καταθέσεων δεν έχουν στόχο τη συσσώρευση πόρων για την ανά πάσα στιγμή δυνατότητα κάλυψης καταθέσεων οποιασδήποτε τράπεζας, αλλά για την καθιέρωση –και αυτή είναι η αλήθεια και αυτό συμβαίνει παγκοσμίως- ενός μηχανισμού ασφαλούς συγκέντρωσης από το σύστημα των απαιτούμενων πόρων εφόσον απαιτηθεί. Η διασφάλιση των αναγκαίων πόρων του ΤΕΚΕ βασίζεται στα άρθρα 4, 6 και 7  του σχεδίου νόμου, σύμφωνα με τα οποία πέραν των τακτικών εισφορών, μπορεί να απαιτήσει συμπληρωματικές εισφορές από τα μέλη του και βεβαίως να προσφύγει και σε δανεισμό. 
      ΠΑΝΑΓΙΩΤΗΣ ΛΑΦΑΖΑΝΗΣ: Δεν απαντάτε στο πρόβλημα. Αν υπάρχει πρόβλημα σε μεγάλη τράπεζα, τι θα γίνει; 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ακριβώς αυτό απαντώ. 
      Τέθηκε ένα άλλο ερώτημα γιατί είναι μόνο 30.000 ευρώ και όχι 100.000 ευρώ η αποζημίωση για τις επενδύσεις, αν κατάλαβα καλά ότι τέθηκε με αυτήν τη μορφή. Η τήρηση ξεχωριστού κεφαλαίου για την αποζημίωση καταθετών από το κεφάλαιο που προορίζεται για την αποζημίωση επενδυτών, εξυπηρετεί κατ’ αρχάς την αρχή της αυτονομίας του κάθε συστήματος, τη χρηματοδοτική ικανότητά του και συνεπώς οι εισφορές πρέπει να είναι και ανάλογες με τις δυνητικές υποχρεώσεις.
      Ο διαφορετικός τρόπος υπολογισμού της καταβολής των εισφορών για κάθε ξεχωριστό σκέλος, αντανακλά συνεπώς το διαφορετικό ύψος των δυνητικών αυτών υποχρεώσεων αν θα είναι 100.000 ευρώ ή 30.000 ευρώ, που στην περίπτωση των καταθέσεων –και αυτό είναι αλήθεια- είναι σαφώς μεγαλύτερο.
      Υπενθυμίζω ότι είναι ήδη υπό ψήφιση η νέα οδηγία που προβλέπει την καθιέρωση άμεσα ποσού αποζημίωσης 50.000 ευρώ από 1.10.2011, ποσού 100.000 ευρώ για τους καταθέτες ενώ το ύψος αποζημίωσης για επενδυτές παραμένει στο ελάχιστο των 20.000 ευρώ.
      Μία τελευταία παρατήρηση που αφορά μία πρόταση της κ. Κατσέλη σχετικά με τη δημιουργία ενός κεντρικού συστήματος καταχώρησης των Ελληνικών Κρατικών Ομολόγων επί των  οποίων γίνονται ρέπος. Προφανώς η πρόταση αυτή αφορά στο θέμα χειρισμού των περιουσιακών στοιχείων που κατέχουν οι τράπεζες και οι ΕΠΕΥ για λογαριασμό των πελατών τους. Αυτά τα περιουσιακά στοιχεία οι τράπεζες και οι ΕΠΕΥ οφείλουν, βάσει της νομοθεσίας, να διαχωρίζουν από τα ίδια περιουσιακά στοιχεία. Τα θέματα αυτά αντιμετωπίζονται από άλλους λόγους. Τόσο ο ν. 2198 όσο και ο ν. 3606 του 2007 περιέχουν επαρκείς ρυθμίσεις για τα θέματα αυτά. Εξάλλου οι διατάξεις αυτές έχουν ως σκοπό να διαφυλάξουν τα δικαιώματα των πελατών των πιστωτικών ιδρυμάτων και των ΕΠΕΥ έτσι ώστε να μην προκύψει ζημία και να μην τεθεί θέμα αποζημίωσής τους από το ΤΕΚΕ. Άλλωστε η ίδια Οδηγία ’97 για τα συστήματα αποζημίωσης των επενδυτών  δεν θίγει τους κανόνες και τις διαδικασίες που εφαρμόζονται σε κάθε κράτος-μέλος επί θεμάτων αφερεγγυότητας ή εκκαθάρισης μιας επιχείρησης που παρέχει επενδυτικές υπηρεσίες. 
      Σχετικά με τη σύντμηση της προθεσμίας καταβολής των αποζημιώσεων θέλω να πω ότι οι προθεσμίες καταβολής αποζημιώσεων θα προσαρμοστούν ούτως ή άλλως με την υπό δημοσίευση νέα Οδηγία. Η υπό δημοσίευση οδηγία προβλέπει δραστική μείωση των προθεσμιών καταβολής αποζημιώσεων στους καταθέτες. Η εφαρμογή όμως των νέων προθεσμιών προϋποθέτει τη θέση σε ισχύ της οδηγίας και βεβαίως σημαντικές προσαρμογές στα συστήματα των πιστωτικών ιδρυμάτων. 
      Για την προθεσμία καταβολής αποζημιώσεων σε επενδυτές δεν έχει αναληφθεί πρωτοβουλία σε ευρωπαϊκό επίπεδο για τη σύντμησή τους, δεδομένου ότι σε περιόδους κρίσης πρωταρχικός σκοπός είναι η προστασία των καταθετών. 
	Όσον αφορά το επιτόκιο των εντόκων γραμματίων του ελληνικού δημοσίου, το επιτόκιο της τελευταίας έκδοσης τριμήνων εντόκων γραμματίων του ελληνικού Δημοσίου ήταν 2.40, το τρίμηνο EURIBOR ήταν 2.57. Αν και η διαφορά αυτή, κυρία Κατσέλη, δεν είναι πάντα δεδομένη και σταθερή υπέρ του EURIBOR, κατ’ αρχάς δεν θα υπήρχε αντίρρηση για την υιοθέτηση του EURIBOR για τον εκτοκισμό των εισφορών που θα τηρούνται για λογαριασμό του ΤΕΚΕ σε κάθε τράπεζα. Το επιτόκιο αυτό προβλέπεται άλλωστε στο σχέδιο νόμου ως εναλλακτικό επιτόκιο στην περίπτωση που δεν εκδίδονται πλέον έντοκα γραμμάτια τρίμηνης διάρκειας ή δεν ανακοινώνεται αρμοδίως επιτόκιο για τους τίτλους αυτούς. Σημειώνεται πάντως ότι η συγκεκριμένη διάταξη δεν εισάγεται με το παρόν νομοσχέδιο αλλά προβλέπεται ήδη με τον ισχύοντα ν. 2832/2000 για το παλιό ΤΕΚ.
	Θα κάνω μία τελευταία παρατήρηση…
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
	ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ συντομεύετε, κύριε Υπουργέ.
	ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κλείνω μ’ αυτό, κυρία Πρόεδρε.
	Έγινε πολλή συζήτηση για τις παρεμβάσεις και τις θετικές βελτιώσεις τις οποίες –οφείλουμε να το επισημάνουμε, κυρία Πρόεδρε- εμείς φέρνουμε. Είμαστε έτοιμοι βεβαίως να συζητήσουμε και άλλες προτάσεις υπό δύο προϋποθέσεις. Η πρώτη είναι να μην προσκρούουν στο Κοινοτικό Δίκαιο και στις οδηγίες και η δεύτερη είναι να μην περάσουμε στην ακριβώς αντίθετη όχθη, στην άλλη όχθη, στην επικίνδυνη όχθη και αντί να ερχόμαστε να βοηθήσουμε τους επιχειρηματίες, τελικά να προστατεύουμε αυτούς που έχουν πρόβλημα στην αγορά.
	Σας ευχαριστώ.
	ΠΡΟΕΔΡΕΥΟΥΣΑ (Έλσα Παπαδημητρίου): Κι εμείς ευχαριστούμε.
	Το λόγο έχει ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Βορίδης. Μετά έχουν ζητήσει το λόγο ο κ. Λαφαζάνης και η κ. Κατσέλη.
	Ορίστε, κύριε Βορίδη.
	ΜΑΥΡΟΥΔΗΣ ΒΟΡΙΔΗΣ: Ευχαριστώ, κυρία Πρόεδρε.
	Οφείλω να πω ότι για τα δεδομένα του διαλόγου που γίνεται σ’ αυτήν την Αίθουσα ο κύριος Υφυπουργός ήταν μία σχετικώς ευχάριστη έκπληξη υπό την έννοια ότι υιοθέτησε μία πρωτότυπη πρακτική, δηλαδή προσπάθησε να απαντήσει στις αιτιάσεις της Αντιπολιτεύσεως. Αυτό είναι πολύ ευχάριστο και ελπίζω να γίνει και μια καλή πρακτική στο μέλλον. Το ελπίζω χωρίς να πιστεύω ότι όντως θα συνεχιστεί αυτό. Εν πάση περιπτώσει, στις βασικές αιτιάσεις που ασκήθηκαν από την πλευρά της Αντιπολίτευσης και στην επιτροπή και τώρα ο κύριος Υπουργός έκανε μία απόπειρα να απαντήσει.
	Συνεχίζοντας, αν θέλετε, αυτόν το διάλογο θα ήθελα κατ’ αρχήν να επισημάνω ένα πολιτικό ζήτημα. Ακούω τελευταία πολλούς συναδέλφους της Νέας Δημοκρατίας όταν μιλάνε για την οικονομική κρίση σε μία έξαρση υπευθυνότητας και –υποθέτω- ακολουθώντας και τα διδάγματα προς τούτο του Πρωθυπουργού, να αναφέρονται στην αναγκαιότητα της εθνικής συναινέσεως, στην αναγκαιότητα της εθνικής συνεννοήσεως, στη δημιουργία ενός ευρέως και καλόπιστου διαλόγου για να βγούμε από την κρίση στην οποία πρέπει να συμπράξουν όλες οι πολιτικές δυνάμεις.
	Το πρώτο που θέλω να πω είναι το εξής. Στο κοινοβουλευτικό πολίτευμα υπάρχει αυτή η διαδικασία και γίνεται μέσα στο Ελληνικό Κοινοβούλιο. Δεν χρειάζεται άλλη περαιτέρω συναίνεση. Επίσης, αποπειράται τελευταία η Κυβέρνηση –αυτό το κάνει πια το τελευταίο χρονικό διάστημα που βρίσκεται σε δυσκολία- τη γνωστή μετάθεση των ευθυνών. Η μετάθεση των ευθυνών είναι περίπου η εξής: «Δεν φταίμε εμείς για την κατάσταση της οικονομικής κρίσης, φταίει η ανευθυνότητα της Αντιπολιτεύσεως. Δεν φταίμε εμείς για τα επεισόδια και για τις καταστροφές που έγιναν το Δεκέμβριο, φταίει ο ΣΥΡΙΖΑ γιατί δεν τα καταδίκασε», λες και αν τα καταδίκαζε ή αν δεν τα καταδίκαζε έχει καμμία σημασία για τα επεισόδια αυτά καθαυτά και για το πώς θα έπρεπε να αντιμετωπιστούν από την πλευρά της Κυβερνήσεως.
	Βεβαίως όλοι μας έχουμε πολιτικές ευθύνες, βεβαίως κρινόμαστε από τον ελληνικό λαό ανάλογα με τη στάση που τηρούμε κάθε φορά, αλλά αυτό δεν βγάζει την Κυβέρνηση από τη θέση της. Η Κυβέρνηση είναι αυτή η οποία κυβερνά, η Κυβέρνηση έχει την ευθύνη της επιλογής των μέτρων και η δουλειά της Αντιπολιτεύσεως μέσα σ’ αυτό το πλαίσιο το διαλεκτικό, τα κοινοβουλευτικά είναι η εξής. Να ασκεί κριτική στην Κυβέρνηση και να καταθέτει προτάσεις. Αν αρέσουν της Κυβέρνησης τις υιοθετεί –έτσι επιτυγχάνεται η συναίνεση, όχι αλλιώς- αν δεν της αρέσουν κάνει αυτό το οποίο νομίζει ότι πρέπει να κάνει και κρίνεται πολιτικά. Άλλου τύπου διαδικασία θα μπορούσε να ακολουθηθεί, αλλά πάλι εδώ η ευθύνη βρίσκεται πρωτίστως στην Κυβέρνηση.
    Αν έχετε τόσο μεγάλη ανησυχία και πραγματικά πιστεύετε ότι πρέπει να οικοδομηθεί αυτή η διαδικασία της συναινέσεως, τότε, σε τελευταία ανάλυση, ας πάρει την πρωτοβουλία ο Πρωθυπουργός να συγκαλέσει τους πολιτικούς Αρχηγούς, να συνεννοηθούν για το τι είναι εκείνο το οποίο μπορούμε να κάνουμε.
    Ξέρετε, όμως, ποια είναι η συναίνεση, η οποία είναι πραγματικά σημαντική και η οποία αδύνατον να κτηθεί; Δεν είναι η συναίνεση του πολιτικού κόσμου, διότι –το ξαναλέω- εδώ λίγο-πολύ τα κόμματα έχουν το ρόλο τους και τη σημασία τους και είναι προσδιορισμένη μέσα στο κοινοβουλευτικό πολίτευμα. Η συναίνεση στην κοινωνία είναι σημαντική.
    Εκεί, κύριε Υφυπουργέ, η Κυβέρνησή σας έχει απολέσει αυτή τη δυνατότητα. Διότι για να αντιμετωπιστεί μία μεγάλη κρίση, πράγματι χρειάζονται μεγάλες κοινωνικές ενέργειες, πράγματι χρειάζονται μεγάλες κοινωνικές –όχι πολιτικές- συναινέσεις. 
    Αυτές, όμως, για να τις ζητήσει, για να τις κερδίσει κάποιος, πρέπει να έχει πρώτα απ’ όλα κερδίσει το στοίχημα της αξιοπιστίας. Αυτό έχετε χάσει. Το έχετε χάσει με την ανακολουθία σας, το έχετε χάσει με την προχειρότητά σας, το έχετε χάσει με την κακή διακυβέρνηση!
    Αυτό είναι το βασικό πρόβλημα και γι’ αυτό δεν σας εμπιστεύεται η κοινωνία. 
    Θα σας το πω διαφορετικά. Είτε τα βρείτε με το ΠΑΣΟΚ είτε δεν τα βρείτε στο επίπεδο της συναίνεσης, είτε τα βρείτε με άλλες πολιτικές δυνάμεις, δεν έχει κατ’ αποτέλεσμα καμμία σημασία, γιατί δεν σας εμπιστεύεται η κοινωνία.
    Ως προς το συγκεκριμένο. Να πάω λίγο στις αιτιάσεις.
    Δεν κατάλαβα γιατί επιμένετε ότι τα 30.000 ευρώ είναι επαρκή. Το επιχείρημα μέχρι στιγμής για ποιο λόγο διατηρείτε το 30.000 ευρώ για τις επενδύσεις και μάλιστα το διακρίνετε από τις 100.000 για τις καταθέσεις, δεν το έχω καταλάβει. Υποθέτω ότι υφέρπει η σκέψη ότι είναι πιο κινδυνώδης δραστηριότητα ούτως ή άλλως η επενδυτική δραστηριότητα και με αυτή την έννοια θέλετε να την προστατέψετε λιγότερο.
    Τονίζω, όμως, το εξής. Εδώ αυτό το οποίο ζητείται, δεν είναι να προστατέψετε την επενδυτική δραστηριότητα αυτή καθ’ εαυτή. Διότι αν ήταν να την προστατεύατε αυτή καθ’ εαυτή, τότε θα υπήρχαν άλλου τύπου ρυθμίσεις. Εδώ καλείστε να προστατεύσετε τα ποσά σε περίπτωση κινδύνου των ίδιων των εταιρειών, που παρέχουν επενδυτικές υπηρεσίες. Άρα, δεν φταίει ο επενδυτής. Δεν τα έχασε εξαιτίας αυτής της κινδυνώδους δραστηριότητας. Εγώ δεν σας είπα να καλύψετε τον κίνδυνο του επενδυτή. Σας είπα, όμως, το εξής. Όταν εξαιτίας της κρίσεως –γιατί αυτές οι αυξήσεις γίνονται εξαιτίας της κρίσεως- οδηγείται σε δυσκολία μία τέτοια εταιρεία, η οποία παρέχει επενδυτικές υπηρεσίες, γιατί δεν πρέπει να καλυφθεί κατά τον ίδιο τρόπο που καλύπτονται οι καταθέσεις; 
    Αυτό είναι που πρέπει να απαντηθεί. Αυτό είναι το επιχείρημα. Σε αυτό το συγκεκριμένο σημείο πρέπει να δώσετε απάντηση και όχι σ’ ένα άλλο. 
    Το δεύτερο, το οποίο επίσης δεν απαντήσατε –αποπειραθήκατε, αλλά κατά τη γνώμη μου δεν απαντήθηκε επαρκώς- είναι το θέμα του 80% που παραμένει ουσιαστικά στα πιστωτικά ιδρύματα.
    Επικαλεστήκατε την παράγραφο 3, η οποία γράφει: «Κατά την ενεργοποίηση της διαδικασίας αποζημίωσης, τα κεφάλαια που είναι κατατεθειμένα στο περιελθόν σε αδυναμία πιστωτικό ίδρυμα, οι προκύπτοντες δεδουλευμένοι τόκοι, καθώς και κάθε τυχόν οφειλόμενη εισφορά, αποδίδονται αμέσως στον τελευταίο από τους ασκούντες τη διοίκηση του πιστωτικού ιδρύματος». Αυτό επικαλεστήκατε ως δικλίδα ασφαλείας, για να πείτε ότι αν βρεθεί ένα πιστωτικό ίδρυμα σε εκείνη τη δυσκολία, ουσιαστικά έχει μία υποχρέωση νομική να αποδώσει τα ποσά αυτά.
    Έχετε υπ’ όψιν σας πόσες νομικές υποχρεώσεις θα έχει εκείνη τη στιγμή το πιστωτικό ίδρυμα; Από νομικές υποχρεώσεις άλλο τίποτα. Θα «χρωστάει και της Μιχαλούς»! Ποιος σας είπε ότι θα εκτελέσει τις νομικές του υποχρεώσεις το πιστωτικό ίδρυμα; Γιατί πιστεύετε ότι τούτη εδώ η διάταξη είναι κατάτι σπουδαιότερη από όλους αυτούς που θα πηγαίνουν να ζητάνε τα λεφτά τους από το πιστωτικό ίδρυμα και που θα έχουν διαταγές πληρωμής; Δεν θα έχουν απλώς νομική υποχρέωση. Αυτοί θα έχουν εκτελεστούς τίτλους. Θα έχουν διαταγές πληρωμής, θα έχουν κάνει αγωγές, θα έχουν ασφαλιστικά μέτρα, θα έχουν αποφάσεις συντηρητικής κατασχέσεως. Και δεν ξέρω τι άλλο θα έχουν στα χέρια τους, προκειμένου να διασφαλίσουν και να διεκδικήσουν την απαίτησή τους κατά του πιστωτικού ιδρύματος.
    Εσείς τι λέτε; Έχει μία ακόμα νομική υποχρέωση το πιστωτικό ίδρυμα να αποδώσει. Μα, η ουσία της διασφαλίσεως είναι ότι δεν πρέπει να βρίσκονται λεφτά στο πιστωτικό ίδρυμα, γιατί ακριβώς δεν θα μπορεί να τα αποδώσει.
    Άρα –και παρεμπιπτόντως, για να μη σκεφτεί κανένας τίποτα έξυπνο- από αυτά εδώ δεν προκύπτει κιόλας ότι η διοίκηση τελεί υπεξαίρεση αν δεν τα αποδώσει. Το διευκρινίζουμε αυτό. Διότι δεν αλλάζει η κυριότητα. Να πω, δηλαδή, ότι σε τελευταία ανάλυση αυτή η νομική παράβαση γεννά μία, ας το πω, πρόσθετη συνέπεια. Καμμία πρόσθετη συνέπεια. Όπως έχουν υποχρέωση να πληρώσουν όλο τον κόσμο, έτσι θα έχουν υποχρέωση να αποδώσουν, λέτε, κατά προτεραιότητα. Κι αν δεν τα αποδώσουν, τι έγινε δηλαδή; Τι θα πάθουν περισσότερο;
    Άρα, λοιπόν, δεν απαντάτε σ’ αυτό. 
    Το κρίσιμο εδώ και το απλό είναι το εξής. Θέλουμε να έχουμε αποτελεσματική διασφάλιση; Πάρτε το 80% και βάλτε το εκεί που μπαίνει και το 20%.
      Για το ζήτημα της ρευστότητας, επιτρέψτε μου να πω ότι έχουν δοθεί πολλά χρήματα στις τράπεζες και στα χρηματοπιστωτικά ιδρύματα. Εν πάση περιπτώσει, τουλάχιστον αυτή την υποχρέωση μπορούν να την εκπληρώσουν. 
      Ένα επόμενο θέμα, το οποίο κατά τη γνώμη μου δεν απαντήθηκε, είναι το εξής. Έχουμε αυτή την συνύπαρξη του παλαιού συνεγγυητικού με το ΤΕΚΕ, τα οποία τελικώς καταλήγουν κάνουν την ίδια ακριβώς δουλειά, μόνο που την κάνουν διαφορετικά πρόσωπα, ανάλογα με το ποιοι συμμετέχουν.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
      Εάν έχετε την καλοσύνη, κυρία Πρόεδρε, θα χρειαστώ δύο λεπτά ακόμη.
      Ποια είναι η αναγκαιότητα; Εγώ δεν την καταλαβαίνω την αναγκαιότητα της συνυπάρξεως. Γιατί δεν προχωρήσατε σε μία συγχώνευση αυτών των δύο πια νομικών προσώπων, τα οποία κάνουν την ίδια δουλειά κατ’ αποτέλεσμα; Αυτό θα ήταν μια μελετημένη, πλήρης και οργανωμένη λειτουργία του συγκεκριμένου συστήματος.
      Ένα ακόμα ζήτημα το οποίο για εμένα είναι πολύ σημαντικό. Εκεί στις εξαιρέσεις από αυτές τις διασφαλίσεις, από τις απαιτήσεις, από τις καλυπτόμενες καταθέσεις –το τονίζω ότι μιλώ για το σκέλος των καταθέσεων, το άρθρο 11- είναι οι ομολογίες –το είχα θέσει και στην επιτροπή. Εξαιρούνται, λοιπόν, από την κάλυψη ομολογίες και ομόλογα εκδοθέντα από το εν λόγω πιστωτικό ίδρυμα.
      Και έρχομαι να ρωτήσω το εξής. Από πού και ως πού βάζετε αυτή την εξαίρεση; Μα, ίσα-ίσα, όταν αγοράζει κάποιος ένα ομόλογο και εν συνεχεία το δίνει στο πιστωτικό ίδρυμα, στην πραγματικότητα το δίνει προς φύλαξη. Δηλαδή δίνω εγώ εντολή να μου αγοράσει το ομόλογο, δεν είναι τα λεφτά στην τράπεζα, δεν είναι κατατεθειμένα με μία «ανώμαλη» παρακαταθήκη –αυτή είναι η νομική σχέση που έχουμε με την τράπεζα όλοι οι καταθέτες- δεν είναι κατατεθειμένα στην τράπεζα. Ουσιαστικά της έχω πει «αγόρασέ μου το ομόλογο», μου το αγόρασε, ξέρω ότι υπάρχει αυτό το ομόλογο, «και φύλαξέ μου το».
      Αυτό όχι μόνο δεν έπρεπε να εξαιρείται από την προστασία αλλά εγώ θα σας έλεγα ότι θα έπρεπε να προστατεύεται συνολικά, γιατί πια εκεί η τράπεζα δεν έχει χρήματα. Εκεί έχει ένα τίτλο, που δεν της δίνω εγώ το δικαίωμα ούτε να το διαπραγματευτεί ούτε τίποτε. Τη βάζω να το φυλάξει. Τίποτε άλλο δεν της έχω δώσει εντολή να κάνει. 
      Άρα, λοιπόν, για μένα η εξαίρεση αυτή είναι τελείως αδικαιολόγητη και βεβαίως είναι και ένα πολύ σημαντικό ποσό, γιατί είναι πάρα πολλά τα ομόλογα τα οποία βρίσκονται σήμερα στις τράπεζες και τουλάχιστον αυτά θα έπρεπε να διασφαλιστούν και μάλιστα σε απόλυτο βαθμό.
      Με αυτά απλώς εγώ θέλω να πω ότι και τούτη η ρύθμιση ουσιαστικά είναι δειλή, είναι ελλιπής, είναι πρόχειρη, είναι αναποτελεσματική. Ακόμη και σε αυτήν τη χρονική στιγμή, της τόσο μεγάλης δυσκολίας, η Κυβέρνηση είτε δεν μπορεί να σκεφθεί είτε δεν έχει την τόλμη, ώστε να δώσει αποτελεσματικές λύσεις στα μεγάλα προβλήματα τα οποία απασχολούν σήμερα τον τόπο.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ.
      Το λόγο έχει ο κ. Λαφαζάνης.
      ΠΑΝΑΓΙΩΤΗΣ ΛΑΦΑΖΑΝΗΣ: Κυρία Πρόεδρε, έχει ζητήσει να προηγηθεί η κ. Κατσέλη.
      ΛΟΥΚΑ ΚΑΤΣΕΛΗ: Επειδή έχω μία ανειλημμένη υποχρέωση ζήτησα να προηγηθώ και ευχαριστώ πολύ τον κύριο συνάδελφο για την παραχώρηση του χρόνου.
      ΠΡΟΕΔΡΕΥΟΥΣΑ (Έλσα Παπαδημητρίου): Βεβαίως, κυρία Κατσέλη. Έχετε το λόγο.
      ΛΟΥΚΑ ΚΑΤΣΕΛΗ: Θέλω να ξεκινήσω με μια γενική επισήμανση. Η μία από τις αιτίες της είναι διεθνούς χρηματοπιστωτικής κρίσης είναι οι δύο σημαντικές αποφάσεις που πάρθηκαν στο Κογκρέσο το 1999. Η μία επέτρεπε στους χρηματοπιστωτικούς οργανισμούς και στις τράπεζες να έχουν επενδυτικές υπηρεσίες και η δεύτερη και σημαντική, επέτρεπε ουσιαστικά αυτές οι επενδυτικές υπηρεσίες να μπορούν να επεκταθούν σε παράγωγα και σε αυτά που αργότερα ονομάστηκαν «τοξικά» ομόλογα, δηλαδή σε τομείς όπου η εποπτεία ήταν ουσιαστικά ανύπαρκτη. 
      Αυτό το ζήτημα έθεσε σε τροχιά ένα ολόκληρο καθεστώς, όπου οι τράπεζες μπήκαν πολύ δυναμικά σε επενδυτικές υπηρεσίες, σε καινούρια χρηματοοικονομικά προϊόντα και έγινε η «φούσκα» η οποία κατέρρευσε τον τελευταίο χρόνο.
      Στη χώρα μας προχωρήσαμε το ίδιο μυωπικά στο να δώσουμε στις τράπεζες, χωρίς επαρκή εποπτεία, τη δυνατότητα να προχωρήσουν σε επενδυτικές υπηρεσίες και σε νέα προϊόντα. Δεν είναι τυχαίο ότι με τέτοια καθυστέρηση έρχεται σήμερα στη Βουλή η νομοθεσία για το ΤΕΚΕ, για την προστασία των επενδυτών σε σχέση με τις τράπεζες. Δεν είναι τυχαίο πολιτικά ότι ενώ είχαμε προνοήσει να εγγυηθούμε τις καταθέσεις, δεν είχαμε φέρει στη Βουλή, τόσο καιρό, ένα νομοθέτημα για την εξασφάλιση των επενδυτών από αφερεγγυότητα των τραπεζών γύρω από τις επενδυτικές υπηρεσίες.
      Είναι θετικό που έστω και αργά έρχεται αυτή η διάταξη. Αναφέρατε όμως ένα επιχείρημα, το οποίο, κατά τη γνώμη μου, δεν ευσταθεί. Το επιχείρημα ήταν ότι υπήρχε συλλογιστική για έναν ενιαίο φορέα εγγύησης καταθέσεων εάν και εφόσον υπήρχε ενιαία αρχή εποπτείας. Αυτό θα ευσταθούσε αν όλες οι τράπεζες ήταν κάτω από το ΤΕΚΕ και, αν θέλετε, η κεφαλαιαγορά ήταν κάτω από το συνεγγυητικό. Δηλαδή αν υπήρχε ένας διαχωρισμός ανάλογα με το επενδυτικό έργο ή ανάλογα με την αγορά σε σχέση με τους οργανισμούς. Τότε θα έπρεπε να επαναρυθμίσουμε το χρηματοπιστωτικό σύστημα λέγοντας ότι όλους τους οργανισμούς, δηλαδή όλες τις τράπεζες τις βάζουμε κάτω από την εποπτεία της Τράπεζας της Ελλάδος και όλες τις αγορές, χρηματιστηριακή, ασφαλιστική κλπ, τις βάζουμε κάτω από μια ενιαία κεφαλαιαγορά. Ούτε έχουμε ένα τέτοιο σύστημα ούτε το κάνουμε με αυτό το νομοσχέδιο. 
      Αυτό είναι, αν θέλετε, το σύστημα το οποίο έχει επιλέξει η Ισπανία και έχουν αυτή τη στιγμή δύο εποπτικές αρχές, την αντίστοιχη Κεντρική τους Τράπεζα και την αντίστοιχή τους Κεφαλαιαγορά. Εμείς εδώ έχουμε τέσσερις εποπτικές αρχές, την Τράπεζα Ελλάδος, την Κεφαλαιαγορά, την Εποπτική Αρχή για τις Ιδιωτικές Ασφαλίσεις και άλλο για τα ασφαλιστικά ταμεία, που δεν έχει νόημα. 
      Επίσης, σε μια μικρή χώρα σχετικά, όπως την Ελλάδα, κατά την άποψή μας, πρέπει να προχωρήσουμε προς την κατεύθυνση μιας ισχυρής, ανεξάρτητης εποπτικής αρχής που, κατά τη γνώμη μας, πρέπει να είναι η Τράπεζα Ελλάδος. Αλλά ακόμα και στο διάστημα αυτό δεν έχει κανένα νόημα να αφήνετε τέσσερις τράπεζες, την Εμπορική, την Ασπίδα, την «Pro-Bank» και την Επενδυτική κάτω από ένα σύστημα και τις υπόλοιπες κάτω από το άλλο. 
      Αυτό ήταν το βασικό επιχείρημα, το οποίο μας οδήγησε να καταψηφίσουμε αυτό το νομοσχέδιο επί της αρχής λέγοντας ότι εφόσον κάνουμε αυτή την αναγκαία ρύθμιση να επεκτείνουμε την κάλυψη στις επενδυτικές υπηρεσίες, τουλάχιστον ας την κάνουμε σωστά. Ας αναμορφώσουμε το συνεγγυητικό και ας βάλουμε μαζί όλες τις τράπεζες και τις επενδυτικές υπηρεσίες κάτω από μια ομπρέλα. 
      Δύο τρία ακόμα σημεία λίγο πιο τεχνικά. Το πρώτο που θεωρώ πολύ σημαντικό, είναι για το χρόνο αποπληρωμής. Ο χρόνος αποπληρωμής που προβλέπεται σ’ αυτό το νομοσχέδιο είναι οι δεκαπέντε μήνες. Θεωρούμε ότι είναι πολύ μεγάλος αυτός ο χρόνος αποπληρωμής –και το εξήγησε ο κ. Γείτονας- και θα έλεγα πολύ επικίνδυνος, διότι πραγματικά μπορεί να είναι πηγή συστημικού κινδύνου μέσα στην ίδια οικονομία εάν κάποια στιγμή μια τράπεζα ή καταρρεύσει ή καταστεί αφερέγγυα. Δεκαπέντε μήνες θα δημιουργήσει μια μεγάλη αναταραχή και αβεβαιότητα στην αγορά και θα έχουμε πολλά προβλήματα μπροστά μας.
      Συμφωνώ επίσης, με την επισήμανση του κ. Βορίδη, όσον αφορά το ποσό των 30.000 έναντι των 100.000. Δεν έχει νόημα να διαχωρίζουμε το ποσό της εξασφάλισης σε σχέση με τις καταθετικές, σε σχέση με τις επενδυτικές υπηρεσίες. Νομίζω ότι θα ήταν πολύ πιο διαφανές, πολύ καλύτερο και για τους δύο τύπους δραστηριοτήτων, ενιαίο ποσό 100.000 και θα σας πω γιατί. Για έναν οικονομικό λόγο και όχι νομικό. Γιατί στις ίδιες τις τράπεζες ουσιαστικά τι τους δίνετε; Τους δίνετε ένα κίνητρο, με αυτό τον τρόπο, να προβαίνουν σε περισσότερες επενδυτικές υπηρεσίες. Είναι μικρότερος ο κίνδυνος για τις τράπεζες να κάνουν αυτό για το οποίο έχουν υψηλότερη απόδοση και γι’ αυτό παρέχεται χαμηλότερη εξασφάλιση στον επενδυτή. Αν θέλετε είναι ένα πρόσθετο κίνητρο για τις τράπεζες για την ανάληψη τέτοιων πρωτοβουλιών. 
    Τέλος, θέλω να επαναλάβω ένα θέμα που αφορά τα repos. Δεν κατενόησα απολύτως την απάντησή σας. Το επιχείρημά μας είναι ότι τα repos πρέπει να φυλάσσονται σε μια κεντρική βάση δεδομένων και όχι στα αρχεία της τράπεζας, ώστε σε περίπτωση που μια τράπεζα καταστεί αφερέγγυα, ο πελάτης να μπορεί να πάρει πίσω το ομόλογό του και όχι 30.000 ευρώ.
    Τελειώνοντας θέλω να σας πω ότι θα πρέπει να δείτε τις πρόσφατες αποφάσεις της Ευρωπαϊκής Επιτροπής, η οποία στις 15 Οκτωβρίου 2008 δημοσίευσε πρόταση για την τροποποίηση της οδηγίας 9419 περί των συστημάτων εγγύησης των καταθέσεων, όπου προτείνεται  η καθιέρωση της υποχρέωσης για τα συστήματα εγγύησης καταθέσεων να είναι σε θέση να πληρώνουν τις αποδεδειγμένες απαιτήσεις καταθετών εντός τριών ημερών. Αυτή είναι μία σπουδαία νομίζω τροποποίηση, την οποία θα πρέπει να λάβετε υπ’ όψιν σας. 
    Θα κλείσω με ένα γενικό σχόλιο, λέγοντας ότι έφθασε ο καιρός μετά και από αυτήν τη χρηματοπιστωτική κρίση, οι ρυθμίσεις τις οποίες στέλνουμε στη Βουλή να έχουν στο επίκεντρό τους τον πολίτη, τον επιχειρηματία, την πραγματική οικονομία. Για πολλά χρόνια τώρα στο επίκεντρο των ρυθμίσεων που αφορούσαν το χρηματοπιστωτικό σύστημα ήταν οι τράπεζες και τα συμφέροντα της τράπεζας, ήταν ο μεγάλος εταίρος του ελληνικού δημοσίου. Νομίζω ότι μέσα από αυτήν τη χρηματοπιστωτική κρίση, αν έχουμε βγάλει όλοι ένα συμπέρασμα είναι ότι ο εταίρος του κράτους, του δημοσίου πρέπει να είναι ο πολίτης, η επιχείρηση, η παραγωγή. Και είναι τα συμφέροντα εκείνων τα οποία, κατά πρώτον, πρέπει να εξασφαλίζουμε. 
    Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων είκοσι επτά μαθήτριες και δύο συνοδοί-καθηγητές από το Γενικό Λύκειο Ξυλοκάστρου Κορινθίας.
      Η Βουλή τους καλωσορίζει και τους εύχεται καλή πρόοδο.
      (Χειροκροτήματα από όλες τις πτέρυγες)
     Το λόγο έχει ο κ. Λαφαζάνης.
    ΠΑΝΑΓΙΩΤΗΣ ΛΑΦΑΖΑΝΗΣ: Κύριοι συνάδελφοι, τα σχετικά άρθρα από 1 έως 23 που διαμορφώνουν το ΤΕΚΕ εμείς, όπως δήλωσε και η εισηγήτριά μας τα καταψηφίζουμε όλα ένα προς ένα. Το παλιό ΤΕΚ το Ταμείο Εγγύησης Καταθέσεων και νυν ΤΕΚΕ, Ταμείο Εγγύησης Καταθέσεων και Επενδύσεων, είναι προϊόν και γνήσιο τέκνο της φιλελευθεροποίησης του τραπεζικού συστήματος. Όποιος υποστηρίζει αυτά τα συστήματα, στην ουσία υποστηρίζει τη φιλελευθεροποίηση της τραπεζικής αγοράς, η οποία οδήγησε εδώ που οδήγησε. 
    Τι ίσχυε πριν το ΤΕΚ, το παλιό Ταμείο Εγγύησης Καταθέσεων, κύριε Υπουργέ; Πότε έγινε το ΤΕΚ; Έγινε το 1995. Μέχρι τότε δεν υπήρχε εγγύηση καταθέσεων, κύριοι συνάδελφοι; Βεβαίως υπήρχε εγγύηση καταθέσεων. Είχαμε στην ουσία ένα δημόσιο τραπεζικό σύστημα, όπου το ίδιο το κράτος εγγυάτο όλες τις καταθέσεις ανεξαρτήτως ύψους, αυτό το οποίο γίνεται και σήμερα στο Ταμείο Παρακαταθηκών και Δανείων. Γι’ αυτό και άλλωστε εξαιρείται αυτό το ταμείο από το Ταμείο Εγγύησης Καταθέσεων και τώρα και Επενδύσεων. Τις καταθέσεις στο Ταμείο Παρακαταθηκών και Δανείων τις εγγυάται το δημόσιο 100%, ανεξαρτήτως ύψους. Φύγαμε, όμως, από το παλιό δημόσιο τραπεζικό σύστημα, το οποίο δεν έπαιζε και αυτό τον άγριο κερδοσκοπικό ρόλο που παίζουν σήμερα οι τράπεζες. Προχωρήσαμε στη φιλελευθεροποίηση, ξεκίνησε το κύμα των ιδιωτικοποιήσεων των τραπεζών, φθάσαμε εδώ στην ουσία να έχουμε σήμερα παντού ιδιωτικές τράπεζες και εμφανίστηκε η ανάγκη να δοθεί ένα άλλοθι για τους καταθέτες κυρίως, τώρα και για τους επενδυτές ότι, κύριοι, κάτι σας εγγυούμαστε. Δεν πάτε να καταθέσετε σε μία ιδιωτική τράπεζα ή σε μια τράπεζα που κινείται με κερδοσκοπικά κριτήρια και αύριο οι καταθέσεις σας θα εξαφανιστούν. Έπρεπε να υπάρξει ένα άλλοθι ότι δήθεν κάτι εξασφαλίζεται. 
      Ξεκίνησαν τότε οι κυβερνήσεις του ΠΑΣΟΚ με δυο νομοσχέδια, φτάσαμε σήμερα στο ΤΕΚ και μας λένε ότι εγγυάται αυτό το ΤΕΚΕ που φτιάχτηκε τώρα μέχρι εκατό χιλιάδες καταθέσεις. Εμπαιγμός και κοροϊδία, παραπλάνηση του κοινού, παραπλάνηση των καταθετών, παραπλάνηση του ελληνικού λαού με αυτές τις διατάξεις τις οποίες φέρνετε. 
      Δεν εγγυάται απολύτως τίποτα, κύριοι. Όπως δεν εγγυάτο το παλιό, δεν εγγυάται ούτε το σημερινό ΤΕΚΕ απολύτως τίποτα. Άλλωστε αυτά δεν τα λέω εγώ. Διαβάστε τι λέει ο αρμόδιος από την Τράπεζα της Ελλάδος που μίλησε στην επιτροπή –τότε δεν ήμουν εγώ παρών- ό οποίος είπε ότι βεβαίως το ΤΕΚΕ δεν καλύπτει συστημικό κίνδυνο, δηλαδή τον κίνδυνο που  μπορεί να προέλθει από την κατάρρευση μιας ελληνικής τράπεζας.
       Τι καλύπτει τότε το ΤΕΚΕ, κύριε Υφυπουργέ; Να σας πω τι καλύπτει, το οποίο εγκρίνει απ’ ό,τι βλέπω ως αντίληψη και το ΠΑΣΟΚ θεωρώντας ότι έχει κάποιες διαφωνίες με το Συνεγγυητικό; Καλύπτει την κατάρρευση, τη χρεοκοπία, την πτώχευση μιας μικρής ή πολύ μικρής τράπεζας. Εγώ αμφιβάλλω και μεσαίου μεγέθους τράπεζα να είναι, αν μπορεί να καλύψει απολύτως τίποτα από τα εκατό χιλιάρικα στους καταθέτες της αυτό το ΤΕΚΕ με τα ελάχιστα ποσά. Εξάλλου το ΤΕΚΕ είναι όργανο των τραπεζών σύμφωνα με τις διατάξεις του. Έτσι το έχετε φτιάξει. Οι τράπεζες δηλαδή ελέγχουν στη ουσία ένα ταμείο το οποίο εγγυάται τις καταθέσεις των καταθετών, όπως τις εγγυάται –που δεν εγγυάται τίποτα- έστω και για μια μικρή και πολύ μικρή τράπεζα. Αυτό είναι ένα έκτρωμα. 
      Άλλωστε αυτά που λέω δεν είναι καινοφανή. Πρόσφατα είχαμε καταρρεύσεις τραπεζών σε όλο τον κόσμο. Είδατε πουθενά τα αντίστοιχα ΤΕΚΕ να δώσουν έστω και ένα ευρώ για να αποζημιώσουν τους καταθέτες; Όχι βέβαια διότι αυτά τα ΤΕΚΕ δεν ήταν για να αντιμετωπίσουμε πραγματικούς κινδύνους. Ήταν το «φύλλο συκής». Ποιοι πλήρωσαν τη νύφη στις χρεοκοπίες που έγιναν και στις δυο πλευρές του Ατλαντικού από τράπεζες; Τη νύφη την πλήρωσαν είτε οι καταθέτες που έχασαν τα λεφτά τους είτε οι επενδυτές είτε ήρθε το κράτος και όχι κανένα ΤΕΚΕ να επωμιστεί τις ζημίες των υπό χρεοκοπία τραπεζών. Δηλαδή την υπόθεση θα την πληρώσουν όλοι οι φορολογούμενοι και την πληρώνουν ακόμα με τρομακτικά πακέτα όπως αυτά των 28.000.000.000 εδώ στην Ελλάδα και στην Ευρώπη και στην Αμερική, όπου οι τραπεζίτες τρίβουν τα χέρια τους και πίνουν εις υγείαν των κορόιδων των φορολογουμένων, καθώς τα κέρδη όποτε είχαν και μέσα στην κρίση ακόμη τα τσεπώνουν. Και οι φορολογούμενοι μέσω των κρατών και των κυβερνήσεων οι οποίες είναι εξυπηρετικές των τραπεζών επωμίζονται τις ζημίες τους. 
      Αυτό είναι το έκτρωμα που λέγεται Ταμείο Εγγύησης Καταθέσεων και Επενδύσεων. Απολύτως τίποτα. Μια τρύπα στο νερό. Βρείτε μια μικρούλα τράπεζα, μπας και πάθει τίποτα. Άντε να βρει τα λεφτά, εφόσον τα βρει, να εξασφαλίσει τον καταθέτη. Δεν μιλάμε όμως για τις τράπεζες, δεν μιλάμε για το τραπεζικό σύστημα και εμπαίζετε τον κόσμο με αυτό το νομοσχέδιο. 
      Να σας πω και κάτι άλλο. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Έχετε κάποια άλλη πρόταση; 
      ΠΑΝΑΓΙΩΤΗΣ ΛΑΦΑΖΑΝΗΣ: Βεβαίως, θα σας πω την πρόταση. Θα καταλήξω με πρόταση. Εσείς λέτε ότι όλα αυτά που κάνετε είναι μονόδρομος. Μονόδρομοι υπάρχουν σε ολοκληρωτικά καθεστώτα. Στις δημοκρατίες…
      ΠΡΟΕΔΡΕΥΟΥΣΑ (Έλσα Παπαδημητρίου): Στο κείμενό σας, κύριε Λαφαζάνη. 
      ΠΑΝΑΓΙΩΤΗΣ ΛΑΦΑΖΑΝΗΣ: Με συγχωρείτε, με διακόπτει. Τι να κάνω; 
      ΠΡΟΕΔΡΕΥΟΥΣΑ (Έλσα Παπαδημητρίου): Μην διακόπτετε, κύριε Υπουργέ. 
      ΠΑΝΑΓΙΩΤΗΣ ΛΑΦΑΖΑΝΗΣ: Ας πάρουμε την μικρή και την πολύ μικρή τράπεζα. Εδώ ποιος καθορίζει την εύλογη σχέση, για να αποζημιωθούν οι καταθέτες ή οι επενδυτές, ανάμεσα στις καταθέσεις και το αποθεματικό του ΤΕΚΕ ώστε να γίνει έστω και για μια μικρή τράπεζα η αποζημίωση; Ποιος καθορίζει την εύλογη σχέση; Το Συμβούλιο του ΤΕΚΕ με ειδική πλειοψηφία. Και δεν την γράφει εδώ το νομοσχέδιο έστω και αυτήν την εύλογη σχέση. Την καθορίζει λέει το Συμβούλιο. Δηλαδή οι τράπεζες καθορίζουν ποια θα είναι η εύλογη σχέση αυτών που θα πληρώνουν για να έχει αποθεματικό το ΤΕΚΕ για να αποζημιωθούν. Τι είναι αυτό το κατασκεύασμα, αυτό το ανοσιούργημα; Είναι δυνατόν ποτέ σε νομοσχέδιο να λέτε ότι οι τραπεζίτες θα καθορίσουν την εύλογη σχέση ανάμεσα στις καταθέσεις και τα αποθεματικά τους ώστε να αποζημιωθεί ο καταθέτης; 
     Και δεν βάζετε εδώ με σαφήνεια κάποια έστω στοιχειώδη ποσοστά όχι για να εγγυηθείτε τους συστημικούς κινδύνους γιατί σας είπα ότι δεν είναι η πρόθεσή σας. Είστε, όμως, μια μικρούλα τράπεζα. Να ξέρουμε τι γίνεται. Ύστερα αυτά τα λεφτά του ΤΕΚΕ πού πάνε; Τα έχει η κάθε τράπεζα και μπορεί  σε αντίστοιχους αξιοπιστίας τίτλους να τα χειρίζεται κατά το δοκούν. Αυτό που κάνετε είναι οι τράπεζες να κερδοσκοπούν, να χρεωκοπούν, να ελέγχουν το ΤΕΚΕ, η «ΤΕΙΡΕΣΙΑΣ», να κατευθύνουν τα πάντα και η Κυβέρνηση να μην έχει κανένα άλλο ρόλο παρά να υπηρετεί το τραπεζικό κεφάλαιο.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Ποια είναι η εναλλακτική πρόταση; Όσο διατηρείτε μια φιλελεύθερη απελευθερωμένη τραπεζική αγορά με κερδοσκοπικά κριτήρια και με απόλυτη λειτουργία του ιδιωτικού κεφαλαίου ασφαλώς δεν έχετε καμμία δυνατότητα θεσμικής παρέμβασης στο τραπεζικό σύστημα. Σήμερα δεν δίνουν τίποτα στο ΤΕΜΠΜΕ μετά από συμφωνία η οποία έγινε. Δεν μπορείτε να παρέμβετε θεσμικά. Τι θα τους πείτε; Μόνο να εκλιπαρείτε. Θα κτυπάτε την πόρτα και θα παρακαλάτε τον κ. Αράπογλου και τον κ. Λάτση να κάνουν κάτι, να δώσουν κανένα δανειάκι. Θεσμικά έχετε τον τρόπο να κινηθείτε; Όχι. Έχετε αφοπλιστεί. Έχετε γίνει όμηροι της απελευθερωμένης τραπεζικής αγοράς.
     Και μιλάμε για κοινωνικό κεφάλαιο, για τις καταθέσεις που έπρεπε να αξιοποιούνται κοινωνικά για την ανάπτυξη και για το κοινωνικό συμφέρον και όχι για την κερδοσκοπία των πιστωτικών ιδρυμάτων όπως τα λέτε στο νομοσχέδιο λες και είναι ευαγή ιδρύματα. Δεν είναι. Είναι επιχειρήσεις και μάλιστα της άγριας κερδοσκοπίας. Πρέπει να φύγουμε από αυτή τη λογική και να πάνε σε καινούργιο τραπεζικό σύστημα το οποίο θα βρίσκεται υπό δημόσιο κοινωνικό έλεγχο. Οι καταθέσεις που είναι ό,τι πιο πολύτιμο  από τη συνεργασία και τον πλούτο αυτής της χώρας του ελληνικού λαού και του πολίτη θα αξιοποιούνται από το δημόσιο με κοινωνικό και δημόσιο έλεγχο προκειμένου να υπηρετούνται αποκλειστικά αναπτυξιακοί και κοινωνικοί στόχοι και όχι κερδοσκοπίας.
      Αυτοί είναι οι δικοί μας στόχοι και κάναμε την πρόταση να πάμε σ’ ένα πρώτο πυρήνα δημόσιου τραπεζικού συστήματος με ένα διαφορετικό ρόλο από το σημερινό πραγματικά δημόσιο και όχι να ελέγχεται από τα «funds» που παίζουν παιχνίδια για τους μετόχους τους. Αυτός ο πυρήνας θα είναι η Εθνική Τράπεζα, το Ταχυδρομικό Ταμιευτήριο, η Αγροτική Τράπεζα. Εδώ μπορεί να παίξει ένα πιο παρεμβατικό ρόλο και το Ταμείο Παρακαταθηκών και Δανείων…..
     ΠΡΟΕΔΡΕΥΟΥΣΑ (Έλσα Παπαδημητρίου):  Σας παρακαλώ, κύριε Λαφαζάνη.
     ΠΑΝΑΓΙΩΤΗΣ ΛΑΦΑΖΑΝΗΣ:…σε μια κατεύθυνση και προοπτική ενός δημόσιου πιστωτικού συστήματος που θα παίξει ένα πολύ διαφορετικό ρόλο.
     Κύριε Βορίδη, γελάτε αλλά προσέξτε, σ’ αυτά τα πράγματα….
     ΜΑΥΡΟΥΔΗΣ ΒΟΡΙΔΗΣ:  Δεν γελάω με εσάς αλλά με τις απορίες του Υπουργού που σας ρώτησε τι θα κάνετε, λες και δεν ήξερε! 
     ΠΑΝΑΓΙΩΤΗΣ ΛΑΦΑΖΑΝΗΣ:  Χαμογελάτε, αλλά αυτά να τα πείτε σε όλο τον κόσμο.
     ΠΡΟΕΔΡΕΥΟΥΣΑ (Έλσα Παπαδημητρίου): Κλείστε, κύριε Λαφαζάνη.
     Κύριε Γείτονα, έχετε μιλήσει ήδη επτάμισι λεπτά. Σας δίνω μια μικρή δευτερολογία.
     ΚΩΝΣΤΑΝΤΙΝΟΣ ΓΕΙΤΟΝΑΣ:  Είναι ανάγκη να μου το θυμίζετε, κυρία Πρόεδρε; Δεν δικαιούμαι δευτερολογίας; 
     ΠΡΟΕΔΡΕΥΟΥΣΑ (Έλσα Παπαδημητρίου): Σας θυμάμαι ως εξαίρετο συνάδελφο. Και επειδή έχω και εγώ καλή μνήμη….
     ΚΩΝΣΤΑΝΤΙΝΟΣ ΓΕΙΤΟΝΑΣ: Αυτό λέω. Γιατί το υπενθυμίζετε δηλαδή; Όταν ο προηγούμενος ομιλητής υπερέβη το χρόνο του κατά 50%....
     ΠΡΟΕΔΡΕΥΟΥΣΑ (Έλσα Παπαδημητρίου):  Ποιος είναι ο προηγούμενος; 
     ΚΩΝΣΤΑΝΤΙΝΟΣ ΓΕΙΤΟΝΑΣ: Παρακαλώ να τελειώνουμε γιατί είμαστε όλοι κουρασμένοι.
     ΠΡΟΕΔΡΕΥΟΥΣΑ (Έλσα Παπαδημητρίου): Ήταν πολύ μικρότερη η παρέμβαση του κ. Λαφαζάνη που είναι και Κοινοβουλευτικός Εκπρόσωπος.
     ΚΩΝΣΤΑΝΤΙΝΟΣ ΓΕΙΤΟΝΑΣ: Κυρία Πρόεδρε, εφόσον θέλετε να ανοίξουμε αυτή τη συζήτηση δεν έχω καμμία αντίρρηση να την ανοίξουμε.
     ΠΡΟΕΔΡΕΥΟΥΣΑ (Έλσα Παπαδημητρίου): Όχι, να μην την ανοίξουμε.
     ΚΩΝΣΤΑΝΤΙΝΟΣ ΓΕΙΤΟΝΑΣ: Όταν ο Κανονισμός προβλέπει συζήτηση άρθρων καθ’ ομάδες και προβλέπει διπλασιασμό του χρόνου στα οκτώ λεπτά κατά κοινοβουλευτική παράδοση τα οκτώ λεπτά τα ορίζουμε αν πρόκειται για  4, 5, 6 άρθρα σε μια ομάδα και όχι αν πρόκειται για 27 όπως εδώ. Σε αυτήν την περίπτωση υπάρχει ανοχή για τους εισηγητές τουλάχιστον. 
      ΠΡΟΕΔΡΕΥΟΥΣΑ (΄Ελσα Παπαδημητρίου): Κύριε Γείτονα, γνωρίζω ότι δεν πιστεύετε αυτό που μου λέτε. Οφείλω να τηρώ τον Κανονισμό της Βουλής. Ας μην χρονοτριβούμε όμως. 
      Έχετε το λόγο για τρία λεπτά.
      ΚΩΝΣΤΑΝΤΙΝΟΣ ΓΕΙΤΟΝΑΣ: Εγώ αυτό που λέω το πιστεύω. Γι’ αυτό περιμένω την ανοχή σας και το ξέρετε και εσείς, ότι έτσι είναι. Έχω δίκιο. Σε 27 άρθρα δεν μπορείτε να λέτε ότι υπερέβη ο εισηγητής κατά τρία λεπτά του χρόνου! Αυτό είναι λογική, δεν είναι πολιτική. Εγώ δεν θα καταναλώσω ούτε δύο λεπτά επί της ουσίας.
      Κύριε Υπουργέ, πέρα από τη διαφωνία που εξέφρασα για τη συνολική «αρχιτεκτονική» του συστήματος που κάνετε όσον αφορά την αποζημίωση επενδυτών, έκανα και ορισμένες προτάσεις και συγκεκριμένες παρατηρήσεις επί άρθρων για τη βελτίωσή τους. Δεν άκουσα στην ομιλία σας να τοποθετηθείτε επ’ αυτών.
      Όσον αφορά το άρθρο 10, παραδείγματος χάριν, θα μείνει ως έχει δηλαδή δυνατότητα αποζημίωσης σε περίπτωση ΡΕΠΟΣ μάξιμουμ 30.000 ευρώ, θα μπορεί να πάρει το ομόλογό του; Είναι ένα σαφές ερώτημα. 
      Δεύτερον, όσον αφορά το επιτόκιο που εισπράττει το ΤΕΚΕ όταν το 80% μένει κατατεθειμένο στις τράπεζες εκείνες που είναι υπόχρεες της συνεισφοράς τους. Θα αυξηθεί το επιτόκιο αυτό για να έχει περισσότερους πόρους το ΤΕΚΕ; Αυτό που ορίζετε ευνοεί τις τράπεζες. Θα μπορούσε το επιτόκιο να ορισθεί υψηλότερο όπως τα ανέφερα στην ομιλία μου.
      Τρίτον, μέχρις ότου να έλθει και αν έλθει η νέα οδηγία για τη σμίκρυνση του χρόνου αποζημίωσης, με τις ρυθμίσεις που συζητούμε προβλέπεται χρόνος αποζημίωσης για τις μεν καταθέσεις περίπου στους δώδεκα μήνες, για δε τις επενδύσεις σε δεκαπέντε μήνες. Αυτός ο χρόνος είναι υπερβολικός. 
      Σε περίπτωση λοιπόν υποψίας ότι μία τράπεζα ενδεχομένως να είναι αφερέγγυα θα οδηγηθούμε εκ των προτέρων σε αποσύρσεις καταθέσεων, σε καταστάσεις πανικού. Όταν ένας ξέρει ότι θα αποζημιωθεί δώδεκα  μήνες δεν μπορεί να περιμένει, άρα δεν μειώνεται ο συστημικός κίνδυνος. Αυτό θα έπρεπε να το δείτε. 
      Επομένως, διαφωνούμε στη γενική φιλοσοφία σας για το σύστημα που δεν μας καλύπτει και η οποία δεν μπόρεσε να τεκμηριωθεί με επιχειρήματα. Μάλιστα δεν έχει και εσωτερική λογική. Αν αφήνατε στο συνεγγυητικό μόνο τις ΕΠΕΥ και όλες τις τράπεζες τις υπαγάγετε στο ΤΕΚΕ, θα μπορούσε να πει κάποιος ότι διαφωνεί αλλά υπάρχει λογική. 
      Εμείς έχουμε μία άλλη άποψη για ενιαίο συνεγγυητικό για όλες τις επενδυτικές υπηρεσίες, από τράπεζες και ΕΠΕΥ. Αλλά μιας και επιλέγετε τη λύση συστήματος δύο ταχυτήτων, τουλάχιστον θα έπρεπε να είναι στο ίδιο σύστημα όλες οι τράπεζες. Πέραν όμως αυτής της γενικής διαφωνίας υπάρχουν και επιμέρους ζητήματα. 
      Η μόνη βελτίωση που κάνατε, ύστερα από πίεση και των φορέων και δική μας, είναι στο άρθρο 11 που περιλάβατε την εγγύηση των καταθέσεων των πελατών των ΕΠΕΥ. Αυτό ήταν θετικό, αλλά εγώ περίμενα, με βάση και τις εποικοδομητικές προτάσεις που κάναμε όλοι να είσαστε πιο επιδεκτικοί ώστε  να μπορούσαμε να βελτιώσουμε και άλλες διατάξεις. Δεν το κάνατε, αναλαμβάνετε αυτή την ευθύνη.
      ΠΡΟΕΔΡΕΥΟΥΣΑ (΄Ελσα Παπαδημητρίου): Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 1 έως 27 και θα γίνει η ψήφισή τους χωριστά.
      Ερωτάται το Σώμα: Γίνεται δεκτό το άρθρο 1 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΑΝΝΑ ΦΙΛΙΝΗ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΕΥΟΥΣΑ (΄Ελσα Παπαδημητρίου): Συνεπώς το άρθρο 1 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 2 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΑΝΝΑ ΦΙΛΙΝΗ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΕΥΟΥΣΑ (΄Ελσα Παπαδημητρίου): Συνεπώς το άρθρο 2 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 3 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΑΝΝΑ ΦΙΛΙΝΗ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΕΥΟΥΣΑ (΄Ελσα Παπαδημητρίου): Συνεπώς το άρθρο 3 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 4, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΑΝΝΑ ΦΙΛΙΝΗ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΕΥΟΥΣΑ (΄Ελσα Παπαδημητρίου): Συνεπώς το άρθρο 4 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 5 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΑΝΝΑ ΦΙΛΙΝΗ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΕΥΟΥΣΑ (΄Ελσα Παπαδημητρίου): Συνεπώς το άρθρο 5 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 6 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΑΝΝΑ ΦΙΛΙΝΗ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΕΥΟΥΣΑ (΄Ελσα Παπαδημητρίου): Συνεπώς το άρθρο 6 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 7 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΑΝΝΑ ΦΙΛΙΝΗ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΕΥΟΥΣΑ (΄Ελσα Παπαδημητρίου): Συνεπώς το άρθρο 7 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 8 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΑΝΝΑ ΦΙΛΙΝΗ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΕΥΟΥΣΑ (΄Ελσα Παπαδημητρίου): Συνεπώς το άρθρο 8 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 9 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΑΝΝΑ ΦΙΛΙΝΗ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΕΥΟΥΣΑ (΄Ελσα Παπαδημητρίου): Συνεπώς το άρθρο 9 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 10 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΑΝΝΑ ΦΙΛΙΝΗ: Κατά πλειοψηφία.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
      ΠΡΟΕΔΡΕΥΟΥΣΑ (΄Ελσα Παπαδημητρίου): Συνεπώς το άρθρο 10 έγινε δεκτό ως έχει κατά πλειοψηφία.
	Ερωτάται το Σώμα: Γίνεται δεκτό το άρθρο 11 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
	ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία. 
	ΑΝΝΑ ΦΙΛΙΝΗ: Κατά πλειοψηφία. 
	ΜΑΥΡΟΥΔΗΣ ΒΟΡΙΔΗΣ: Κατά πλειοψηφία. 
	ΠΡΟΕΔΡΕΥΟΥΣΑ ('Ελσα Παπαδημητρίου): Συνεπώς το άρθρο 11 έγινε δεκτό ως έχει κατά πλειοψηφία. 
	Ερωτάται το Σώμα: Γίνεται δεκτό το άρθρο 12  ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
	ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
	ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία. 
	ΑΝΝΑ ΦΙΛΙΝΗ: Κατά πλειοψηφία. 
	ΜΑΥΡΟΥΔΗΣ ΒΟΡΙΔΗΣ: Κατά πλειοψηφία. 
	ΠΡΟΕΔΡΕΥΟΥΣΑ ('Ελσα Παπαδημητρίου): Συνεπώς το άρθρο 12 έγινε δεκτό ως έχει κατά πλειοψηφία. 
	Ερωτάται το Σώμα: Γίνεται δεκτό το άρθρο 13  ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
	ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
	ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία. 
	ΑΝΝΑ ΦΙΛΙΝΗ: Κατά πλειοψηφία. 
	ΜΑΥΡΟΥΔΗΣ ΒΟΡΙΔΗΣ: Κατά πλειοψηφία. 
	ΠΡΟΕΔΡΕΥΟΥΣΑ ('Ελσα Παπαδημητρίου): Συνεπώς το άρθρο 13 έγινε δεκτό ως έχει κατά πλειοψηφία. 
	Ερωτάται το Σώμα: Γίνεται δεκτό το άρθρο 14  ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
	ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
	ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία. 
	ΑΝΝΑ ΦΙΛΙΝΗ: Κατά πλειοψηφία. 
	ΜΑΥΡΟΥΔΗΣ ΒΟΡΙΔΗΣ: Κατά πλειοψηφία. 
	ΠΡΟΕΔΡΕΥΟΥΣΑ ('Ελσα Παπαδημητρίου): Συνεπώς το άρθρο 14 έγινε δεκτό ως έχει κατά πλειοψηφία. 
	Ερωτάται το Σώμα: Γίνεται δεκτό το άρθρο 15  ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
	ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
	ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία. 
	ΑΝΝΑ ΦΙΛΙΝΗ: Κατά πλειοψηφία. 
	ΜΑΥΡΟΥΔΗΣ ΒΟΡΙΔΗΣ: Κατά πλειοψηφία. 
	ΠΡΟΕΔΡΕΥΟΥΣΑ ('Ελσα Παπαδημητρίου): Συνεπώς το άρθρο 15 έγινε δεκτό ως έχει κατά πλειοψηφία. 
	Ερωτάται το Σώμα: Γίνεται δεκτό το άρθρο  16 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
	ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
	ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία. 
	ΑΝΝΑ ΦΙΛΙΝΗ: Κατά πλειοψηφία. 
	ΜΑΥΡΟΥΔΗΣ ΒΟΡΙΔΗΣ: Κατά πλειοψηφία. 
	ΠΡΟΕΔΡΕΥΟΥΣΑ ('Ελσα Παπαδημητρίου): Συνεπώς το άρθρο 16 έγινε δεκτό ως έχει κατά πλειοψηφία. 
	Ερωτάται το Σώμα: Γίνεται δεκτό το άρθρο 17  ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
	ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
	ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία. 
	ΑΝΝΑ ΦΙΛΙΝΗ: Κατά πλειοψηφία. 
	ΜΑΥΡΟΥΔΗΣ ΒΟΡΙΔΗΣ: Κατά πλειοψηφία. 
	ΠΡΟΕΔΡΕΥΟΥΣΑ ('Ελσα Παπαδημητρίου): Συνεπώς το άρθρο 17 έγινε δεκτό ως έχει κατά πλειοψηφία. 
	Ερωτάται το Σώμα: Γίνεται δεκτό το άρθρο 18  ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
	ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
	ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία. 
	ΑΝΝΑ ΦΙΛΙΝΗ: Κατά πλειοψηφία. 
	ΜΑΥΡΟΥΔΗΣ ΒΟΡΙΔΗΣ: Κατά πλειοψηφία. 
	ΠΡΟΕΔΡΕΥΟΥΣΑ ('Ελσα Παπαδημητρίου): Συνεπώς το άρθρο 18 έγινε δεκτό ως έχει κατά πλειοψηφία. 
	Ερωτάται το Σώμα: Γίνεται δεκτό το άρθρο  19 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
	ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
	ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία. 
	ΑΝΝΑ ΦΙΛΙΝΗ: Κατά πλειοψηφία. 
	ΜΑΥΡΟΥΔΗΣ ΒΟΡΙΔΗΣ: Κατά πλειοψηφία. 
	ΠΡΟΕΔΡΕΥΟΥΣΑ ('Ελσα Παπαδημητρίου): Συνεπώς το άρθρο 19 έγινε δεκτό ως έχει κατά πλειοψηφία. 
	Ερωτάται το Σώμα: Γίνεται δεκτό το άρθρο  20 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
	ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
	ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία. 
	ΑΝΝΑ ΦΙΛΙΝΗ: Κατά πλειοψηφία. 
	ΜΑΥΡΟΥΔΗΣ ΒΟΡΙΔΗΣ: Κατά πλειοψηφία. 
	ΠΡΟΕΔΡΕΥΟΥΣΑ ('Ελσα Παπαδημητρίου): Συνεπώς το άρθρο 20 έγινε δεκτό ως έχει κατά πλειοψηφία. 
	Ερωτάται το Σώμα: Γίνεται δεκτό το άρθρο  21 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
	ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
	ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία. 
	ΑΝΝΑ ΦΙΛΙΝΗ: Κατά πλειοψηφία. 
	ΜΑΥΡΟΥΔΗΣ ΒΟΡΙΔΗΣ: Κατά πλειοψηφία. 
	ΠΡΟΕΔΡΕΥΟΥΣΑ ('Ελσα Παπαδημητρίου): Συνεπώς το άρθρο 21 έγινε δεκτό ως έχει κατά πλειοψηφία. 
	Ερωτάται το Σώμα: Γίνεται δεκτό το άρθρο  22 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
	ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
	ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία. 
	ΑΝΝΑ ΦΙΛΙΝΗ: Κατά πλειοψηφία. 
	ΜΑΥΡΟΥΔΗΣ ΒΟΡΙΔΗΣ: Κατά πλειοψηφία. 
	ΠΡΟΕΔΡΕΥΟΥΣΑ ('Ελσα Παπαδημητρίου): Συνεπώς το άρθρο 22 έγινε δεκτό ως έχει κατά πλειοψηφία. 
	Ερωτάται το Σώμα: Γίνεται δεκτό το άρθρο  23 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
	ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
	ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία. 
	ΑΝΝΑ ΦΙΛΙΝΗ: Κατά πλειοψηφία. 
	ΜΑΥΡΟΥΔΗΣ ΒΟΡΙΔΗΣ: Κατά πλειοψηφία. 
	ΠΡΟΕΔΡΕΥΟΥΣΑ ('Ελσα Παπαδημητρίου): Συνεπώς το άρθρο 23 έγινε δεκτό ως έχει κατά πλειοψηφία. 
	Ερωτάται το Σώμα: Γίνεται δεκτό το άρθρο 24  ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
	ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
	ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία. 
	ΑΝΝΑ ΦΙΛΙΝΗ: Κατά πλειοψηφία. 
	ΜΑΥΡΟΥΔΗΣ ΒΟΡΙΔΗΣ: Κατά πλειοψηφία. 
	ΠΡΟΕΔΡΕΥΟΥΣΑ ('Ελσα Παπαδημητρίου): Συνεπώς το άρθρο 24 έγινε δεκτό ως έχει κατά πλειοψηφία. 
	Ερωτάται το Σώμα: Γίνεται δεκτό το άρθρο 25  ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
	ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
	ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία. 
	ΑΝΝΑ ΦΙΛΙΝΗ: Κατά πλειοψηφία. 
	ΜΑΥΡΟΥΔΗΣ ΒΟΡΙΔΗΣ: Κατά πλειοψηφία. 
	ΠΡΟΕΔΡΕΥΟΥΣΑ ('Ελσα Παπαδημητρίου): Συνεπώς το άρθρο 25 έγινε δεκτό ως έχει κατά πλειοψηφία. 
	Ερωτάται το Σώμα: Γίνεται δεκτό το άρθρο 26  ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
	ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
	ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία. 
	ΑΝΝΑ ΦΙΛΙΝΗ: Κατά πλειοψηφία. 
	ΜΑΥΡΟΥΔΗΣ ΒΟΡΙΔΗΣ: Κατά πλειοψηφία. 
	ΠΡΟΕΔΡΕΥΟΥΣΑ ('Ελσα Παπαδημητρίου): Συνεπώς το άρθρο 26 έγινε δεκτό ως έχει κατά πλειοψηφία. 
	Ερωτάται το Σώμα: Γίνεται δεκτό το άρθρο 27  ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
	ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
	ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία. 
	ΑΝΝΑ ΦΙΛΙΝΗ: Κατά πλειοψηφία. 
	ΜΑΥΡΟΥΔΗΣ ΒΟΡΙΔΗΣ: Κατά πλειοψηφία. 
	ΠΡΟΕΔΡΕΥΟΥΣΑ ('Ελσα Παπαδημητρίου): Συνεπώς το άρθρο 27 έγινε δεκτό ως έχει κατά πλειοψηφία. 
	Κυρίες και κύριοι συνάδελφοι, στο σημείο αυτό δέχεστε να λύσουμε τη συνεδρίαση;
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
	Με τη συναίνεση του Σώματος και ώρα 15.20΄ λύεται η συνεδρίαση για αύριο, ημέρα Παρασκευή 23 Ιανουαρίου 2009 και ώρα 10.30΄, με αντικείμενο εργασιών του Σώματος: α) νομοθετική εργασία, ψήφιση στο σύνολο του σχεδίου νόμου του Υπουργείου Ανάπτυξης: «Προώθηση της συμπαραγωγής δύο ή περισσοτέρων χρήσιμων μορφών ενέργειας, ρύθμιση ζητημάτων σχετικών με το Υδροηλεκτρικό Έργο Μεσοχώρας και άλλες διατάξεις», σύμφωνα με τη συμπληρωματική ημερήσια διάταξη που έχει διανεμηθεί και β) συζήτηση, σύμφωνα με το άρθρο 143 του Κανονισμού της Βουλής, με πρωτοβουλία του Πρωθυπουργού κ. Κώστα Καραμανλή, σε επίπεδο Αρχηγών Κομμάτων, με θέμα την Παιδεία, σύμφωνα με την ειδική ημερήσια διάταξη που ομοίως έχει διανεμηθεί.
      Ο ΠΡΟΕΔΡΟΣ                                                                ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 22-1-2009	ΣΕΛ. 3

Τελευταία Αποθήκευση:	28/1/2009 1:10:00 μμ	Από:	M.velioti
Εκτυπώθηκε:	27/1/2009 2:25:00 μμ

