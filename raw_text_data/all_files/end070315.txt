      
ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ (k)Θ΄


Πέμπτη 15 Μαρτίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. ΄Αδεια απουσίας του Βουλευτή κ. Φ. Τσαλίδη, σελ.
2. Ανακοινώνεται ότι τη συνεδρίαση παρακολουθούν μαθητές, από το 4ο Δημοτικό Σχολείο Υμηττού, το 4ο Γυμνάσιο Χανίων, το Λύκειο Φιλιππιάδας Πρεβέζης και το 5ο Εσπερινό ΤΕΕ Θεσσαλονίκης, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 16 Μαρτίου 2007, σελ.
4. Συζήτηση επικαίρων ερωτήσεων:
α) Προς τον Υπουργό Οικονομίας και Οικονομικών σχετικά με τη λήψη μέτρων στήριξης των επιχειρήσεων του νομού Ροδόπης κ.λπ., σελ.
β) Προς τον Υπουργό Απασχόλησης και Κοινωνικής Προστασίας, σχετικά με τη λήψη μέτρων διασφάλισης των θέσεων εργασίας στο εργοστάσιο της ΒΑΛΚΑΝ ΕΞΠΟΡΤ κ.λπ., σελ.
γ) Προς την Υπουργό Εθνικής Παιδείας και Θρησκευμάτων:
i. σχετικά με το βιβλίο της Ιστορίας της ΣΤ΄ Δημοτικού κ.λπ., σελ.
ii. σχετικά με την αναγνώριση από το Υπουργείο προϋπηρεσίας εκπαιδευτικών του ΟΑΕΔ κ.λπ., σελ.
δ) Προς τον Υπουργό Υγείας και Κοινωνικής Αλληλεγγύης, σχετικά με τη λειτουργία του Νοσοκομείου Κέρκυρας κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση επί της αρχής, των άρθρων και του συνόλου του σχεδίου νόμου του Υπουργείου Απασχόλησης και Κοινωνικής Προστασίας: «Σύσταση Ειδικού Ταμείου Κοινωνικής Αλληλεγγύης και άλλες διατάξεις», σελ.


ΟΜΙΛΗΤΕΣ
Α. Επί των επικαίρων ερωτήσεων:
ΑΛΑΒΑΝΟΣ Α., σελ.
ΓΙΑΚΟΥΜΑΤΟΣ Γ., σελ.
ΓΙΑΝΝΑΚΟΥ Μ., σελ.
ΓΙΑΝΝΟΠΟΥΛΟΣ Α., σελ.
ΚΑΛΟΣ Γ., σελ.
ΚΟΣΙΩΝΗΣ Π., σελ.
ΜΑΝΩΛΙΑ Χ., σελ.
ΤΖΕΚΗΣ Α., σελ.
ΦΩΛΙΑΣ Χ., σελ.
ΧΡΥΣΟΧΟΪΔΗΣ Μ., σελ.

Β. Επί του σχεδίου νόμου του Υπουργείου Απασχόλησης και Κοινωνικής Προστασίας:

ΑΓΓΕΛΗΣ Α., σελ.
ΑΝΤΩΝΑΚΟΠΟΥΛΟΣ Π., σελ.
ΒΑΡΒΙΤΣΙΩΤΗΣ Μ., σελ.
ΓΙΑΚΟΥΜΑΤΟΣ Γ., σελ.
ΚΑΚΛΑΜΑΝΗΣ Α., σελ.
ΚΑΡΑΟΓΛΟΥ Θ., σελ.
ΚΟΥΣΕΛΑΣ Δ., σελ.
ΚΟΥΤΣΟΥΚΟΣ Ι., σελ.
ΛΕΒΕΝΤΗΣ Α., σελ.
ΜΑΓΚΡΙΩΤΗΣ Ι., σελ.
ΜΑΝΩΛΙΑ Χ., σελ.
ΜΕΡΕΝΤΙΤΗ Α., σελ.
ΜΠΟΥΓΑΣ Ι., σελ.
ΝΑΣΙΩΚΑΣ Ε., σελ.
ΠΑΠΑΪΩΑΝΝΟΥ Μ., σελ.
ΠΑΠΑΧΡΗΣΤΟΣ Ε., σελ.
ΠΙΠΕΡΓΙΑΣ Δ., σελ.
ΣΓΟΥΡΙΔΗΣ Π., σελ.
ΤΖΑΜΤΖΗΣ Ι., σελ.
ΤΖΕΚΗΣ Α., σελ.
ΤΣΑΝΤΟΥΛΑΣ Δ., σελ.
ΤΣΙΤΟΥΡΙΔΗΣ Σ., σελ.
ΧΑΛΚΙΔΗΣ Μ., σελ.
ΧΩΡΕΜΗΣ Α., σελ.



      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ?Θ΄
      Πέμπτη 15 Μαρτίου 2007
      Αθήνα, σήμερα στις 15 Μαρτίου 2007, ημέρα Πέμπτη και ώρα 10.38΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τη κ. Χρύσα Μανωλιά, Βουλευτή Ροδόπης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ 
1) Ο Βουλευτής Αχαΐας   κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Οργανισμός Καλλιτεχνικών Πολιτιστικών Εκδηλώσεων ζητεί τη χορήγηση οικονομικής ενίσχυσης.
2) Ο Βουλευτής Αχαΐας   κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Σύλλογος Γονέων και Κηδεμόνων Λυκείου Καστριτσίου Πανεπιστημιουπόλεως Πατρών ζητεί την έγκαιρη οργάνωση του Προγράμματος Πρόσθετης Διδακτικής Στήριξης.
3) Ο Βουλευτής Αχαΐας   κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Σύλλογος Γονέων και Κηδεμόνων του Δημοτικού Σχολείου Λουσικών ζητεί την άμεση ανέγερση σχολικού συγκροτήματος στα Λουσικά Ωλενίας του Νομού Αχαΐας.
4) Ο Βουλευτής Αχαΐας   κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Νομάρχης Αχαΐας ζητεί την αξιοποίηση του Παμπελοποννησιακού Σταδίου Πάτρας.
5) Ο Βουλευτής Αχαΐας   κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία το Περιφερειακό Ταμείο Ανάπτυξης Περιφέρειας Δυτικής Ελλάδος διαμαρτύρεται για την επιστροφή τιμολογίων στον Προοδευτικό Σύλλογο Ζαρουχλέϊκων του Δήμου Πατρέων.
6) Ο Βουλευτής Αχαΐας   κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία Προπονητές Κολύμβησης Υδατοσφαίρισης και Συγχρονισμένης Κολύμβησης Νομού Αχαΐας διαμαρτύρονται  για την έλλειψη Κολυμβητηρίου από το Νομό Αχαΐας.
7) Ο Βουλευτής Αχαΐας   κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία το Εκκλησιαστικό Συμβούλιο του Ιερού Ναού «Εισόδια της Θεοτόκου» Τράπεζας – Διακοπτού ζητεί τη χορήγηση οικονομικής ενίσχυσης για την αποκατάσταση ζημιών που προκλήθηκαν από πυρκαγιά στον εν λόγω Ναό.
8) Ο Βουλευτής Αχαΐας   κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο κ. Ανδρέας Γαλάνης κάνει προτάσεις για την αξιοποίηση της νέας σιδηροδρομικής χάραξης από την ΕΡΓΟΣΕ για τη δημιουργία Αστικού και Προαστιακού Σιδηροδρόμου.
9) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Δήμος Ανθηδόνος Εύβοιας ζητεί έκτακτη οικονομική ενίσχυση για τη συνέχιση της λειτουργίας και συντήρησης του Βρεφονηπιακού Σταθμού και των δύο Νηπιαγωγείων του Δήμου του.
10) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Πανευβοϊκός Γυμναστικός Σύλλογος ζητεί να εκταμιευτούν από τη Γενική Γραμματεία Αθλητισμού τα ποσά που του αναλογούν.
11) Ο Βουλευτής Νομού Αττικής κ. ΑΘΑΝΑΣΙΟΣ ΜΠΟΥΡΑΣ κατέθεσε αναφορά με την οποία ο Δήμαρχος Καλυβίων – Θορικού ζητεί την ανάκληση της σύμβασης παραχώρησης παραλίας στην Εταιρεία ΑΤΤΙΚΟΣ ΗΛΙΟΣ Α.Ε.
12) Ο Βουλευτής Νομού Αττικής κ. ΑΘΑΝΑΣΙΟΣ ΜΠΟΥΡΑΣ κατέθεσε αναφορά με την οποία η Κεντρική Κλαδική Συνεταιριστική Ένωση Πτηνοτροφικών Προϊόντων «ΠΤΗΝΟΤΡΟΦΙΚΗ» και η Πανελλήνια Ένωση Οργανώσεων Πτηνοτρόφων Παραγωγών  ζητεί την επίλυση προβλημάτων των πτηνοτρόφων εξαιτίας της κρίσης που προκλήθηκε από τη φημολογούμενη γρίπη των πτηνών.
13) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία το Διοικητικό Συμβούλιο της Διεύθυνσης της Υγειονομικής Περιφέρειας Στερεάς Ελλάδας ζητεί την ίδρυση Περιφερειακού Ιατρείου στο Δημοτικό Διαμέρισμα Σταυρού του Δήμου Λαμιέων.
14) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Ένωση Αξιωματικών Ελληνικής Αστυνομίας Περιφέρειας Κρήτης διαμαρτύρεται για τις τοποθετήσεις των 20 Υποστρατήγων κατά τις κρίσεις των Αστυνομικών Διευθυντών.
15) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε δημοσίευμα εφημερίδας σχετικά με τον περιορισμό των αρμοδιοτήτων των Τοπικών Συμβουλίων και των Προέδρων Πτολεμαϊδας.
16) Ο Βουλευτής Ευβοίας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Ανθηδόνος Ευβοίας ζητεί την ένταξη στο ΚΤΕΛ Αστικών Γραμμών Χαλκίδας του Δημοτικού Διαμερίσματος Λουκισίων.
17) Ο Βουλευτής Ευβοίας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία οι Δήμαρχοι Ελυμνίων, Κηρέως και Νηλέως Εύβοιας ζητούν τη χρηματοδότηση των Δήμων τους για την πληρωμή 168 εργαζομένων σ΄ αυτούς.
18) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Γερμανούδης Αρχοντής ζητεί να απασχοληθεί στην Αρχαιολογική Υπηρεσία της Πέλλας.
19) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Θάνος Χρήστος ζητεί πληροφορίες για τη συνταξιοδότησή του.
20) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Τσάτσης Αντώνιος ζητεί την ικανοποίηση αιτήματος.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 2419/15-12-06 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 1350/8-1-07 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, σας πληροφορούμε τα εξής:
     Το ΥΠΕΣΔΔΑ συμμετέχει στη συνολική προσπάθεια που γίνεται από την Κεντρική Διοίκηση για τη λήψη ουσιαστικών μέτρων που αφορούν στην κοινωνική ένταξη ευπαθών κοινωνικών ομάδων.
     Η συμμετοχή αυτή έχει αποτυπωθεί και στο Ολοκληρωμένο Πρόγραμμα Δράσης για την Κοινωνική Ένταξη των Ελλήνων Τσιγγάνων, το οποίο υλοποιείται από τους αρμόδιους φορείς υπό την εποπτεία Διυπουργικής Επιτροπής, που συντονίζεται από τον Υπουργό Εσωτερικών Δημόσιας Διοίκησης και Αποκέντρωσης.
     Βασικός στόχος του προγράμματος, το οποίο βρίσκεται σε εξέλιξη, είναι η κοινωνική ένταξη των τσιγγάνων, η βελτίωση και η διασφάλιση της ποιότητας ζωής τους με την υλοποίηση δράσεων στους ειδικότερους τομείς της στέγασης, της υγείας, της απασχόλησης, της εκπαίδευσης, του πολιτισμού και του αθλητισμού.
     Στον τομέα της στέγασης, δημιουργούνται οικισμοί προκειμένου να στεγαστούν οι σκηνίτες τσιγγάνοι και υλοποιούνται έργα υποδομής για τη βελτίωση των συνθηκών διαβίωσης στους υφιστάμενους οικισμούς. Ολοκληρώθηκαν ή είναι σε εξέλιξη έργα στέγασης, δημιουργήθηκαν μόνιμες κατοικίες και χορηγούνται σε συνεργασία με το ΥΠΕΧΩΔΕ, λυόμενοι οικισμοί στους οποίους μεταστεγάζονται τσιγγάνοι που διαβιούσαν σε παράγκες, σκηνές και άλλες κατασκευές.
     Το ΥΠΕΣΔΔΑ χρηματοδοτεί το πρόγραμμα από εθνικούς πόρους και προχωρά τα στεγαστικά προγράμματα με την αγορά γης για τη μετεγκατάσταση ή την αναβάθμιση της οικιστικής κατάστασης στις περιοχές που αντιμετωπίζουν έντονα προβλήματα. Χρηματοδοτεί τους ΟΤΑ της χώρας για την κατασκευή έργων βασικής υποδομής και την κατασκευή δικτύων (ύδρευσης αποχέτευσης, ηλεκτροφωτισμού, ασφαλτόστρωσης, βάσεις για λυόμενους οικίσκους), για κατασκευή κοινωνικών υποδομών (βάσεις για ιατροκοινωνικά κέντρα και για σπίτια πολιτισμού) για αναπλάσεις, για τη δημιουργία παιδικών χαρών σε υφιστάμενους ή νέους οικισμούς με σκοπό τη βελτίωση των συνθηκών διαβίωσης των τσιγγάνων. Προϋπόθεση για τη χρηματοδότηση των έργων και δράσεων είναι η ύπαρξη ολοκληρωμένων και ώριμων προτάσεων από την Τοπική Αυτοδιοίκηση.
     Ο Δήμος Λαμιέων έχει χρηματοδοτηθεί από το ΥΠΕΣΔΔΑ για το έργο «Βελτίωση ποιότητας ζωής των τσιγγάνων» με ποσό 234.776,23 ευρώ και έχει απορροφήσει έως σήμερα ποσό ύψους 162.627,21 ευρώ. Σύμφωνα με το Δήμο Λαμιέων έχει αγοραστεί ένα οικόπεδο και έχουν κατασκευαστεί οι βάσεις για την υποδοχή λυόμενων οικίσκων.
     Μέρος του στεγαστικού προγράμματος είναι και η χορήγηση στεγαστικών δανείων ύψους 60.000 ευρώ σε Έλληνες άστεγους τσιγγάνους με ευνοϊκούς όρους και με την εγγύηση του Ελληνικού Δημοσίου. Έως σήμερα έχουν εγκριθεί 60 δάνεια και αναμένεται να δοθούν νέα.
     Με τα στεγαστικά δάνεια παρέχεται η δυνατότητα στους δικαιούχους είτε να αγοράσουν έτοιμη κατοικία, είτε να αποπερατώσουν υφιστάμενη, είτε να αγοράσουν οικόπεδο και να χτίσουν είτε εάν οι ίδιοι οι τσιγγάνοι το επιθυμούν να ενταχθούν σε πρόγραμμα οργανωμένης οικιστικής δόμησης.
     Παράλληλα για την υγειονομική κάλυψη και την κοινωνική στήριξη των τσιγγάνων έχει διατεθεί δημοτικό οικόπεδο στο οποίο πρόκειται να εγκατασταθούν δύο λυόμενοι οικίσκοι για τη λειτουργία Ιατροκοινωνικού Κέντρου.
     Στο πλαίσιο του προγράμματος λαμβάνονται μέτρα στους τομείς της απασχόλησης (συμβουλευτική, προκατάρτιση, κατάρτιση, συνοδευτικές υποστηρικτικές υπηρεσίες), της υγείας (ιατροκοινωνικά κέντρα), της εκπαίδευσης, του πολιτισμού και του αθλητισμού από τα αντίστοιχα Υπουργεία, τα οποία είναι αρμόδια να απαντήσουν.
     Ο Υφυπουργός
     ΑΘ. ΝΑΚΟΣ»
     2. Στην με αριθμό 1573/23-11-06 ερώτηση του Βουλευτή κ. Θεόδωρου Καράογλου δόθηκε με το υπ’ αριθμ. Φ 900α/5307/8891/5-1-07 έγγραφο από τον Υφυπουργό Εθνικής Άμυνας η ακόλουθη απάντηση:
     «Σε απάντηση της υπ' αριθμ. 1573/23-11-2006 ερώτησης που κατέθεσε στη Βουλή των Ελλήνων ο Βουλευτής κ. Θεόδωρος Καράογλου σχετικά με την αναγνώριση στρατιωτικής υπηρεσίας σε συμμαχικό στρατό (Κύπρος), και καθ' ο μέρος αφορά το ΥΠΕΘΑ, σας γνωρίζουμε τα ακόλουθα:
     Η ελληνική στρατολογική νομοθεσία αναφέρεται στα θέματα στράτευσης των Ελλήνων πολιτών στα πλαίσια της επιταγής του άρθρου 4 παρ. 6 του Συντάγματος, καθορίζοντας τους υπόχρεους για στράτευση, τη διάρκεια των στρατιωτικών υποχρεώσεων, τις προϋποθέσεις χορήγησης αναβολής στράτευσης, τις απαλλαγές από τη στράτευση κλπ.
     Έτσι στο άρθρο 56 του Ν.3421/05 «Στρατολογία των Ελλήνων και άλλες διατάξεις» (ΦΕΚ 302 Α'), προβλέπεται η δυνατότητα αναγνώρισης ως χρόνου στρατιωτικής υπηρεσίας του χρόνου κατά τον οποίο Έλληνες πολίτες υπηρέτησαν με στρατιωτική ιδιότητα σε τακτικές Ένοπλες Δυνάμεις συμμαχικού κράτους ή κράτους μέλους της Ευρωπαϊκής Ένωσης προς κάλυψη της στρατεύσιμης στρατιωτικής τους υποχρέωσης. Τέτοια πρόβλεψη όμως δεν υπάρχει για πολίτες της Κυπριακής Δημοκρατίας. Σχετικά με την αναγνώριση του χρόνου αυτού (του άρθρου 56 Ν.3421/05) ως συντάξιμου και υπό ποιες προϋποθέσεις αρμόδια να απαντήσουν είναι τα Υπουργεία Οικονομίας και Οικονομικών (για τους υπαγόμενους στην ασφάλιση του Δημοσίου) και το Υπουργείο Απασχόλησης και Κοινωνικής Προστασίας (για τους ασφαλισμένους του ιδιωτικού τομέα).
     Ο Υφυπουργός
     ΙΩΑΝΝΗΣ Δ. ΛΑΜΠΡΟΠΟΥΛΟΣ»
      3. Στην με αριθμό 3223/18.1.07 ερώτηση του Βουλευτή κ. Ευγένιου Χαϊτίδη δόθηκε με το υπ’ αριθμ. 2/9250/0025/5.3.07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθμ. 3223/18-1-2007 ερώτησης, που κατέθεσε ο βουλευτής κ. Ευγένιος Χαϊτίδης και μας διαβίβασε το ερωτώμενο Υπουργείο Εσωτερικών Δημόσιας Διοίκησης και Αποκέντρωσης, αναφορικά με τον καθαρισμό της κοίτης ποταμών, χειμάρρων και αρδευτικών τάφρων στο Νομό Σερρών από επιβλαβή αυτοφυή βλάστηση, σας γνωρίζουμε, στο πλαίσιο των αρμοδιοτήτων μας, τα ακόλουθα:
      -Στην αρμοδιότητα του Οργανισμού Διαχείρισης Δημόσιου Υλικού (Ο.Δ.Δ.Υ.) Α.Ε., ανήκει η διαχείριση της ξυλείας καθώς και οποιουδήποτε άλλου πλεονάζοντος ή μη χρήσιμου υλικού του Δημοσίου και του ευρύτερου Δημόσιου Τομέα.
      - Ο Ο.Δ.Δ.Υ. επιλαμβάνεται των υλικών αυτών όταν του διατεθούν από τους αρμόδιους φορείς για πώληση ή παραχώρηση σε φορείς του Δημοσίου. Ως εκ τούτου δεν παρέχεται η δυνατότητα στον Ο.Δ.Δ.Υ. να διαθέτει δωρεάν υλικά σε ιδιώτες.
      Όσον αφορά δε το θέμα του καθαρισμού σας κοίτης των ποταμών, χειμάρρων και αρδευτικών τάφρων από την επιβλαβή αυτοφυή βλάστηση, σας γνωρίζουμε ότι αυτό αποτελεί αντικείμενο των Τεχνικών Υπηρεσιών των Περιφερειών και των Νομαρχιακών Αυτοδιοικήσεων, όπως ήδη σας έχουν γνωρίσει με σχετικά έγγραφά τους, τα Υπουργεία Εσωτερικών Δημόσιας Διοίκησης και Αποκέντρωσης και Περιβάλλοντος Χωροταξίας και Δημοσίων Έργων, προς τα οποία υπεβλήθη η ερώτησή σας.
      Ο Υφυπουργός
      ΠΕΤΡΟΣ ΔΟΥΚΑΣ»
      4. Στην με αριθμό 4344/14.2.07 ερώτηση του Βουλευτή κ. Κων/νου Ρόβλια δόθηκε με το υπ’ αριθμ. 339/2007/5.3.07 έγγραφο από την Υπουργό Τουριστικής Ανάπτυξης η ακόλουθη απάντηση:
      «Σε απάντηση στο ανωτέρω σχετικό, σας γνωρίζουμε ότι :
      Η έκταση αυτή, συνολικού εμβαδού 26 στρεμμάτων (παλιές κατασκηνώσεις του ΥΠΕΠΘ) παραχωρήθηκε για χρήση 15 ετών στον ΟΤΕΚ με την υπ'αριθμ.24/11-01-2006 από το ΥΠΕΠΘ.
      Σε σχολικό κτήριο του Δήμου λειτουργεί πιλοτικά από το 2005 με κονδύλια του Γ΄ Κ.Π.Σ το Ι.Ε.Κ Ορεινού Τουρισμού, το οποίο διανύει το τελευταίο εξάμηνο με επιτυχία.
      Σημειώνεται ότι η τοπική κοινωνία στήριξε τις προσπάθειες του ΟΤΕΚ για την επιτυχή λειτουργία του εν λόγω ΙΕΚ.
      Το Υπουργείο Τουριστικής Ανάπτυξης εξετάζει θετικά τη συνέχιση της λειτουργίας του παραπάνω ΙΕΚ, διότι θα συμβάλλει στην ποιοτική αναβάθμιση της περιοχής που δραστηριοποιείται αλλά και γενικότερα του τουρισμού Υπαίθρου.
      Η Υπουργός
      ΦΑΝΗ ΠΑΛΛΗ-ΠΕΤΡΑΛΙΑ»
     5. Στην με αριθμό 4139/9.2.07 ερώτηση του Βουλευτή κ. Δημητρίου Βαρβαρίγου δόθηκε με το υπ’ αριθμ. 12362/2.3.07 έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Δ. Βαρβαρίγος, αναφορικά με τη συνομολόγηση δανείου από το Σύνδεσμο Καθαριότητας Δήμων και Κοινοτήτων Νομού Ζακύνθου, σας γνωρίζουμε, έπειτα από ενημέρωσή μας από την Περιφέρεια Ιονίων Νήσων, τα ακόλουθα:
      Ο προαναφερόμενος Σύνδεσμος συνομολόγησε δάνειο με την Τράπεζα Πειραιώς, συνολικού ύψους 3.000.000 ευρώ, το έτος 2004. Το δάνειο αυτό εκταμιεύθηκε τμηματικά από την Τράπεζα και συγκεκριμένα αποδόθηκε στο Σύνδεσμο, ως πρώτη δόση, ποσό 1.777.559,86 ευρώ τον Δεκέμβριο του 2004, ενώ το υπόλοιπο εκταμιεύθηκε εξ ολοκλήρου εντός του επόμενου οικονομικού έτους.
      Κατά το έτος 2005, ο Σύνδεσμος εξόφλησε το σύνολο των αντίστοιχων τοκοχρεωλυτικών δόσεων προς την Τράπεζα, ενώ κατά το 2006 πλήρωσε τις δόσεις Ιανουαρίου, Φεβρουαρίου και μέρος αυτής του Μαρτίου του ίδιου έτους.
      Τέλος, για την εξόφληση του υπόλοιπου του δανείου, δεν έχει λάβει χώρα έως σήμερα παρακράτηση Κεντρικών Αυτοτελών Πόρων κάποιου ή κάποιων από τους ΟΤΑ-μέλη του Συνδέσμου.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
     6. Στην με αριθμό 3495/24-1-07 ερώτηση του Βουλευτή κ. Ανδρέα Λοβέρδου δόθηκε με το υπ’ αριθμ. 6468Β /18-2-07 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Απαντώντας στην παραπάνω σχετική ερώτηση, σας γνωρίζουμε ότι:
     Για την αύξηση της συμμετοχής των ΑΠΕ στην παραγωγή ενέργειας το 2006 ψηφίστηκε ο ν.3468/2006 (ΦΕΚ 129 Α/27.06.06) για «Παραγωγή Ηλεκτρικής Ενέργειας από Ανανεώσιμες Πηγές Ενέργειας και Συμπαραγωγή Ηλεκτρισμού και Θερμότητας Υψηλής Απόδοσης και Λοιπές Διατάξεις.
     Εκδόθηκαν η ΚΥΑ 104247/26.05.06 Ε.Υ.ΠΕ./Υ.ΠΕ.ΧΩ.Δ.Ε. (ΦΕΚ 663/Β/06) «Διαδικασία Προκαταρκτικής Περιβαλλοντικής Εκτίμησης και Αξιολόγησης (ΠΠΕΑ) και Έγκρισης Περιβαλλοντικών Όρων (ΕΠΟ) έργων Ανανεώσιμων Πηγών Ενέργειας (ΑΠΕ), και η ΚΥΑ 104248/26.05.06 Ε.Υ.ΠΕ./Υ.ΠΕ.ΧΩ.Δ.Ε. (ΦΕΚ 663/Β/06) «Περιεχόμενο Δικαιολογητικά και λοιπά στοιχεία των Προμελετών Περιβαλλοντικών Επιπτώσεων (ΠΠΕ), των Μελετών Περιβαλλοντικών Επιπτώσεων (ΜΠΕ), καθώς και συναφών μελετών περιβάλλοντος, έργων Ανανεώσιμων Πηγών Ενέργειας (ΑΠΕ)».
     Ενσωματώθηκε στο εθνικό μας δίκαιο, με την υπ’ αριθμ. 21475/4707 ΚΥΑ (ΦΕΚ 880/Β/1998), η με αριθμό 93/76/ΕΟΚ οδηγία του Συμβουλίου των Ευρωπαϊκών Κοινοτήτων (13.9.1993) «για περιορισμό των εκπομπών διοξειδίου του άνθρακα με την βελτίωση της ενεργειακής απόδοσης».
     Για την ενσωμάτωση της οδηγίας 2002/91/EK για την ενεργειακή απόδοση των κτηρίων στο εθνικό μας δίκαιο, συγκροτήθηκε το 2005, επιτροπή με απόφαση του Υπουργού Ανάπτυξης η οποία:
     Ολοκλήρωσε, σε συνεργασία με το Υ.ΠΕ.ΧΩ.Δ.Ε.., την επεξεργασία «Κανονισμού Ενεργειακής Απόδοσης Κτηρίων-ΚΕΝΑΚ» σύμφωνα με τις απαιτήσεις της εν λόγω οδηγίας , ο οποίος θα υποστηρίξει την εφαρμογή της, μέσω συγκεκριμένης μεθοδολογίας για τον υπολογισμό της συνολικής ενεργειακής κατανάλωσης ενός κτηρίου, τη θέσπιση ελάχιστων απαιτήσεων ενεργειακής απόδοσης ανά κατηγορία χρήσης κτηρίων, καθώς και τη θέσπιση διαδικασίας διενέργειας των ενεργειακών επιθεωρήσεων και πιστοποίησης τους.
     - Υπέβαλλε στο ΥΠ.AN. σχέδιο νόμου με τίτλο «λήψη μέτρων βελτίωσης της ενεργειακής απόδοσης των κτηρίων» όπου τίθεται το γενικό πλαίσιο εφαρμογής της οδηγίας.
     - Υπέβαλλε στο ΥΠ.ΑΝ., σχέδιο ΚΥΑ με τίτλο «Μητρώο Ενεργειακών Επιθεωρητών Κτηρίων Κατοίκων και Ειδικών Χρήσεων» με την οποία ρυθμίζονται θέματα σχετικά με τους εμπειρογνώμονες που θα διενεργούν τις ενεργειακές επιθεωρήσεις (απαιτούμενα προσόντα, διαδικασία εγγραφής στο μητρώο, κυρώσεις, κ.λπ.).
     Αποφασιστικό ρόλο για τη διείσδυση των ΑΠΕ και κατ' επέκταση για την ικανοποίηση των εθνικών μας στόχων που σχετίζονται με την αντιμετώπιση του φαινομένου του θερμοκηπίου αναμένεται να διαδραματίσει το Ειδικό Χωροταξικό Πλαίσιο για τις ΑΠΕ το οποίο εκπονήθηκε από το Υ.ΠΕ.ΧΩ.Δ.Ε. και ήδη βρίσκεται σε διαδικασία διαβούλευσης.
     Ειδικότερα με το χωροταξικό αυτό πλαίσιο καθιερώνονται, εκτός των άλλων, ενιαίοι, σαφείς, και αναλυτικοί κανόνες και κριτήρια χωροθέτησης, που αναμένεται να δράσουν καταλυτικά στην επιτάχυνση των ρυθμών διείσδυσης πράσινης ενέργειας με:
     . Την απλοποίηση και συστηματοποίηση των προϋποθέσεων χωροθέτησης των έργων ΑΠΕ, την ενίσχυση της επενδυτικής ασφάλειας και στην άρση των εμποδίων και της γραφειοκρατίας.
     . Τον περιορισμό των πεδίων συνδιαλλαγής, των συνεπαγόμενων τριβών μεταξύ διοίκησης, επενδυτών και τρίτων και στην επιτάχυνση των σχετικών διοικητικών διαδικασιών.
     Ο Υπουργός
     Γ. ΣΟΥΦΛΙΑΣ»
      7. Στην με αριθμό 3737/31-1-07 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 1406/13-2-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση του από 5-2-2007 εγγράφου σας, σχετικού με την υπ' αριθμ. 3737/31-1-2007 ερώτηση που κατέθεσε ο Βουλευτής κ. Στέλιος Ματζαπετάκης, σας πληροφορούμε τα εξής:
     Σε περίπτωση «ΤΖΑΚ ΠΟΤ» τα κέρδη του τρίδυμου λαχνού μπορεί να είναι έως 3.500.000 ευρώ. Το διαφημιστικό σποτ που αναφέρει «κέρδη του τρίδυμου λαχνού έως 2.500.000 ευρώ» αφορά την περίπτωση που δεν έχει γίνει «ΤΖΑΚ ΠΟΤ» και τους τελευταίους δύο μήνες δεν έχει δοθεί σχετική εντολή της αρμόδιας Υπηρεσίας, για αυτό το διαφημιστικό σποτ. Η πρόταση «με 2 ευρώ έως 2.500.000 ευρώ» αφορά ένα πολύ παλιό διαφημιστικό σποτ, που ο πρώτος λαχνός είχε επιδότηση 2.000.000 ευρώ. Ο ραδιοφωνικός σταθμός μετέδιδε αυτό το μήνυμα από δικό του λάθος. Αυτά τα παλαιά σποτ δεν βρίσκονται σήμερα στην ιστοσελίδα της Δ/νσης Κρατικών Λαχείων, από όπου οι ραδιοφωνικοί σταθμοί αντλούν το διαφημιστικό υλικό.
     Το τηλεοπτικό κανάλι της ΕΤ3 μετέδωσε από 19-1-2007 έως 22-1-2007 το διαφημιστικό σποτ του «ΤΖΑΚ ΠΟΤ», με κέρδη τρίδυμου λαχνού έως 3.500.000 ευρώ και από 26-1-2007 έως 29-1-2007 το διαφημιστικό σποτ του «ΔΙΠΛΟΥ ΤΖΑΚ ΠΟΤ» με κέρδη τρίδυμου λαχνού έως 4.500.000 ευρώ, μετά από σχετικές εντολές της αρμόδιας Υπηρεσίας του Υπουργείου μας.
     Ο Υφυπουργός
     ΑΝΤΩΝΙΟΣ ΜΠΕΖΑΣ»
      8. Στην με αριθμό 4184/9.2.07 ερώτηση της Βουλευτού κ. Αικατερίνης Παπακώστα-Σιδηροπούλου δόθηκε με το υπ’ αριθμ. 11892/28.2.07 έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, που κατέθεσε η Βουλευτής κ. Κατερίνα Παπακώστα-Σιδηροπούλου, σχετικά με τη δημιουργία κέντρων αποτέφρωσης νεκρών, σας γνωρίζουμε, κατά λόγο αρμοδιότητάς μας, τα εξής:
	Στις διατάξεις του άρθρου 35, παρ. 4 ν. 3448/2006, παρέχεται εξουσιοδότηση για την έκδοση:
      α) Προεδρικού διατάγματος, με πρόταση των Υπουργών Εσωτερικών, Δημόσιας Διοίκησης & Αποκέντρωσης, Περιβάλλοντος, Χωροταξίας & Δημοσίων Έργων και Υγείας & Κοινωνικής Αλληλεγγύης, με το οποίο καθορίζονται οι χώροι δημιουργίας κέντρων αποτέφρωσης νεκρών, οι όροι και ο έλεγχος λειτουργίας τους, καθώς και οι ειδικότερες προϋποθέσεις αποτέφρωσης και
	β) Κοινής απόφασης των ίδιων Υπουργών, με την οποία ρυθμίζονται ειδικότερα σχετικά ζητήματα, καθώς και ζητήματα με χαρακτήρα τεχνικό ή λεπτομερειακό.
      Εξάλλου, στις διατάξεις του άρθρου 75 (παρ. 1 περίπτ. β 10 και 11 περίπτ. 8) του ν. 3463/2006 «Κύρωση του Κώδικα Δήμων και Κοινοτήτων», ορίζεται ότι μεταξύ των αρμοδιοτήτων των Δήμων και Κοινοτήτων περιλαμβάνονται:
- η παροχή γνώμης για τον καθορισμό χώρων αποτέφρωσης νεκρών και
- η δημιουργία, συντήρηση και λειτουργία κέντρων αποτέφρωσης και η χορήγηση άδειας αποτέφρωσης νεκρών.
      Για την εξέταση των συναφών, με την αποτέφρωση νεκρών, ζητημάτων (υγειονομικού, περιβαλλοντικού, χωροταξικού-πολεοδομικού κ.λπ. ενδιαφέροντος, αλλά και καθαρά τεχνικού και οργανωτικού χαρακτήρα) και την εκπόνηση των ανωτέρω κανονιστικών πράξεων, έχει συσταθεί, με πρωτοβουλία του Υπουργείου μας και λειτουργεί, ομάδα εργασίας αποτελούμενη από εκπροσώπους των συναρμόδιων Υπουργείων ΕΣ.Δ.Δ.Α., ΠΕ.ΧΩ.Δ.Ε. και Υγείας & Κοιν. Αλληλεγγύης, καθώς και της Κ.Ε.Δ.Κ.Ε., της Eκκλησίας της Ελλάδος και άλλων ενδιαφερόμενων φορέων που διαθέτουν την απαιτούμενη γνώση και πείρα στα σχετικά ζητήματα (Εθνικής Επιτροπής για τα Δικαιώματα του Ανθρώπου, Επιτροπής για το Δικαίωμα της Αποτέφρωσης των Νεκρών στην Ελλάδα, Συνδέσμου Φίλων Αποτέφρωσης).
      Η κίνηση της σχετικής διαδικασίας ίδρυσης και λειτουργίας κέντρων αποτέφρωσης, μετά την έκδοση των προβλεπόμενων κανονιστικών πράξεων (προεδρικού διατάγματος και κοινής υπουργικής απόφασης) και σύμφωνα με τους όρους και προδιαγραφές που θα τίθενται με αυτές, θα προέλθει από τους ενδιαφερόμενους Δήμους ή Κοινότητες.
Ο Υφυπουργός
ΑΘ. ΝΑΚΟΣ»
     9. Στην με αριθμό 3929/6-2-07 ερώτηση της Βουλευτού κ. Κρινιώ Κανελλοπούλου δόθηκε με το υπ’ αριθμ. 11576/28.2.07 έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, που κατέθεσε η Βουλευτής κ. Κρινιώ Κανελλοπούλου, αναφορικά με το ενδεχόμενο προώθησης νομοθετικής ρύθμισης περί χορήγησης νέας διετούς ανατρεπτικής προθεσμίας για την υποβολή αιτήσεων απ' ευθείας εξαγοράς δημοτικών και κοινοτικών εκτάσεων ή οικοπεδικών χώρων από τους αυθαιρέτως κατέχοντες αυτούς, σύμφωνα με τις διατάξεις του άρθρου 28 ν. 1080/1980, όπως ισχύει, σας γνωρίζουμε τα ακόλουθα:
     Με τις διατάξεις των παραγράφων 1 και 2 του άρθρου 28 ν. 1080/80, δόθηκε η δυνατότητα απ' ευθείας εκποίησης δημοτικών και κοινοτικών εκτάσεων, κατεχομένων αυθαιρέτως κατά την έναρξη ισχύος του νόμου αυτού, από δεκαπενταετίας τουλάχιστον (δεκαετίας προκειμένου περί οικοπεδικών χώρων), στους αυθαιρέτως κατέχοντες αυτές, υπό τις ειδικότερες προϋποθέσεις και σύμφωνα με τη διαδικασία που ορίζονται στις ίδιες διατάξεις. Απαραίτητη προϋπόθεση, μεταξύ άλλων, ήταν η υποβολή αίτησης από τους ενδιαφερόμενους στον ιδιοκτήτη Δήμο ή Κοινότητα, εντός ανατρεπτικής προθεσμίας 2 ετών από την ισχύ του νόμου (6 μηνών για τους οικοπεδικούς χώρους).
     Με μεταγενέστερες ρυθμίσεις (άρθ. 19 ν. 1205/81, άρθ. 11 παρ. 1 ν. 1491/84 και άρθ. 15 παρ. 1 ν. 2130/93) δόθηκαν διαδοχικές παρατάσεις των ανωτέρω προθεσμιών και με τις διατάξεις του άρθρου 33 του ν. 3202/03 «Εκλογικές δαπάνες κατά τις νομαρχιακές και δημοτικές εκλογές, οικονομική διοίκηση και διαχείριση των Ο.Τ.Α., θέματα αλλοδαπών και άλλες διατάξεις», επανήλθαν σε ισχύ οι ρυθμίσεις των παραγράφων 1 και 2 του άρθρου 28 του ν. 1080/80, δίνοντας εκ νέου ανατρεπτική προθεσμία δύο (2) ετών από την έναρξη ισχύος του νόμου (ήτοι μέχρι την 11 Δεκεμβρίου 2005), για την υποβολή σχετικών αιτήσεων.
     Σκοπός των ανωτέρω διατάξεων ήταν ακριβώς να καταστεί δυνατό να ασκήσουν δικαίωμα εξαγοράς των αυθαιρέτως κατεχομένων ακινήτων, όσοι από τους αυθαιρέτως κατέχοντες δεν έκαναν εγκαίρως χρήση του δικαιώματος αυτού, παρ΄ ότι πληρούσαν τις απαιτούμενες τυπικές και ουσιαστικές προϋποθέσεις για την άσκησή του.
     Από τα ανωτέρω προκύπτει ότι οι ενδιαφερόμενοι είχαν στη διάθεσή τους επαρκή χρόνο για να ασκήσουν εμπρόθεσμα το δικαίωμά τους, τόσο υπό την ισχύ του αρχικού ν. 1080/80, όσο και μετά τις διαδοχικές παρατάσεις της σχετικής προθεσμίας (με τελευταία αυτή του ν. 3202/03).
     Ως εκ τούτου, το ενδεχόμενο ανάληψης νομοθετικής πρωτοβουλίας για την παροχή νέας ανατρεπτικής προθεσμίας υποβολής αιτήσεων για εξαγορά αυθαιρέτως κατεχομένων δημοτικών ή κοινοτικών εκτάσεων, μπορεί να εξεταστεί εφόσον υποβληθούν στο Υπουργείο συγκεκριμένα αιτήματα από τους ενδιαφερόμενους Δήμους ή Κοινότητες, στα οποία αφενός θα βεβαιώνεται η εκ μέρους τους πρόθεση εκποίησης τέτοιων εκτάσεων (δεδομένου ότι η εκποίηση είναι γι' αυτούς δυνητική και όχι υποχρεωτική), καθώς και η συνδρομή των απαραίτητων προς τούτο προϋποθέσεων.
Ο Υφυπουργός
ΑΘ. ΝΑΚΟΣ»
      10. Στην με αριθμό 4081/8.2.07 ερώτηση του Βουλευτή κ. Ιωάννου Κουτσούκου δόθηκε με το υπ’ αριθμ. 6488/ΕΥΣ/945/2.3.07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της παραπάνω ερώτησης σχετικά με τις δράσεις 2.2.2 «Ποιοτικός εκσυγχρονισμός μικρών καταλυμάτων», 2.2.3 «Επιχειρηματικά σχέδια ΜΜΕ όλων των κλάδων του τουριστικού τομέα» και 5.3.1 «Διάδοση και καθιέρωση της Ελληνικής κουζίνας» που υπάγονται στο Ε.Π. «Ανταγωνιστικότητα», σας γνωστοποιούμε τα ακόλουθα:
      Στις τρεις παραπάνω δράσεις καταβλήθηκε κάθε δυνατή προσπάθεια στο πλαίσιο των διατιθέμενων κοινοτικών πόρων να ενταχθούν κατά το δυνατό περισσότερα έργα του τελευταίου κύκλου αξιολόγησης που παρουσίασε ιδιαίτερα αυξημένη ζήτηση.
Το Μέτρο 2.2. «Ανάπτυξη της επιχειρηματικότητας και ενίσχυση της ανταγωνιστικότητας στον τουριστικό τομέα» του Ε.Π. «Ανταγωνιστικότητα» έχει ήδη υπερβεί σε εντάξεις έργων τον αρχικά προγραμματισμένο προϋπολογισμό του.
Ειδικότερα:
Δράση 2.2.2 (Ποιοτικός εκσυγχρονισμός μικρών καταλυμάτων)
Στη δράση 2.2.2, έχουν πραγματοποιηθεί έως σήμερα 9 κύκλοι αξιολόγησης και έχουν ενταχθεί συνολικά 4.753 έργα. Στο πλαίσιο του τελευταίου κύκλου, είχε προγραμματιστεί η διάθεση ποσού Δημόσιας Δαπάνης ύψους 5 εκ. ευρώ, η οποία βάσει των στοιχείων των προηγούμενων κύκλων θα κάλυπτε τις ανάγκες ζήτησης. Λόγω, όμως, του μεγάλου αριθμού θετικά αξιολογημένων προτάσεων, η Δημόσια Δαπάνη των έργων που εντάχθηκαν ανήλθε τελικά σε 12,75 εκ. ευρώ.
Δράση 2.2.3 (Επιχειρηματικά σχέδια ΜΜΕ όλων των κλάδων του τουριστικού τομέα)
Στη δράση 2.2.3, στους συνολικά 9 κύκλους αξιολόγησης που έχουν ήδη πραγματοποιηθεί, έχουν ενταχθεί 880 επιχειρήσεις και ενώ η αρχικά προγραμματισμένη Δημόσια Δαπάνη για τη δράση ανήρχετο σε 11,8 εκ. ευρώ, η Δημόσια Δαπάνη των ενταγμένων έργων έως τις 31.12.2006 ανήλθε σε 13,4 εκ. ευρώ.
Δράση 5.3.1 «Διάδοση και καθιέρωση της Ελληνικής κουζίνας»
Στη δράση 5.3.1 έχουν ενταχθεί μέχρι σήμερα 1.027 έργα Δημόσιας Δαπάνης 21,09 εκ. ευρώ. Κατά την τελευταία προκήρυξη, η Δημόσια Δαπάνη το ύψος της οποίας ανήρχετο σε 5 εκ. ευρώ, υποβλήθηκαν 1.185 προτάσεις, η Δημόσια Δαπάνη των οποίων ανήρχετο σε 41 εκ. ευρώ. Προκειμένου να υλοποιηθούν κατά το δυνατό περισσότερες θετικά αξιολογημένες προτάσεις, το Ε.Π. «Ανταγωνιστικότητα» διέθεσε τελικά Δημόσια Δαπάνη ύψους 11,99 εκ. ευρώ με αποτέλεσμα να ενταχθούν 353 προτάσεις.
Σε κάθε περίπτωση, και δεδομένου ότι τηρείται μητρώο των θετικά αξιολογημένων προτάσεων, στο βαθμό που θα υπάρξουν επιπλέον διαθέσιμοι πόροι χρηματοδότησης θα ακολουθήσει σχετική ενημέρωση των επενδυτών.
Ως προς τα λοιπά θέματα της επιστολής, αρμόδιο να σας απαντήσει είναι το Υπουργείο Ανάπτυξης στο οποίο απευθύνεται επίσης η ερώτηση.
Ο Υφυπουργός 
ΧΡ.ΦΩΛΙΑΣ»
    11. Στην με αριθμό 3636/29-1-07 ερώτηση των Βουλευτών κ.κ. Άγγελου Τζέκη και Γεώργιου Χουρμουζιάδη δόθηκε με το υπ’ αριθμ. 664/7-2-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 2838/06-02-2007 έγγραφο του Προέδρου του Οργανισμού Ελληνικών Γεωργικών Ασφαλίσεων (EΛΓΑ) σε απάντηση της ανωτέρω ερώτησης των Βουλευτών κ.κ.. Α. Τζέκη, Γ. Χουρμουζιάδη.
     Ο Υπουργός
     ΕΥΑΓΓΕΛΟΣ ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      12. Στην με αριθμό 3589/26-1-07 ερώτηση του Βουλευτή κ. Ιωάννη Κουτσούκου δόθηκε με το υπ’ αριθμ. 13297/2-3-07 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 3589/26-1-2007 ερώτηση που κατατέθηκε στη Βουλή από το Βουλευτή κ. Γ. Κουτσούκο σχετικά με το πρόγραμμα «ΨΥΧΑΡΓΩΣ» στον Πύργο, σας γνωρίζουμε τα ακόλουθα:
     Ο Ξενώνας Ψυχοκοινωνικής Αποκατάστασης του ΓΝ Πύργου λειτουργεί από ετών στο πλαίσιο του προγράμματος «ΨΥΧΑΡΓΩΣ» Α΄ Φάσης.
     Οι δαπάνες λειτουργίας του αρχικά εντάχθηκαν στο Επιχειρησιακό Πρόγραμμα «Καταπολέμηση του Αποκλεισμού από την Αγορά Εργασίας» και στη συνέχεια καλύπτονται από τον προϋπολογισμό του ΓΝ Πύργου, του οποίου αποτελεί αποκεντρωμένη μονάδα.
     Ο ετήσιος προϋπολογισμός του Ξενώνα καταγράφεται, εγκρίνεται και ελέγχεται χωριστά, ενσωματώνεται δε στον προϋπολογισμό του Νοσοκομείου και απεικονίζεται ως παράρτημά του.
     Επιπλέον, στο πλαίσιο του Επιχειρησιακού Προγράμματος «Υγεία-Πρόνοια» 2000-2006 Β΄ Φάση «ΨΥΧΑΡΓΩΣ» πολύ σύντομα θα λειτουργήσει και το Ψυχιατρικό τμήμα του ΓΝ Πύργου, για το οποίο έχει διατεθεί ιατρικό προσωπικό (2) θέσεις και λοιπό προσωπικό (21) θέσεις.
     Ο Υπουργός
     ΔΗΜΗΤΡΙΟΣ ΑΒΡΑΜΟΠΟΥΛΟΣ»
      13. Στην με αριθμό 4590/21-1-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Β13-104/6-3-07 έγγραφο από τον Υφυπουργό Ανάπτυξης η ακόλουθη απάντηση:
     «Aπαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Μ. Στρατάκης με θέμα «Αποδυνάμωση της Επιτροπής Ανταγωνισμού και ασυδοσία στην αγορά», σας επισυνάπτουμε το με αριθ. πρωτ. 1220/27-02-2007 έγγραφο της Επιτροπής Ανταγωνισμού.
     Ο Υφυπουργός
     ΓΙΑΝΝΗΣ ΠΑΠΑΘΑΝΑΣΙΟΥ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      14. Στην με αριθμό 3272/19-1-07 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 7717/ΙΗ/7-2-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 3272/19-1-07, την οποία κατέθεσε ο Βουλευτής κ. Άγγελος Μανωλάκης, σχετικά με το Πανεπιστήμιο Πελοποννήσου, σας γνωρίζουμε τα ακόλουθα:
      Η Διοικούσα Επιτροπή, οι Σχολές και τα Τμήματα του Πανεπιστημίου Πελοποννήσου λειτουργούν υποδειγματικά, με διαφάνεια και στο πλαίσιο της υφιστάμενης νομοθεσίας. Ενδεικτικό της διαφάνειας, της αμεροληψίας και της επικράτησης πνεύματος απόλυτης αξιοκρατίας στις διαδικασίες είναι η απουσία ενστάσεων στις επιλογές του διδακτικού προσωπικού, πράγμα που δεν συνέβαινε στο παρελθόν. Οι αόριστες αιτιάσεις περί δήθεν οικογενειοκρατίας δεν έχουν βάσιμο έρεισμα διότι τηρούνται με αυστηρότητα οι κανόνες της διαφάνειας και της αξιοκρατίας.
      Το υφιστάμενο Προεδρικό Διάταγμα, το οποίο συντάχθηκε από την προηγούμενη κυβέρνηση και ισχύει σήμερα, δεν προβλέπει συμμετοχή του Συλλόγου των Διδασκόντων και των φοιτητών στις συνεδριάσεις της Διοικούσας Επιτροπής.
      Το ΥΠΕΠΘ κρίνει ότι με τις νέες θέσεις ΔΕΠ που έχουν δοθεί στο Πανεπιστήμιο Πελοποννήσου με τον εγκεκριμένο προγραμματισμό μπορούν σύντομα να ολοκληρωθούν οι προϋποθέσεις για την αυτοδύναμη λειτουργία τριών ακόμη Τμημάτων, ώστε να καταστεί δυνατή η αυτοδύναμη λειτουργία του Πανεπιστημίου, σύμφωνα με τις διατάξεις του αρ. 15 του Ν.2454/1997. Το. ΥΠΕΠΘ θα μεριμνήσει για την ενεργοποίηση των σχετικών διαδικασιών, ώστε να επισπευσθεί η εξασφάλιση των προϋποθέσεων εκλογής των πρυτανικών αρχών.
      Η Διοικούσα Επιτροπή ενέκρινε την ανάληψη της προεδρίας των προσωρινών συνελεύσεων των Τμημάτων Επιστήμης και Τεχνολογίας Υπολογιστών και Επιστήμης και Τεχνολογίας Τηλεπικοινωνιών από εκλεγμένα μέλη βαθμίδας Καθηγητού των εν λόγω Τμημάτων. Έκανε επίσης δεκτή τη συμμετοχή των ανωτέρω καθηγητών στις συνεδρίες της Διοικούσας Επιτροπής χωρίς δικαίωμα ψήφου, όπως ακριβώς ορίζει το ιδρυτικό Π.Δ. Κατά συνέπεια, τα σχετικά σημεία που θίγονται στην ερώτηση είναι ανακριβή.
      Το Πανεπιστήμιο Πελοποννήσου ακολουθεί ανοδική πορεία ανάπτυξης, βελτιώνοντας συνεχώς τις υποδομές του, εμπλουτιζόμενο με υψηλής ποιότητας ανθρώπινο δυναμικό, συμβάλλοντας στην προώθηση της ελληνικής παιδείας στην ομογένεια με την λειτουργία θερινών σχολείων και προωθώντας συνεργασίες με υψηλής ποιότητας πανεπιστημιακά ιδρύματα του εξωτερικού.
      Ο Υφυπουργός
      ΣΠΥΡΙΔΩΝ ΤΑΛΙΑΔΟΥΡΟΣ»
      15. Στην με αριθμό 2216/11-12-06 ερώτηση του Βουλευτή κ. Γεωργίου Ανωμερίτη δόθηκε με το υπ’ αριθμ. 492/7-2-07 έγγραφο από τον Υπουργό  Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Ανωμερίτης, για τα θέματα της αρμοδιότητάς μας, σας πληροφορούμε τα εξής:
      Η συγκρότηση των ειδικών Επιτροπών κατά της απερήμωσης είναι αρμοδιότητα των αντίστοιχων Περιφερειών και Νομαρχιακών Αυτοδιοικήσεων, κάτι που δυστυχώς από το 2001 δεν έγινε αν και από την με αριθμ. 99605/3719/23-07-01 ΚΥΑ προβλεπόταν η εντός εξαμήνου συγκρότησή τους.
      Προχωρούμε στην κατεύθυνση της σύστασης ειδικών Επιτροπών αφ’ ενός και αφ’ ετέρου στη σύνταξη και προώθηση του προβλεπόμενου νόμου για την ίδρυση του Ανεξάρτητου Εθνικού Συμβουλίου Γαιών το οποίο θεωρούμε εξόχως σημαντικό.
      Μέχρι σήμερα προγράμματα κατά της απερήμωσης εφαρμόζονται από το Υπουργείο Αγροτικής Ανάπτυξης και Τροφίμων μετά από έγκριση από τα Νομαρχιακά ή Περιφερειακά Συμβούλια.
      Διαβιβάζουμε συνημμένα την «Τέταρτη Εθνική Αναφορά της Ελλάδος για την εφαρμογή της Συνθήκης των Ηνωμένων Εθνών για τον αγώνα κατά της απερήμωσης», που συνέταξε η «Εθνική Επιτροπή για την καταπολέμηση της απερήμωσης», η οποία συστάθηκε με τις αριθμ. 291203/06-07-2005 και 305116/ 12-10-2005 Αποφάσεις (ΦΕΚ 970/Β/12-07-05 και 1472/Β/25-10-05).
      Ο Υπουργός
      Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 16 Μαρτίου 2007. 
      «Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρα 129 παράγραφοι 2 και 3, 130 παράγραφοι 2 και 3 του Κανονισμού της Βουλής)
      1. Η με αριθμό 411/13-3-2007 επίκαιρη ερώτηση του Βουλευτή της Νέας Δημοκρατίας κ. Μάριου Σαλμά προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των πληγέντων από τις έντονες βροχοπτώσεις βαμβακοπαραγωγών του Νομού Αιτωλοακαρνανίας κ.λπ..
      2. Η με αριθμό 413/24/13-3-2007 επίκαιρη ερώτηση του πρώην Προέδρου της Βουλής και Βουλευτή του Πανελληνίου Σοσιαλιστικού Κινήματος κ.  Απόστολου Κακλαμάνη προς τον Πρωθυπουργό, σχετικά με την κατάσταση στα Ανώτατα Εκπαιδευτικά Ιδρύματα, τις κινητοποιήσεις κ.λπ..
      (Θα απαντήσει η Υπουργός Εθνικής Παιδείας και Θρησκευμάτων)
      3. Η με αριθμό 416/13-3-2007 επίκαιρη ερώτηση του Βουλευτή του Κομμουνιστικού Κόμματος Ελλάδας  κ. Δημητρίου Τσιόγκα προς τους  Υπουργούς Ανάπτυξης και Αγροτικής Ανάπτυξης και Τροφίμων, σχετικά με την παραγωγή βιοκαυσίμων από τις ενεργειακές καλλιέργειες κ.λπ..
      4. Η με αριθμό 414/13-3-2007 επίκαιρη ερώτηση του Προέδρου του Συνασπισμού της Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με την κατάσταση στα Ανώτατα Εκπαιδευτικά Ιδρύματα, τις κινητοποιήσεις της νεολαίας κ.λπ..
      (Θα απαντήσει η Υπουργός Εθνικής Παιδείας και Θρησκευμάτων)
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της Βουλής).
      1. Η με αριθμό 407/13-3-2007 επίκαιρη ερώτηση της Βουλευτού του Πανελληνίου Σοσιαλιστικού Κινήματος κυρίας Αντωνίας Αντωνίου προς τον Υπουργό Οικονομίας και Οικονομικών, σχετικά με τη λειτουργία της βιομηχανίας SOULIS, τη διασφάλιση των θέσεων εργασίας κ.λπ..
      2. Η με αριθμό 405/22/12-3-2007 επίκαιρη ερώτηση του πρώην Προέδρου και Βουλευτή του  Συνασπισμού Ριζοσπαστικής Αριστεράς κ. Νίκου Κωνσταντόπουλου προς τον Πρωθυπουργό, σχετικά με την εξωτερική πολιτική της Κυβέρνησης κ.λπ..
      (Θα απαντήσει η Υπουργός Εξωτερικών)»
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου.
      Πρώτη είναι η με αριθμό 395/12-3-2007 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Χρύσας Μανωλιά προς τον Υπουργό Οικονομίας και Οικονομικών σχετικά με τη λήψη μέτρων στήριξης των επιχειρήσεων του νομού Ροδόπης κ.λπ..
      Η επίκαιρη ερώτηση της κ. Μανωλιά έχει ως εξής:
      « Ο ακριτικός νομός της Ροδόπης βρίσκεται αντιμέτωπος με μια σειρά από αναπτυξιακά προβλήματα, τα οποία σχετίζονται άμεσα και με τη μη επίδειξη του ανάλογου κυβερνητικού ενδιαφέροντος για την επίλυσή τους, αλλά και με τη μη τήρηση του υποχρεώσεων και των δεσμεύσεων της Κυβέρνησης απέναντι στις επιχειρήσεις της περιοχής μας, γεγονός που επιδεινώνει ακόμη περισσότερο την κατάσταση.
      Αναφερόμαστε ειδικότερα:
      Στη μη τήρηση των προσωπικών δεσμεύσεων του κ. Υπουργού στην Κομοτηνή την Άνοιξη του 2005 για συνέχιση της καταβολής την επιδότησης επιτοκίου (3%) των επιχειρήσεων από 1-1-2005
      Στην αθέτηση των κυβερνητικών δεσμεύσεων για έγκαιρη καταβολή της επιδότησης εργασίας 12% στους δικαιούχους επαγγελματίες.
      Στην άρνηση της Κυβέρνησης να εντάξει και τις επιχειρήσεις του νομού Ροδόπης, που ρυθμίζουν τα χρέη τους σύμφωνα με την απόφαση αριθμ. 2/19605/0025/19-4-2006, στην απόφαση χορήγησης επιδότησης επιτοκίου 50%, όπως έγινε σε άλλους νομούς της περιφέρειας Α.Μ.Θ.
      Γι’ αυτό, ερωτάται ο κύριος Υπουργός:
1) Πώς δικαιολογείται αυτή η αρνητική μεταχείριση των επιχειρήσεων που λειτουργούν στο νομό Ροδόπης;
2) Προτίθεσθε να αντιμετωπίσετε θετικά τα σχετικά αιτήματα του επιχειρηματικού κόσμου του νομού Ροδόπης, με στόχο την άρση των αδικιών αυτών και τη στήριξη των επιχειρήσεων του νομού μας;».
      Στην επίκαιρη ερώτηση της κ. Μανωλιά θα απαντήσει ο Υφυπουργός Οικονομίας και Οικονομικών, κ. Χρήστος Φώλιας.
      Ορίστε, κύριε Υπουργέ, έχετε το λόγο. 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Ευχαριστώ, κύριε Πρόεδρε.
      Θέλω να ευχαριστήσω την κυρία συνάδελφο για την ερώτηση, διότι είναι πάντα χρήσιμο να απαντούμε και να ξεκαθαρίζουμε ορισμένα πράγματα, για να μην υπάρχουν οι οποιεσδήποτε εσφαλμένες εντυπώσεις στην κοινωνία, τουλάχιστον την επιχειρηματική κοινωνία, η οποία πιστεύουμε ότι είναι το όχημα που μπορεί να οδηγήσει οποιαδήποτε οικονομία στην πρόοδο, στην ανάπτυξη και στη δημιουργία δουλειάς. 
      Κατ’ αρχάς, θέλω να σας δηλώσω ότι διαφωνώ με το συμπέρασμα ότι αδιαφορούμε για τη Ροδόπη. Η σημερινή διακυβέρνηση ενδιαφέρεται πάρα πολύ και έμπρακτα και το έχει αποδείξει όχι μόνο για τη Ροδόπη, αλλά για όλες τις μικρομεσαίες επιχειρήσεις σε όλη την Ελλάδα. 
      Επί των συγκεκριμένων τώρα, νομίζω ότι ενδεχομένως οι επιχειρηματίες της Ροδόπης δεν θα συμφωνούσαν ότι έχουν εγκαταλειφθεί, ή ότι αδιαφορεί αυτή η Κυβέρνηση, διότι το ενδιαφέρον είναι δεδομένο. Θα σας πω λοιπόν, το εξής: Πρώτα απ’ όλα, όσον αφορά την επιχορήγηση του 12% για την επιδότηση επιχειρήσεων παραμεθορίων περιοχών, θέλω να ενημερώσω ότι ήδη τον Ιανουάριο εκταμιεύσαμε 15.000.000 ευρώ προς τον Ο.Α.Ε.Δ., για να καλύψει υποχρεώσεις για την επιδότηση των επιχειρήσεων αυτών. Επιπλέον, για το έτος 2007 αυξήσαμε τον προϋπολογισμό γι’ αυτήν την υποστηρικτική δράση για τις επιχειρήσεις οι οποίες έχουν την επιχορήγηση στο κόστος μισθοδοσίας από 15.000.000 ευρώ που ήταν στον προϋπολογισμό, σε 60.000.000 ευρώ, έτσι ώστε για όλο το 2007 να είναι καλυμμένες οι απαιτήσεις και οι ανάγκες. Γι’ αυτό μπορείτε να καθησυχάσετε και τους συντοπίτες σας ότι η ροή προς αυτήν την κατεύθυνση θα είναι δεδομένη, εξασφαλισμένη από τώρα ήδη. 
      Όσον αφορά τώρα την επιδότηση επιτοκίου, αυτή ήταν μία δράση, ένα μέτρο με τρεις ποσοστιαίες μονάδες το 1989, το οποίο όμως νομοτελειακά είχε ημερομηνία λήξεως στις 31-12-2004. Ήδη από το 2002 η Τράπεζα της Ελλάδος είχε βγάλει απόφαση που όριζε σαν καταληκτική ημερομηνία αυτής της επιδοτήσεως την 31-12-2004, δεδομένου ότι αυτή η επιδότηση ήταν αντίθετη με την κοινοτική νομοθεσία. Επομένως, και να θέλαμε, δεν θα μπορούσαμε αυτό να το συνεχίσουμε. Παρ’ όλα αυτά, όμως, υπάρχει για την ευρύτερη περιοχή της Θράκης μια σειρά υπουργικών αποφάσεων, οι οποίες αντικαθιστούν κατά κάποιο τρόπο αυτό το οποίο δεν υφίσταται πια. 
      Πιο συγκεκριμένα, με την υπουργική απόφαση 35/913 ρυθμίζονται μέχρι και το 2013 με ευνοϊκούς όρους οι οφειλές των επιχειρήσεων της περιφέρειας Θράκης και των Νομών Φλωρίνης και Κιλκίς, με την εγγύηση του ελληνικού δημοσίου. Με την υπ’ αριθμόν 19/605/2006 υπουργική απόφαση δίνεται πάλι η εγγύηση του ελληνικού δημοσίου προς τις τράπεζες για ρύθμιση οφειλών δανείων βιοτεχνικών, βιομηχανιών, μεταλλευτικών, κτηνοτροφικών και ξενοδοχειακών επιχειρήσεων που είναι εγκατεστημένες στους Νομούς Ξάνθης, Ροδόπης και Έβρου. Τέλος, με την απόφαση 12/763/2006 πάλι παρείχετο η εγγύηση του ελληνικού δημοσίου για κεφάλαια κίνησης που χορηγήθηκαν από τον Ιανουάριο του 2006 έως το Δεκέμβριο του 2006 σε επιχειρήσεις που λειτουργούν στους Νομούς Ξάνθης, Ροδόπης και Έβρου. 
      Σταματώ εδώ, ελλείψει χρόνου, αλλά θέλω να σας διαβεβαιώσω ότι  μπορείτε να μην ανησυχείτε και μπορείτε να είστε βέβαιη για τον ενδιαφέρον μας για τις επιχειρήσεις της Ροδόπης, όπου δεν ήταν δυνατόν σαφέστατα να υπάρξει καμμία δυσμενής  μεταχείριση. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε, Υπουργέ. 
      Το λόγο έχει η κ. Μανωλιά. 
      ΧΡΥΣΑ ΜΑΝΩΛΙΑ: Ευχαριστώ, κύριε Πρόεδρε.
      Εγώ, κύριε Υπουργέ, να δεχθώ το φραστικό σας ενδιαφέρον, αλλά δυστυχώς έχουμε στοιχεία, τα οποία δεν μας επιτρέπουν να πιστεύουμε αυτά τα οποία λέτε. Έχουμε επτά κλεισμένα εργοστάσια στο Νομό Ροδόπης τα τελευταία τρία χρόνια, διότι ο κ. Γιακουμάτος όταν είχε έλθει επάνω, υποσχέθηκε σε αυτούς οι οποίοι έχουν χάσει τη δουλειά τους από το κλείσιμο αυτών των εργοστασίων ότι θα έχουν 1.500 ευρώ ο κάθε ένας, αλλά προς το παρόν μόνο του ενός εργοστασίου «ΕΛΙΝΑ» και από τους εβδομήντα μόνο οι τριάντα επτά έχουν πάρει τα 1.500 ευρώ. Ο αναπτυξιακός νόμος δεν ήταν τέτοιος που, καθώς δίνει κίνητρα ακόμα και στην Αττική ή δίνοντας κίνητρα σε άλλες περιοχές, να επιτρέπει να υπάρχει μία αναζωογόνηση επιχειρηματική. Αντιλαμβάνεστε, λοιπόν, ότι το αναπτυξιακό και οικονομικό περιβάλλον στο Νομό Ροδόπης δεν είναι καλό. 
      Από εκεί και πέρα, κύριε Υπουργέ, να έλθω λίγο στα δεδομένα αυτά τα οποία σας επεσήμανα και απολύτως απάντηση δεν πήρα. Για το πρώτο, που είναι το πιο μικρό, πραγματικά στις 30-12-2004 τελείωνε η επιδότηση επιτοκίου, το 3% στους επαγγελματίες και στους εμπόρους. 
      Όμως μετά από σύσκεψη που κάναμε στο Υπουργείο Οικονομικών παρόντος του κ. Αλογοσκούφη και μετά από την έλευσή του στην Κομοτηνή, υποσχέθηκε δημοσίως ότι έλεγξε το θέμα και ότι για το 2005 θα δοθεί επιδότηση επιτοκίου. Παρ΄όλα αυτά η επιδότηση επιτοκίου 3% δεν δόθηκε στους επαγγελματίες και στους εμπόρους.
      Όσον αφορά το δεύτερο θέμα, το 12%, θα σας δώσω το υπόμνημα του Επαγγελματικού και Βιομηχανικού Επιμελητηρίου, που πριν από λίγο ήρθε και σε σας. Λέει ότι ογδόντα μόνο από τις τριακόσιες εξήντα πέντε επιχειρήσεις έχουν πάρει το 12 % για το δεύτερο εξάμηνο του 2005 και κανένας για το 2006. Σήμερα που μιλάμε, εγώ να δεχθώ ότι εκταμιεύθηκαν, γιατί δεν μπορώ να αποδείξω το αντίθετο. Σήμερα όμως, διακόσιες εξήντα πέντε επιχειρήσεις για το δεύτερο εξάμηνο του 2005 και για όλο το 2006 δεν έχουν πληρωθεί. Αυτό είναι δεδομένο. Αν έχετε να μου πείτε κάτι, να μου το πείτε στη δευτερολογία σας.
      Κύριε Υπουργέ, αυτά τα 15.000.000 ευρώ που δεν έχουν έρθει στην αγορά της Κομοτηνής μέσω του 12% πλήττουν την αγορά της Κομοτηνής με την έλλειψή τους.
      Κύριε Υπουργέ, μου κάνατε διάφορες αναφορές. Θα σας καταθέσω το υπόμνημα όλων των επιμελητηρίων Ροδόπης και Ξάνθης και όλων των συνδέσμων βιομηχανιών Ροδόπης και Ξάνθης. Έτσι κι αλλιώς το έχετε στα χέρια σας. 
      Πέρυσι την άνοιξη βγάλατε μία απόφαση με μία ρύθμιση οφειλών για τους Νομούς Καβάλας και Δράμας και μετά και Έβρου. Κοντά σ’ αυτήν τη ρύθμιση των οφειλών ρυθμίσατε και το επιτόκιο να είναι 50% δηλαδή,  να έχουν επιδότηση επιτοκίου 50%. Σε λίγο βγάζετε ρύθμιση για το Νομό Ροδόπης για ρύθμιση οφειλών χωρίς να τη συνοδεύετε από επιδότηση επιτοκίου 50%. Ρωτάμε και ρωτάνε –γι’ αυτό είμαστε εδώ απέναντι ο ένας στον άλλον- δεν θα ανταποκριθείτε στο αίτημά τους να δώσετε και σ’ αυτούς επιδότηση επιτοκίου 50%, δείχνοντας εμπράκτως το ενδιαφέρον σας; 
      Ευχαριστώ.
      (Στο σημείο αυτό η Βουλευτής κ. Χρύσα Μανωλιά καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υφυπουργός έχει το λόγο.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Επιτρέψτε μου να αποπειραθώ να διορθώσω αυτό που είπατε, πως ό,τι και να πω δεν με πιστεύετε, διότι τα δεδομένα είναι εκείνα. Παρακαλώ, να μην αμφισβητείτε τα όσα λέω. Δεν έχω δώσει δικαίωμα σε κανέναν να τα αμφισβητεί. Πιστεύω ότι μπορούμε να συνεννοούμεθα για να κάνουμε δουλειά με αποτέλεσμα.
      Θέλω να σας πω ότι αυτά που ήδη στην πρωτολογία μου ανέφερα με τις υπουργικές αποφάσεις καλύπτουν εν μέρει την απάντηση την οποία ζητάτε από εμένα. Από κει και πέρα έχουμε τακτικό διάλογο με τις παραγωγικές τάξεις. Γνωρίζετε ενδεχομένως ότι για πρώτη φορά τα επιμελητήρια έχουν ανοιχτή πόρτα στο Υπουργείο Οικονομίας. Ανά πάσα στιγμή συζητάμε οτιδήποτε και στα πλαίσια του εφικτού, του νομίμου και του επιτρεπομένου κάνουμε το κάλλιστο δυνατό.
      Από κει και πέρα θέλω να σας καθησυχάσω, όσον αφορά το επενδυτικό κλίμα που υπάρχει στη Ροδόπη. Σας ενημερώνω ότι ήδη, παρά το γεγονός που λέτε ότι υπάρχουν προβλήματα, υπάρχουν σαράντα ένα αιτήματα για επενδύσεις στη Ροδόπη ύψους προϋπολογισμού 58.000.000 ευρώ. Τα 38.000.000 ευρώ έχουν ήδη ενταχθεί με επενδύσεις της τάξεως των 54.000.000 ευρώ. Αυτό σημαίνει ότι είναι ελκυστικός επενδυτικός τόπος η Ροδόπη. Αυτά είναι τα στοιχεία τα οποία έχω.
      Όσον αφορά το 12% που είπατε ότι μόνο το ? των επιχειρήσεων έχουν πάρει αυτά τα χρήματα με ρωτάτε τι έχουμε κάνει. Εγώ, σας απαντώ σαν Υπουργείο Οικονομίας, ότι έχουμε εκταμιεύσει 15.000.000 ευρώ προς αυτόν το σκοπό ήδη από τον Ιανουάριο και έχουμε ακόμη 45.000.000 ευρώ επί πλέον των προβλεπομένων στη διάθεση των επιχειρήσεων οι οποίες δικαιούνται το 12%. Εμείς, δίνουμε τα χρήματα. Αν έχουν φτάσει ή αν είναι καθ’ οδόν ή αν βρίσκονται εκεί σήμερα που συζητάμε και ελπίζω να βρίσκονται στα συρτάρια ή στα γραφεία για εκταμίευση, δεν μπορώ να το γνωρίζω.
      ΧΡΥΣΑ ΜΑΝΩΛΙΑ: Ελέγξετε το
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Θα το κάνω με μεγάλη ευχαρίστηση και σας ευχαριστώ γι’ αυτό. 
      Το γεγονός, όμως, ότι κάθε ευρώ που πέφτει στην αγορά της Ροδόπης είναι ανάσα για την επιχειρηματικότητα, είναι ανάσα για την αγορά, δεν το αμφισβητεί κανείς. Γι’ αυτό και προσπαθούμε να είμαστε όσο πιο συνεπείς μπορούμε. 
      ΧΡΥΣΑ ΜΑΝΩΛΙΑ: Για το 50%, επιδότηση επιτοκίου όμως, δεν μου απαντήσατε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.», καθώς και στους λοιπούς χώρους του Μεγάρου της Βουλής των Ελλήνων, σαράντα τέσσερις μαθητές και μαθήτριες και τρεις συνοδοί-δάσκαλοι από το 4ο Δημοτικό Σχολείου Υμηττού.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Θα συζητηθεί τώρα η δεύτερη με αριθμό 401/12-3-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Απασχόλησης και Κοινωνικής Προστασίας, σχετικά με τη λήψη μέτρων διασφάλισης των θέσεων εργασίας στο εργοστάσιο της «ΒΑΛΚΑΝ ΕΞΠΟΡΤ» κ.λπ..
      Η ερώτηση του κυρίου συναδέλφου έχει ως εξής:
      «Αναστατωμένοι είναι οι εργαζόμενοι στο εργοστάσιο της «ΒΑΛΚΑΝ ΕΞΠΟΡΤ» στη Θεσσαλονίκη, γιατί ο εκπρόσωπος της εταιρείας στις τριμερείς συναντήσεις, που πραγματοποιήθηκαν, δήλωσε ότι η Γενική Συνέλευση των Μετόχων αποφάσισε την αλλαγή αντικειμένου της εταιρείας, που σημαίνει σταμάτημα της παραγωγικής διαδικασίας και μείωση του προσωπικού. 
      Ήδη η επιχείρηση έχει προχωρήσει στην απόλυση οκτώ εργαζομένων. Επειδή οι εργαζόμενοι αισθάνονται ανασφάλεια και αβεβαιότητα για το εργασιακό τους μέλλον και επειδή το δικαίωμα στη μόνιμη και σταθερή εργασία είναι αναφαίρετο δικαίωμα του κάθε εργαζόμενου,
      Ερωτάται ο κύριος Υπουργός τι μέτρα θα πάρει η Κυβέρνηση για τη διασφάλιση όλων των θέσεων εργασίας».
      Στην επίκαιρη ερώτηση του κ. Τζέκη θα απαντήσει ο Υφυπουργός Απασχόλησης και Κοινωνικής Προστασίας κ. Γιακουμάτος. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε συνάδελφε, και ως Βουλευτής Θεσσαλονίκης που είστε, γνωρίζετε πάρα πολύ καλά ότι η «ΒΑΛΚΑΝ» είναι μια υπόθεση πολλών ετών. Και με εσάς προσωπικά, αλλά και με το Κομμουνιστικό Κόμμα Ελλάδας έχουμε κάνει άπειρες συναντήσεις και εδώ και στη Θεσσαλονίκη. 
      Η Κυβέρνηση προσπαθεί μέσα από το οπλοστάσιο της νομολογίας, της εργατικής νομοθεσίας που έχει, να παρέμβει όσο μπορεί. Μέχρι προ ολίγων ημερών –και προχθές ακόμα- είχαμε συνάντηση με τους εργαζόμενους. Ο νόμος, η εργασιακή νομοθεσία δίνει τη δυνατότητα στη «ΒΑΛΚΑΝ ΕΞΠΟΡΤ» να κάνει απολύσεις 2%. Βάσει αυτού προχωράει. 
      Ένα είναι σίγουρο, ότι και το Υπουργείο έχει αντιληφθεί ότι αυτή η ιστορία πάει για κλείσιμο, δυστυχώς. Τι μπορεί να κάνει; Σας έχω πει και άλλη φορά ότι στις σύγχρονες δημοκρατίες σ’ όλο τον κόσμο, από την Κούβα μέχρι οπουδήποτε αλλού, δεν μπορεί να παρέμβει το κράτος σε ιδιωτική επιχείρηση και να πει, «μην κλείνεις».
      Τι κάνει το κράτος, πράγμα το οποίο κάνουμε; Παρεμβαίνει προστατευτικά, εντάσσει και πραγματοποιεί πολιτικές, ούτως ώστε οι άνεργοι, αν δημιουργηθούν, να μην είναι στο έλεος του Θεού. Γι’ αυτό υπάρχει μηχανισμός κράτους-πρόνοιας, υπάρχει κοινωνική προστασία που παρεμβαίνει, ή γίνεται κατάρτιση, επανεκπαίδευση -αμειβόμενη, βέβαια- για να αποκτήσουν και άλλες δεξιότητες. 
      Σε θέματα της τελευταίας πενταετίας υπάρχει ειδικό πρόγραμμα επιδότησης με 26 ευρώ την ημέρα, ώστε να πάει κάποιος και σε δημοτική επιχείρηση για να μην μείνει μακροχρόνια άνεργος –ποιος θα τον προσλάβει;- και να μη μείνει χωρίς σύνταξη. Επίσης υπάρχουν και άλλες πολλές πολιτικές. 
      Σήμερα, κύριε Τζέκη, ολοκληρώνεται επί των άρθρων το νομοσχέδιο για το Ειδικό Ταμείο Κοινωνικής Αλληλεγγύης, το οποίο είναι πρωτόγνωρο για τα ελληνικά εργασιακά χρονικά, όπου το κράτος πραγματικά δημιουργεί τη γέφυρα μεταξύ ανεργίας και απασχόλησης. Άρα, λοιπόν, αυτό που μπορεί να κάνει το κράτος –και θα το κάνει με μεγάλο ενδιαφέρον- είναι να προστατεύσει τους ανέργους, αν υπάρξουν και αυτούς που θα υπάρξουν. 
      Αυτό μπορούμε, κύριε Τζέκη, να κάνουμε. Γι’ αυτό αγωνιζόμαστε και το βλέπετε καθημερινά σε όλα τα επίπεδα. Αυτή η Κυβέρνηση πέρα από την υψηλή ανεργία –όπως ξέρετε ήταν 11,3%- κληρονόμησε και ένα «τσουνάμι» ομαδικών απολύσεων. Κληρονομήσαμε, δυστυχώς, τα θαλασσοδάνεια, όπως και επιχειρήσεις με φούσκες του Χρηματιστηρίου, όπως είναι –σας το έχω πει επανειλημμένα- η «SEX FORM». Τις λέω με το όνομά τους. 
      Δεν έχουμε, λοιπόν, να αντιμετωπίσουμε μόνο την ανεργία ως ευρωπαϊκό φαινόμενο, αλλά έχουμε και την κληρονομιά του χθες, την υποθήκευση, αν θέλετε, των εργατών από επιτήδειους και αετονύχηδες, με πέρασμα στα Βαλκάνια, με επιδοτήσεις που τους ξεκοκάλισαν, με θαλασσοδάνεια και με όλες τις φούσκες του Χρηματιστηρίου. 
      Αντιλαμβάνεστε ότι έχουμε κάνει πάρα πολλά, αλλά όσα και να κάνει κάποιος για τον άνεργο είναι λίγα. Προσπαθούμε, παλεύουμε. Ελάτε να ενώσουμε τις δυνάμεις μας κι εμείς κι εσείς και όλα τα κόμματα, για να μπορέσουμε πραγματικά να δώσουμε διέξοδο στο κοινωνικό αδιέξοδο, στο τραγικό κοινωνικό αδιέξοδο που βρίσκεται ο κάθε άνεργος αυτής της χώρας. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Κύριε Τζέκη, έχετε το λόγο.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε. 
      Είναι γεγονός ότι το ζήτημα της «ΒΑΛΚΑΝ» δεν προέκυψε τώρα. Είναι πολύχρονο. Ξεκινάει από τις αρχές της δεκαετίας του ’90, τότε που οι προηγούμενοι ιδιοκτήτες την έφεραν σ’ ένα οικονομικό αδιέξοδο, για να έρθει το 1999 ο συγκεκριμένος μεγαλοεπιχειρηματίας και να την αγοράσει. Είχε όμως καταθέσει και ένα συγκεκριμένο επιχειρησιακό πλάνο, το οποίο, κύριε Πρόεδρε, ποτέ κανείς δεν έχει ελέγξει, ούτε οι προηγούμενες κυβερνήσεις ούτε και η σημερινή. Έτσι, λοιπόν, φθάσαμε στο να κλείνουν τμήματα παραγωγικά, όπως το κόντρα πλακέ, το νοβοπάν. Και έχει ανάγκη από τέτοιου είδους ξυλεία η χώρα μας, για να μην την εισάγει από το  εξωτερικό.
      Το 1999, λοιπόν, κύριε Υπουργέ -και το ξέρετε πάρα πολύ καλά- αγόρασε τη συγκεκριμένη επιχείρηση, τη «ΒΑΛΚΑΝ», με τριακόσιους πενήντα εργαζόμενους. Αυτή την ώρα που μιλάμε είναι μόνο πενήντα οκτώ, μετά από τις αλλεπάλληλες, συνεχείς απολύσεις. Και είπατε για την εργατική νομοθεσία: «Τι να κάνουμε; Αυτή είναι». Ναι, αλλά η εργατική νομοθεσία βγαίνει μέσα απ’ αυτή τη Βουλή και μάλιστα από τις πλειοψηφίες των εκάστοτε κυβερνήσεων. Δηλαδή εσείς, οι κυβερνήσεις διαχρονικά, είστε εκείνοι που δίνετε το δικαίωμα στον κάθε μεγαλοεπιχειρηματία να απολύει τον εργάτη, λες και είναι ένα εξάρτημα της μηχανής, ενώ είναι ουσιαστικός παραγωγός του πλούτου αυτής της χώρας.
      Έτσι, λοιπόν, έκλεισαν τα «ΛΙΠΑΣΜΑΤΑ» στη Θεσσαλονίκη, έκλεισαν πολλές κλωστοϋφαντουργικές εταιρείες, κλείνει η «ΒΑΛΚΑΝ», έκλεισαν συνεταιριστικές επιχειρήσεις, έκλεισαν καπνομάγαζα. Δηλαδή χιλιάδες εργάτες και εργάτριες στο δρόμο, κύριε Πρόεδρε! Κι εδώ είναι το ζήτημα για μας. Δηλαδή θα παρακολουθούμε τις εξελίξεις και θα κάνουμε ύστερα παρεμβάσεις για να απαλύνουμε τον  πόνο των ανέργων; Η περιοχή της Θεσσαλονίκης, της Κομοτηνής και άλλες περιοχές έχουν ανάγκη από ουσιαστικές παρεμβάσεις, για να υπάρχει ο παραγωγικός ιστός, να μην κλείνουν οι επιχειρήσεις, να υπάρχει ο πρωτογενής τομέας, η μεταποίηση, για να υπάρχει δουλειά. 
      Όσον αφορά τα θαλασσοδάνεια, διαχρονικά η μία κυβέρνηση μετά την άλλη παρέδιδε θαλασσοδάνεια και επιχειρήσεις που έκλειναν και μαζικές απολύσεις. Άρα, δηλαδή, ποιος κοροϊδεύει ποιον; Εμείς, κύριε Υπουργέ, για τη «ΒΑΛΚΑΝ» λέμε το εξής: Ότι από την αρχή ο συγκεκριμένος μεγαλοεπιχειρηματίας είχε κάνει την επιλογή του. Αγόρασε τη «ΒΑΛΚΑΝ» για να την κλείσει, για να αξιοποιήσει τα εξακόσια στρέμματα που είναι η επιχείρηση, συν άλλα τόσα που έχει αγοράσει στην περιοχή γύρω, για να τα αξιοποιήσει για άλλους επιχειρηματικούς σκοπούς που έχει, για μεγαλύτερη κερδοφορία κ.λπ.. Όμως πείτε μου: Όταν παραγωγικές μονάδες κλείνουν η μία μετά την άλλη, πώς θα αντικατασταθούν;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Τζέκη.
      ΑΓΓΕΛΟΣ ΤΖΕΚΗΣ: Ξέρετε ότι η ανάπτυξη σ’ έναν τόπο, σε μια περιοχή, σε μια οικονομία, σε μια χώρα δεν μπορεί να σταθεί έτσι.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Τζέκη.
      ΑΓΓΕΛΟΣ ΤΖΕΚΗΣ: Εμείς –και κλείνω μ΄ αυτό- λέμε το εξής: Υπάρχουν άνθρωποι που είναι πάνω από πενήντα χρόνων. Τι θα γίνει μ’ αυτούς; Κανείς δεν πιάνει δουλειά.
      Όσον αφορά το Ειδικό Ταμείο που είπατε, θέλω να πω το εξής. Δηλαδή για κάθε «νόσο» θα έχουμε το Ταμείο, «νόσο» που προέρχεται από την εκάστοτε πολιτική που εφαρμόζει η εκάστοτε κυβέρνηση;
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ. Ορίστε, κύριε Γιακουμάτο, έχετε το λόγο. 
      ΑΓΓΕΛΟΣ ΤΖΕΚΗΣ: Και ξέρετε πάρα πολύ καλά –και κλείνω με αυτό- ότι εμείς σταθήκαμε σε τέτοιες περιπτώσεις, διεκδικήσαμε να μπουν σε προγράμματα. Όχι όμως να θέλετε εξουσιοδότηση από μας,…
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, σας έχω δώσει το λόγο. Τρέχει ο χρόνος σας. 
      ΑΓΓΕΛΟΣ ΤΖΕΚΗΣ:… προκειμένου να κόβετε και να ράβετε!
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, ξέρετε, στην πολιτική καμμία φορά, όταν το κάνουμε όπως το «λύκος στα πρόβατα», σε λίγο δεν θα μας πιστεύει κανείς. Και πρέπει να είμαστε προσεκτικοί.
      Ξέρει καλά ο συνάδελφος κ. Τζέκης ότι για άτομα πενήντα ετών και άνω, πέρα από τις άλλες ενεργητικές πολιτικές, έχουμε και το Ειδικό Ταμείο Κοινωνικής Αλληλεγγύης, το οποίο το κόμμα του για άλλους λόγους και για λόγους που εγώ δεν τους αντιλαμβάνομαι, το καταψηφίζει και καλά κάνει. Όμως δεν μπορεί από την άλλη μεριά στα εργατικά κέντρα, κύριε Τζέκη, που πηγαίνουμε μαζί και διαβουλευόμαστε απευθείας με τους εργαζόμενους, μέσα στο εργατικό κέντρο, να λέμε ότι πρέπει να γίνει το Ειδικό Ταμείο Κοινωνικής Αλληλεγγύης για κάτι τέτοιες περιπτώσεις, διότι είναι φθίνων κλάδος ο καπνός, φθίνων κλάδος η κλωστοϋφαντουργία, φθίνων κλάδος το εμπόριο του κόντρα πλακέ. 
      ΑΓΓΕΛΟΣ ΤΖΕΚΗΣ: Σας κάναμε προτάσεις για τις καπνεργάτριες, αλλά δεν τις δεχθήκατε…
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ πολύ, κύριε Τζέκη!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Άλλα λόγια να αγαπιόμαστε κύριε συνάδελφε!
      Εδώ, λοιπόν, δεν δημιουργούμε κουμπαρά ανεργίας –σας το είπα και εχθές- δηλαδή δεν λέμε για κάθε κατάσταση, για κάθε άνεργο ότι θα μπαίνει στο Ειδικό Ταμείο Κοινωνικής Αλληλεγγύης. Αυτό θα ήταν αφέλεια πολιτική και εμείς κάθε άλλο παρά αφελείς είμαστε. Έχουμε δείξει και χρέος και ευθύνη. Γιατί το λέω αυτό. Παρεμβαίνουμε σε κάθε νομό ή σε κάθε φθίνοντα κλάδο …
      ΑΓΓΕΛΟΣ ΤΖΕΚΗΣ: Συγκεκριμένα απαντήστε για τη «ΒΑΛΚΑΝ». 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εγώ σας άκουσα με μεγάλη προσοχή. Δεν σας διέκοψα και δεν είμαι διακοψίας. Σας παρακαλώ, αφήστε να ακουστεί και η φωνή της πλειοψηφίας.
      ΠΡΟΕΔΡΕΥΩΝ (Σωτήρης Χατζηγάκης): Έτσι είναι. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Είπαμε να ακούγονται οι μειοψηφίες, γιατί είναι σεβαστές και ιερές αλλά υπάρχει και η πλειοψηφία!
      ΠΡΟΕΔΡΕΥΩΝ (Σωτήρης Χατζηγάκης): Εντάξει, κύριε Υπουργέ. Συνεχίστε τώρα επί της ουσίας.
      ΗΛΙΑΣ ΦΩΤΙΑΔΗΣ: Τουλάχιστον έδειξε δείγματα γραφής ο Υφυπουργός, κύριε συνάδελφε, τον συγχαρήκατε και εσείς!
      ΑΓΓΕΛΟΣ ΤΖΕΚΗΣ: Μα τι λέτε; Οι εργαζόμενοι σας πήραν στο κυνήγι!
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριοι συνάδελφοι!
      ΗΛΙΑΣ ΦΩΤΙΑΔΗΣ: Γιατί δεν έρχεστε, κύριε Τζέκη, να ακουστείτε …
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, καθίστε, κύριε Φωτιάδη. Δεν μπορεί να γίνει έτσι η συζήτηση!
      ΗΛΙΑΣ ΦΩΤΙΑΔΗΣ: ….(δεν ακούστηκε)
      ΑΓΓΕΛΟΣ ΤΖΕΚΗΣ: …(δεν ακούστηκε)
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ. Θα εφαρμόσω τον Κανονισμό. Σας παρακαλώ, πολύ κύριοι! 
      ΑΓΓΕΛΟΣ ΤΖΕΚΗΣ: …(δεν ακούστηκε)
      ΠΡΟΕΔΡΕΥΩΝ (Σωτήρης Χατζηγάκης): Κύριε Τζέκη, σας παρακαλώ πολύ! 
      ΑΓΓΕΛΟΣ ΤΖΕΚΗΣ: Όχι σ΄ εμένα, κύριε Πρόεδρε, στον κ. Φωτιάδη. 
      ΠΡΟΕΔΡΕΥΩΝ (Σωτήρης Χατζηγάκης): Και στον κ. Φωτιάδη έκανα, εσείς αρχίσατε να διακόπτετε. Εσείς αρχίσατε χειρών αδίκων. Σας άκουσε ο Υπουργός, σας άκουσαν όλοι. 
      Ορίστε, κύριε Υπουργέ, συνεχίστε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Τζέκη, δεν δημιουργούμε έναν κουμπαρά ανεργίας. Εξαντλούμε όλες τις πολιτικές τις ενεργητικές, τις επιθετικές για την απασχόληση. Ένα παράδειγμα: Τώρα ο Ο.Α.Ε.Δ. προκηρύσσει ένα πρόγραμμα με το οποίο λέει, αντί να σου δίνω επίδομα ανεργίας που φθάνει στα 411 ευρώ, επιδοτώ τον εργοδότη, αυτόν που έχει μηδέν προσωπικό, που είναι ατομική επιχείρηση, οικογενειακή, μέχρι αυτόν που έχει είκοσι πέντε εργαζόμενους –για να μη με πάτε πάλι στο κεφάλαιο-  να προσλάβει έναν άνεργο και να του δίνει ο Ο.Α.Ε.Δ. τριάντα μήνες το επίδομα ανεργίας. 
      Άρα αντιλαμβάνεσθε, κύριε συνάδελφε, ότι κάνουμε ενεργητικές πολιτικές. 
      Αν όμως, κύριε Τζέκη, δούμε –μαζί θα αποφασίσουμε στην επιτροπή- ότι υπάρχει κοινωνικό αδιέξοδο, εργασιακό αδιέξοδο, τραγικό τέλος γι αυτούς, τότε θα πούμε, έλα εδώ, αυτοί πρέπει να μπουν και να προστατευθούν από το Ειδικό Ταμείο Κοινωνικής Αλληλεγγύης. Άρα, τι πιο μαρξιστικό, τι πιο λαϊκό, τι πιο εργατικό. Τι θέλετε επιτέλους; 
      ΠΡΟΕΔΡΕΥΩΝ (Σωτήρης Χατζηγάκης): Μπερδευτήκαμε εδώ με τα μαρξιστικά και τα φιλελεύθερα! 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Να, λοιπόν, αυτή η Κυβέρνηση αυτό που κοιτάει είναι πως θα υπερασπίσει αυτόν που έχει οδηγηθεί στην ανεργία από πολιτικές τού χθες. Δεν θα κάνω σήμερα θεωρία ότι η κλωστοϋφαντουργία εδώ και είκοσι χρόνια βλέπαμε που πήγαινε ή που πήγαινε ο καπνός ή η μελαμίνη ή το κόντρα πλακέ. 
      ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε Υπουργέ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Άρα, κύριε Τζέκη, ελάτε εδώ, ας αφήσουμε το κόκκινο, μαύρο, άσπρο, ας δούμε τον άνεργο και έτσι να  νομοθετούμε και έτσι να πολιτικολογούμε. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν την συνεδρίασή μας, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.» και στους λοιπούς χώρους του Μεγάρου της Βουλής των Ελλήνων, τριάντα οκτώ μαθητές και μαθήτριες και τρεις συνοδοί-καθηγητές από το Δ΄ Γυμνάσιο Χανίων. 
      Η Βουλή τους καλωσορίζει.
      (Χειροκροτήματα από όλες τις  πτέρυγες της Βουλής)
      Επόμενη είναι η τρίτη με αριθμό 403/12—3-2007 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς την Υπουργό Εθνικής Παιδείας και Θρησκευμάτων, σχετικά με το βιβλίο της Ιστορίας της ΣΤ΄Δημοτικού κ.λπ..
      Το περιεχόμενο της επίκαιρης ερώτησης του κ. Αλαβάνου έχει ως εξής:
      «Το νέο βιβλίο Ιστορίας της ΣΤ΄ Δημοτικού, δέχεται από ορισμένους κύκλους επικρίσεις, που ξεπερνούν την επιστημονική και εκπαιδευτική κριτική και σε κάποιες περιπτώσεις φθάνουν να είναι ακραίες επιθέσεις με χαρακτήρα ιδεολογικού εκφοβισμού. Έτσι η συζήτηση για μια από πολλές απόψεις ενδιαφέρουσα προσπάθεια να εκσυγχρονισθεί το μάθημα της Ιστορίας, να εισαχθούν στην διδασκαλία της αξιόλογες καινοτομίες που αναφέρονται τόσο στην επιλογή και την οργάνωση του περιεχομένου όσο και στην ακολουθούμενη διδακτική μέθοδο, έχει μετατοπισθεί από την εκπαιδευτική αποτίμηση του βιβλίου και γίνεται με όρους πολιτικής υπαγόρευσης.
      Δεδομένου ότι το βιβλίο έχει γραφτεί από έγκριτους ιστορικούς, με βάση τους μεθοδολογικούς κανόνες που ισχύουν για τη συγγραφή των σχολικών βιβλίων, πέρασε από τις κατά το νόμο διαδικασίες αξιολόγησης, εγκρίθηκε από το Παιδαγωγικό Ινστιτούτο, υποστηρίζεται από τη συντριπτική πλειοψηφία των ιστορικών, ερωτάται η κυρία Υπουργός:
      1. Θα υπερασπισθεί το βιβλίο της Ιστορίας της ΣΤ΄ Δημοτικού, που το ίδιο το Υπουργείο Παιδείας ενέκρινε μέσα από τις νόμιμες διαδικασίες, από εξωεκπαιδευτικής και εξωεπιστημονικής προέλευσης και με επιθέσεις που ακυρώνουν το έργο των επιστημόνων; Θα αποκρούσει τις πιέσεις που ασκούνται για απόσυρση του βιβλίου;
      2. Θα σεβαστεί τη διαδικασία που προβλέπει ότι αν μέσα από τη διδακτική χρήση προκύπτει ανάγκη διορθώσεων, αυτές θα γίνουν από τους συγγραφείς, μετά από αξιολόγηση του Παιδαγωγικού Ινστιτούτου και αφού ληφθούν υπ’ όψιν οι παρατηρήσεις των εκπαιδευτικών που διδάσκουν το βιβλίο»;
      Στην επίκαιρη ερώτηση του κ. Αλαβάνου θα απαντήσει η Υπουργός Εθνικής Παιδείας και Θρησκευμάτων κ. Μαριέττα Γιαννάκου.
      Ορίστε, κυρία Υπουργέ, έχετε το λόγο.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, έχω απαντήσει επί του ερωτήματος αυτού σε προηγηθείσα ερώτηση, αλλά θέλω να πω στον Πρόεδρο του Συνασπισμού ότι εγώ ως Υπουργός Παιδείας υπερασπίζομαι κατ’ αρχάς θεσμούς. 
      Είναι γεγονός ότι έχει ξεσπάσει μια διαμάχη από πολλές πλευρές και από διάφορους που φιλοδοξούν να γράψουν το βιβλίο, όπως νομίζουν. Πρώτον, δηλώνω ότι το Υπουργείο Παιδείας δεν πρόκειται να επιτρέψει σε πολιτικές, κομματικές και ιδεολογικές αντιθέσεις να εμφιλοχωρήσουν σε οποιοδήποτε βιβλίο. Τα βιβλία κρίνονται με τρόπο επιστημονικό και παιδαγωγικό.
      Πρέπει όμως να πούμε, σχετικά με το συγκεκριμένο βιβλίο, το οποίο ανετέθη το 2003 στη συγκεκριμένη συγγραφική ομάδα, ότι το Παιδαγωγικό Ινστιτούτο είχε αναπέμψει με παρατηρήσεις δύο φορές το βιβλίο. Οι παρατηρήσεις τελικά φαίνεται πως δεν έγιναν δεκτές. 
      Το βιβλίο ενεκρίθη και φαίνεται πως έχει τα εξής προβλήματα: Πρώτον, έχει πάρα πολύ συνοπτική αφήγηση. Δεύτερον, τα πολεμικά γεγονότα ελάχιστα περιγράφονται. Και τρίτον, παραπέμπει στις πηγές, γεγονός που είναι αξιόλογο επιστημονικά, αλλά είναι δύσκολο για ένα παιδί της ΣΤ΄ δημοτικού, εάν ο δάσκαλος δεν είναι πάρα πολύ ενημερωμένος –και πέρυσι όπως ξέρετε διαθέσαμε 20.000.000 ευρώ για την επιμόρφωση των δασκάλων σ’ αυτά τα βιβλία- να βοηθήσει ουσιαστικά το παιδί.
      Εν ολίγοις, το βιβλίο έχει πάρα πολλά προβλήματα. Γι’ αυτό και ζήτησα από το Παιδαγωγικό Ινστιτούτο να συζητήσει με τους συγγραφείς. Η συζήτηση αυτή έγινε και οι συγγραφείς παραδέχθησαν, αφού έλαβαν τις διάφορες παρατηρήσεις που έχουν προέλθη από διάφορες πλευρές –συμπεριλαμβανομένης της Κυπριακής Δημοκρατίας- να τις εξετάσουν, να κάνουν κάποιες διορθώσεις που αποδέχονται ότι πρέπει να γίνουν ως συγγραφική ομάδα και εν συνεχεία αυτό θα μπει στο σχολείο και θα αξιολογηθεί όπως όλα τα βιβλία. 
      Για να το πω πιο απλά, κύριε Πρόεδρε του Συνασπισμού, το Υπουργείο δεν πρόκειται να υποχωρήσει, ούτε καταλαβαίνει τίποτα από πιέσεις. Σας το λέω πολύ καθαρά. Τα βιβλία είναι επιστημονική και παιδαγωγική υπόθεση. 
      Αυτή τη στιγμή, λοιπόν, η συγγραφική ομάδα έχει μπει σε διαδικασία διορθώσεων, ώστε να υπάρξουν αυτές μέχρι το Σεπτέμβρη. Δεν έχει καμμία αντίρρηση να διευρύνει μέρη που νομίζει και αυτή ότι μπορούν να γίνουν πιο αφηγηματικά και θα αξιολογηθεί, όπως όλα τα βιβλία, την επόμενη χρονιά.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Υπουργέ.
      Ορίστε, κύριε Πρόεδρε, έχετε το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ευχαριστώ, κύριε Πρόεδρε.
      Θα ήθελα να πω το εξής, ότι δεν υπάρχει βιβλίο Ιστορίας και του δημοτικού ακόμη, το οποίο αναγκαστικά να μην έχει ιδεολογικό φορτίο μέσα του και ορισμένες επιλογές. Δεν υπάρχει βιβλίο, το οποίο να είναι άψογο, ειδικά ένα βιβλίο που προσπαθεί να καινοτομήσει και στη διδακτική μέθοδο και στο περιεχόμενο και να μη χρειάζεται διορθώσεις. 
      Δεν είναι παραδεκτό να μη γίνεται ένας διάλογος επιστημονικός, ένας διάλογος κοινωνικός ακόμη, ένας διάλογος ζωντανός γι’ αυτό το βιβλίο. Δεν έχουμε κάτι τέτοιο, όμως. Έχουμε μια απόπειρα ιδεολογικού εκφοβισμού και μια απόπειρα επιβολής ενός μοντέλου διδασκαλίας της ιστορίας. 
      Θέλουν κάποιοι η ιστορία που διδάσκεται, να είναι η ταινία «300» του Χόλυγουντ που παίζεται σήμερα. Θα σας πω το εξής: Υπάρχει στην ταινία μια σκηνή –την έχω δει στις διαφημίσεις- που δείχνει το Λεωνίδα να σπρώχνει ηρωϊκά με το πόδι του μέσα στο πηγάδι τους αγγελιοφόρους των Περσών που ζητούν «γη και ύδωρ».
      Λέει ο Ηρόδοτος –αν θυμάμαι καλά- ότι με αυτό που έκαναν οι Σπαρτιάτες παραβίασαν «πάντων ανθρώπων νόμιμα». Οι Σπαρτιάτες παραβίασαν τη διεθνή νομιμότητα. Πρέπει να δούμε την ιστορία με άλλα μάτια, με ψυχραιμία, από πολλές γωνίες και με τα μαθήματα που έδωσε, αν θέλετε, ο Πατέρας της Ιστορίας που είναι ο Ηρόδοτος, που δεν έχουν σχέση με όλα αυτά που λέγονται.
        Επομένως, κυρία Υπουργέ, θέλω να σας ρωτήσω το εξής: Πρώτον, γιατί δεν αντιδράτε σε προσπάθειες ιδεολογικού εκφοβισμού;
        ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Αυτό κάνω, κύριε Πρόεδρε.
        ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Είστε Υπουργός Παιδείας και Θρησκευμάτων. Δεν μπορεί να βγαίνει ο Αρχιεπίσκοπος και να μιλάει για συγγραφείς, οι οποίοι έχουν την κάλυψη όλων των ιστορικών περιοδικών, της παμψηφίας των ιστορικών, των καθηγητών και να λέει ότι είναι γενίτσαροι. Και να το λέει σε απλούς, καλούς ανθρώπους μεγάλης ηλικίας που πάνε στην εκκλησία να κοινωνήσουν, να πάρουν τον άρτο, τους οποίους θέλουν να τους κάνουν Ταλιμπάν απέναντι σε κάποιες απόψεις επιστημονικές, τις οποίες, βέβαια, οι άνθρωποι δεν έχουν διαβάσει. Αυτό είναι το πρώτο.
        Δεύτερον, όπως φάνηκε και από την προηγούμενη ερώτηση, παρανόμως διακινήθηκαν από εστίες του Υπουργείου Παιδείας ή του Παιδαγωγικού Ινστιτούτου ερωτηματολόγια σχετικά με αυτό το βιβλίο. Τα αποδοκιμάσατε αυτά τα ερωτηματολόγια. Εντάξει, ποιοι τα υποκίνησαν; Ποιοι ξεκίνησαν αυτή την παράνομη διαδικασία; Έγινε Ε.Δ.Ε. και τι αποτελέσματα είχε αυτή η Ε.Δ.Ε.; 
        Τρίτο και τελευταίο. Να υπάρξει μία εγγύηση –σ’ ένα βαθμό τη δώσατε- ότι, όπως σ΄όλα τα βιβλία, μέσα από διαδικασίες που προβλέπονται, εκπαιδευτικές, επιστημονικές και θεσμικές, θα γίνουν οι διορθώσεις, χωρίς αυτές τις πιέσεις, τις οποίες δέχονται και αυτή την προσπάθεια να δημιουργηθεί ένα κλίμα φόβου στο επιστημονικό δυναμικό της χώρας μας.
        Ευχαριστώ.
        ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Αλαβάνο.
        Ορίστε, κυρία Υπουργέ, έχετε το λόγο.
         ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Το Υπουργείο Παιδείας και εγώ προσωπικώς δεν θα γίνουμε μέρος αυτής της συζήτησης. Σας λέω την άποψη που λέω πάντα. Είναι ελεύθεροι, πολίτες και ομάδες, να εκφράζουν την άποψή τους, όπως θέλουν. Σημασία έχει τι κάνουμε και όχι τι λένε οποιεσδήποτε πλευρές. Εγώ πάντως, βλέπω ότι η μία πλευρά προσπαθεί να πιέσει την άλλη. 
        Σας είπα τι κάνουμε. Πρώτον, το βιβλίο είπα ότι δεν αποσύρεται. Δεύτερον, συζητάμε δημοκρατικότατα με τη συγγραφική ομάδα. Η συγγραφική ομάδα απεδέχθη προβλήματα που υπάρχουν στο βιβλίο και ανέλαβε να δει τις παρατηρήσεις. Εύχομαι να γίνουν αυτές οι μικρές αλλαγές μέχρι το Σεπτέμβρη, ώστε από το Σεπτέμβρη μέχρι του χρόνου τον Ιούνιο, να γίνει αξιολόγηση, όπως συμβαίνει με όλα τα άλλα βιβλία. 
        Έχω ήδη δηλώσει εδώ και καιρό, παρά τις επιθέσεις που δέχομαι και εγώ η ίδια από διάφορες πλευρές, ότι δεν πρόκειται να αποσυρθεί το βιβλίο. Αναγνωρίζω, όμως, ότι έχει πολλά προβλήματα το βιβλίο και το αναγνωρίζει και η συγγραφική ομάδα. Το ότι φθάσαμε εδώ, να έχουμε αυτή τη συνεννόηση, είναι καλό. Μακάρι, πριν βγει το βιβλίο, η συγγραφική ομάδα να είχε δεχθεί κάποιες παρατηρήσεις. Αλλά ένα είναι σίγουρο: ότι δεν πρόκειται η σημερινή Κυβέρνηση και η παρούσα ηγεσία τους Υπουργείου να επιτρέψουν διάφορες πολιτικοϊδεολογικές αντιλήψεις οποιουδήποτε, να γίνουν αντικείμενο σε σχέση με το τι θα λέει ή δεν θα λέει το βιβλίο. 
        Εμάς, αν θέλετε, πιο πολύ μας ενδιαφέρουν οι εκπαιδευτικοί γι’ αυτό και δίνουμε έμφαση στην επιμόρφωση. Πράγματι, υπάρχει μία νέα διδακτική προσέγγιση. Πράγματι, παραπέμπει στις πηγές. Αυτό εμφανίζει δυσκολίες για τα παιδιά της ΣΤ΄ Δημοτικού. Από την άλλη πλευρά, όπως αντιλαμβάνεστε, όταν ανοίγει μια τέτοια συζήτηση με επιθέσεις εκατέρωθεν, το σύνολο των αποδήμων και πολλοί άλλοι στέλνουν διάφορες παρατηρήσεις. Εμείς εν ψυχραιμία τα έχουμε διαβιβάσει όλα στο Παιδαγωγικό και στη συγγραφική ομάδα και πάνω απ’ όλα, σας ξεκαθαρίζω, βρίσκονται οι θεσμοί. 
        Ακόμη και κακό να είναι κάτι, αυτό θα εξεταστεί με θεσμικό και επιστημονικό τρόπο. Δεν υπάρχει περίπτωση το Υπουργείο Παιδείας κάτω από πιέσεις, όπως έχει γίνει στο παρελθόν, να πάρει άλλοτε άλλες αποφάσεις.
        Νομίζω ότι αυτό πρέπει να αποτελεί και μία εγγύηση για σας, ο οποίος έχετε κάνει την ερώτηση και γι’ αυτό –σας επαναλαμβάνω- δεν χρειάζεται να μου ξανακάνετε ερώτηση. Αυτή είναι η διαδικασία που έχει επιλεγεί, δεν θα εμφιλοχωρήσουν συγκρούσεις ομάδων. Ούτε όμως, εγώ ως Υπουργός θα απαγορεύσω –αλλοίμονο- ή έστω θα πω σε οποιονδήποτε ότι δεν έχει δικαίωμα να εκφράζει άποψη.
        Αυτή είναι η τελική μου απάντηση, κύριε Πρόεδρε, και σας καλώ να μην ανησυχείτε. Το Υπουργείο υπερασπίζεται θεσμούς, επαναλαμβάνω. 
        ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κυρία Υπουργέ.
        Επίκαιρες ερωτήσεις δεύτερου κύκλου.
        Πρώτη είναι η με αριθμό 393/12.3.2007 επίκαιρη ερώτηση του  Βουλευτή του  Πανελλήνιου Σοσιαλιστικού Κινήματος κ. Μιχαήλ Χρυσοχοΐδη προς την  Υπουργό Εθνικής Παιδείας και Θρησκευμάτων, σχετικά με την αναγνώριση από το Υπουργείο προϋπηρεσίας εκπαιδευτικών του Ο.Α.Ε.Δ. κ.λπ..
    Το περιεχόμενο της ερώτησης του κ. Χρυσοχοϊδη έχει ως εξής: 
    «Σύμφωνα με το ν. 3475/06, από το σχολικό έτος 2007/2008 τα Τεχνικά Επαγγελματικά Εκπαιδευτήρια (Τ.Ε.Ε.) της αρμοδιότητας του Ο.Α.Ε.Δ. πρόκειται να μετατραπούν σε Επαγγελματικές Σχολές (ΕΠ.ΑΣ.) με προδικασμένο αποτέλεσμα την απώλεια εργασίας για όσους εκπαιδευτικούς γενικής παιδείας, αλλά και ορισμένων τεχνικών ειδικοτήτων απασχολούνται μέχρι σήμερα ως προσωρινοί και ωρομίσθιοι εκπαιδευτικοί στα Τ.Ε.Ε. του Ο.Α.Ε.Δ.. Μέχρι στιγμής, παρά τις αλλεπάλληλες οχλήσεις των αρμόδιων Υπουργείων ΥΠ.Ε.Π.Θ. και Απασχόλησης και Κοινωνικής Προστασίας μέσω των διαδικασιών του Κοινοβουλευτικού Ελέγχου, δεν διαφαίνεται καμία πρόβλεψη μέριμνας για όσους πρόκειται να απολυθούν. Κατά συνέπεια, αναμένεται ότι οι εκπαιδευτικοί του Ο.Α.Ε.Δ. που θα απολυθούν, θα κληθούν να δώσουν οι ίδιοι λύση στο ξαφνικό επαγγελματικό τους αδιέξοδο, θέτοντας εαυτούς σε αναζήτηση νέας εργασίας. Επανέρχεται δηλαδή με ιδιαίτερα δυσοίωνες συνθήκες το θέμα της αναγνώρισης της προϋπηρεσίας των ωρομισθίων εκπαιδευτικών των Τ.Ε.Ε. του Ο.Α.Ε.Δ. από το ΥΠ.Ε.Π.Θ., προκειμένου να δοθεί η δυνατότητα στους εκπαιδευτικούς αυτούς να απασχοληθούν και να συνεχίσουν την επαγγελματική τους σταδιοδρομία σ΄ ένα άλλο δημόσιο σχολείο του ΥΠ.Ε.Π.Θ.. 
    Ερωτάται η κυρία  Υπουργός:
    1. Θα προβεί με νομοθετική διάταξη σε αναγνώριση της προϋπηρεσίας των ωρομισθίων εκπαιδευτικών των Τ.Ε.Ε. του Ο.Α.Ε.Δ. από το ΥΠ.Ε.Π.Θ. και πότε; 
    2. Δεδομένου ότι οι εκπαιδευτικοί που εργάστηκαν στα Τ.Ε.Ε. του Ο.Α.Ε.Δ. δεν διαφοροποιούνται ως προς την ουσία από τους συναδέλφους τους των Τ.Ε.Ε. του ΥΠΕΠΘ, σε τι ενέργειες πρόκειται να προβεί, ώστε να διασφαλίσει ενιαία και δίκαιη αντιμετώπιση μεταξύ, αφενός των ωρομίσθιων εκπαιδευτικών των ΤΕΕ του ΟΑΕΔ και των ωρομίσθιων των Τ.Ε.Ε. του ΥΠ.Ε.Π.Θ. και αφετέρου των ωρομίσθιων και μονίμων εκπαιδευτικών των Τ.Ε.Ε. του Ο.Α.Ε.Δ.;».
    Την ερώτηση του κ. Χρυσοχοϊδη θα απαντήσει ο Υφυπουργός Εθνικής Παιδείας και Θρησκευμάτων κ. Καλός. 
    Ορίστε, κύριε Υφυπουργέ, έχετε το λόγο. 
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, το πρόβλημα της αναγνώρισης της προϋπηρεσίας καθηγητών διαφόρων ειδικοτήτων, τόσο της γενικής, όσο και της ειδικής, δηλαδή της τεχνικής και επαγγελματικής παιδείας, δεν είναι τωρινό. Είναι  πρόβλημα που απασχολεί το Υπουργείο Παιδείας από πολλά χρόνια. Έρχονται και επανέρχονται τα αιτήματα των διαφόρων κλάδων εκπαιδευτικών, από οποιαδήποτε αφετηρία και αν ξεκινούν και προσθέτουν και αποδίδουν υπηρεσία οι ίδιοι, όχι μόνο από τον Οργανισμό Απασχολήσεως Εκπαιδευτικού Δυναμικού κύριε συνάδελφε, αλλά και από άλλα συναρμόδια Υπουργεία, από το Υπουργείο Υγείας, από το Υπουργείο Τουριστικής Ανάπτυξης που έχει σχολές, που έχει τμήματα επιμόρφωσης, κατάρτισης, εκπαίδευσης και χρησιμοποιεί τους καθηγητές όλων των ειδικοτήτων. 
    Όντως φαίνονται λογικοφανή τα αιτήματα αυτά. Και το λέω αυτό, γιατί θα πρέπει να αναγνωρίσουμε τα εμπόδια, τα οποία υψώνονται για να γίνουν δεκτά τα αιτήματα αυτά και τα οποία είναι ανυπέρβλητα. 
    Θα ήθελα να γνωρίζει το Σώμα, κύριε Πρόεδρε, ότι τα πάντα ξεκίνησαν –αυτή είναι και η αφετηρία του προβλήματος- από το ν. 3027/2002, που όριζε καθαρά -και το αναφέρω- ότι η προϋπηρεσία προσωρινού αναπληρωτή ή ωρομισθίου που λαμβάνεται υπ' όψιν, σύμφωνα μ' αυτό το νόμο, είναι η προϋπηρεσία που προσφέρθηκε στα δημόσια σχολεία, αρμοδιότητας του Υπουργείου Εθνικής Παιδείας και Θρησκευμάτων και μόνο. 
    Τότε, μάλιστα, είχαν έρθει οι αντιπροσωπείες των καθηγητών αυτών και στα δικά μας γραφεία, κύριε συνάδελφε –ήμουν εγώ τότε στη θέση τη δική σας, είχα την ευθύνη δηλαδή, από πλευράς αντιπολιτεύσεως των εκπαιδευτικών θεμάτων- και μας είχαν ζητήσει να κάνουμε αυτή τη ρύθμιση. Εμείς κάναμε ερώτηση στον κ. Ευθυμίου, που ήταν  τότε  Υπουργός Παιδείας, για να πιέσουμε την τότε κυβέρνηση να ανοίξει το νομοθετικό πλαίσιο, ώστε να τακτοποιηθούν οι αναγνωρίσεις προϋπηρεσίας όλων αυτών των κλάδων. 
    Οι ερωτήσεις έγιναν και προσωπικά. Εγώ και άλλοι συνάδελφοι και από τη Νέα Δημοκρατία  και από τα άλλα κόμματα είχαμε καταθέσει ερωτήσεις τότε στον κ. Ευθυμίου. Ο κ. Ευθυμίου μας απαντούσε με τη μόνιμη επωδό ότι δεν μπορεί να γίνει αυτό, γιατί ήδη έχει αρχίσει η τακτοποίηση σε πίνακες εκείνων που προέβλεπε ο νόμος, που σας προείπα, για τη μόνιμη αναγνώριση μέσω των πινάκων αναπληρωτών, ωρομισθίων και τους τακτικούς διορισμούς κατά ποσοστό, δίπλα σε κάθε διαγωνισμό του Α.Σ.Ε.Π.. Επομένως, ήταν κατά την άποψη του κ. Ευθυμίου δύσκολο να ανοίξει τότε η υπόθεση αυτή.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
    Δώστε μου, κύριε Πρόεδρε, ένα λεπτό, αν έχετε την καλοσύνη. 
    Σας απαντώ, λοιπόν, κύριε Χρυσοχοϊδη, ότι εάν ήταν τότε δύσκολο, σήμερα είναι ανυπέρβλητο, γιατί οι πίνακες αυτοί επί τρία ολόκληρα χρόνια, με σωρεία δικαστικών αποφάσεων που έπρεπε να γίνουν δεκτές και να τους αναδιατάξουν, ξεκαθάρισαν και ένα σύστημα ηλεκτρονικής καταχώρησης, το οποίο είναι αδιάβλητο, βρίσκεται τώρα αναρτημένο στο Υπουργείο Παιδείας και είναι στη διάθεση οποιουδήποτε εκπαιδευτικού, ο οποίος γνωρίζει με τα μόρια του τι ώρα θα έρθει η σειρά του να διοριστεί. 
      Έτσι, λοιπόν, το πρώτο εμπόδιο δεν είναι οι πεντακόσιοι ή οι οκτακόσιοι –όπως υπογράφουν μέσα στο ντοσιέ που είδα- καθηγητές ειδικοτήτων και γενικών μαθημάτων του Ο.Α.Ε.Δ. που ζητούν τακτοποίηση. Είναι πολύ περισσότεροι και πρέπει να το γνωρίζει η Βουλή αυτό. 
      Αν έρθουν, λοιπόν, αυτοί οι άνθρωποι –οι οποίοι στα Υπουργεία τους έχουν προσληφθεί ως αναπληρωτές ή ωρομίσθιοι κατά διαφορετικό τρόπο και βάσει διαφορετικού θεσμικού πλαισίου, με απλές υπουργικές αποφάσεις, για να κάνουν ένα εκπαιδευτικό έργο στις υπηρεσίες που τους επέλεξαν- και μπουν και προστεθούν στον πίνακα αυτόν, τότε η ίδια –και πιστεύω ότι σας επισκέφθηκε γιατί μου το είπε χθες, κύριε Χρυσοχοΐδη- η Ένωση Αναπληρωτών και η Ο.Λ.Μ.Ε. και οι αρμόδιες και έχουσες συμφέρον οργανώσεις θα ξεσηκωθούν υπέρ της προστασίας των αυτονόητων δικαιωμάτων τους, τα οποία είναι κατοχυρωμένα σ’ αυτόν τον πίνακα και μάλιστα, έχουν φθάσει στο σημείο να μην μπορεί κανείς να τα αμφισβητήσει. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Υπουργέ. Τα υπόλοιπα μπορείτε να τα πείτε στη δευτερολογία σας.
      ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Θα φθάσουμε, λοιπόν, δυστυχώς, για να τακτοποιήσουμε κάποιους σ΄ ένα επίπεδο, αν γίνει δεκτή αυτή η πρόταση, με οποιαδήποτε νομοθετική ρύθμιση –στη δευτερολογία μου θα σας δώσω και άλλα στοιχεία- στην αλλαγή του θεσμικού πλαισίου, που δεν είναι ούτε απλή υπόθεση ούτε εύκολη. 
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ πολύ, κύριε  Υπουργέ.
      Ο κ. Χρυσοχοΐδης έχει το λόγο.
      ΜΙΧΑΗΛ ΧΡΥΣΟΧΟΪΔΗΣ:  Ευχαριστώ, κύριε Πρόεδρε.
      Πράγματι, δεν είμαι ο πρώτος που θέτω αυτό το ζήτημα, όπως πολύ σωστά είπε ο κύριος Υφυπουργός, που και ο ίδιος πριν από ορισμένα χρόνια, το 2003, είχε κάνει μία ερώτηση. Αυτό το χρονικό διάστημα, πάρα πολλοί συνάδελφοι του ΠΑ.ΣΟ.Κ. και της Νέας Δημοκρατίας τώρα, κατά τη δική σας διακυβέρνηση, έχουν θέσει το θέμα. 
      Νομίζω ότι δεν χρειάζεται κανείς να σχολιάσει πάρα πολλά πράγματα, παρά μόνο το γεγονός ότι υπάρχει μία σαφής και καθαρή απάντηση από τον κύριο Υπουργό, ότι δηλαδή αυτό το αίτημα δεν γίνεται δεκτό. 
      Νομίζω, όμως, κύριε Υπουργέ, ότι αυτή τη φορά έχουμε ένα νέο στοιχείο, ότι από το επόμενο σχολικό έτος 2007-2008, δηλαδή από το προσεχές φθινόπωρο, τα Τεχνικά Επαγγελματικά Εκπαιδευτήρια, που ως γνωστόν, με τον καινούριο νόμο είναι της αρμοδιότητας του Ο.Α.Ε.Δ., πρόκειται πλέον να μετατραπούν σε ΕΠΑ.Σ., σε επαγγελματικές σχολές. 
      Νομίζω ότι αυτό προδικάζει και το αποτέλεσμα. Οδηγούμαστε δηλαδή σε απώλεια εργασίας για όσους εκπαιδευτικούς –κυρίως της γενικής παιδείας και λιγότερο των τεχνικών ειδικοτήτων- απασχολούνται μέχρι σήμερα ως προσωρινοί και ωρομίσθιοι. 
      Το ερώτημα είναι το εξής: Μέσα από όλη αυτή τη διαδικασία, έχουμε υπολογίσει -και νομίζω ότι αυτή είναι η αποστολή της πολιτικής και της εκάστοτε κυβέρνησης και ως Αντιπολίτευσης- σε ποια αδιέξοδα και σε ποιες πραγματικότητες θα οδηγηθούν αυτοί οι άνθρωποι; Αυτό το νέο δεδομένο, δηλαδή, που σας επισημαίνω και το γνωρίζετε πολύ καλά, θα οδηγήσει εκτός εργασίας κάποιες εκατοντάδες ή χιλιάδες –ενδεχομένως- ανθρώπων. 
      Αυτό, λοιπόν, είναι διατεθειμένη η Κυβέρνηση να το εξετάσει;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα σας θέσω και ένα άλλο ερώτημα, μιας και απαντήσατε με πολλή σαφήνεια στην ερώτησή μου. Αυτό το νέο δεδομένο, λοιπόν, είστε διατεθειμένοι να το αντιμετωπίσετε;
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε συνάδελφε.
      Ορίστε, κύριε Υφυπουργέ, έχετε το λόγο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων):  Κύριε συνάδελφε, η απάντησή μου θα είναι το ίδιο καθαρή. Όσον αφορά στους καθηγητές γενικών ειδικοτήτων, δηλαδή γενικής παιδείας –και εσείς σωστά τους αναφέρατε- αυτοί είναι που θα χάσουν το ωρομίσθιό τους ή την εργασία αναπλήρωσης. Είναι βέβαιο ότι είναι ανυπέρβλητο το εμπόδιο να τους συνυπολογίσουμε τώρα με τους ήδη υπηρετούντες στο Υπουργείο Παιδείας, γιατί σας είπα ότι ο συνυπολογισμός στον πίνακα οδηγεί σε μόνιμο διορισμό για έργο που δεν μπορεί να συνεκτιμηθεί υπό τις ίδιες συνθήκες. 
      Άρα, το μόνο που μπορεί να γίνει, όπως εμείς το σκεφθήκαμε, είναι να ενημερωθεί από εμάς –και θα το κάνω, κύριε Χρυσοχοΐδη, αυτό σας το δηλώνω- η πολιτική ηγεσία του Υπουργείου Εργασίας που είναι στο κάτω-κάτω και η προϊσταμένη αρχή του Ο.Α.Ε.Δ. και να θέσουμε το πρόβλημα, ώστε γι’ αυτούς –που δεν είναι εκατοντάδες και χιλιάδες, αλλά είναι πολύ λιγότεροι από εκείνους που πιέζουν να μπουν στις λίστες του Υπουργείου Παιδείας- που έχουν πραγματικά το πρόβλημα και που θα χάσουν την εργασίας τους εξαιτίας της δημιουργίας των ΕΠΑ.Σ., να υπάρξει μοριοδότηση και αναγνώριση προϋπηρεσίας από το ίδιο το Υπουργείο, στο οποίο προσφέρουν τις υπηρεσίες τους, από το Υπουργείο Εργασίας.
    Και το λέω αυτό γιατί το κάθε Υπουργείο μπορεί και να μοριοδοτήσει και εφόσον το θελήσει στον προγραμματισμό του, να εκμεταλλευτεί υπέρ των ανθρώπων αυτών τη δημιουργία θέσεων ή την τακτοποίησή τους, όπως υπάρχει το αντίστοιχο ανάλογο στο Υπουργείο Παιδείας, όπου με την αναδιάταξη των προγραμμάτων προβλέψαμε συνδιδασκαλίες, προβλέψαμε δεύτερες αναθέσεις σε άλλες ειδικότητες, κύριε Χρυσοχοϊδη, ώστε να μπορέσουμε και εκείνοι που από τα ΕΠΑ.Λ. στις ΕΠΑ.Σ. πιθανόν να περισσέψουν στο ένα πρόγραμμα, να ενταχθούν στο δεύτερο πρόγραμμα και να μη χάσουν την εργασία τους, να μη χάσουν καμμία διδακτική ώρα, να μη χάσουν κανένα ευρώ από το μισθό τους. 
    Άρα, λοιπόν, σας υπόσχομαι ότι θα μιλήσω με την πολιτική ηγεσία του αρμοδίου Υπουργείου και θα θέσω το πρόβλημα, ώστε να εκτιμηθεί τι λύση μπορεί να βρεθεί γι’ αυτούς τους πολύ λιγότερους από τη γενική κατηγορία των ωρομισθίων και αναπληρωτών του Ο.Α.Ε.Δ.
    Σας ευχαριστώ.
    ΠΡΟΕΔΡΕΥΩΝ (Σωτήρης Χατζηγάκης): Προχωρούμε τώρα στη συζήτηση της δεύτερης με αριθμό 400/12.3.2007 επίκαιρης ερώτησης του Βουλευτή του Κομμουνιστικού Κόμματος Ελλάδος κ. Παναγιώτη Κοσιώνη προς τον Υπουργό Υγείας και Κοινωνικής Αλληλεγγύης, σχετικά με τη λειτουργία του Νοσοκομείου Κέρκυρας κ.λπ. 
    Το περιεχόμενο της ερώτησης του κυρίου συναδέλφου έχει ως εξής:
    «Η συνεχιζόμενη πολιτική της υποχρηματοδότησης στον τομέα της υγείας και η αδιαφορία για τη συντήρηση του Γενικού Νομαρχιακού Νοσοκομείου Κέρκυρας έχει φέρει σε οριακή κατάσταση τη λειτουργία του. 
    Οι σοβαρές ελλείψεις προσωπικού όλων των ειδικοτήτων έχουν ως αποτέλεσμα την υπερεντατικοποίηση της εργασίας, εξαντλητικές βάρδιες, χρωστούμενα ρεπό και έλλειψη μέτρων υγιεινής και ασφάλειας.
    Οι ελλείψεις σε προσωπικό είναι τόσο μεγάλες που οι δυο παθολογικές κλινικές ουσιαστικά έχουν συγχωνευτεί, στα νοσηλευτικά τμήματα, όπως στο χειρουργικό και παθολογικό στη βραδινή βάρδια η αναλογία είναι ένας νοσηλευτής ή νοσηλεύτρια για τριάντα ασθενείς, στο μικροβιολογικό εργαστήριο και συγκεκριμένα στις διασταυρώσεις υπάρχει μόνο ένα άτομο όλο το εικοσιτετράωρο, οι δε τεχνικές υπηρεσίες είναι αποδυναμωμένες και δεν μπορούν να ανταποκριθούν στις αυξημένες ανάγκες συντήρησης, που υπάρχουν, λόγω της παλαιότητας του κτηρίου. 
    Οι γιατροί φτάνουν να κάνουν περισσότερες από δέκα εφημερίες το μήνα για να εξασφαλιστεί μια στοιχειώδης λειτουργία του νοσοκομείου.
    Ερωτάται ο κύριος Υπουργός:
    Γιατί η Κυβέρνηση δεν διέθεσε τις πιστώσεις που χρειάζονται για τις αναγκαίες προσλήψεις και για τις αναγκαίες παρεμβάσεις στο Γενικό Νομαρχιακό Νοσοκομείο Κέρκυρας και ποια είναι τα μέτρα, που πρόκειται να πάρει και πότε, ώστε να αντιμετωπιστούν τα οξυμένα προβλήματα του Νοσοκομείου;»
    Στην ερώτηση θα απαντήσει ο Υφυπουργός Υγείας και Κοινωνικής Αλληλεγγύης κ. Γιαννόπουλος.
    ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, κύριε Κοσιώνη, πραγματικά οι πληροφορίες τις οποίες έχετε- δεν ξέρω από πού τις έχετε λάβει- αλλά δεν είναι και τόσο αληθείς, γιατί έχουμε στοιχεία, τα οποία μπορείτε και εσείς να διασταυρώσετε -με τα οποία μπορούμε να δείξουμε ότι ναι, μπορεί να υπάρχει ένα πρόβλημα όσον αφορά τη στελέχωση του Νοσοκομείου –που δεν κρύβω ότι και άλλα νοσοκομεία μας είναι υποστελεχωμένα, λόγω των ειδικών συνθηκών που επικρατούν και δεν χρειάζεται να επαναλαμβάνουμε τα ίδια και τα ίδια- αλλά τουλάχιστον στο Νοσοκομείο Κερκύρας την περίοδο 2006-2007 έχουν διοριστεί δεκαεπτά γιατροί διαφόρων ειδικοτήτων, εκ των οποίων δεκαεπτά, οι τρεις επίκεινται, είναι σε επίπεδο Επιμελητού Β΄ και Επιμελητού Α΄, όπως επίσης κατά το ίδιο χρονικό διάστημα έχουν διορισθεί δέκα επικουρικοί γιατροί διαφόρων ειδικοτήτων.
    Από το λοιπό προσωπικό είναι ήδη σε εξέλιξη ο διορισμός είκοσι έξι νοσηλευτριών Τ.Ε., και ήδη έχουν αναλάβει υπηρεσία τέσσερις εξ αυτών. Μέσα στο δίμηνο θα πάνε προς ανάληψη υπηρεσίας άλλες είκοσι δυο νοσηλεύτριες. Από δε τη βαθμίδα Δ.Ε., είναι δεκατέσσερις οι νοσηλεύτριες, εκ των οποίων πέντε ήδη έχουν πάει και μέσα στο χρονικό διάστημα του ενός ήδυο μηνών θα έχει ολοκληρωθεί η πρόσληψη αυτών ακριβώς των ατόμων.
    Αυτό το λέω διότι τα άτομα των οποίων –το έχω δηλώσει κι άλλες φορές- έχει ολοκληρωθεί πλέον ο διαγωνισμός στις κατηγορίες Τ.Ε., Δ.Ε. και Π.Ε. είναι αυτή τη στιγμή τρεις χιλιάδες διακόσια άτομα. Πρόκειται για κανονικές προσλήψεις, οργανικές θέσεις που κάθε μέρα πλαισιώνουν και στελεχώνουν τα νοσοκομεία και έτσι, μ’ αυτόν τον τρόπο, δημιουργούνται προϋποθέσεις και συνθήκες εύρυθμης και καλής λειτουργίας.
      Επίσης, στο επίπεδο του ιατρικού προσωπικού, στο επίπεδο των ειδικευομένων, ένας μεγάλος αριθμός, συγκριτικά με τα προηγούμενα χρόνια, θα πλαισιώσει τις κλινικές, χωρίς, βέβαια, ο αριθμός που θα διατεθεί για ειδικότητα να θίξει την εκπαιδευτική αρτιότητα που θα πρέπει να έχουν οι συνάδελφοι. Για πρώτη φορά στα χρονικά έχουμε ήδη προς διάθεση χίλιες διακόσιες θέσεις ειδικευομένων γιατρών. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Το λόγο έχει ο κ. Κοσιώνης. 
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής των Ελλήνων): Ευχαριστώ, κύριε Πρόεδρε. 
      Κύριε Υπουργέ, είναι γνωστό σε όσους, εν πάση περιπτώσει, παρακολουθούν αυτές τις συνεδριάσεις ότι κάθε φορά που φέρνω ένα τέτοιο θέμα, μας λέτε για τον αριθμό των προσλήψεων. 
      Πώς λειτουργεί το Νοσοκομείο της Κέρκυρας το γνωρίζουν και οι άνθρωποι που μένουν εκεί και το Διοικητικό Συμβούλιο των εργαζομένων, απ’ όπου έχουμε τις πληροφορίες. Δηλαδή αυτοί οι άνθρωποι είναι παλαβοί –με συγχωρείτε για την έκφραση- όταν διαμαρτύρονται; 
      Ξέρουμε, επίσης, ότι έχουν γίνει συγχωνεύσεις των δύο παθολογικών κλινικών, λόγω έλλειψης προσωπικού. Το προσωπικό που υπάρχει είναι από διάφορα προγράμματα μερικής απασχόλησης, όπως «STAGE» κ.λπ., που δημιουργούν γενικότερα προβλήματα υποβάθμισης των τεχνικών υπηρεσιών. Υπάρχουν μέρη του νοσοκομείου που είναι και επικίνδυνα. 
      Καταλαβαίνετε, λοιπόν, ότι απ’ όλα αυτά, από τις πρόχειρες λύσεις, μέσα στο ψυχολογικό κλίμα που δημιουργείτε -ότι δηλαδή θα γίνει το καινούργιο νοσοκομείο που έχει αρχίσει εδώ και δέκα χρόνια και θα δούμε πότε θα ολοκληρωθεί δημιουργούνται προβλήματα, τα οποία θα ενταθούν, κύριε Υπουργέ, όταν έρθει το καλοκαίρι. Ξέρετε ότι η Κέρκυρα είναι ένα νησί στο οποίο πολλαπλασιάζονται οι άνθρωποι που βρίσκονται εκεί την περίοδο του καλοκαιριού. 
      Υπάρχει, κύριε Υπουργέ, και ένα άλλο πρόβλημα. Μας κατηγορείτε πολλές φορές ότι εμείς δεν έχουμε τη σωστή πληροφόρηση. Μήπως θα έπρεπε και εσείς να το ψάξετε λίγο καλύτερα; Πριν από μία ώρα μου ήρθε ένα έγγραφο από το Γενικό Νοσοκομείο Κέρκυρας, μάλλον λόγω της επίκαιρης ερώτησης, που γνωστοποιεί στον κόσμο ότι, λόγω της μεγάλης λίστας για τον αξονικό τομογράφο, υπάρχουν δύο ιδιωτικές κλινικές στις οποίες μπορούν να προσέλθουν οι άνθρωποι που δεν βρίσκουν απαντοχή από τον κρατικό αξονικό τομογράφο του νοσοκομείου. 
      Εγώ δεν θέλω να το σχολιάσω αυτό. Όμως, καταλαβαίνετε τι σημαίνει. Σημαίνει ότι το Νοσοκομείο της Κέρκυρας αντιμετωπίζει προβλήματα και ότι η αναλογία νοσηλευτικού προσωπικού προς ασθενείς είναι τόσο μεγάλη, που καταντά και επικίνδυνη. Επομένως, πότε έγιναν αυτές οι προσλήψεις, παρά τα προβλήματα που υπάρχουν αυτή τη στιγμή, και δημιουργούν δυσοίωνες προοπτικές για την περίοδο του καλοκαιριού, που, όπως είπα πιο μπροστά, ο πληθυσμός πολλαπλασιάζεται; 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κοσιώνη. 
      Ορίστε, κύριε Υπουργέ. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Για το θέμα του προσωπικού,  κύριε Κοσιώνη, νομίζω ότι σας είπα αρκετά πράγματα. Όμως, νομίζω ότι μου δίνεται η ευκαιρία να προσθέσω και άλλα, για τη θερινή περίοδο που πραγματικά υπάρχουν τα προβλήματα, λόγω του τουριστικού ρεύματος που έχει το νησί μας, η Κέρκυρα. 
      Θα πρέπει να γνωρίζετε ότι, εκτός απ’ αυτό το προσωπικό που σας ανέφερα, ήδη είναι σε εξέλιξη η δεκαοκτάμηνη πρόσληψη τριών χιλιάδων ατόμων. Ένα ποσοστό είναι και για τη Κέρκυρα. Όπως επίσης, υπάρχει και ένα ποσοστό της τάξης των χιλίων ατόμων του Υπουργείου Υγείας, με οκτάμηνες συμβάσεις και το επικουρικό προσωπικό. 
      Μπορεί αυτό να μην σας ικανοποιεί απόλυτα, γιατί είναι για συγκεκριμένη χρονική περίοδο και ορίζοντα. Εντούτοις, προσφέρουν υπηρεσίες και κατ’ αυτόν τον τρόπο δημιουργούνται και οι προϋποθέσεις της μονίμου πρόσληψης αυτών των ατόμων. 
      Αυτό που είπατε ότι λάβατε προηγουμένως, δηλαδή κάποια ενθάρρυνση ώστε να πηγαίνουν στους ιδιωτικούς αξονικούς τομογράφους, θα το ελέγξω, για να σας πω ακριβώς τι γίνεται. 
      Παράλληλα, γνωρίζετε ότι ολοκληρώθηκε ο διαγωνισμός –με την ταλαιπωρία που υπήρχε στην προκήρυξη- του νέου νοσοκομείου. Ήδη έχει υπογραφεί από τη ΔΕΠΑΝΟΜ η σύμβαση με τη ανάδοχο εταιρεία και πιστεύουμε ότι, εφόσον δεν θα υπάρξει καμιά άλλη παρέμβαση, τις οποίες γνωρίζετε, είτε προσφυγών είτε οποιωνδήποτε άλλων αντιρρήσεων, μέσα στο χρονικό διάστημα των δεκατεσσάρων, δεκαέξι μηνών, θα έχει ολοκληρωθεί το νέο Νοσοκομείο της Κέρκυρας. Αυτό που ενδιαφέρει, βέβαια, δεν είναι το καινούριο Νοσοκομείο, είναι το τι κάνουμε τώρα. Το τώρα, λοιπόν, ικανοποιείται με αυτές τις παρεμβάσεις, οι οποίες γίνονται. 
      Όσον αφορά στο θέμα της συμπτύξεως των παθολογικών και χειρουργικών κλινικών: Όπως ξέρετε, τα κρεβάτια δεν ανήκουν στις κλινικές. Τα κρεβάτια ανήκουν στους τομείς: στον Παθολογικό Τομέα, στο Χειρουργικό Τομέα. Η κλινική δεν είναι ιδιοκτησία κανενός διευθυντού κλινικής. Αυτό το ξέρετε. Είναι ο ιδρυτικός νόμος του Εθνικού Συστήματος Υγείας από την εποχή ακόμα του Γιώργου Γεννηματά. Νομίζω ότι προς αυτή την κατεύθυνση πρέπει να κινηθούμε και αυτή η κατεύθυνση δημιουργεί τις προϋποθέσεις για την καλύτερη λειτουργία των νοσοκομείων.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Κυρίες και κύριοι συνάδελφοι, η τρίτη με αριθμό 404/12-3-2007 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Πολιτισμού, σχετικά με την επίλυση αιτημάτων των εργαζομένων στο Κρατικό Θέατρο Βορείου Ελλάδος, διαγράφεται λόγω κωλύματος του κυρίου Υπουργού. 
      Επίσης, έχω την τιμή να σας ενημερώσω ότι από τα άνω δυτικά θεωρεία παρακολουθούν τη συνεδρίαση μας, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Ο Ελληνισμός στη Διασπορά 15ος – 21ος αι.» καθώς και στους λοιπούς χώρους του Μεγάρου της Βουλής των Ελλήνων, τριάντα τρεις μαθητές και μαθήτριες και τρεις συνοδοί-καθηγητές από το δεύτερο τμήμα του 4ου Γυμνασίου Χανίων.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Απασχόλησης και Κοινωνικής Προστασίας «Σύσταση Ειδικού Ταμείου Κοινωνικής Αλληλεγγύης και άλλες διατάξεις».
      Ως γνωστόν, το νομοσχέδιο ψηφίστηκε επί της αρχής στη χθεσινή συνεδρίαση. Στη σημερινή συνεδρίαση θα συζητηθούν τα άρθρα του νομοσχεδίου, καθώς και οι τροπολογίες ως μία ενότητα. Στην αρχή θα μιλήσουν οι εισηγητές και οι ειδικοί αγορητές, θα ακολουθήσουν οι υπολειπόμενοι εγγεγραμμένοι ομιλητές επί της αρχής και στη συνέχεια οι τυχόν εγγεγραμμένοι ομιλητές επί των άρθρων.
      Πριν δώσω το λόγο στον εισηγητή της Πλειοψηφίας, τον κ. Μπούγα, θα ήθελα να σας ρωτήσω, κύριε Υπουργέ, αν έχετε να κάνετε κάποια νομοτεχνική παρέμβαση.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, υπάρχει μια ομοφωνία και από επίκαιρες ερωτήσεις, αλλά και από αναφορές όλων των Βουλευτών, όλων των πτερύγων της Βουλής, για την τροπολογία για την Πολυκλινική του Ολυμπιακού Χωριού. Είναι μια τροπολογία, την οποία, με τη συναίνεση του Σώματος, θα ήθελα να καταθέσω. 
      ΠΡΟΕΔΡΕΥΩΝ (Σωτήρης Χατζηγάκης): Καταθέστε τη στα Πρακτικά, κύριε Υπουργέ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Την καταθέτω στα Πρακτικά, κύριε Πρόεδρε και παρακαλώ να μοιραστεί και στους κυρίους Βουλευτές. 
      (Στο σημείο αυτό ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος καταθέτει για τα Πρακτικά την προαναφερθείσα τροπολογία, η οποία έχει ως εξής: 
      
      (Να φωτογραφηθεί το κείμενο της σελ. 56, 57, 58, 59, 60, 61, 62)
      
      
      
      
      
      
      
      
      
      
      
      
      
      
      
      
      
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Υπουργέ. 
      Το λόγο έχει ο Εισηγητής της Πλειοψηφίας, ο κ. Μπούγας.
      ΙΩΑΝΝΗΣ ΜΠΟΥΓΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, χθες υπερψηφίστηκε επί της αρχής το συζητούμενο σχέδιο νόμου. Δυστυχώς, δεν ψήφισε επί της αρχής το εισηγούμενο νομοσχέδιο η Αξιωματική Αντιπολίτευση, καθώς και τα υπόλοιπα κόμματα της Αντιπολίτευσης. Η άρνησή τους να το ψηφίσουν επί της αρχής, επιτρέψτε μου να πω, δεν δικαιολογείται. Η άρνηση αυτή ερμηνεύεται από μέρους μου ως άρνηση για τη θεσμοθέτηση ενός προστατευτικού μέτρου υπέρ ευπαθών κοινωνικών ομάδων, οι οποίες αντιμετωπίζουν σοβαρά προβλήματα με την εργασία τους. Ερμηνεύεται αυτή η άρνησή τους ως άρνηση για την καθιέρωση αντικειμενικών και εκ των προτέρων γνωστών κριτηρίων για την υπαγωγή στο προστατευτικό καθεστώς των ρυθμίσεων, που εισάγει το συζητούμενο σχέδιο νόμου. Πρέπει δε να επισημάνω ότι στην αρμόδια επιτροπή της Βουλής όλοι οι κοινωνικοί εταίροι επί της αρχής συμφώνησαν. Μόνο ο Σύλλογος Ελλήνων Βιομηχάνων διατύπωσε επιφυλάξεις επί της αρχής.
      Σε ό,τι αφορά τώρα τα άρθρα: 
      Το συζητούμενο σχέδιο νόμου, κυρίες και κύριοι συνάδελφοι, χωρίζεται σε δύο κεφάλαια. Το πρώτο κεφάλαιο αφορά τη σύσταση Ειδικού Ταμείου Κοινωνικής Αλληλεγγύης. 
      Με το πρώτο άρθρο προβλέπεται η σύσταση στον Ο.Α.Ε.Δ. του Ειδικού Ταμείου ως αυτοτελούς λογαριασμού με πόρους προερχόμενους από τον κρατικό προϋπολογισμό, από κοινοτικές εισροές καθώς επίσης και από κοινωνικές δαπάνες οι οποίες προκύπτουν από τη διάθεση του ημίσεος της ειδικής εισφοράς του Ο.Α.Ε.Δ. για την επιδότηση των στρατευομένων μισθωτών.
     Το άρθρο 2 διαγράφει το σκοπό του συζητούμενου σχεδίου νόμου που είναι η εισοδηματική ενίσχυση και η κοινωνική προστασία των μακροχρόνια ανέργων, καθώς και των απολυομένων λόγω παραγωγικών αναδιαρθρώσεων  των επιχειρήσεων στις οποίες εργάζονται, εφόσον αυτοί αντιμετωπίζουν σοβαρές δυσκολίες επανένταξης στην αγορά εργασίας, έως ότου συνταξιοδοτηθούν.
     Στην παράγραφο 2 εξειδικεύονται οι προϋποθέσεις υπαγωγής των ανωτέρω προσώπων στην προβλεπόμενη ευεργετική ρύθμιση της διάταξης αυτής, οι οποίες αναφέρονται και δεν θα τις μνημονεύσω ειδικά. Είναι όσες είπε και χθες ο κύριος Υπουργός.
     Με την παράγραφο 3 παρέχεται εξουσιοδότηση τροποποίησης με έκδοση κοινής υπουργικής απόφασης των ορίων, των κριτηρίων και των προϋποθέσεων υπαγωγής και εφαρμογής της παραγράφου 2 και καθορίζονται οι τρόποι με τους οποίους τα υπαγόμενα πρόσωπα προστατεύονται. Οι τρόποι αυτοί είναι με ειδική εισοδηματική ενίσχυση της ανεργίας ύψους ίσου με το 80% του καταβαλλόμενου κατά τη λύση της σύμβασης μηνιαίου μισθού ή του εικοσιπενταπλάσιου του καταβαλλόμενου ημερομισθίου με ανώτατο όριο τα 900 ευρώ μηνιαίως. Οι ασφαλιστικές εισφορές που βαρύνουν τους δικαιούχους παρακρατούνται από το ποσό της μηνιαίας εισοδηματικής ενίσχυσης και αποδίδονται στο Ι.Κ.Α.-Ε.Τ.Α.Μ. και τον οικείο φορέα επικουρικής ασφάλισης. Ενώ οι αντίστοιχες εργοδοτικές εισφορές βαρύνουν τον προϋπολογισμό του ταμείου.
     Το σχέδιο νόμου, κυρίες και κύριοι συνάδελφοι, το τόνισα και χθες, θα το επαναλάβω και σήμερα, εισάγει για πρώτη φορά αντικειμενικά και μετρήσιμα κριτήρια παρέμβασης. Αυτό όμως δεν σημαίνει ότι κάθε δυνατότητα ευελιξίας πρέπει να αποκλειστεί. Αντίθετα, η ταχύτητα της πραγματικής οικονομίας, η εξέλιξη του οικονομικού περιβάλλοντος, καθιστούν ιδιαίτερα ρευστές τις έννοιες «φθίνων κλάδος» ή «περιοχή παρέμβασης». Η επίτευξη του σκοπού αυτού, η παροχή της εισοδηματικής ενίσχυσης εκεί που πραγματικά δεν υπάρχει άλλη δυνατότητα, απαιτεί ένα εύλογο περιθώριο εκτίμησης από το Υπουργείο Απασχόλησης. Και τούτο προβλέπεται με την έκδοση των προβλεπόμενων υπουργικών αποφάσεων.
     Τα κριτήρια, λοιπόν, αναφέρονται για την υπαγωγή, πλην όμως τα κριτήρια αυτά μπορούν εκάστοτε, ανάλογα με τις συνθήκες να εξειδικεύονται με υπουργική απόφαση. Αυτό είναι κάτι το οποίο έπρεπε να το χαιρετίσετε. Ρώτησα και στην αρμόδια επιτροπή, όπου επισημάνθηκε το πρόβλημα οριοθέτησης εννοιολογικά του όρου «φθίνοντα κλάδου της οικονομίας» ποια ήταν κατά την άποψή τους τα κριτήρια εκείνα, τα οποία θα έπρεπε και θα μπορούσαν να τεθούν σ’ ένα νομοθέτημα για να υπάρχει εξειδίκευση, την οποία επιζητούσαν. Ουδείς μου ανέφερε κάποιο συγκεκριμένο κριτήριο για να μπορέσουμε να το βάλουμε στο νομοσχέδιο, έτσι ώστε να εξειδικεύεται αυτή η διάταξη.
     Νομίζω, λοιπόν, ότι με την έκδοση των υπουργικών αποφάσεων υπάρχει η αναγκαία ευελιξία έτσι ώστε να προσαρμοζόμαστε στις εκάστοτε επικρατούσες συνθήκες και να δίδονται οι ενδεδειγμένες κάθε φορά λύσεις. Εκείνο το οποίο διέλαθε της προσοχής των συναδέλφων της Αξιωματικής Αντιπολίτευσης, είναι ότι για πρώτη φορά με την αναφορά στο σχέδιο νόμου συγκεκριμένων κριτηρίων, από μέρους της πολιτείας καθιερώνεται όχι μόνο δικαίωμα των εργαζομένων, αλλά η υποχρέωση της πολιτείας σε περίπτωση συνδρομής αυτών των κριτηρίων, να λάβει σχετική απόφαση για την υπαγωγή των εργαζομένων στο ευεργετικό καθεστώς του συζητούμενου σχεδίου νόμου.
     Δεν αφήνεται, λοιπόν, στη διακριτική ευχέρεια του Υπουργού να λάβει ή να μη λάβει απόφαση υπαγωγής, αλλά εφόσον συντρέχουν αυτές οι προϋποθέσεις, τις οποίες διαγράφει το συζητούμενο σχέδιο νόμου, η ηγεσία του Υπουργείου είναι υποχρεωμένη να υπαγάγει τις κατηγορίες αυτών των εργαζομένων στο ευνοϊκό καθεστώς. 
     Οι ενστάσεις, επίσης, για τις περιπτώσεις έκπτωσης από το δικαίωμα εισοδηματικής ενίσχυσης, είναι αβάσιμες. Η εισοδηματική ενίσχυση αποσκοπεί στην προστασία όσων δεν είναι σε θέση να εξεύρουν εργασία για τους συγκεκριμένους και ρητώς αναφερόμενους στο σχέδιο νόμου λόγους. Δεν ενθαρρύνουμε την παραμονή ούτε είναι σκοπός μας με το συζητούμενο σχέδιο νόμου να ενθαρρύνουμε την παραμονή εκτός εργασίας των πολιτών.
     Μία νέα καινοτομία είναι ότι ρυθμίζονται σαφώς οι περιπτώσεις εκείνες, από τις οποίες εκπίπτει του δικαιώματος υπαγωγής ο συγκεκριμένος εργαζόμενος.
      Στη συνέχεια αναφέρονται οι επιμέρους ρυθμίσεις στο άρθρο 2 -δεν θα τις αναφέρω για την οικονομία του χρόνου- ενώ το άρθρο 3 προβλέπει τη σύσταση της Επιτροπής Διαχείρισης του Ειδικού Ταμείου. Η επιτροπή είναι εννιαμελής με πέντε μέλη από την Κυβέρνηση και ανά δύο από τις οργανώσεις των εργαζομένων και εργοδοτών. Ο διορισμός τους γίνεται με κοινή υπουργική απόφαση. 
      Η Επιτροπή Διαχείρισης καταρτίζει τον προϋπολογισμό, τον απολογισμό και το ετήσιο πρόγραμμα διάθεσης και διαχείρισης των πόρων του Ταμείου, που εγκρίνεται με απόφαση του Υπουργού. 
      Στο δεύτερο κεφάλαιο η διάταξη του άρθρου 4 καθορίζει τον αρμόδιο φορέα για την εκτέλεση του προγράμματος του «Ευρωπαϊκού Έτους Ίσων Ευκαιριών για ‘Ολους». 
      Στο άρθρο 5 γίνεται η αναπροσαρμογή του επιδόματος ανεργίας. Γνωρίζετε ότι με ισχύοντα νόμο το επίδομα ανεργίας ανέρχεται στα 2/3 του κατώτατου ημερομισθίου του ανειδίκευτου εργάτη, πλην όμως αυτό ήταν μία θεωρητική πρόβλεψη γιατί μέχρι σήμερα ουδέποτε έφτασε σε αυτό το ποσό.
       Αντιμετωπίζοντας ρεαλιστικά την κατάσταση ορίζουμε το βασικό ποσό του επιδόματος ανεργίας ίσο με το 50% του ανειδίκευτου εργάτη από 1/1/2007 και σε 55% από 1/1/2008 και εφ’ εξής, έτσι ώστε με τα δεδομένα τα οποία έχουμε σήμερα το βασικό ποσό από 311 ευρώ το μήνα να προσδιορίζεται σε 350 ευρώ  το μήνα από 1/1/2007, σε 367 ευρώ από 1/5/2007 και σε 404 ευρώ από 1/1/2008. 
      Η διάταξη του άρθρου 6 του νομοσχεδίου είναι πράγματι ερμηνευτική. Και απευθυνόμενος προς τους Βουλευτές της Αξιωματικής Αντιπολίτευσης ιδίως, θα σας παρακαλούσα, κύριοι συνάδελφοι, να δεχθείτε τον ερμηνευτικό χαρακτήρα της διάταξης αυτής. 
      Τι συμβαίνει, θα σας το αναφέρω πάρα πολύ σύντομα. Το 1989 εκδόθηκε μία υπουργική απόφαση, η οποία ρύθμιζε τις εργασιακές σχέσεις όσων είχαν δουλέψει υπό τις προϋποθέσεις που αναφέρονταν σε αυτήν στις σχολές μαθητείας του Ο.Α.Ε.Δ..
       Η απόφαση αυτή -η οποία επαναλαμβάνω είχε εκδοθεί χωρίς νομοθετική εξουσιοδότηση- κυρώθηκε με τον ν. 2190/94. Δύο πράγματα μπορεί να συμβαίνουν, ή να θέλατε εσκεμμένα να αποκλείσετε όσους είχαν εργαστεί με τους ίδιους όρους που ανέφερε η υπουργική απόφαση μεταξύ 1989-1994,  ή αυτό να οφείλεται σε αστοχία του τότε νομοθέτη. Από αυτές τις δύο λύσεις πρέπει να επιλέξετε τη μία. Ή θα πρέπει, λοιπόν, να πείτε ότι εσκεμμένα αποκλείσατε τους ανθρώπους αυτούς που εργάστηκαν κατά το χρονικό διάστημα 1989-1994 ή αυτό το πράξατε λόγο αστοχίας στη σύνταξη της διάταξης του ν. 2190. 
      Εάν σήμερα έρχεστε και μας λέτε ότι δεν είναι αστοχία, τότε δυστυχώς η διάθεση ρεμβασισμού μεταφέρεται από το 1994 στο 2007, γι ‘αυτό θα σας συνιστούσα να είστε προσεκτικότεροι όταν εκφράζετε τέτοιες απόψεις και μάλιστα όταν διατυπώνονται βαρύγδουπα περί δήθεν «αντισυνταγματικότητας» της διάταξης αυτής, η οποία έχει καθαρά ερμηνευτικό χαρακτήρα και αποσκοπεί στην άρση της αδικίας, η οποία καταφανώς έχει επισυμβεί σε εργαζόμενους με τους ίδιους όρους και προϋποθέσεις κατά το 1994. 
      Το άρθρο 7 τροποποιεί τις διατάξεις του ν. 3190 περί Εθνικού Συστήματος Σύνδεσης της Επαγγελματικής Εκπαίδευσης και Κατάρτισης με την Απασχόληση, προβλέποντας τη συμμετοχή και του Υπουργού Τουριστικής Ανάπτυξης στο Συμβούλιο και διαγράφοντας την εφαρμογή του προγράμματος δράσης της Επιτελικής Επιτροπής σύμφωνα με τους όρους λειτουργίας του Εθνικού Συστήματος Σύνδεσης της Επαγγελματικής Εκπαίδευσης. 
      ‘Ήδη έχει κατατεθεί μία τροπολογία από τον Υπουργό με βάση την οποία παρέχεται η δυνατότητα στους φορείς Κοινωνικής Ασφάλισης αρμοδιότητας της Γενικής Γραμματείας Κοινωνικών Ασφαλίσεων να συνάπτουν συμβάσεις με τον Ο.Α.Ε.Δ. για τη διάθεση ατόμων από προγράμματα απόκτησης εργασιακής εμπειρίας. 
      Επίσης, δίδεται η δυνατότητα σε όσους εργάζονταν ή εργάζονται με τέτοια προγράμματα και οι συμβάσεις τους λήγουν ή θα λήξουν μέχρι τις 31/12/2007 να παραταθούν επί δωδεκάμηνο.
       Με την ίδια τροπολογία παρέχεται άνευ προθεσμίας η δυνατότητα στους ασφαλισμένους μέχρι 31/12/1992 του Οργανισμού Ασφαλίσεως Ελευθέρων Επαγγελματιών που θεμελιώνουν συνταξιοδοτικό δικαίωμα μετά την έναρξη ισχύος του καταστατικού του νέου Οργανισμού, να επιλέξουν ως προς τις προϋποθέσεις συνταξιοδότησης και τον τρόπο υπολογισμού της σύνταξής τους αντί των καταστατικών διατάξεων του νέου Οργανισμού την εφαρμογή των καταστατικών διατάξεων των καταργούμενων ταμείων από τα οποία προέρχονται. Απαλείφεται με τον τρόπο αυτό η τριετής προθεσμία.
      Κύριε Πρόεδρε, τελειώνοντας θέλω να πω ότι πράγματι το συζητούμενο σχέδιο νόμου καθιερώνει ένα προστατευτικό πλέγμα υπέρ ευαίσθητων κοινωνικών ομάδων και αυτός και μόνο είναι ο στόχος του.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ τον κύριο Μπούγα.
      Ο κ. Χωρέμης έχει το λόγο.
      ΑΝΑΣΤΑΣΙΟΣ ΧΩΡΕΜΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, θέσαμε χθες το ζήτημα της απουσίας του κυρίου Τσιτουρίδη. Παρά την απάντηση ότι η απουσία του οφειλόταν στην επίσκεψή του στη γειτονική Βουλγαρία, οφείλουμε και πάλι να υπενθυμίσουμε ότι παραμένει ανοικτό το ζήτημα των απαντήσεων στα αμείλικτα ερωτήματα που έχουν τεθεί από πλευράς ΠΑ.ΣΟ.Κ. τουλάχιστον. Έχουν τεθεί τα θέματα εδώ και δύο εβδομάδες και δεν υπάρχει καμία απάντηση ούτε βεβαίως για τη διαχείριση των αποθεματικών του Επικουρικού Ταμείου των Δημοσίων Υπαλλήλων, ούτε επίσης για τη διαχείριση των αποθεματικών του συνολικού αριθμού των ταμείων. Είναι ερωτήματα τα οποία κατέθεσα χθες και ο Υφυπουργός κ. Γιακουμάτος επιμελώς απέφυγε να απαντήσει μέσω της υπεκφυγής αυτής ότι ο κ. Τσιτουρίδης βρισκόταν στη Βουλγαρία. Μιλώ για την αδιαφάνεια και την κακοδιαχείριση στη μεγάλη αυτή περιουσία των ασφαλισμένων εργαζομένων όλων των ασφαλιστικών ταμείων.
      Ερχόμενος τώρα στο κυρίως μέρος του νομοσχεδίου, θέλω να επισημάνω και πάλι ότι βασικό στοιχείο και θεμέλιο της σύστασης και της αποτελεσματικής λειτουργίας ενός ταμείου που θα είναι προς ενίσχυση των μακροχρονίων ανέργων και γενικώς των ανέργων, δηλαδή η ύπαρξη ενός ειδικού λογαριασμού προστασίας των ανέργων, αποτελεί θεμέλιο και διασφάλιση της επαρκούς χρηματοδότησής του, να υπάρχουν δηλαδή συγκεκριμένες αναφορές στις χρηματοδοτικές πηγές, είτε πρόκειται για πηγές που προέρχονται από τον κρατικό προϋπολογισμό είτε πρόκειται για πηγές που προέρχονται από άλλους τομείς της κοινωνικής πολιτικής και ιδιαίτερα της Ευρωπαϊκής Ένωσης.
      Ο κ. Υπουργός χθες μας είπε τι θα καταβάλλει η χώρα μας στο ταμείο της προσαρμογής της χώρας μας απέναντι στις συνέπειες της παγκοσμιοποίησης, στο ταμείο της Ευρωπαϊκής Ένωσης. Γνωρίζουμε πάνω-κάτω τι θα καταβάλλει η χώρα μας. Τι όφελος θα υπάρξει από την ύπαρξη και λειτουργία του ταμείου προσαρμογής κατά της παγκοσμιοποίησης δεν το γνωρίζουμε και δεν το γνωρίζουμε γιατί, όπως είπαμε και χθες, η Κυβέρνηση δεν προχώρησε σε μία ουσιαστική συζήτηση, διαπραγμάτευση και διεκδίκηση στο πλαίσιο της Ευρωπαϊκής Ένωσης των δικαιωμάτων που ως κράτος-μέλος έχουμε, αναγορεύοντας βέβαια τις ιδιαιτερότητες της πατρίδας μας, δηλαδή το γεγονός ότι μέσα στις νέες χώρες που ενετάχθησαν στην Ευρωπαϊκή Ένωση είναι και οι γειτονικές βαλκανικές χώρες με χαμηλό εργατικό κόστος.
      Εξάλλου, στο άρθρο 1 δεν προσδιορίζεται η συγκεκριμένη συμμετοχή εκάστης πηγής χρηματοδότησης. Δεν υπάρχει ρητή αναγραφή στον κρατικό προϋπολογισμό και ούτε αναφέρεται στο άρθρο 1. Συνεπώς κατ’ εκτίμηση, υπάρχουν τα ποσά των είκοσι εκατομμυρίων από τον κρατικό προϋπολογισμό και επίσης τα ποσά των είκοσι εκατομμυρίων από άλλες κοινωνικές δαπάνες. 
      Συνεπώς έχουμε κάθε δικαίωμα να λέμε και να τονίζουμε ότι είναι ευχολογικού χαρακτήρα η όλη προσέγγιση. Παραπέμπει για το μετά τις εθνικές εκλογές διάστημα κατά το οποίο, ενδεχομένως, τότε να υπάρξουν δυνατότητες, αλλά αυτό εξαρτάται, βεβαίως, από το ποια κυβέρνηση θα έχει την ευθύνη της διαχείρισης των πραγμάτων της χώρας, μιας και εκτιμάται ότι μόνο προεκλογικά θα λειτουργήσει αυτό το νομοσχέδιο. Είναι ουσιαστικά επικοινωνιακό τέχνασμα της Κυβέρνησης και συγκεκριμένα της ηγεσίας του Υπουργείου Απασχόλησης και δεν αφορά ενέργειες που έχουν άμεση είσπραξη από το μεγάλο αριθμό των ανέργων οι οποίοι βρίσκονται σε μία δεινή οικονομική και κοινωνική θέση.
      Όσον αφορά στις ειδικότερες παρατηρήσεις στο άρθρο 2, παράγραφος 2, εδάφιο 2 η ύπαρξη σειράς προϋποθέσεων προκειμένου να ενταχθεί στην προστασία των όποιων μέτρων ο κάθε άνεργος δημιουργεί, ασφαλώς, το ερώτημα ποιος τελικά θα είναι  ο αριθμός των υπό προστασία ανέργων που θα έχουν την δυνατότητα να ενταχθούν σ’ αυτές τις ρυθμίσεις. 
      Η ύπαρξη επτάμισι χιλιάδων ενσήμων, η ύπαρξη εννιακοσίων τελευταίων ημερών στην επιχείρηση, η οποία πρέπει να έχει έδρα σ’ ένα νομό ο οποίος έχει διπλάσιο ποσοστό ανεργίας από τον εθνικό μέσο όρο, δεν επιτρέπουν, βεβαίως, να υπάρχουν αισιόδοξες προβλέψεις για έναν σημαντικό αριθμό άρα είναι εξ αυτού και μόνο του λόγου περιορισμένος ο αριθμός των ανέργων, που θα έχουν την τύχη να ενταχθούν σ’ αυτές τις προϋποθέσεις. 
      Εδώ υπάρχει και ένα άλλο ζήτημα. Μιλάμε για τους ασφαλισμένους στο Ίδρυμα Κοινωνικών Ασφαλίσεων. Ασχέτως εάν η μεθοδολογία που εφαρμόζει στην καταγραφή της ανεργίας η Κυβέρνηση δεν περιλαμβάνει ανέργους οι οποίοι προέρχονται από άλλους ασφαλιστικούς φορείς, είναι ή όχι μέγα θέμα το ζήτημα της ύπαρξης σημαντικού αριθμού ανέργων οι οποίοι προέρχονται από άλλους ασφαλιστικούς φορείς πέραν του Ι.Κ.Α.; Προέρχονται από την αγροτιά μας, προέρχονται από τον εμπορικό και άλλους κλάδους. Συνεπώς εδώ δεν υπάρχει καμμία πρόβλεψη. Ενώ γνωρίζουμε –τονίζω και πάλι- ότι το μέγα ζήτημα της ανεργίας σχετίζεται με κλάδους και πέραν του ΙΚΑ.
      Τώρα όσον αφορά στα κριτήρια και τους ορισμούς υπήρξε η απάντηση χθες του κ. Υπουργού –μιλάω για το εδάφιο δ’, της παραγράφου 2, του άρθρου 2- ότι εκ των πραγμάτων δεν είναι δυνατή η αντικειμενικοποίηση αυτών των προϋποθέσεων. Εμείς διαφωνούμε. Ουσιαστικά ο κ. Υπουργός ζητά την «λευκή επιταγή» του Νομοθετικού Σώματος. Αυτό αντίκειται στην λογική μιας λειτουργίας σε επίπεδο Κοινοβουλίου η οποία οφείλει να έχει  υπ’ όψιν της τη διάκριση των εξουσιών. Δεν μπορεί στο όνομα της νομοθετικής εργασίας, που δεν θα γίνει κατά τον κ. Υπουργό, ο Υπουργός, κατά το δοκούν και αυθαιρέτως να καθορίζει αυτός τα αντικειμενικά κριτήρια των προϋποθέσεων. Συνεπώς είμαστε και εξ’ αυτού το λόγου απέναντι σ’ αυτές τις ρυθμίσεις. 
      Επίσης δεν προσδιορίζεται η περιοχή. Αντιλαμβάνεστε ότι το διπλάσιο ποσοστό ανεργίας σε σχέση με τον εθνικό μέσο όρο αφαιρεί αυτομάτως όλους σχεδόν τους νομούς της χώρας. Μόνο μερικά γεωγραφικά διαμερίσματα θα τύχουν αυτών  των ευεργετικών –υποτίθεται- διατάξεων. Συνεπώς όλα αυτά τα μέτρα είναι μέτρα που στοχεύουν στο κενό. 
      Οι επιδοτήσεις στις υπηρεσίες κοινωνικού χαρακτήρα είναι εντελώς αόριστες. Επίσης, επισημάναμε και χθες και σήμερα ότι είναι απαράδεκτο άνεργος να αποδέχεται εργασία που δεν ανήκει στην ειδικότητα του γιατί σε εκείνη την περίπτωση σύμφωνα με την ρύθμιση εκπίπτει της προστασίας. Εμείς λέμε επάνοδο στο ν. 1545/1985. Πιστεύουμε ότι επειδή αυτό είναι προφανές και θα έπρεπε να το λάβει υπ’ όψιν της η ηγεσία του Υπουργείου θέλει και στοχεύει –και εδώ το αποκαλύπτουμε- να περιορίσει ακόμα περισσότερο τον ελάχιστο, τον μικρό αυτό αριθμό των εργαζόμενων, να λειτουργήσει και πάλι πελατειακά. Στην κρίση του Υπουργού και στην δική του αυθαιρεσία, αν θέλετε, θα υπάγεται όποιος άνεργος θα τυγχάνει της προστασίας. 
      Είπαμε για τις υπουργικές ευχέρειες. Έγινε μια αναφορά από τον κ. Γιακουμάτο ότι η «δημοκρατία δεν μπορεί να ισχύσει για λόγους αποτελεσματικότητας».
      Μα, αυτό ακριβώς είναι το επόμενο βήμα της χώρας και του ελληνικού λαού. Να μπορέσει να οδηγήσει σε τέτοιες δημοκρατικές διαδικασίες, ώστε να συνυπάρχει έντονο και κυρίαρχο το στοιχείο της αποτελεσματικότητας. Μπορούμε να το κάνουμε. Όχι, όμως, το αντίθετο, να επιδιώκουμε την αποτελεσματικότητα, μειώνοντας την εκπροσώπηση των μαζικών φορέων στην Εθνική Επιτροπή Απασχόλησης. Αυτή είναι αντιδημοκρατική λογική. 
      Όσον αφορά τώρα το επίδομα της ανεργίας -επειδή επαίρεται η Κυβέρνηση ότι κάνει αύξηση- εμείς λέμε κάτι άλλο. Βεβαίως, αναγνωρίζουμε τις ευθύνες της μη απόδοσης ενός υψηλού, αντίστοιχου με τις ανάγκες των ανέργων, επιδόματος ανεργίας τα προηγούμενα χρόνια. Την έχουμε κάνει την αυτοκριτική μας και δεν έχουμε κανένα λόγο σε ζητήματα τόσο σοβαρά να την επισημαίνουμε και πάλι. Εσείς, όμως, έρχεστε και νομοθετείτε κάτω από το 66%, ενώ υπήρχαν διατάξεις οι οποίες ίσχυαν.
      Δύο θέματα ακόμη θα ήθελα να θίξω, κύριε Πρόεδρε και θα κλείσω, σε σχέση με τα «STAGE». 
      Είναι προφανής η επιδίωξη της Κυβέρνησης να «κλείσει» κενά στον ευρύτερο δημόσιο τομέα μέσω των απασχολουμένων, προκειμένου να έχουν εμπειρία και κατάρτιση. Αυτό είναι απαράδεκτο. Είναι εις βάρος των Οργανισμών, εις βάρος της κάλυψης των κενών που πρέπει να υπάρξουν στους Οργανισμούς, για να υπάρξει λειτουργία. Και βεβαίως, απαράδεκτη είναι η επέκταση στους τριάντα μήνες.
      Κλείνω λέγοντας πως το άρθρο 6 είναι μία απόδειξη ότι δεν μπορεί σ’ αυτή την Αίθουσα η Νέα Δημοκρατία να υπερβεί τον εαυτό της. Και πάλι οδηγείται στο ρεμβασισμό, κύριε συνάδελφε εισηγητή της  Νέας Δημοκρατίας, όταν αποκλείει κάθε έννοια ισονομίας, ίσης μεταχείρισης και αξιοκρατίας σε αυτό το ζήτημα.
      Η κατάθεση της τροπολογίας μας έγινε γι’ αυτό το λόγο, προκειμένου και η αξιοκρατία και η ίση μεταχείριση και η ισονομία επιτέλους να αποτελέσουν συστατικό στοιχείο της σκέψης και της Νέας Δημοκρατίας.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Χωρέμη.
      Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Τις τροπολογίες, κύριε Πρόεδρε…
      ΠΡΟΕΔΡΕΥΩΝ (Σωτήρης Χατζηγάκης): Όλα μαζί τα συζητούμε, κύριε συνάδελφε.
      ΑΓΓΕΛΟΣ ΤΖΕΚΗΣ: Όλα μαζί σε οκτώ λεπτά; Γίνεται αυτό;
      ΠΡΟΕΔΡΕΥΩΝ (Σωτήρης Χατζηγάκης): Θα δώσω και σε εσάς το χρόνο που έδωσα και στους άλλους.
      ΑΓΓΕΛΟΣ ΤΖΕΚΗΣ: Δεκαπέντε λεπτά.
      ΠΡΟΕΔΡΕΥΩΝ (Σωτήρης Χατζηγάκης): Όχι δεκαπέντε λεπτά. Κύριε Τζέκη, μη μαλώνουμε κάθε τόσο για το χρόνο σας. Σας παρακαλώ, πάρα πολύ. 
      ΑΓΓΕΛΟΣ ΤΖΕΚΗΣ: Μα, συζητάμε και τις τροπολογίες μαζί, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Παγίως παραβιάζετε το χρόνο. Σας παρακαλώ πολύ. 
      ΑΓΓΕΛΟΣ ΤΖΕΚΗΣ: Όχι, τον Κανονισμό…
      ΠΡΟΕΔΡΕΥΩΝ (Σωτήρης Χατζηγάκης): Ήδη το κάνω εγώ, επειδή θέλω πάντοτε ο Βουλευτής να έχει την ευχέρεια του χρόνου. Μην το παρακάνουμε, όμως.
      ΑΓΓΕΛΟΣ ΤΖΕΚΗΣ: Αναβάθμιση της Βουλής θέλουμε, κύριε Πρόεδρε και γι’ αυτό ζητάμε περισσότερο χρόνο. Για να μπορέσουμε να τοποθετηθούμε επί της ουσίας.
      ΠΡΟΕΔΡΕΥΩΝ (Σωτήρης Χατζηγάκης): Αυτό κάνω, περιγράφοντας ο ίδιος τον Κανονισμό, αν θέλετε να το ομολογήσω. Μην το παρακάνουμε, όμως!
      ΑΓΓΕΛΟΣ ΤΖΕΚΗΣ: Ωραία.
      Η πρόταση της Κυβέρνησης για τη σύσταση Ειδικού Ταμείου Κοινωνικής Αλληλεγγύης –το είχαμε τονίσει στην επιτροπή, το είπαμε και χθες κατά τη συζήτηση επί της αρχής- κινείται μέσα στα αυστηρά πλαίσια, που έχουν τεθεί και σε επίπεδο Ευρωπαϊκής Ένωσης, για να αντιμετωπίσει –όπως μας ενημέρωσε και χθες ο κ. Αλογοσκούφης- τις συνέπειες από την παγκοσμιοποίηση, έτσι αόριστα και ακαθόριστα λες και αυτή η παγκοσμιοποίηση δεν έχει όνομα, δεν έχει χαρακτηριστικά και δεν έχει αιτίες, που γεννούν αυτή τη μεγάλη ανεργία και μέσα στην Ευρωπαϊκή Ένωση και στη δική μας τη χώρα.
      Διαφωνήσαμε για ουσιαστικούς λόγους πάνω σε αυτό το ζήτημα. 
      Ένας από αυτούς είναι ότι η Κυβέρνηση στο πρώτο κεφάλαιο ζητά με εννέα κοινές υπουργικές αποφάσεις εν λευκώ εξουσιοδότηση να διαχειριστεί ένα μεγάλο ζήτημα, που είναι η αποβιομηχάνιση της χώρας και η αντιμετώπιση της ανεργίας. Να κόψει και να ράψει, δηλαδή, ποιες περιοχές θεωρεί ότι είναι σε φθίνουσα κατάσταση και ποιοι κλάδοι, κατά τη δική της αντίληψη, είναι σε υποχώρηση. Πολύ περισσότερο βέβαια, η Κυβέρνηση θα έχει το δικαίωμα να αλλάζει όποτε θέλει και όπως θέλει τους όρους, τις προϋποθέσεις ένταξης σε αυτό το Ειδικό Ταμείο. Δηλαδή, η εκτελεστική εξουσία να είναι συγχρόνως και νομοθετική. 
      Αυτό, όμως, κύριε Πρόεδρε -αφού μιλάμε για το Σύνταγμα- είναι και αντισυνταγματικό. Και πρέπει, επιτέλους, μέσα σε αυτήν την Αίθουσα να μιλήσουμε με ειλικρίνεια. Πώς να το κάνουμε; Δεν μπορεί να ζητάει εν λευκώ να νομοθετεί η εκτελεστική εξουσία. Έχουμε πει κάτι άλλο. Εφόσον εντοπίζουμε ότι κλάδοι, περιοχές πλήττονται από τις κυβερνητικές πολιτικές που ακολουθήθηκαν και ακολουθούνται, εδώ μέσα στη Βουλή, ενώπιος ενωπίω, να φέρουμε τη σχετική τροπολογία ή το σχετικό νόμο, να συζητάμε και να παίρνουμε την καλύτερη απόφαση για την περιοχή και για τους εργαζόμενους.
      Μάλιστα, τονίσαμε και χθες ότι πολλές φθίνουσες περιοχές δεν είναι μόνο για τους εργαζόμενους, είναι και για άλλα κοινωνικά στρώματα, που θα πρέπει να τύχουν της ανάλογης προσοχής. Αναφέρω ένα τελευταίο παράδειγμα, που πραγματικά αποδεικνύει του λόγου το αληθές. Η απόφαση της Κοινής Αγροτικής Πολιτικής για μείωση της ποσόστωσης ζάχαρης, κλείνει τρία εργοστάσια και δημιουργεί εκατοντάδες ανέργους από την μια στιγμή στην άλλη. Να πάρουμε μέτρα, λοιπόν, για τους μαζικά απολυμένους ανέργους, όμως δεν θα πρέπει να δούμε και την προοπτική των μικρομεσαίων αγροτών, που εγκαταλείπουν την τευτλοπαραγωγή; Δεν πρέπει να δούμε παράλληλα και μια σειρά από πολύ μικρές επιχειρήσεις, που λειτουργούν δορυφορικά γύρω από τα μεγάλα εργοστάσια, οι οποίες οδηγούνται στο κλείσιμο και στην ανεργία; Να, λοιπόν, πώς υποβαθμίζονται οι  περιοχές από τις εκάστοτε αποφάσεις που παίρνονται.
      Έτσι, λοιπόν, θεωρούμε ότι οι όροι που μπαίνουν στο άρθρο 2, όπου αναφέρεται ότι θα πρέπει να είναι πενήντα χρονών, να έχουν επτάμισι χιλιάδες ένσημα, εννιακόσιες μέρες πρέπει να έχουν πραγματοποιηθεί σε επιχειρήσεις του κλάδου, είναι ένα ζήτημα, γιατί ξέρετε πάρα  πολύ καλά ότι σε πολλούς κλάδους έκλεινε το εργοστάσιο, ξανάνοιγε και αναγκάζονταν να πάνε να δουλέψουν κάπου αλλού για να κολλήσουν ένα ένσημο. Αυτοί όλοι, πετιούνται απ’ έξω. 
      Θα μου πείτε: «Κύριε Τζέκη, είναι η παράγραφος 3 που λέει ότι εμείς ως Κυβέρνηση μπορούμε να αλλάζουμε τους όρους και τις προϋποθέσεις για την εφαρμογή του άρθρου 2». Μα, ακριβώς αυτό είναι που θέλουμε να αποφύγουμε, γιατί δεν θέλουμε σε καμμία περίπτωση όλες αυτές οι περιοχές που πλήττονται, να είναι πολιτικά όμηροι στην εκάστοτε κυβέρνηση –δεν λέμε μόνο τη δική σας Κυβέρνηση, αλλά την εκάστοτε κυβέρνηση.
      Έτσι, λοιπόν, πιστεύουμε ότι και οι ενεργητικές πολιτικές που προβλέπονται στην παράγραφο 4 του άρθρου 2, δεν μπορούν να αντικαταστήσουν πραγματικά τη σταθερή θέση εργασίας. Αναφέρεται εδώ ότι θα δουλέψουν σε κοινωνικές υπηρεσίες του δημοσίου, των Ο.Τ.Α. κ.λπ. Μα, γνωρίζουμε εμείς, γνωρίζετε και εσείς πολύ καλά, κύριε Υπουργέ, ότι και το δημόσιο και οι Ο.Τ.Α. έχουν ανάγκη από μόνιμο προσωπικό. Και έρχεστε τώρα εκμεταλλευόμενοι την ανεργία, να κλείσετε και τέτοιες «τρύπες», δηλαδή την έλλειψη προσωπικού.
      Η παράγραφος 5 είναι παράγραφος εκδίκησης. Εάν κάποιος άνεργος που έχει μπει στο συγκεκριμένο πρόγραμμα, αρνηθεί για δυο φορές να πάει όπου ο Ο.Α.Ε.Δ. επιχειρήσει να τον στείλει, από το ένα άκρο στο άλλο, μη λαμβάνοντας υπ' όψιν την ειδικότητά του, τις σπουδές, τα μεταπτυχιακά κ.λπ., τότε βγαίνει έξω και από το πρόγραμμα. Τι μου θυμίζει αυτό; Μου θυμίζει την περίπτωση της Γερμανίας. Εάν αρνηθείς έστω και μια φορά, βγαίνεις έξω και από το επίδομα της ανεργίας. Είναι ένα σημαντικό ζήτημα, όπου βλέπουμε πώς η Ευρωπαϊκή Ένωση σταδιακά εφαρμόζει τέτοιες αντεργατικές διατάξεις, μόνο και μόνο για να μειώσει τις  κοινωνικές δαπάνες. 
      Μάλιστα, λέτε με την παράγραφο 6 ότι από την εφαρμογή της προηγούμενης παραγράφου εξαιρείται η τυχόν παροχή της κοινωνικής εργασίας. Να, λοιπόν, πώς εκβιάζετε τον άνεργο να προτιμήσει την κοινωνική εργασία με ότι επίδομα θα του δώσετε για να πάει να καλύψει κενές οργανικές θέσεις. 
      Επαναλαμβάνω ότι δεν μπορούμε να δεχθούμε σε καμμία περίπτωση την παράγραφο 8 που λέει να σας εξουσιοδοτήσουμε εν λευκώ να καθορίζετε τη διαδικασία, τον τρόπο και τις λοιπές προϋποθέσεις για όλες αυτές τις διατάξεις. Γιατί; Δεν θέλετε να έχετε τη σύμφωνη γνώμη των κομμάτων, να έχετε συζήτηση με τα κόμματα και να αποφασίζουμε μέσα σ’ αυτή την Αίθουσα; Επαναλαμβάνω για μια ακόμη φορά ότι έτσι αναβαθμίζεται η Βουλή. Όχι να τα παίρνει όλα η Κυβέρνηση, η εκτελεστική εξουσία, και να νομοθετεί, συγχρόνως.
      Λέτε ότι εσείς θα καθορίσετε τις περιοχές και βάζετε και έναν άλλο όρο, ότι πρέπει να έχει το διπλάσιο του μέσου όρου της ανεργίας. Θα σας πω ένα παράδειγμα. Η Θεσσαλονίκη, με βάση τα επίσημα στοιχεία, γιατί άλλα στοιχεία έχει το εργατικό κέντρο, λέει ότι έχει κλάδους που είναι σε μία φθίνουσα κατάσταση.
      Η κλωστοϋφαντουργία; Έχει εξαφανιστεί. Έχουμε μαζικές απολύσεις. Τα καπνομάγαζα έχουν κλείσει και έχουμε και εκεί μαζικές απολύσεις. Μάλιστα, οι καπνεργάτριες κάνουν εκατόν είκοσι με εκατόν πενήντα μεροκάματα το χρόνο. Αυτές θα μπορούν να μπουν μέσα σ’ ένα τέτοιο πρόγραμμα, όταν δεν θα έχουν το μέσο όρο και την προϋπόθεση που βάζετε; 
      Επειδή μας είπε ο κ. Γιακουμάτος ότι θα έχουμε τις προτάσεις της επιτροπής, τι επιτροπή είναι αυτή; Είναι επιτροπή όπου η πλειοψηφία ανήκει στην Κυβέρνηση. Καθαρά πράγματα. Θα κάνει προτάσεις, σύμφωνα με τα λεγόμενα και με τις κατευθύνσεις που θα βάζει η Κυβέρνηση.
      Για το άρθρο 4, έχω πει ότι πρέπει να υπάρχουν ίσες ευκαιρίες για όλους. Είναι μέσα μία Ευρωπαϊκή Ένωση που όχι μόνο δεν μπορεί να δώσει ίσες ευκαιρίες, αλλά εδώ βλέπουμε ότι η ανισότητα, αντί να μικραίνει, αυξάνει. Αυτά είναι και τα στοιχεία από τη Σύνοδο Κορυφής, από το ECOFIN, για τα οποία μας ενημέρωσε χθες ο κ. Αλογοσκούφης. Δηλαδή ο πληθυσμός που ζει κάτω από το όριο της φτώχειας αυξάνει, αντί να μικραίνει. Το ίδιο ισχύει και γι’ αυτό το ποσοστό που ζει ακριβώς στα όρια της φτώχειας. Και αυτό αυξάνει, πράγμα που σημαίνει τι; Σημαίνει ότι υπάρχει ένα μεγάλο χάσμα που αυξάνει συνεχώς μεταξύ πλούτου και φτώχειας. Ισχύουν, βέβαια, και τα όσα είπα, προηγουμένως, για δημοκρατικά δικαιώματα, τα οποία δεν υπάρχουν.
      Για το επίδομα ανεργίας, εμείς σας κάνουμε την πρόταση, κύριε Υπουργέ, να πάμε στο 80%. Άκουσα, βέβαια, το ΠΑ.ΣΟ.Κ. που έκανε μία αυτοκριτική, ότι υπήρχε ο νόμος, δεν εφαρμόστηκε ποτέ για το 67%. Εσείς τότε ως Αντιπολίτευση κατηγορούσατε το ΠΑ.ΣΟ.Κ.. Τώρα τι κάνετε; Τώρα πάτε πάλι πίσω στο 50%. Κοιτάξτε, έχω το πρόγραμμα του ΠΑ.ΣΟ.Κ. που λέει τι; Λέει ότι θα πάει στο 70% του μεροκάματου σε τέσσερα χρόνια. Εάν υπολογίσουμε από σήμερα το 50%, σε τέσσερα χρόνια θα είναι στο 70%. Αυτό λέει και η Νέα Δημοκρατία, ότι χρόνο με το χρόνο το αυξάνουμε. Ελάτε, λοιπόν, όλοι μαζί να συμφωνήσουμε σήμερα εδώ στο 80%. 
      Κύριε Υπουργέ, είπα ότι χρήματα υπάρχουν και μάλιστα χθες κατέθεσα ένα δημοσίευμα που δεν διαψεύστηκε, ότι ο κ. Βουρλούμης έκανε ένα δώρο στο εαυτό του και σε άλλα διακόσια μεγαλοστελέχη του Ο.Τ.Ε. και των θυγατρικών του Ο.Τ.Ε. 20.000.000 ευρώ σε μετοχές. Πώς, δηλαδή, γίνεται για αυτούς να υπάρχουν και για τους άλλους να μην υπάρχουν; Συγκεκριμένη πρόταση σας κάνουμε.
      Για το ζήτημα των ανέργων, έχουμε καταθέσει την πρότασή μας, την οποία επαναλάβαμε και χθες. Απορρίψατε και εσείς την πρόταση νόμου που είχαμε κάνει, όπως την απέρριπταν και οι προηγούμενες κυβερνήσεις. Και αυτό, βέβαια, δεν είναι τυχαίο. 
      Έρχομαι στο άρθρο 6. Είναι συγκεκριμένες οι ευθύνες διαχρονικά. Είναι γνωστό ότι υπήρχε κοινή υπουργική απόφαση του 1989 που τακτοποιούσε τότε ορισμένους. Τότε έμειναν απέξω και άλλοι που δεν τακτοποιήθηκαν. Μάλιστα, ήταν παράνομη αυτή η απόφαση, γιατί κανένας νόμος δεν έλεγε ότι πρέπει να βγει κοινή υπουργική απόφαση. Ήρθε το ΠΑ.ΣΟ.Κ. το 1994, το ξεκαθάρισε νομικά, αλλά έμειναν απέξω και άλλοι. Έρχεστε τώρα εσείς και ναι μεν τακτοποιείτε ορισμένους, αλλά πολλοί μένουν εκτός νυμφώνος. Γιατί, λοιπόν, να μην κάνουμε την πρόταση οι καθηγητές του ΟΑΕΔ να πηγαίνουν στο Υπουργείο Παιδείας και οι υπόλοιποι που είναι επαγγελματίες καθηγητές κ.λπ. να είναι μόνιμοι στον ΟΑΕΔ; Ορίστε η λύση, εφόσον τους χρειαζόμαστε. Ας το πραγματοποιήσουμε, λοιπόν.
      Όσον αφορά το άρθρο 7, και εδώ πιστεύω ότι γίνεται μία περιθωριοποίηση της δωδεκάχρονης βασικής Υποχρεωτικής Εκπαίδευσης. Μετά από τη συγκρότηση δηλαδή της δωδεκάχρονης υποχρεωτικής δημόσιας και δωρεάν παιδείας να δημιουργηθούν οι μεταλυκειακές επαγγελματικές σχολές, εάν θέλουμε πραγματικά να δώσουμε έμφαση στις επαγγελματικές σχολές. Διότι η τεχνολογική επαγγελματική εκπαίδευση είναι ανύπαρκτη στη χώρα μας και αφήστε τα Τ.Ε.Ε., τα ΕΠΑ.Λ., τις ΕΠΑ.Σ. κ.λπ., είτε τα δημόσια και τα ιδιωτικά Ι.Ε.Κ.. 
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      Πιστεύουμε, δηλαδή, ότι το νομοσχέδιο γενικότερα μπορεί να έχει κάποιες θετικές πλευρές, όπως είπα, αλλά όμως το πρώτο κεφάλαιο είναι εκείνο που αποδεικνύει ότι η Κυβέρνηση θέλει να κάνει διαχείριση της φτώχειας και όχι να δώσει ουσιαστικές λύσεις στα προβλήματα που αντιμετωπίζουν ολόκληρες περιοχές. Και μιλάω για αλλαγή πολιτικής κατεύθυνσης, κάτι που βέβαια δεν θα κάνετε, διότι έχετε αποδεχθεί την απόφαση της Λισαβόνας για την ενίσχυση της ανταγωνιστικότητας και της επιχειρηματικότητας, με ό,τι αυτό σημαίνει για περικοπή εργασιακών, ασφαλιστικών και δημοκρατικών δικαιωμάτων ακόμα του εργαζόμενου λαού.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και θα κλείσω με τις τρεις τροπολογίες που μας καταθέσατε.
      ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε συνάδελφε.
      ΑΓΓΕΛΟΣ ΤΖΕΚΗΣ: Θα κλείσω. 
      ΠΡΟΕΔΡΕΥΩΝ (Σωτήρης Χατζηγάκης): Όχι, θα κλείσω, κλείστε παρακαλώ.
      ΑΓΓΕΛΟΣ ΤΖΕΚΗΣ: Θα κλείσω,  κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Με συγχωρείτε, κύριε Τζέκη, συνέχεια διαπληκτιζόμαστε για το χρόνο. Σας παρακαλώ! 
      ΑΓΓΕΛΟΣ ΤΖΕΚΗΣ: Είναι θετικό ότι ξαναβλέπει η Κυβέρνηση τη μία τουλάχιστον που αφορά τον Ο.Α.Ε.Δ.. Αυτό έγινε κάτω κι από πίεση, υπήρξαν αντιδράσεις των μικρομεσαίων. Πιστεύουμε ότι είναι θετικό. Αλλά είναι αρνητική η παράγραφος που αποβλέπει στα προγράμματα «STAGE». Βάζουμε σε προγράμματα «STAGE» νέους και νέες, για να αποκτήσουν εργασιακή εμπειρία και ύστερα επικαλούμαστε αυτήν την εμπειρία, για να τους ξαναβάλουμε μέσα σε πρόγραμμα «STAGE» δώδεκα μήνες.
       Συμφωνούμε, βέβαια, για το Ολυμπιακό Χωριό. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Τζέκη. 
      ΑΓΓΕΛΟΣ ΤΖΕΚΗΣ: Πολύ ασφυκτικά τα πλαίσια, κύριε Πρόεδρε, πολύ ασφυκτικά! 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πολύ, κύριε Τζέκη, τώρα. Θυμάστε και στις προηγούμενες καταστάσεις τι γινόταν. Όταν περνούσατε, έστω και δευτερόλεπτα το χρόνο, σας κατέβαζαν κάτω. Και τώρα σας δίνω 50% του χρόνου σας. 
      ΑΓΓΕΛΟΣ ΤΖΕΚΗΣ: Κύριε Πρόεδρε, όσον αφορά το Κ.Κ.Ε. διεκδικήσαμε να έχουμε λόγο και φωνή. 
      ΠΡΟΕΔΡΕΥΩΝ (Σωτήρης Χατζηγάκης): Δεν ξέρω, αυτήν τη στιγμή εγώ δεν θα λύσω τις γενικότερες πολιτικές διαφορές των κομμάτων. Απλά θέλω να αναγνωρίσετε ότι υπάρχει μια ανοχή, η οποία δεν υπήρξε ποτέ στο παρελθόν. Αναγνωρίζουμε το ρόλο του Βουλευτού και  αναγνωρίζουμε ότι είναι πιεστικοί οι χρονικοί περιορισμοί. 
      ΑΓΓΕΛΟΣ ΤΖΕΚΗΣ: Όταν εσείς μου λέτε για το παρελθόν, σας λέω τι κάναμε εμείς στο παρελθόν. 
      ΠΡΟΕΔΡΕΥΩΝ (Σωτήρης Χατζηγάκης): Αλλά όχι και να το παρακάνουμε, είπαμε! 
      ΑΓΓΕΛΟΣ ΤΖΕΚΗΣ: Μα, ούτε δεκαπέντε λεπτά δεν μπορούμε να μιλήσουμε. 
      ΠΡΟΕΔΡΕΥΩΝ (Σωτήρης Χατζηγάκης): Ο κ. Λεβέντης έχει το λόγο. 
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, όντως είναι πιεστικά τα χρονικά όρια, αν θέλει κάποιος να μιλήσει επί όλων αυτών των θεμάτων που θίγονται και που είναι καίρια. Εμείς, χθες επί της αρχής είπαμε γιατί το καταψηφίζουμε αυτό το νομοσχέδιο, διότι παρά το ότι εγώ δεν αμφισβητώ τις καλές προθέσεις, όμως δυνητικά αφορά εκατοντάδες, χιλιάδες εργαζόμενους και εξασφαλίζει πενιχρά κονδύλια, όπου μπορούμε να καλύψουμε μόνο δύο ή τρεις χιλιάδες και επίσης βάζει μια σειρά προϋποθέσεις, οι οποίες είναι αμφιλεγόμενες και ουσιαστικά είναι στα χέρια του Υπουργού. 
      Ξεκινάμε από το άρθρο 1. Στον Ο.Α.Ε.Δ. συνιστάται αυτοτελής λογαριασμός  με ονομασία «Ειδικό Ταμείο Κοινωνικής Αλληλεγγύης» και οι πόροι του προέρχονται από τον κρατικό προϋπολογισμό, από κοινοτικούς πόρους, χωρίς όμως να υπάρχει συγκεκριμένη αναφορά, όπως και στον κρατικό προϋπολογισμό και από τη μεταφορά της ειδικής εισφοράς για την επιδότηση των στρατευόμενων μισθωτών. 
      Εμείς, με βάση και αυτό το άρθρο και με βάση το δεύτερο που βάζει τις προϋποθέσεις για τους δικαιούχους, θεωρούμε ότι ο λογαριασμός αυτός αυτοαναιρείται, αφού επί της ουσίας αυτοαναιρούνται οι σκοποί του,  λόγω της ελλιπούς χρηματοδότησης και των σωρευτικών προϋποθέσεων που μπαίνουν στο άρθρο 2. Συγκεκριμένα λέει στο άρθρο 2: Σκοπός του Ε.Τ.Κ.Α., όπως αναφέρεται στο άρθρο αυτό, είναι η εισοδηματική ενίσχυση και η κοινωνική προστασία των μακροχρόνια ανέργων, καθώς και των απολυόμενων λόγω παραγωγικών αναδιαρθρώσεων των επιχειρήσεων κ.λπ.. Για να υπαχθεί, λοιπόν, κάποιος στις διατάξεις του άρθρου αυτού, πρέπει να έχει σωρευτικά τις παρακάτω προϋποθέσεις που αναφέρονται. Οι προϋποθέσεις αυτές είναι απαγορευτικές για τη συντριπτική πλειοψηφία αυτών που υποτίθεται ότι πάει να καλύψει, γιατί λέει ότι πρέπει να έχουν επτάμισι χιλιάδες ημέρες ασφάλισης, ηλικία άνω των πενήντα ετών, εργασία σε περιοχή με διπλάσιο ποσοστό ανεργίας του εθνικού μέσου όρου, εργασία σε φθίνοντες κλάδους. Είναι τέτοιοι οι όροι και οι προϋποθέσεις που πολύ δύσκολα θα μπορούσε κάποιος να τους συγκεντρώσει. 
      Επίσης, υπάρχει διάταξη στο άρθρο, με βάση την οποία όλα τα παραπάνω μπορούν να αναιρεθούν για κάποιες κατηγορίες, χωρίς προκαθορισμένα κριτήρια, με υπουργική απόφαση. Υποτίθεται, όπως μας εξήγησε χθες ο κ. Γιακουμάτος, ότι το αφήνουν αυτό, για να είναι πιο ευνοϊκές οι υπουργικές αποφάσεις, αλλά φοβόμαστε ότι κάλλιστα μπορεί να είναι πιο δυσμενείς για τους εργαζόμενους. Δημιουργεί μια νέα ρουσφετολογική και πελατειακή πραγματικότητα που εκμεταλλεύεται τον πόνο και τη δυστυχία των ανέργων τους οποίους, κυριολεκτικά, κρατάει σαν ομήρους. 
      Γράφει, λοιπόν, και άλλα εδώ, τα οποία δεν έχω το χρόνο να αναλύσω. Εμείς τα δύο αυτά πρώτα άρθρα τα καταψηφίζουμε. 
      Στο άρθρο 3, η σύνθεση της Επιτροπής Διαχείρισης θα είναι εννεαμελής. Θα είναι ο Γενικός Γραμματέας του Υπουργείου Απασχόλησης, ο Διοικητής του Ο.Α.Ε.Δ., ένας εκπρόσωπος του Υπουργείου Απασχόλησης, ένας του Υπουργείου Ανάπτυξης και ένας του Υπουργείου Οικονομίας και Οικονομικών, δύο εκπρόσωποι των εργαζομένων και δύο εκπρόσωποι των εργοδοτών. Δηλαδή θα είναι μόνο δύο εκπρόσωποι των εργαζομένων. Εμείς θεωρούμε ότι αυτό είναι πολύ δυσμενές για τους εργαζόμενους και πιστεύουμε ότι θα έπρεπε να είναι τριμερής, δηλαδή να υπάρχει μία ίση εκπροσώπηση για τους τρεις ενδιαφερόμενους κλάδους που είναι από τη μία οι εργαζόμενοι, από την άλλη οι εργοδότες και βέβαια, και το Υπουργείο. 
      Άρθρο 4. «Ευρωπαϊκό Έτος Ίσων Ευκαιριών για Όλους». Για την υλοποίηση του προγράμματος αυτού, στο πλαίσιο της απόφασης 771/2006 του Ευρωπαϊκού Κοινοβουλίου και του Συμβουλίου των Ευρωπαϊκών Κοινοτήτων, σχετικά με το «Ευρωπαϊκό Έτος Ίσων Ευκαιριών για Όλους», αρμόδιος φορέας εκτέλεσης ορίζεται το Υπουργείο Απασχόλησης και Κοινωνικής Προστασίας και συγκεκριμένα η Διεύθυνση Κοινωνικής Προστασίας. Όλα τα ζητήματα όμως, η διαδικασία και τα κριτήρια επιλογής των φορέων που θα εφαρμόζουν τις συγκρινόμενες δράσεις, οι προς χρηματοδότηση επιλέξιμες δαπάνες, ο τρόπος ελέγχου αυτών των δαπανών και η διαδικασία, τα όργανα παρακολούθησης και ελέγχου υλοποίησης των δράσεων, παραπέμπονται σε υπουργικές αποφάσεις. Παρ’ όλα αυτά εμείς, επειδή πιστεύουμε ότι αυτό το άρθρο προσφέρει κάποιες δυνατότητες, το ψηφίζουμε. 
      Άρθρο 5. Το επίδομα ανεργίας, λέει, απαρτίζεται από το βασικό επίδομα ανεργίας και τις προσαυξήσεις λόγω οικογενειακών βαρών. Το βασικό επίδομα ανεργίας ορίζεται από 1-1-2007 στο 50% του ημερομισθίου του ανειδίκευτου εργάτη και από 1-1-2008 στο 55% του ημερομισθίου του ανειδίκευτου εργάτη. Υπάρχει, επίσης, μια προσαύξηση κατά 10% για κάθε προστατευόμενο μέλος της οικογένειας του ανέργου.
      Για εμάς, οι ρυθμίσεις αυτές είναι απαράδεκτες και τις καταψηφίζουμε, γιατί, όσον αφορά το επίδομα ανεργίας, θεωρούμε ότι θα πρέπει να αυξηθεί και να επιμηκυνθεί ο χρόνος χορήγησής του στο 75% του τελευταίου μισθού πριν την απόλυση και να χορηγείται για δυο χρόνια και να δίνεται για άλλα δύο χρόνια στο ύψος του 60% του τελευταίου μισθού πριν την απόλυση, εφόσον κάποιος εξακολουθεί να παραμένει άνεργος. Για όσους αμείβονται με τον κατώτερο μισθό, το επίδομα ανεργίας θα πρέπει να ανέρχεται στο 80% του ημερομισθίου του ανειδίκευτου εργάτη. Καταψηφίζουμε, λοιπόν, αυτό το άρθρο.
      Άρθρο 6. Η διάταξη αυτή, απολύτως φωτογραφικά, επιχειρεί να μονιμοποιήσει στον Ο.Α.Ε.Δ. εκείνους τους εκπαιδευτικούς που προσλήφθηκαν την περίοδο 1990-1993, που ήταν πάλι κυβέρνηση η Νέα Δημοκρατία. Στη ρύθμιση αυτή δεν εντάσσει ούτε αυτούς που υπηρετούσαν πριν το 1990, παρά το ότι ελέχθη εδώ από τον κ. Γιακουμάτο ότι αυτοί είναι εξασφαλισμένοι. Κύριε Υπουργέ, οι πληροφορίες, τουλάχιστον, είναι ότι υπάρχει μια μικρή ομάδα εννέα ανθρώπων οι οποίοι δεν καλύπτονται. Παρακαλώ να ληφθεί υ’ όψιν και να ληφθεί μέριμνα. Επίσης, δεν λαμβάνει μέριμνα για αυτούς που προσλήφθηκαν μετά το 1994, αν και δουλεύουν δώδεκα και δεκατρία χρόνια. 
      Εμείς θεωρούμε ότι τέτοιου είδους ρυθμίσεις είναι απαράδεκτες και για αυτό προτείνουμε την απάλειψη όλου του υπάρχοντος άρθρου 6, του υπό συζήτηση νομοσχεδίου και στη θέση του να προβλεφθεί η πρόσληψη όλων όσων έχουν προσληφθεί πριν το 1990 και όσοι έχουν προσληφθεί μετά το 1993 σαν εκπαιδευτικοί, με την προϋπόθεση ότι έχουν υπογράψει τουλάχιστον δυο συμβάσεις. Καταψηφίζουμε, λοιπόν, το άρθρο 6.
      Το άρθρο 7 που αναφέρεται στο Ε.Σ.Σ.Ε.Ε.Κ.Α., είναι ακριβώς όπως έχει συμφωνηθεί και έχουν συμφωνήσει όλοι οι φορείς, εργοδότες και εργαζόμενοι, προκειμένου να επιλυθούν τεχνικά προβλήματα που ήταν ασαφή στον προηγούμενο νόμο και δεν μπορεί να λειτουργήσει πρακτικά το Ε.Σ.Σ.Ε.Ε.Κ.Α. Η μόνη ουσιαστική αλλαγή είναι η πρόσθεση του Υπουργού Τουριστικής Ανάπτυξης στο Εθνικό Συμβούλιο του Ε.Σ.Σ.Ε.Ε.Κ.Α, κάτι που θα έπρεπε ήδη να υπάρχει, αφού το Υπουργείου Τουριστικής Ανάπτυξης έχει σχολές που θα πρέπει να λειτουργούν με βάση τις κατευθύνσεις του Ε.Σ.Σ.Ε.Ε.Κ.Α. Τα υπόλοιπα θέματα είναι καθαρά τεχνικά και επιλύουν προβλήματα λειτουργίας του Ε.Σ.Σ.Ε.Ε.Κ.Α. Αυτό το άρθρο το ψηφίζουμε.
      Όσον αφορά τώρα τις τροπολογίες, είδα ότι διαγράφονται οι δυο τροπολογίες και απομένει αυτή για το Ολυμπιακό Χωριό, κύριε Υπουργέ. Εμείς συμφωνούμε, το είχαμε θέσει άλλωστε εδώ, ότι οι άνθρωποι που ζουν στο Ολυμπιακό Χωριό, αλλά και στην ευρύτερη περιοχή των Αχαρνών, είναι απαράδεκτο να μην καλύπτονται από την Ολυμπιακή Πολυκλινική, η οποία βέβαια είναι εδώ ανώνυμη εταιρεία υπηρεσιών υγείας κερδοσκοπικού χαρακτήρα, με συνέπεια όλοι οι εργαζόμενοι του Ι.Κ.Α. να μην μπορούν να εξυπηρετηθούν, παρά μόνο αν πληρώσουν εισιτήριο. Τώρα, το κάνετε δεκτό για το Ολυμπιακό Χωριό. Συμφωνούμε για το Ολυμπιακό Χωριό, αλλά δεν συμφωνούμε να αποκλειστεί όλη η άλλη περιοχή των Αχαρνών, κύριε Υπουργέ. Είπατε ότι υπάρχουν ιατρεία του Ι.Κ.Α.. Τα ιατρεία του Ι.Κ.Α., όμως, καλύπτουν έναν ορισμένο αριθμό των κατοίκων της περιοχής και για ορισμένες ημέρες και ώρες. Τις άλλες ημέρες και ώρες τι γίνεται; Πώς καλύπτονται αυτοί οι άνθρωποι;
      Υπάρχει το άλλο πρόβλημα που είχα θέσει επίσης εδώ με τις εξετάσεις τις παρακλινικές, τις αξονικές, τις μαγνητικές. Υπάρχει ένα πλαφόν, ένα όριο 6.000 ευρώ το μήνα για όλους αυτούς τους εργαζόμενους που είναι περίπου εκατό χιλιάδες που υπάγονται στο Ι.Κ.Α.. Και είναι μάλιστα διακόσιες χιλιάδες πληθυσμός που είναι και στα άλλα ταμεία. Γι’ αυτούς πρέπει να ληφθεί μέριμνα ώστε να κάνουν τις εξετάσεις αυτές. Γιατί, κύριε Υπουργέ, αλλιώς, αν έχει ξεπεραστεί το πλαφόν, ένας εργαζόμενος, ένας πολίτης ασφαλισμένος ή και ανασφάλιστος που θέλει να κάνει αξονική, δεν υπάρχει περιθώριο να το κάνει. Στην περιοχή των Αχαρνών δεν υπάρχει ούτε αξονικός ούτε μαγνητικός τομογράφος. Έχουμε τα μηχανήματα τα οποία εκεί μένουν ανενεργά στην ουσία. 
      Θα μπορούσε, λοιπόν, κάλλιστα να βρεθεί ένας τρόπος να ρυθμιστεί ώστε να καλύπτουν οι ανάγκες και να λειτουργήσει η Ολυμπιακή Πολυκλινική σαν κέντρο υγείας αστικού τύπου όπως είχατε δεσμευτεί και η Κυβέρνησή σας και ο προηγούμενος Υπουργός Υγείας, κ. Κακλαμάνης, και δυστυχώς αυτό μετατράπηκε σε μία ανώνυμη εταιρεία κερδοσκοπικού χαρακτήρα, με όλες αυτές τις συνέπειες και μ’ ένα κακό προηγούμενο, και για τα άλλα κέντρα υγείας, που υποτίθεται κάποτε θα γίνουν, όποτε γίνουν.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Λεβέντη.
      Κυρίες και κύριοι συνάδελφοι, πριν μπούμε στον κατάλογο των ομιλητών, έχει ζητήσει το λόγο ο Υπουργός, κ. Τσιτουρίδης.
      Ορίστε, κύριε Υπουργέ, έχετε το λόγο.
      ΕΚΤΟΡΑΣ ΝΑΣΙΩΚΑΣ: Πριν μιλήσουν καν οι Βουλευτές;
      ΠΡΟΕΔΡΕΥΩΝ (Σωτήρης Χατζηγάκης): Θα δώσω οκτώ λεπτά στον Υπουργό να μιλήσει. Έχει το δικαίωμα οκτώ λεπτά να μιλήσει.
      ΕΥΑΓΓΕΛΟΣ ΠΑΠΑΧΡΗΣΤΟΣ: Αυτή είναι Βουλή Υπουργών και όχι Βουλευτών. 
      ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, μην με αναγκάσετε να σας πω ποιος έκανε τον Κανονισμό της Βουλής. Εγώ απλώς τον εκτελώ.
      (Θόρυβος στην Αίθουσα)
      ΕΥΑΓΓΕΛΟΣ ΠΑΠΑΧΡΗΣΤΟΣ: Να τον αλλάξετε.
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, βάσει του Κανονισμού, ο Υπουργός μπορεί οποτεδήποτε να παρέμβει. Θέλει να κάνει μια παρέμβαση ο Υπουργός. 
      Ορίστε, κύριε Υπουργέ.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Ευχαριστώ, κύριε Πρόεδρε. 
      Λυπούμαι, κυρίες και κύριοι συνάδελφοι, που δεν μπορούσα χθες να βρίσκομαι στη Βουλή όπως θα ήθελα. Ήμουν σε προγραμματισμένη επίσημη επίσκεψη στη γειτονική Βουλγαρία, προσκεκλημένος από την ομόλογό μου Υπουργό Απασχόλησης εδώ και δύο μήνες. Είχα επίσης συνάντηση με τον Αντιπρόεδρο της Κυβέρνησης και Υπουργό Εξωτερικών, για ζητήματα που άπτονται της αρμοδιότητας του Υπουργείου μου. 
      Θα ήθελα κι εγώ να συζητηθεί το συγκεκριμένο νομοσχέδιο την ερχόμενη εβδομάδα, αλλά δεν είναι η Κυβέρνηση η οποία καθορίζει από μόνη της την ημερήσια διάταξη στη Βουλή.
      Επισημαίνω βέβαια και για τη θεσμική ορθότητα αλλά και στη βάση της ουσιαστικής δουλειάς που έχει γίνει, ότι την Κυβέρνηση εκπροσώπησε ο αρμόδιος –επαναλαμβάνω ο αρμόδιος- Υφυπουργός κ. Γιακουμάτος και την εκπροσώπησε επάξια.
      Έρχομαι στο θέμα του Ταμείου. Οι σοβαρές παραγωγικές αναδιαρθρώσεις που προκαλεί η παγκοσμιοποίηση, επηρεάζουν σε σημαντικό βαθμό την οικονομία και την κοινωνία στη χώρα μας. 
      Ανοίγοντας την οικονομία μας και αποδεχόμενοι τις προκλήσεις του διεθνούς ανταγωνισμού, αναπόφευκτα συμμετέχουμε ενεργά στον διεθνή καταμερισμό της εργασίας και αντιμετωπίζουμε τις νέες προκλήσεις. Για ν’ αντιμετωπίσουμε αυτές τις προκλήσεις, μελετάμε και προωθούμε ήδη συγκεκριμένα μέτρα. Ένα από αυτά είναι η δημιουργία του Ειδικού Ταμείου Κοινωνικής Αλληλεγγύης, που αποτελεί ένα ακόμη βήμα στην προσπάθεια για την ενίσχυση ενός δικτύου ασφαλείας των εργαζομένων στη χώρα μας που πλήττονται από τέτοια φαινόμενα στην ανοικτή οικονομία. Σκοπός της πρότασής μας είναι να στηρίξουμε συμπολίτες μας που έχουν πληγεί από τις συνέπειες της αναδιάρθρωσης και αντιμετωπίζουν δυσκολίες ένταξης στην αγορά εργασίας.
      Η δημιουργία του Ειδικού Ταμείου Αλληλεγγύης με τους όρους και τις προϋποθέσεις οι οποίες παρουσιάστηκαν και από τον εισηγητή της Πλειοψηφίας και από τον αρμόδιο Υπουργό, εντάσσεται στο συνολικότερο προγραμματισμό της Κυβέρνησης για ενίσχυση του τρίπτυχου, «ανάπτυξη – απασχόληση – κοινωνική συνοχή». Η μάχη κατά της ανεργίας και του κοινωνικού αποκλεισμού, απαιτεί την συνεργασία και τη συστράτευση όλων των παραγωγικών δυνάμεων του τόπου.
      Θέλω να τονίσω ότι το Ειδικό Ταμείο Κοινωνικής Αλληλεγγύης δεν αποτελεί παρέκκλιση από τη διακηρυγμένη πολιτική μας που επικεντρώνεται στα ενεργητικά μέτρα για την πρόληψη της απασχόλησης και από τη γενικότερη πολιτική μας για ανάπτυξη και νέες θέσεις δουλειάς στη χώρα. Αντίθετα έχουμε πολλές πολιτικές, οι οποίες διασφαλίζουν τη δημιουργία νέων θέσεων εργασίας. Και επισημαίνω ότι στην τελευταία τριετία, πάνω από διακόσιες χιλιάδες νέες θέσεις εργασίας έχουν δημιουργηθεί μόνο στον ιδιωτικό τομέα.
      Το Ταμείο αυτό λοιπόν δεν αποτελεί κάποιο είδος ελεημοσύνης στους συμπολίτες μας. Αντίθετα, μέσω των παροχών του θα επιδιώκεται η κινητοποίηση του ανέργου και η μείωση των αντικινήτρων για την είσοδο στην αγορά εργασίας. Οι παροχές του Ταμείου αυτού έχουν αναπτυχθεί και έχουν παρουσιαστεί, όπως και οι προϋποθέσεις που απαιτούνται, για να μπορεί κάποιος να τύχει των ωφελημάτων αυτού του Ταμείου.
      Η χρηματοδότηση του Ταμείου, που είναι ένα κρίσιμο ζήτημα για την αποτελεσματική λειτουργία του, όπως είπαμε, θα προέρχεται από τρεις πηγές. Από τον κρατικό προϋπολογισμό. Έχουμε δεσμευθεί ήδη για το 2007 και βεβαίως δεσμευόμαστε για τον προϋπολογισμό του 2008 να υπάρχουν οι αναγκαίες πιστώσεις. Έχουμε προβλέψει ακόμη τη χρηματοδότηση από κοινοτικούς πόρους και από μια ελαφρά αναδιάταξη των κοινωνικών δαπανών. 
      Θέλω να τονίσω -γιατί ελέχθη ότι το νομοσχέδιο προβλέπει υπερβολικό αριθμό εξουσιοδοτήσεων προς τον Υπουργό Απασχόλησης και Κοινωνικής Προστασίας και προς τον Υπουργό Οικονομίας και Οικονομικών- ότι οι δυνατότητες που παρέχονται αφορούν παρεμβάσεις για βελτίωση και μόνο των παροχών ή για διεύρυνση των ομάδων-στόχων. Αυτή η δυνατότητα αποτελεί δικλίδα ασφαλείας για την προσαρμογή του Ειδικού Ταμείου Κοινωνικής Αλληλεγγύης στα διαρκώς μεταβαλλόμενα δεδομένα της σύγχρονης κοινωνίας. Σε κάθε περίπτωση, θέλω να διαβεβαιώσω την Εθνική Αντιπροσωπεία ότι τα προβλεπόμενα από το νόμο πρέπει να ειδωθούν για να αντιμετωπιστούν σαν το ελάχιστο όριο της παρεχόμενης προστασίας. 
      Πρέπει να γίνει ακόμα σαφές ότι η εισαγωγή ενός τέτοιου θεσμού, κυρίες και κύριοι συνάδελφοι, ο οποίος αποτελεί καινοτομία για τη χώρα μας, αναδεικνύει τη συνολική κυβερνητική προσπάθεια για αναπτυξιακή πορεία, που θα προϋποθέτει και θα συνεπάγεται μεγαλύτερη κοινωνική συνοχή. Είναι ανάγκη να ενισχύσουμε και να αναδείξουμε την κοινωνική διάσταση της πολιτικής μας και να λάβουμε τα αναγκαία μέτρα για τη δίκαιη διανομή του κοινωνικού μερίσματος ανάπτυξης. 
      Το Ειδικό Ταμείο Κοινωνικής Αλληλεγγύης είναι μόνο ένα μέσο -και επαναλαμβάνω ότι δεν είναι το μοναδικό- για την επίτευξη των προγραμματικών μας στόχων στο πεδίο της κοινωνικής προστασίας. Έχουμε αποδείξεις σε μια σειρά από περιπτώσεις, όπως επί παραδείγματι στην περίπτωση της Νάουσας, ότι η Κυβέρνησή μας και αφουγκράζεται τις ανάγκες της κοινωνίας και μεριμνά για τα προβλήματα των πλέον αδυνάτων οικονομικά συμπολιτών μας.
      Παράλληλα με το Ειδικό Ταμείο Κοινωνικής Αλληλεγγύης, όπως ξέρει το Σώμα, έχουμε από την 1η Ιανουαρίου 2007 στο επίπεδο της Ένωσης το Ευρωπαϊκό Ταμείο Προσαρμογής στην Παγκοσμιοποίηση και η χώρα μας, με πρωτοβουλίες τις οποίες έχει αναπτύξει, κατόρθωσε να είναι τέτοια η τελική διατύπωση των διατάξεων αυτού του Ταμείου, ώστε να μπορούμε να τύχουμε πολύ συγκεκριμένων ευεργετημάτων στη βάση διαδικασιών, τις οποίες ξεκινήσαμε με την Ευρωπαϊκή Επιτροπή.  Πρέπει να πω ότι αυτά τα δύο Ταμεία, δηλαδή το Ταμείο που κάνουμε στη χώρα και το Ευρωπαϊκό Ταμείο, δεν είναι αλληλοσυγκρουόμενα. Αντίθετα, θα υπάρχει διαλειτουργικότητα ανάμεσα στα δύο αυτά Ταμεία.
      Το παρόν νομοσχέδιο περιλαμβάνει και μια σειρά από επιπλέον ρυθμίσεις που στοχεύουν στην ενίσχυση του συστήματος κοινωνικής προστασίας κατά της ανεργίας αλλά και της καταπολέμησης των διακρίσεων. Αυξάνουμε σημαντικά το επίδομα της ανεργίας. 
      Και επειδή άκουσα –νομίζω από τον εισηγητή της Αξιωματικής Αντιπολίτευσης- ότι το άρθρο είναι ένα δείγμα ρεβανσισμού κατά της Κυβέρνησης, να πω ότι είναι ακριβώς το αντίθετο, κυρίες και κύριοι συνάδελφοι. Ρεβανσισμός υπήρχε, όταν σε προηγούμενες ρυθμίσεις αποκλείσαμε ένα μεγάλο μέρος εργαζομένων του Ο.Α.Ε.Δ. και δεν μπορούσαν να έχουν την ίδια τύχη και αντιμετώπιση μ’ αυτήν την οποία η προηγούμενη Κυβέρνηση απέδωσε, όλως τυχαίως, σε αυτούς που διόριζε η ίδια. Εδώ ερχόμαστε να αποκαταστήσουμε λοιπόν την αρχή της ίσης μεταχείρισης που είχε διασαλευθεί από την προηγούμενη κυβέρνηση.
      Και επειδή άκουσα και κάτι για τον Οργανισμό των Ελεύθερων Επαγγελματιών, ξέρετε, δεν μας έσυρε  κανείς στο να παρουσιάσουμε αυτήν τη ρύθμιση. Όπως ξέρουν πάρα πολλοί, υπήρχε η υποχρέωση της πολιτείας, στη βάση νόμου του 1999, από την 1η Ιανουαρίου του 2001, να υπάρχει ένα ενιαίο Ταμείο των Ελεύθερων Επαγγελματιών. Το πρώην Τ.Ε.Β.Ε., το Ταμείο Εμπόρων και το Ταμείο Αυτοκινητιστών θα έδιναν ένα ενιαίο ταμείο. Ε, λοιπόν, η καθυστέρηση επί πολλά χρόνια της λειτουργίας αυτού του ταμείου θα μπορούσε να δημιουργήσει προβλήματα για κάποιους προερχόμενους από το Τ.Ε.Β.Ε.. Από τον μήνα Οκτώβριο εξήγγειλα τη βούληση της Κυβέρνησης και τώρα υλοποιούμε αυτήν τη δέσμευσή μας, να έρθουμε και να αποκαταστήσουμε τα όποια προβλήματα θα υπήρχαν μετά το 2009. 
      Μου δίνετε όμως την ευκαιρία να πω και λίγα λόγια για πάρα πολλά πράγματα που ελέχθησαν και χθες εν τη απουσία μου. Εγώ θα αντιπαρέλθω, κυρίες και κύριοι συνάδελφοι, προσωπικού χαρακτήρα επιθέσεις. Τις αντιπαρέρχομαι από το Βήμα αυτό. Θέλω να σας πω ότι το έργο της Κυβέρνησης για την πλήρη διαφάνεια στη διαχείριση της κινητής και ακίνητης περιουσίας και για τη μεγαλύτερη δυνατή αποδοτικότητα στη διαχείριση αυτής της περιουσίας ολοκληρώνεται.
      Βιώσαμε επί μακρόν ένα καθεστώς, το οποίο μπορούσε να οδηγήσει μέσα από συνθήκες αδιαφάνειας σε πράξεις οι οποίες ενδεχομένως να ζημίωναν ταμεία. Λέω και στην Εθνική Αντιπροσωπεία αυτό το οποίο έχω ξαναπεί, ότι δημοσιεύσαμε για πρώτη φορά με καθυστέρηση δεκαετιών από το 2005 έως το 2006 όλα τα στοιχεία κινητής και ακίνητης περιουσίας. Επειδή άκουσα ότι δεν είναι στη διάθεση κάποιων τα στοιχεία της κινητής και ακίνητης περιουσίας από το 2004, σας έχουμε αποστείλει με επιστολή από τις 19 Δεκεμβρίου 2006 προς όλους τους συναδέλφους όλα τα στοιχεία της κινητής και ακίνητης περιουσίας επικαιροποιημένα το 2005. Παρουσιάσαμε πριν από ένα μήνα σε ειδική ιστοσελίδα του Υπουργείου μας όλα τα στοιχεία και όλες τις πράξεις οι οποίες γίνονται γύρω από την ακίνητη περιουσία και ήδη δεσμευθήκαμε από τον προηγούμενο μήνα ότι το μήνα Απρίλιο παρουσιάζουμε και όλες τις πράξεις, που αφορούν στις αποφάσεις των ταμείων για την κινητή περιουσία, μπαίνουν στην ιστοσελίδα, όλα είναι διαφανή. Και από εκεί και πέρα, εάν το 2002 η τότε κυβέρνηση εξαίρεσε ρητώς τη δυνατότητα από τη Κυβέρνηση και την Τράπεζα Ελλάδος να έχουν λόγο στη διαχείριση των ομολόγων του δημοσίου λέγοντας ότι είναι στην αποκλειστική ευθύνη των ασφαλιστικών οργανισμών και ήταν, αυτό το καθεστώς τελειώνει. Διαπιστώσαμε από πέρυσι το καλοκαίρι ότι υπήρχε αδυναμία. Με απόφαση του αρμοδίου Υπουργού Οικονομίας και Οικονομικών και του ομιλούντος Υπουργού συστήσαμε μία επιτροπή υπό τον Υποδιοικητή κ. Θωμόπουλο…
      ΑΝΑΣΤΑΣΙΟΣ ΧΩΡΕΜΗΣ: Γι’ αυτήν την ιστορία θα παραιτηθεί κάποιος; Τι μας λέτε τώρα; Φταίνε τα ασφαλιστικά ταμεία;
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε συνάδελφε. Κύριε Χωρέμη, παρακαλώ.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): ...σας παρέδωσε το πόρισμά της και στις προσεχείς εβδομάδες ολοκληρώνουμε ένα καθεστώς το οποίο βρήκαμε…
      ΠΑΝΑΓΙΩΤΗΣ ΑΔΡΑΚΤΑΣ: ….να μας πείτε πόσοι παραιτήθηκαν, κύριε συνάδελφε.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Αδρακτά! Δεν θέλει δεκανίκια ο Υπουργός, απαντάει μόνος του! Αφήστε τον παρακαλώ.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): ...με βεβαιωμένη την απόλυτη βούληση της Κυβέρνησης για απόλυτη διαφάνεια στη διαχείριση της περιουσίας των ασφαλισμένων.
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ κ. Παπαϊωάννου. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Θα ακολουθήσω τη σειρά του κυρίου Υπουργού. 
      Ειδικό ταμείο. Ναι, αλλά όχι άδειο πουκάμισο. Τα είπαμε χθες, τα είπαν όλοι οι συνάδελφοι. Ανεφάρμοστο. Πώς είναι δυνατόν να λέτε «διπλάσιος αριθμός από το μέσο όρο»; 
      Ζητήματα για φθίνουσες περιοχές. Καταθέσαμε πρόταση νόμου. Αν θέλετε ολοκληρωμένες παρεμβάσεις, μπορείτε να ανατρέξετε στο παρελθόν. Θυμηθείτε πώς ήταν το Λαύριο και πώς είναι σήμερα, όταν υπάρχει ισχυρή πολιτική βούληση για ν’ αναπτυχθούν περιοχές.  Μπορώ να σας απαριθμήσω μια σειρά νομών. Εύβοια, Λάρισα, Θεσπρωτία, Αχαΐα τα προηγούμενα χρόνια. Αφήστε τα, λοιπόν, αυτά. 
      Σύνθεση επιτροπής. Πού είναι η τριμερής εκπροσώπηση; Την καταργήσατε. Την είχαμε ως αρχή. Και τόσα άλλα. Με αυτά διαφωνούμε, γι’ αυτό καταψηφίζουμε. 
      Δεύτερο ζήτημα, επίδομα ανεργίας. Τα αφαιρέσατε τα προηγούμενα χρόνια και τα δίνετε τώρα. Τους τα πήρατε πριν. Άλλη είναι η δική μας πρόταση: 70% και ενέχει και το στοιχείο της αυτοκριτικής -αν θέλετε- αυτό.
      Τρίτο σημείο, μονιμοποίηση με ερμηνευτική διάταξη κόντρα σε αποφάσεις του Συμβουλίου της Επικρατείας. Πληθώρα αποφάσεων, γιατί: Γιατί οι συγκεκριμένοι άνθρωποι δεν πληρούσαν τις προϋποθέσεις νόμων που καθιέρωναν την ισονομία και την αξιοκρατία, όπως ήταν ο ν. 1566/85, όπως ήταν ο 2190/94, που έφερε για πρώτη φορά επετηρίδα και δεν έδινε δικαίωμα στους Υπουργούς να διορίζουν ή να απολύουν όπως  θέλουν. 
      Και είπα ότι πάσχετε από ανίατη εισοδηματικότητα και πάτε να θεραπεύσετε σε σχέση με το παρελθόν και πάλι αναιρείτε την αρχή της ισονομίας και της ισοπολιτείας, λες και δεν υπάρχουν άλλοι πριν από το 1990. Έχουν καταθέσει οι συνάδελφοι τροπολογίες. Κάντε τις δεκτές, για να αποδείξετε το αντίθετο.  
      Προγράμματα «STAGE. Ξέρετε ποιος είναι ο στόχος τους; Απόκτηση εργασιακής εμπειρίας και ιδιωτικός τομέας. Αντί να καθίσετε να μετρήσετε τα αποτελέσματα, να τα διορθώσετε, ρουσφετολογία και τίποτε άλλο. 
      Ημέτεροι. Τι σημαίνει επέκταση από δεκαοκτώ σε τριάντα, κόντρα στο Σύνταγμα; Συμβάσεις έργου, ψεύτικες ελπίδες, εν’ όψει εκλογών, αλλά και συνολική επανίδρυση του κράτους της Δεξιάς. 
      Ποιους κοροϊδεύετε, κύριοι Υπουργοί; Νομίζετε ότι ο ελληνικός λαός τρώει το κουτόχορτο; Αυτή είναι η αλήθεια. 
      Να έλθω τώρα στα άλλα ζητήματα που θίξατε σε σχέση με το μείζον θέμα. Τι είπατε, κύριε Υπουργέ; Δεν είπατε την αλήθεια. Είπατε ψέματα κατ’ επανάληψη.
      Και χθες μείνατε βαθύτατα εκτεθειμένος στην Επιτροπή Θεσμών και Διαφάνειας. Καλά θα κάνατε να ήσασταν εκεί. ‘Ησασταν ή δεν ήσασταν εσείς, κύριε Υπουργέ, που είπατε ότι αυτή η Επιτροπή δεν λειτουργούσε επί των ημερών του ΠΑ.ΣΟ.Κ.; Και χθες ο κ. Θωμόπουλος και οι παριστάμενοι συνεργάτες του –φίλοι σας μερικοί- είπαν ότι η επιτροπή λειτουργούσε καλώς και με καλά αποτελέσματα μέχρι το Μάιο του 2004. Δηλαδή, αμέσως μετά την ανάληψη της διακυβέρνησης της χώρας από εσάς, την καταργήσατε. Γιατί; Έχετε δώσει απάντηση σε αυτό το ερώτημα; Εσείς την καταργήσατε. Είχε κάνει σαράντα τρεις συνεδριάσεις. Είχε κάνει προτάσεις για τη  βελτίωση, γιατί αυτό προέβλεπε ο ν. 2676 των επενδυτικών κανόνων και της επενδυτικής συμπεριφοράς, γιατί δεν μπορεί να τα προλάβει όλα ένας νόμος. Σ’ αυτά δεν απαντάτε. Ξεφεύγετε από αυτά.
      Δεύτερον, βγήκατε και είπατε, κύριε Υπουργέ –είναι εδώ καταγεγραμμένες οι δηλώσεις σας- «το αμαρτωλό Χρηματιστήριο του ΠΑ.ΣΟ.Κ. και τότε παιζόντουσαν τα χρήματα των ασφαλιστικών ταμείων». Και χθες κατέθεσα τα στοιχεία και απαντήστε επ’ αυτών. Το 1993 το σύνολο της περιουσίας της κινητής περιουσίας των χρεωγράφων –δεν αναφέρομαι σε όλα τα άλλα- ήταν 2.000.000.000 ευρώ, όταν παραδώσαμε το 2004 23.000.000.000 ευρώ. Πού χάθηκαν τα χρήματα; Καθίσατε και παίξατε όπως έπαιξε και ο κ. Αλογοσκούφης με μήνες. Και είπατε, αυτό το μήνα έχασαν τα ταμεία. Τον επόμενο μήνα που κέρδισαν; Και αυτά λέγατε στον ελληνικό λαό, ότι παίξαμε τα λεφτά του ελληνικού λαού στο Χρηματιστήριο. Εμείς φέραμε το ν. 2676. Ο ν. 2676 και τα σχετικά άρθρα ήταν ένας νόμος που όλοι του έπλεξαν το εγκώμιο χθες. Και μιλάτε σήμερα για διαφάνεια. Ποια διαφάνεια; Είναι γνωστό το τροπάριο. ‘Οταν βλέπουμε σκάνδαλα από «κουμπάρους», από συγγενείς, από νεποτισμό, από οικογενειοκρατία μας φταίνε οι νόμοι και όχι τα πρόσωπα που εσείς διορίζετε. Και αυτοί δίνουν σε «ημέτερη» εταιρεία 5.000.000 ευρώ. Δεν απαντάτε γι’ αυτά. Τους κρατάτε στη θέση τους. Είναι η «ΑΚΡΟΠΟΛΙΣ» προφανώς. Τη γνωρίζει ο ελληνικός λαός. Και τελικά η «ΑΚΡΟΠΟΛΙΣ», κύριε Υπουργέ, είναι μόνον στο Τ.Ε.Α.Δ.Υ.; Απαντήστε μου τώρα, με ποια άλλα ταμεία έχουν παίξει και έχουν θησαυρίσει σε μια μέρα; Μέχρι πότε μπορείτε να κρύβεστε πίσω από το δάκτυλό σας; Κανένας δεν μπορεί να κρύβεται και πολύ περισσότερο εσείς, κύριε Υπουργέ.
      Δεν είναι προσωπικές οι επιθέσεις. Άλλοι έκαναν προσωπικές επιθέσεις, όπως και εσείς. Είναι βαθύτατα πολιτικά ζητήματα. Σ’ αυτά καλείστε να απαντήσετε.
      Άρα, έχουμε πρώτο ψέμα, κύριε Υπουργέ, που σας αφορά. Δε λειτουργούσε η επιτροπή επί ΠΑ.ΣΟ.Κ. Λειτουργούσε, ή δεν λειτουργούσε; Απαντήστε σήμερα. Διορθώστε αυτά που είπατε. Πέστε mea culpa. Πέστε έκανα λάθος. 
      Δεύτερον, υπήρχαν ή δεν υπήρχαν αποδόσεις που είπατε ότι χάθηκαν τα λεφτά και ποιες από το 1993 μέχρι το 2004; Αυτά είναι δημοσιευμένα στους κοινωνικούς προϋπολογισμούς που καταθέτουμε χρόνια εμείς στη Βουλή των Ελλήνων. 
      Το 1997 ζήτησα, ως Υπουργός Εργασίας από τον τότε πρόεδρο, όχι μόνον να κατατίθενται αλλά και να συζητούνται οι κοινωνικοί προϋπολογισμοί στη Βουλή, όπως και γίνεται. Κοιτάξτε ποια ήταν η αφετηρία. Το 1997 σε σχέση με το 1998. Και εκεί είναι όλα τα στοιχεία, κύριε Υπουργέ. Και έρχεστε σήμερα και τι λέτε; Νομίζετε ότι έτσι θα εξαπατήσετε τον ελληνικό λαό; Λέτε ότι, ξέρετε τα βάλαμε στο internet. Τότε δεν υπήρχε να τα βάλουμε και εμείς. Σιγά το μέτρο. Υπήρχε αδιαφάνεια; Αφού εδώ είναι. Οι κοινωνικοί προϋπολογισμοί τα έχουν όλα μέσα. ‘Ολοι οι ‘Ελληνες Βουλευτές τα γνώριζαν και όποιος ήθελε μπορούσε να λάβει γνώση όποτε ήθελε. Αυτό είναι το μέτρο σας; Αυτή είναι η μεγάλη μεταρρύθμιση που κάνατε; Αυτή είναι η διαφάνεια; Σε ποιους απευθύνεστε, κύριε Υπουργέ;
      Τρίτον, τι θα κάνετε με τους «κουμπάρους» και τους συγγενείς σας; Απαντήστε. Τι θα κάνετε τώρα με το Τ.Ε.Α.Δ.Υ.; Τον έχετε ακόμα αυτόν τον κύριο εκεί. Και να σας πω κάτι; Μου τα έλεγε τώρα ο κ. Κουτσούκος.
Ακούστε και εμάς, γιατί το ίδιο έκανε χθες ο κ. Γιακουμάτος και δεν μπορούσε να απαντήσει μετά, έλεγε άλλα. 
      Κάναμε το Τ.Ε.Α.Δ.Υ. -το οποίο δεν ήταν εύκολη υπόθεση- που ήταν συγχώνευση δώδεκα ταμείων, κύριοι συνάδελφοι. Πέρασε μέσα από συμπληγάδες. Ένας από τους λόγους που το κάναμε είναι γιατί από τα δώδεκα μικρά ταμεία θελήσαμε να κάνουμε ένα ταμείο για να μπορούν να κάνουν σωστή αξιοποίηση της περιουσίας των ασφαλιστικών ταμείων. Σήμερα, βρίσκεστε μπροστά σ’ αυτά εδώ τα σκάνδαλα. Περί αυτού πρόκειται. 
      Όσον αφορά τον αμαρτωλό Ο.Α.Ε.Δ., για την «παράγκα» του Ο.Α.Ε.Δ. θα τα πούμε άλλη στιγμή, κύριε Υπουργέ. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εσείς την κάνατε την «παράγκα», προσωπικά εσείς. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Εκεί θα τα δούμε, με κριτήρια και τόσα άλλα. Απαντήστε λοιπόν στα πολιτικά ερωτήματα και αφήστε όλα τα άλλα. 
      Όσον αφορά το πρώτο ζήτημα που θίξατε, σχετικά με την παρουσία σας χθες εδώ, θέλω να πω το εξής. Προφανώς έπρεπε να πάτε στη Βουλγαρία, προφανώς! Ποιος είπε ότι δεν έπρεπε να πάτε; Οι διεθνείς σχέσεις προέχουν. Μπορούσε όμως αυτό το νομοσχέδιο να συζητηθεί την επόμενη εβδομάδα με την παρουσία σας. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Το ζήτησα. 
      ΜΙΛΤΙΑΔΗΣ ΠΑΠΑΙΩΑΝΝΟΥ: Εγώ, κύριε Υπουργέ, είμαι πολλά χρόνια εδώ. Ο κ. Γιακουμάτος βέβαια είναι ένας άξιος Υφυπουργός. Είναι όμως ζήτημα Υφυπουργού ή ζήτημα Υπουργού; Εγώ πρώτη φορά είδα να ξεκινάει νομοσχέδιο επί της αρχής και να μην είναι ο αρμόδιος Υπουργός εδώ. Να συνεννοηθείτε λοιπόν, με την Πρόεδρο της Βουλής, να πείτε ότι λείπετε, ώστε να υπάρξει μια τάξη. Αυτά σας είπαμε και μην οδηγείτε το παιχνίδι όπου σας πηγαίνει. Να απαντάτε επί αυτών που σας θέτουμε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Παπαϊωάννου.
      Ο κύριος Υπουργός έχει το λόγο για λίγα λεπτά.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Ευχαριστώ, κύριε Πρόεδρε. 
      Κύριοι συνάδελφοι, άκουσα με ιδιαίτερο ενδιαφέρον τον κ. Παπαϊωάννου, ο οποίος διετέλεσε και Υπουργός στο Υπουργείο του οποίου έχω την ευθύνη σήμερα, να μιλάει για παρεμβάσεις στην Πάτρα, στην Εύβοια, στο Λαύριο. 
      Αυτές ακριβώς τις αποσπασματικές και προεκλογικού κατά κανόνα χαρακτήρα παρεμβάσεις θέλουμε να σταματήσουμε με τη δημιουργία θεσμικού πλαισίου. Άρα, λοιπόν, με το θεσμικό πλαίσιο ουδείς Υπουργός και καμμία Κυβέρνηση δεν θα μπορεί να έρχεται αποσπασματικά και προεκλογικά, όπως κάνατε εσείς, να παρεμβαίνει σε τέτοια κρίσιμα θέματα. Αυτή είναι η θεσμική εξέλιξη. 
      Και λυπούμαι πάρα πολύ, διότι για καθαρά αντιπολιτευτικούς λόγους έρχεστε να καταψηφίσετε ένα μέτρο το οποίο ενισχύει το δίκτυο κοινωνικής προστασίας που έχει τόσο ανάγκη η χώρα. Να ξέρετε ότι βρίσκεστε σε προφανή δυσαρμονία με αυτό που η πολύ μεγάλη πλειοψηφία των Ελλήνων -και ειδικά αυτοί που πλήττονται- θέλουν από μια πολιτεία, καταψηφίζοντας αυτήν την διάταξη. 
      Κυρίες και κύριοι συνάδελφοι, τελειώνω -γιατί θα τα πούμε και με άλλη ευκαιρία μέσα στη Βουλή- με ορισμένα πράγματα με αφορμή την παρέμβαση του κ. Παπαϊωάννου. 
      Φαίνεται ότι αυτοί που δημιούργησαν το θεσμικό πλαίσιο, το οποίο ισχύει ακόμη σήμερα, πάσχουν από επιλεκτική αμνησία. Να τους υπενθυμίσω λοιπόν 
–και στον κ. Παπαϊωάννου και σε άλλους που πέρασαν απ’ αυτό το Υπουργείο- ότι στην παράγραφο 3, εδάφιο α’, του άρθρου 42 του ν. 2676/1999 προβλέπεται ότι «έργο μιας επιτροπής που πράγματι δημιουργήθηκε ήταν ο έλεγχος των πάσης φύσεως επενδύσεων που πραγματοποιούν οι ασφαλιστικοί φορείς σε κινητές αξίες, με εξαίρεση –διαβάζω το νόμο σας- αυτές που αφορούν τίτλους του ελληνικού δημοσίου, ομόλογα τραπεζών και μετοχές εταιρειών που ιδιωτικοποιούνται».
      Στο προσχέδιο του νόμου σας, προβλεπόταν ότι θα υπήρχε έλεγχος του Υπουργείου αυτού σε αυτά τα θέματα. Όταν καταθέσατε το σχέδιο νόμου και όταν το ψηφίσατε, δεν υπήρχε. 
      Με το ίδιο νομικό πλαίσιο του 2002 «η επένδυση σε ομόλογα του ελληνικού δημοσίου ανήκει –λέει το πλαίσιό σας- στην αποκλειστική αρμοδιότητα των διοικητικών συμβουλίων των ταμείων». Καταθέτω για τα Πρακτικά της Βουλής σχετικό έγγραφο του 2003, που αναφέρει τι λέτε σε ταμείο, το οποίο ζητάει την έγκρισή σας  για να μπορέσει ν’ αγοράσει ομόλογα του ελληνικού δημοσίου. 
      Λέτε: «το Υπουργείο απαντά ότι οι επενδύσεις στους εν λόγω τίτλους ενεργούνται ελεύθερα χωρίς περιορισμούς και χωρίς προηγούμενη έγκρισή μας». Επίσης λέει το Υπουργείο «δεν εμπίπτει στη δικαιοδοσία μας». Το καταθέτω λοιπόν στα Πρακτικά για να ξέρετε τι εφαρμόζατε.
      (Στο σημείο αυτό ο Υπουργός Απασχόλησης και Κοινωνικής Προστασίας κ. Σάββας Τσιτουρίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Εδώ ακριβώς, κυρίες και κύριοι συνάδελφοι, διαπιστώθηκε η αδυναμία να υπάρχει ουσιαστικός έλεγχος, αφού μέχρι 23% τα ταμεία μπορούν πράγματι να επενδύουν στο Χρηματιστήριο σε κινητές και ακίνητες αξίες, το 77% όμως σε ομόλογα και λοιπές δυνατότητες του ελληνικού δημοσίου δεν είναι στην έγκριση της Κυβέρνησης ούτε της Τραπέζης της Ελλάδος. Αυτή ακριβώς την εντολή είχε 
-για να θεσπίσουμε το πλαίσιο που χρειάζεται- η επιτροπή που συστήσαμε από πέρυσι το καλοκαίρι υπό τον Υποδιοικητή της Τραπέζης Ελλάδος, τον κ. Θωμόπουλο.
      Η επιτροπή μας παρέδωσε το πόρισμά της την προηγούμενη εβδομάδα και ήδη έχουμε προβλέψει πώς θα οριστικοποιήσουμε το θεσμικό αυτό πλαίσιο, το τι μπορούν και δεν μπορούν να κάνουν τα ταμεία. Διότι σήμερα ακόμα και με το ισχύον από των ημερών σας θεσμικό πλαίσιο μπορεί να πάει και στη δευτερογενή αγορά, όπως πολύ καλά ξέρετε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ!
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Θα τελειώσω λέγοντας πολύ σύντομα ότι απαντήσεις για όλα τα άλλα ζητήματα βεβαίως και θα δώσει η Κυβέρνηση  -αυτονοήτως, υπάρχει κοινοβουλευτικός έλεγχος- και θα πούμε περισσότερα στη Βουλή όταν και εσείς θα κληθείτε, κύριοι συνάδελφοι του ΠΑ.ΣΟ.Κ., να τοποθετηθείτε υπεύθυνα για τις δικές μας θεσμικές πρωτοβουλίες αλλά και για τις δικές σας παραλείψεις. 
      Ευχαριστώ πολύ. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, θα ήθελα το λόγο για ένα λεπτό.
      ΠΡΟΕΔΡΕΥΩΝ (Σωτήρης Χατζηγάκης): Για ένα λεπτό, όμως, κύριε συνάδελφε.
      Ορίστε, έχετε το λόγο.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κατ’ αρχάς υπάρχει μία επίκαιρη επερώτηση και θέλω να πιστεύω ότι ο κύριος Υπουργός θα την επιλέξει και αφορά τα ζητήματα αυτά, ώστε την επόμενη εβδομάδα να τη συζητήσουμε και όχι να την πάτε, κύριε Υπουργέ, μετά από δύο μήνες.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Εντάξει, κύριε συνάδελφε.
      ΜΙΛΤΙΑΔΗΣ ΠΑΠΑΪΩΑΝΝΟΥ: Το πρώτο είναι αυτό. 
      Το δεύτερο: Έχει δίκιο ο κύριος Υπουργός σε σχέση με όλα αυτά, αλλά ξεχνάει κάτι πολύ σημαντικό. Όταν ψηφίστηκε ο ν.2676/99 τα ομόλογα δεν ήταν στη δευτερογενή αγορά. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Το 2002 ήταν; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Και το 2002 και το 2003 ήταν …
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Άρα; 
      ΜΙΛΤΙΑΔΗΣ ΠΑΠΑΪΩΑΝΝΟΥ: …αλλά πρέπει να ξέρετε κάτι, ότι η παράγραφος 3 –δεν μπορώ να τα θυμάμαι όλα απέξω- στο άρθρο 42 που διαβάσατε λέει ότι η επιτροπή που συστήσαμε –και θυμηθείτε τη μεγάλη θεμελιακή διαφορά, ότι ο τότε Υπουργός πήρε την αρμοδιότητα από τα χέρια του και τη μετέφερε στην Τράπεζα της Ελλάδος, δηλαδή η μεγάλη καινοτομία ήταν ότι έφυγε το θέμα του ελέγχου από τον Υπουργό και πήγε στην Τράπεζα της Ελλάδος με αυτήν την ανεξάρτητη επιτροπή- πρέπει να υποδείξει μεταξύ των άλλων και κανόνες συμπεριφοράς και αλλαγών διότι το Χρηματιστήριο και η οικονομία είναι μία ζώσα πραγματικότητα. Εσείς συστήσατε επιτροπή και δεν αφήσατε την ίδια την επιτροπή να κάνει σύσταση. Με γεια σας, με χαρά σας!
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Κατά συνέπεια το γεγονός ότι δεν προσαρμόσαμε, ή δεν προσαρμόσατε εσείς επενδυτικούς κανόνες με βάση τα νέα δεδομένα, είναι μία ευθύνη αλλά μεγάλη ευθύνη, κύριε Υπουργέ –διότι για όλα αυτά υπάρχει ο κατασταλτικός έλεγχος πέρα από τον προληπτικό- είναι ότι εσείς καταργήσατε αυτήν την επιτροπή το Μάιο του 2004, γιατί δεν θέλατε ελέγχους. Και το ακόμα μεγαλύτερο είναι ότι σήμερα οι διοικητές που εσείς διορίσατε στα ταμεία είναι στη λογική της συναλλαγής, είναι στη λογική της απαξίωσης της περιουσίας των ασφαλιστικών ταμείων και είναι «κουμπάροι» και συγγενείς και γι’ αυτούς δεν μας λέτε τίποτα! 
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε.
      Αυτός ήταν ο λόγος που ζητήσατε το ένα λεπτό; 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Το λόγο, σας παρακαλώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Θέλετε και εσείς τώρα, κύριε Υπουργέ;
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Ένα λεπτό, πρέπει ν’ απαντήσω, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ναι, αλλά είναι δεκαεπτά εγγεγραμμένοι. 
      ΜΙΛΤΙΑΔΗΣ ΠΑΠΑΪΩΝΝΟΥ: Κύριε Πρόεδρε, μου κάνατε λογοκρισία γιατί ζήτησα το λόγο για ένα λεπτό;
      ΠΡΟΕΔΡΕΥΩΝ (Ιωάννης Τραγάκης): Όχι, απλά δεν δικαιούσασταν το λόγο για ένα λεπτό.
      ΜΙΛΤΙΑΔΗΣ ΠΑΠΑΪΩΝΝΟΥ: Δεν κατάλαβα. Ο προηγούμενος συνάδελφός σας στην Έδρα δεν το ήξερε; Τι είναι αυτά; 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ!
      Ορίστε, κύριε Υπουργέ, έχετε το λόγο για τρία λεπτά.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κύριοι συνάδελφοι, πραγματικά θα απαντήσουμε στη Βουλή, μέσα στο πλαίσιο που προβλέπει ο Κανονισμός λειτουργίας της Βουλής, σε όλα τα ερωτήματα. Θα πω μόνο με αφορμή ξανά την παρέμβαση του κ. Παπαιωάννου ότι το θεσμικό πλαίσιο δεν υπήρχε για την αξιολόγηση της επενδυτικής συμπεριφοράς των ασφαλιστικών οργανισμών. Και θα σας δώσω πλήρη στοιχεία για το πόσες φορές συνήλθε αυτή η επιτροπή και γιατί συνήλθε. Αυτή η επιτροπή το μόνο που μπόρεσε να κάνει στα χρόνια που λειτούργησε ήταν να κάνει δύο επιπλήξεις σε δύο ταμεία, γιατί ξεπερνούσαν το 23% στη δυνατότητα να πάνε στο Χρηματιστήριο. Δεν είχε, λοιπόν, άλλο θεσμικό πλαίσιο. Αυτό συμφωνήσαμε με την Τράπεζα της Ελλάδος και γι’ αυτό ακριβώς το λόγο, υπό το ίδιο πρόσωπο, που είχε την προεδρία αυτής της επιτροπής, προχωρήσαμε στη σύσταση μιας επιτροπής που θα κάνει το θεσμικό πλαίσιο για να αξιολογούμε τη θεσμική συμπεριφορά των ασφαλιστικών οργανισμών, ώστε να μπορούν να υπάρχουν επιπτώσεις και ποινές όπως δεν προβλέπονταν μέχρι τώρα από το θεσμικό πλαίσιο. 
      Άρα, αν υπάρχουν οποιεσδήποτε ευθύνες, αυτές βεβαίως θα αναζητηθούν και αναζητούνται και θα έχουμε αποτελέσματα των ερευνών μας και των ελέγχων που κάνουμε, αλλά από εκεί πέρα κανείς δεν μπορεί να γενικεύει και να αφήνει συκοφαντικούς υπαινιγμούς για πρόσωπα. Και σε ό,τι αφορά τις διοικήσεις των Ταμείων, υπάρχει μία σημαντική διαφορά στο σήμερα από χθες. Ψάχνω ενάμιση χρόνο, κύριε Παπαϊωάννου να βρω ποιους διορίζατε. Ε, λοιπόν, δεν υπήρχε ένα βιογραφικό σε αυτό το Υπουργείο γι’ αυτούς τους οποίους βάζατε προέδρους των ταμείων. Εμείς καθιερώσαμε υποχρεωτικά να έχουμε πλήρη στοιχεία και διαφάνεια, τα οποία δημοσιεύουμε στο Φ.Ε.Κ.. Όμως, λυπούμαι πάρα πολύ πουν δεν μπορώ να απαντήσω για τα στοιχεία και τις ιδιότητες αυτών που διορίζατε, διότι επαναλαμβάνω δεν υπάρχει κανένα στοιχείο στο Υπουργείο του οποίου έχω την ευθύνη. Τα στοιχεία αυτών που διορίσαμε εμείς προφανώς είναι στη διάθεση όλων και τα βιογραφικά και η πορεία τους μέχρι σήμερα. Άρα, για τα περί συναλλαγών και τα υπόλοιπα, θα πρέπει να είμαστε πάρα πολύ προσεκτικοί σε αυτήν την Αίθουσα. Όπου υπάρχουν ευθύνες, βεβαίως θα βρεθούν από μία πολιτεία δικαίου, αλλά μέσα σε αυτήν την Αίθουσα να είμαστε πολύ προσεκτικοί όταν κάνουμε προσωπικούς υπαινιγμούς!
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Θα ήθελα να σας γνωστοποιήσω ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στην «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι ‘Ελληνες στη Διασπορά 15ος-21ος αι.» και στους λοιπούς χώρους του Μεγάρου της Βουλής των Ελλήνων, έντεκα μαθήτριες και μαθητές και ένας συνοδός-καθηγητής από το Λύκειο Φιλιππιάδας Πρεβέζης. Τους καλωσορίζουμε.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Βαρβιτσιώτης.
      (Θόρυβος, διαμαρτυρίες από την πτέρυγα του ΠΑ.ΣΟ.Κ.)
      ΑΘΑΝΑΣΙΑ ΜΕΡΕΝΤΙΤΗ: Κύριε Πρόεδρε, εμείς πότε θα μιλήσουμε; 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Να ρωτήσετε τον Κοινοβουλευτικό σας Εκπρόσωπο. 
      ΓΙΑΝΝΗΣ ΚΟΥΤΣΟΥΚΟΣ: Από χθες το πρωί είμαστε εδώ, κύριε Πρόεδρε.
      ΧΡΥΣΑ ΜΑΝΩΛΙΑ: Θα χάσουμε το αεροπλάνο.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό. 
      Κύριε Βαρβιτσιώτη, σταματάω το χρόνο σας. 
      Σας άφησα να εκφράσετε τα δικαιολογημένα –τα δικαιολογημένα, επαναλαμβάνω- παράπονά σας. Θα πρέπει όμως κάποτε να καταλάβουμε σ’ αυτήν την Αίθουσα ότι και οι θέσεις των Κοινοβουλευτικών Εκπροσώπων και τα δικαιώματά τους κάπου σταματούν, βάσει του Κανονισμού. Εγώ λοιπόν είμαι αποφασισμένος να εφαρμόσω τον Κανονισμό ίσα και δίκαια προς όλους και προς τους Κοινοβουλευτικούς Εκπροσώπους. 
      Ορίστε, κύριε Βαρβιτσιώτη, έχετε το λόγο, όπως δικαιούστε, για οκτώ λεπτά. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, αυτά τα οποία σήμερα ήρθε να μας πει ο Κοινοβουλευτικός Εκπρόσωπος του ΠΑ.ΣΟ.Κ. είναι προφάσεις εν αμαρτίαις. Και γιατί είναι προφάσεις εν αμαρτίαις; Τι μας είπε; Μας είπε ότι «πιάνομαι από την όλη υπόθεση της «ΑΚΡΟΠΟΛΙΣ», για να μην ψηφίσω αυτό το νομοσχέδιο».
      ΜΙΛΤΙΑΔΗΣ ΠΑΠΑΪΩΑΝΝΟΥ: Αυτό είπα;
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Ο Υπουργός έδωσε σαφέστατες απαντήσεις. Σας το εξήγησα και χθες -αλλά δεν θέλατε να είστε στην Αίθουσα- ότι τη διαφάνεια την υπηρετεί αυτή η Κυβέρνηση δημοσιοποιώντας στοιχεία, με τρόπο με τον οποίο δεν είχε γίνει ποτέ στο παρελθόν. Σήμερα είναι στη διάθεση του κάθε Έλληνα πολίτη, του κάθε ασφαλισμένου, για να ξέρει το Ταμείο του τι έχει, ποιους χώρους έχει, ποιος τους έχει νοικιάσει, πόσα λεφτά παίρνει και πώς αξιοποιεί αυτήν την περιουσία και να μη γίνονται οι υπόγειες διαδρομές που γινόντουσαν στο παρελθόν, μέσα από δημοσιεύσεις σε ειδικές εφημερίδες, περιθωριακές, για τις μισθώσεις των ακινήτων.
      Όμως πέρα απ’ αυτά, τι μας είπε; Ότι δεν ψηφίζει το Ειδικό Ταμείο; Σήμερα τα άλλαξε. Είπε ότι δεν είναι το ότι διαφωνεί με το Ειδικό Ταμείο. Παρ’ ότι χθες έλεγαν ότι διαφωνούσαν, σήμερα το γύρισαν. Λέει: «Δεν το ψηφίζουμε γιατί είναι πουκάμισο αδειανό». Μα, εδώ θεσμοθετούνται πόροι, ουσιαστικοί. Και μάλιστα είναι σε τέτοια ταύτιση με την προγραμματική μας θέση, ώστε δεν χρεώνουμε τα Ταμεία, αλλά χρεώνουμε τον κρατικό προϋπολογισμό και το Ειδικό Ταμείο του Ο.Α.Ε.Δ. για τη λειτουργία αυτού του Ταμείου. Απλώς αυτό το οποίο ξέρει ο κ. Παπαϊωάννου και ξέρουν και όλοι οι συνάδελφοι του ΠΑ.ΣΟ.Κ. είναι ότι δεν έχουν ούτε το σθένος ούτε τη δύναμη να πάνε στη Νάουσα και να πούνε ότι κάνανε παρέμβαση για τους ανέργους. Δεν έχουν τη δύναμη να πάνε σε καμμία περιοχή που επλήγη από ανεργία και από αποβιομηχάνιση και να μην έχουν τι να απολογηθούν. 
      Και όσο για το Λαύριο που συνεχώς αναφέρετε, το Λαύριο θα μείνει στην πολιτική ιστορία του τόπου όχι για τις παρεμβάσεις που κάνατε, αλλά μόνο για τη γνωστή ομιλία του κ. Παπανδρέου για την ανασφάλιστη εργασία, αυτό το οποίο προτείνατε στους ανέργους τότε του Λαυρίου. Ανασφάλιστη εργασία, αυτό ήταν το δικό σας όραμα. 
      Ερχόσαστε και λέτε για το επίδομα ανεργίας, για το 70%; Είσαστε προσχηματικοί. Ξεχνάτε πόσο το παραλάβαμε το επίδομα ανεργίας; Το παραλάβαμε ή όχι στα 311 ευρώ; Αυτό δεν μας παραδώσατε; Το πάμε ή δεν το πάμε στα 404 ευρώ;  Πού το βρήκατε το 70%; Εσείς το θεσμοθετήσατε, εσείς δεν το εφαρμόσατε. Γιατί σ’ αυτήν την Αίθουσα θα πρέπει να έχετε ένα σεβασμό τουλάχιστον στην ιστορία σας, στα νούμερα τα οποία κληρονομήσατε. Δεν μπορεί ανεύθυνα να έρχεστε να πετάτε την οποιανδήποτε ιδέα σάς κατέβει στο μυαλό, η οποία αντιφάσκει στην πολιτική σας μέχρι τώρα. 
      Μονιμοποίηση: Διαφωνείτε στο να δικαιωθούν άνθρωποι, τους οποίους αδικήσατε με τρόπο καταφανή; Στο κάτω-κάτω σ’ εμάς ήταν στις προεκλογικές μας δεσμεύσεις. Και όχι μόνο στις προεκλογικές μας δεσμεύσεις. Εδώ σ’ αυτήν την Αίθουσα έχουμε καταθέσει τροπολογίες κι έχουμε ζητήσει τη μονιμοποίηση αυτών των ανθρώπων, τους οποίους αδικήσατε με φωτογραφικές διατάξεις. Και σήμερα τι λέτε; «Είναι αντισυνταγματική η μονιμοποίηση». Ποιών είναι αντισυνταγματική η μονιμοποίηση; Αυτών που βάζουμε εμείς με προϋποθέσεις, ενώ εσείς ζητάτε να βάλουμε όποιον περνούσε έξω από τον Ο.Α.Ε.Δ. και δίδαξε έστω και μια ώρα; Διαβάστε τις τροπολογίες των Βουλευτών σας, σας το είπα και χθες. Είστε βαθύτατα εκτεθειμένοι.
      Δεν περίμενα να κάνετε τέτοια επίθεση σήμερα! Εγκαλέστε τον κ. Βερελή, ο οποίος ζητά όποιος έκανε έστω και μια ώρα μάθημα στον Ο.Α.Ε.Δ. στη ζωή του να μονιμοποιηθεί! Με πόσα πρόσωπα θα ερχόσαστε εδώ πέρα; 
      Τέλος, για να κλείσω, κύριε Πρόεδρε –γιατί δεν θέλω να κάνω κατάχρηση του χρόνου των συναδέλφων- μας είπατε ότι παραλάβατε το 1994 περιουσία ύψους 2.000.000.000 σε ακίνητες αξίες στα ταμεία και παραδώσατε 23.000.000.000 το 2004. Θέλετε να θυμηθείτε ποια ήταν η περιουσία σε χρεόγραφα και ομόλογα και μετοχές το 1999 και το 2000; Θέλετε;
      ΜΙΛΤΙΑΔΗΣ ΠΑΠΑΪΩΑΝΝΟΥ: Ναι! 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Γιατί εκεί είναι τα βασικά στοιχεία! Δεν θα μιλάτε για ένα Χρηματιστήριο του 1994, στο οποίο τα Ταμεία επένδυαν ελάχιστα από τα ποσά τους και μάλιστα μόνο σε βαριά κρατικά χαρτιά, αλλά θέλω να μας δείξετε πώς έπαιξαν τα Ταμεία και με ποια λογική έπαιξαν τα Ταμεία το 1999 και το 2000! Και τότε θα δούμε ποιος είναι βαθύτατα πολιτικά εκτεθειμένος. 
      Αυτήν την καραμέλα περί καλής χρήσης του δημοσίου χρήματος στο Χρηματιστήριο, αν ένας χώρος δεν δικαιούται να την προτάσσει, αυτός είναι το ΠΑ.ΣΟ.Κ.. Είναι βαθύτατα εκτεθειμένο και στον ελληνικό λαό και στη συνείδησή του, αλλά και σε όλους τους μικρομετόχους, οι οποίοι έχασαν την περιουσία τους βλέποντας αυτά τα άσχημα παιχνίδια να παίζονται εις βάρος τους.
      Ευχαριστώ. 
    (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Κύριε Πρόεδρε, έχετε ζητήσει το λόγο;
      ΑΠΟΣΤΟΛΟΣ ΚΑΚΛΑΜΑΝΗΣ: Υπάρχουν άλλοι συνάδελφοι που βιάζονται. 
      ΠΡΟΕΔΡΕΥΩΝ (Ιωάννης Τραγάκης): Θα ήθελα αυτήν τη στιγμή να υποβάλω την παράκληση προς όλους –και προς τον κ. Τζέκη- επειδή υπάρχουν συνάδελφοι που έχουν κλείσει τα εισιτήρια και πρέπει να πάνε στις περιφέρειές τους, ας προχωρήσουμε λίγο στον κατάλογο και το βλέπουμε. 
      ΑΠΟΣΤΟΛΟΣ ΚΑΚΛΑΜΑΝΗΣ: Να μιλήσουν όσοι είναι να φύγουν. 
      ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ, κύριε Πρόεδρε, για την κατανόηση. 
      Κύριε Νασιώκα, έχετε το λόγο για οκτώ λεπτά. 
      ΕΚΤΟΡΑΣ ΝΑΣΙΩΚΑΣ: Ευχαριστώ πολύ, κύριε Πρόεδρε. 
      Κυρίες και κύριοι συνάδελφοι, τον Ιούνιο του 2006 το ΠΑ.ΣΟ.Κ. κατέθεσε μια πρόταση νόμου, μια πρόταση που ήταν ολοκληρωμένη, μια πρόταση που στηριζόταν σε μια εμπειρία, σύμφωνα με την οποία στις αρχές της δεκαετίας του ΄90 η ουσιαστική παρέμβαση σε περιοχές, όπως το Λαύριο, ο Βόλος, η Κοζάνη και η Χαλκιδική έδωσαν αποτελέσματα, μια πρόταση που λάμβανε υπ' όψιν τις αλλαγές που γίνονται και στην οικονομία και στην κοινωνία το τελευταίο διάστημα και που φυσικά δεν έκανε αποδεκτή η Κυβέρνηση της Νέας Δημοκρατίας. 
      Μάλιστα, σήμερα είπε ο κύριος Υπουργός ότι ήταν αποσπασματικά εκείνα τα μέτρα. Εγώ θα τον καλούσα να πάει στο Λαύριο και να τα πει στους κατοίκους του Λαυρίου, να θυμηθούν πώς ήταν και πώς έγιναν μετά την παρέμβαση, για να καταλάβουμε τι σήμαινε ολοκληρωμένο πρόγραμμα παρέμβασης, που σήμερα δεν το υλοποιεί με τη δική του νομοθετική ρύθμιση. 
      Δεχτήκατε ένα τμήμα αυτής της πρότασης, κύριε Υπουργέ, αλλά είναι και πρόχειρο –φοβερά πρόχειρο- και ανεπαρκές. Το πρόχειρο δεν χρειάζεται να το πω εγώ. Καταθέσατε χθες, ενώ μιλούσαν οι εισηγητές, τροποποιήσεις και αλλαγές επί του κειμένου. Σε έναν νόμο που δεν είναι δέκα σελίδες, οι αλλαγές είναι πάνω από δέκα σελίδες! Χθες το καταθέσατε αυτό! Το πρόχειρο το παραδέχεστε εσείς. 
      Ως προς το ανεπαρκές, θα ήθελα να πω πως δεν παρεμβαίνετε ουσιαστικά πουθενά. Δημιουργείτε κάτι και τι ζητάτε; Εν λευκώ, κύριε Υπουργέ, εξουσιοδότηση. Εν λευκώ εξουσιοδότηση του κυρίου Υπουργού, του συγκεκριμένου Υπουργού, του κάθε Υπουργού ή των Υπουργών. 
      Δεν λέτε, παραδείγματος χάριν, τι σημαίνει «φθίνων κλάδος», πώς προσδιορίζεται η φθίνουσα περιοχή, πώς θα γίνεται παρέμβαση. Όλα στα χέρια σας. Στα χέρια σας! Σας το είπε ο κ. Τζέκης, σας το είπε ο εισηγητής μας, σας το είπε ο Κοινοβουλευτικός μας Εκπρόσωπος. 
      Είναι ένας ρουσφετολογικός προεκλογικός μηχανισμός. Είμαστε βέβαιοι ότι αυτό φτιάχνετε και αυτό θα κάνετε. Δεν σας έχουμε καμμία εμπιστοσύνη και δεν έχει σημασία εάν σας έχουμε εμείς. Δεν σας έχει ο λαός πλέον καμμία εμπιστοσύνη και θα έλεγα, κύριε Υπουργέ, για δύο λόγους σημαντικούς που θέλω να τους αναπτύξω. 
      Ο ένας λόγος είναι το Υπουργείο σας. Καλά, αυτό είναι φυτώριο σκανδάλων; Σ’ αυτό το Υπουργείο και σ’ αυτόν τον Υπουργό; Για το σκάνδαλο των «κουμπάρων» κανένας δεν έχει ευθύνη; Κανένας δεν αναλαμβάνει ευθύνη; Μπαίνουν με τις χειροπέδες στη φυλακή και μετά αποκαθίστανται με το σημαντικότερο τρόπο; 
      Είναι το σκάνδαλο των αποθεματικών του Επικουρικού Ταμείου των δημοσίων υπαλλήλων, οι προμήθειες ή το σταμάτημα των έργων του Ι.Κ.Α.. Είναι μεγαλοπαράγοντες, πολιτικά στελέχη της Νέας Δημοκρατίας, μέχρι και ο υποδιοικητής του Ι.Κ.Α. της Νέας Δημοκρατίας, που έφυγε πριν και ήταν μπερδεμένος με υποθέσεις ναρκωτικών! Ουκ έστιν λοιπόν αριθμός! Βγήκαν στο φως της δημοσιότητας όλο αυτό το διάστημα. 
      Το δεύτερο που, κατά την άποψή μου, είναι πιο σημαντικό είναι η πρακτική σας πολιτική επί αυτού που λέτε ότι κάνουμε συνειδητή πολιτική. Μιλάω για τον Ο.Α.Ε.Δ., τον αμαρτωλό Ο.Α.Ε.Δ., μιλάω για τα «STAGE» και θα σας πω ότι όλη η λειτουργία σας είναι παράνομη. Παίζετε ένα βρώμικο παιχνίδι στις πλάτες των νέων μας και προσπαθείτε να εκμαυλίσετε τους πολίτες. 
      Ξέρετε τι κάνετε με τα «STAGE», κύριε Υπουργέ; Εσείς το ξέρετε, αλλά θα το πω να το ακούσει και ο ελληνικός λαός. Κανένα δεν ενημερώνετε στην περιφέρεια, στις περιφερειακές υπηρεσίες του Ο.Α.Ε.Δ.. Πηγαίνουν στη Λάρισα –να σας φέρω παράδειγμα- και γράφονται στο Ταμείο Ανεργίας. Παίρνουν την κάρτα και τη στέλνουν κεντρικά και διορίζονται. Χωρίς προκήρυξη, χωρίς αποτελέσματα, χωρίς δυνατότητα μοριοποίησης, χωρίς δυνατότητα ενστάσεως, χωρίς καμμία διαφάνεια διορίζονται μέσα από τα πολιτικά γραφεία. Αυτό δεν γινόταν ποτέ. 
      Εγώ ξέρω πώς έγιναν οι προσλήψεις πέντε χιλιάδων νοσηλευτών στο «STAGE» και ξέρω πώς δημοσιοποιήθηκαν, πώς έγιναν και πώς εκδικάστηκαν οι ενστάσεις. Αυτό που κάνετε είναι τραγικό και έρχεσθε και λέτε ότι αποκαθιστάτε τη δικαιοσύνη και τη διαφάνεια; 
      Το είπατε αυτό και για τους εκπαιδευτικούς, αλλά μόνο του 1990-1993 και όχι προ του 1990, οι οποίοι πρέπει πάση θυσία να μην μπουν. Γιατί να μην μπουν; Λέτε ότι ο νόμος του 1994 δεν τους κάλυπτε. Η αλήθεια δεν είναι αυτή, γιατί μετρούσε η προϋπηρεσία, αλλά και αυτή να ήταν, πρέπει να αποκαταστήσουμε μία αδικία πάλι με αδικία και να πούμε ότι αποκαθιστούμε την αδικία; 
      Μία ακόμα παρατήρηση πριν έλθω στο κυρίως θέμα. Είπατε, κύριε Υπουργέ, για την τροπολογία που φέρνετε για το νέο Ταμείο, τον Ο.Α.Ε., και ότι αποκαθιστάτε πλέον τις συντάξεις και τις εισφορές, σύμφωνα με τα σημερινά τουλάχιστον δεδομένα. Είπατε ακόμα ότι το κάνετε μόνοι σας και κανένας δεν σας το επέβαλε, ενώ ο κακός νόμος του 1999 σας επέβαλε το προεδρικό διάταγμα του 2005. Δεν είναι έτσι. Το δικό σας προεδρικό διάταγμα προσδιόριζε τόσο μεγάλη αύξηση των εισφορών των εργαζομένων, των επαγγελματοβιοτεχνών και των εμπόρων και τόσο μεγάλη μείωση της συνταξιοδότησής τους και μέσα στη μεγάλη, καθολική κατακραυγή που αρνούνταν ο καθένας να πληρώσει, που δημιουργήθηκε ένα κίνημα σ’ όλη την Ελλάδα, κάνατε πίσω. Αυτό είναι αλήθεια. Δεν είναι κακό που κάνατε πίσω, αλλά μην το παίζετε ότι είναι μεγαλοθυμία που εσείς προσφέρετε σ’ αυτό που εσείς δημιουργήσατε. 
      Έρχομαι τώρα στο μεγάλο θέμα για το οποίο πρέπει να μιλήσουμε ουσιαστικά: Φθίνουσες περιοχές. 
      Ζήσαμε ένα πρώτο κύμα στις αρχές της δεκαετίας του ΄90 φθινουσών περιοχών στην Ελλάδα και τα αίτια ήταν, πρώτον, αντικειμενικά. Μεγάλες αλλαγές γίνονταν εκείνο τον καιρό, παγκοσμιοποίηση, χιλιάδες πράγματα. Ήταν μόνο αυτό, ή ήταν και η καταστρεπτική οικονομική πολιτική της κυβέρνησης του Κωνσταντίνου Μητσοτάκη; Μα, ήταν γιατί έβγαλε τελείως την περιφέρεια από την ανάπτυξη. Γιατί δεν προχώρησε κανένα έργο στην περιφέρεια, γιατί δεν στήριξε τον κοινωνικό ιστό και ήλθε το ΠΑ.ΣΟ.Κ. και παρενέβη και αντιμετώπισε τις περιοχές –σας έφερα μερικά παραδείγματα- και αυτές οι περιοχές σήμερα δεν είναι φθίνουσες και κάποιοι κλάδοι δεν είναι φθίνοντες κλάδοι, έχουν αλλάξει. 
      Φυσικά συνεχίζουν να υπάρχουν προβλήματα και μεγάλες αλλαγές. Και ξαναζούμε τώρα ένα δεύτερο κύμα. Και αυτό έχει σφραγίδα. Έχει τις αλλαγές, αλλά έχει και τη σφραγίδα της δικής σας οικονομικής πολιτικής, της οικονομικής πολιτικής της Κυβέρνησης του Κώστα Καραμανλή, του κ. Αλογοσκούφη.
      Θα σας πω ένα παράδειγμα. Το εργοστάσιο Ζάχαρης στη Λάρισα έκλεισε, γκρεμίζεται. Οι εργαζόμενοι και όσοι άλλοι εμπλέκονται σε αυτήν τη διαδικασία είναι στον αέρα. Ποιος φταίει γι’ αυτό; Ποιος φταίει και έκλεισε το καλύτερο εργοστάσιο που είχαμε στην Ελλάδα, το μεγαλύτερο, αυτό που παρήγαγε με το μικρότερο κόστος; Ποιος φταίει; Κανένας δεν φταίει; Αυτοί που διαπραγματεύθηκαν στην Ευρωπαϊκή Ένωση και δεν δέχτηκαν τη μείωση του 17% και αποδέχτηκαν το 40%, απ’ αυτούς κανένας δεν φταίει; Έτσι προκύπτει η ανεργία, έτσι γίνονται οι φθίνοντες κλάδοι, έτσι γίνονται οι φθίνουσες περιοχές. 
      Φτιάξατε κάτι, κύριε Υπουργέ, που δεν θα είναι αποτελεσματικό. Κάνετε κάτι που θέλετε να το περάσετε ως κοινωνικά ευαίσθητο, αλλά στην ουσία το κάνετε εργαλείο ρουσφετολογικό και προεκλογικό. Ξαναβάζετε βόμβα στον κοινωνικό ιστό της χώρας κι ας επικαλείσθε ότι αυτό είναι μία ενίσχυση του κοινωνικού δικτύου. Όπως βόμβα βάλατε με τη γενικότερη πολιτική σας σε όλους τους κλάδους και ιδιαίτερα με την πολιτική του Υπουργείου Παιδείας και του Υπουργείου Δημόσιας Τάξης.
      Σήμερα η Αθήνα είναι πολιορκημένη πόλη, λόγω της δικής σας πολιτικής. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Τον τελευταίο χρόνο οι φοιτητές μας βρίσκονται στο δρόμο. Οι οικογένειες βρίσκονται σε ομηρία.
      ΠΡΟΕΔΡΕΥΩΝ (Ιωάννης Τραγάκης):  Ολοκληρώστε, κύριε συνάδελφε. Όταν θα συζητήσουμε το θέμα της παιδείας, θα μιλήσετε για την παιδεία.
      ΕΚΤΟΡΑΣ ΝΑΣΙΩΚΑΣ: Ολοκληρώνω σε ένα δευτερόλεπτο, κύριε Πρόεδρε.
      Οι καθηγητές και τα πανεπιστήμια καθυβρίζονται και λοιδορούνται.
      Είναι μια περιπέτεια, λοιπόν, κάθε φορά που η Νέα Δημοκρατία έρχεται στην Κυβέρνηση; Ο λαός θα πρέπει να απαντήσει σ’ αυτό.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης):  Κυρίες και κύριοι συνάδελφοι, θα ήθελα να ανακοινώσω στο Σώμα ότι την Πέμπτη 22 Μαρτίου και ώρα 10.30 πρωινή –το επαναλαμβάνω το 10.30΄ πρωινή για να ξεκινήσουμε νωρίς- θα διεξαχθεί προ ημερησίας διατάξεως συζήτηση στη Βουλή, με πρωτοβουλία του Προέδρου του Πανελληνίου Σοσιαλιστικού Κινήματος κ. Γεωργίου Παπανδρέου σε επίπεδο Αρχηγών κομμάτων, με θέμα την οικονομική πολιτική της Κυβέρνησης. 
      Με τη σύμφωνη γνώμη της Διάσκεψης των Προέδρων, παρακαλώ να συναινέσετε για τη μεταφορά της ημέρας νομοθετικής εργασίας τη Δευτέρα 19 Μαρτίου 2007. 
      Συναινεί το Σώμα; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το Σώμα συναίνεσε ομόφωνα. 
      Η συνάδελφος κ. Μερεντίτη έχει το λόγο.
      ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κύριε Πρόεδρε.
      Κυρίες και κύριοι συνάδελφοι, το νομοσχέδιο που συζητάμε σήμερα είναι ρουσφετολογικό, προεκλογικό και κυρίως υπηρετεί την επικοινωνιακή τακτική        -κυρίαρχη πολιτική επιλογή της Νέας Δημοκρατίας- και όχι τα προβλήματα της ανεργίας και το πώς θα αντιμετωπισθούν.
      Σίγουρα ξεκάθαρος στόχος κάθε κυβέρνησης πρέπει να είναι η πάταξη της ανεργίας. Ας δούμε, όμως, τι γίνεται με το νομοσχέδιο. Αφ’ ενός μεν προσπαθείτε να νομιμοποιήσετε τις υπουργικές εξυπηρετήσεις, αφ’ ετέρου δε προσπαθείτε να εξυπηρετήσετε τα κομματικά συμφέροντα της Νέας Δημοκρατίας και των «γαλάζιων» παιδιών. 
      Όπως ήταν επόμενο, όλοι οι κοινωνικοί φορείς είναι αντίθετοι προς το συζητούμενο νομοσχέδιο. Είναι γεγονός ότι πρέπει διαρκώς να επιδιώκεται η πάταξη της ανεργίας με επιστημονικά θεμελιωμένες προσεγγίσεις, με συγκεκριμένες πολιτικές προτάσεις και παράλληλα, να προσπαθούμε και να διατηρούμε τις υπάρχουσες θέσεις, αλλά και να δημιουργούμε νέες, πολύ περισσότερο όταν συνδυάζονται η προηγούμενη απασχόληση σε προβληματικούς κλάδους της οικονομίας και η διαμονή σε περιοχές με γενικά υψηλό ποσοστό ανεργίας. Τότε όχι μόνο δικαιολογείται, αλλά απαιτείται η παρέμβαση της πολιτείας. Το αδιέξοδο -εργασιακό, οικονομικό, κοινωνικό- στις περιπτώσεις αυτές είναι τεράστιο και επιβάλλεται να βρεθεί διέξοδος άμεσα, με κύριο στόχο την εισοδηματική ενίσχυση και την κοινωνική προστασία των ανέργων.
      Και άλλα κράτη-μέλη έχουν υιοθετήσει τη δημιουργία ενός Ταμείου Αλληλεγγύης, αλλά, κύριε Υπουργέ, το έκαναν ως μια σοβαρή προσπάθεια και όχι ως κίνηση εντυπωσιασμού, όπως κάνετε εσείς.
      Το νομοσχέδιό σας, πρώτον, δεν απαντά στις ανάγκες καταπολέμησης της ανεργίας, της επανένταξης και της στήριξης των ανέργων. Αντιμετωπίζει παθητικά, επιδοματικά την ανεργία, χωρίς ίχνος αντικειμενικών κριτηρίων επιλογής των ανέργων και των προβληματικών περιοχών και επιχειρήσεων. Δεν εισάγει ενεργητικά μέτρα και πολιτικές για την επανατοποθέτηση στην αγορά εργασίας των απολυμένων, για την κατάρτιση και τη στήριξη της επιχειρηματικότητας στις προβληματικές περιοχές. 
      Δεύτερον, χρηματοδότηση. Δεν υπάρχει καμία χρηματοδοτική επάρκεια, που για μας είναι το θεμέλιο στοιχείο για όλους. Είναι στον αέρα. Δεν διασφαλίζεται από πουθενά η επαρκής και πάγια χρηματοδότηση από τον κρατικό προϋπολογισμό.
      Γνωρίζετε καλά ότι με ευχολόγια και με προσεγγίσεις που στερούνται χρηματοδοτικών εγγυήσεων δεν κτίζεται η οικονομική, κοινωνική πολιτική. Γιατί το κάνετε; Έχουν δίκιο όσοι βαφτίζουν το νομοσχέδιό σας προεκλογικό και υποστηρίζουν ότι αποσκοπεί στην ενίσχυση ελάχιστων, μεταξύ των τετρακοσίων πενήντα χιλιάδων απόκληρων, οι οποίοι βρίσκονται εκτός της αγοράς εργασίας με 345 ευρώ το μήνα.
      Το νομοσχέδιο δεν διασφαλίζει τη δημιουργία ενός αντικειμενικού πλαισίου ίσης μεταχείρισης. Για τις δύο βασικές έννοιες: «περιοχή» και «φθίνων κλάδος» της οικονομίας δεν υπάρχουν ξεκάθαροι νομοθετικοί ορισμοί. Πείτε μας στην πράξη, τι σημαίνει διπλάσιο ποσοστό ανεργίας του εθνικού μέσου όρου ανεργίας; Αν αυτό αναφέρεται σε επίπεδο νομού, δεν έχει νόημα. Κανένας νομός δεν έχει διπλάσιο ποσοστό ανεργίας. Φαίνεται ότι το κριτήριο είναι ανεπαρκές και αυτό θα αποδειχθεί στην πράξη.
    Όσον αφορά τους φθίνοντες κλάδους της οικονομίας, θεωρώ –νομίζω ότι και εσείς το ξέρετε πολύ καλά- ότι έπρεπε ήδη να έχετε παρουσιάσει μελέτες και να προβλέπετε σαφώς ότι αυτές θα επαναλαμβάνονται σε τακτικά χρονικά διαστήματα, για να ξέρουμε ποιοι είναι αυτοί οι κλάδοι. 
    Τέταρτον, όσον αφορά τις προϋποθέσεις, δηλαδή τις μέρες ασφάλειας, την ηλικία κ.λπ., που πρέπει να πληροί ένας άνεργος για να υπαχθεί στις ευεργετικές διατάξεις του νόμου, προβλέπεται ότι μπορούν στην πορεία να αλλάξουν με υπουργική απόφαση. Επιτρέπετε δηλαδή την ακύρωση ολόκληρης νομοθετικής πράξης από μία υπουργική απόφαση. Αυτό δημιουργεί ανασφάλεια δικαίου και κυρίως υπονομεύει την προσπάθεια του μακροπρόθεσμου προγραμματισμού. 
    Όμως και όλα τα άλλα κρίσιμα θέματα –ένταξη περιοχών, κριτήρια υπαγωγής των ανέργων, χρηματοδότηση κ.λπ.- βρίσκονται σε πλήρη ασάφεια και παραπέμπονται στην ανέλεγκτη δικαιοδοσία του Υπουργού, που με υπουργικές αποφάσεις θα μπορεί να ασκεί πελατειακή, ρουσφετολογική πολιτική κατά το δοκούν. 
    Τα μέλη της Επιτροπής Διαχείρισης στο Ε.Τ.Κ.Α. θα έπρεπε να προκύπτουν από την αναλογική εκπροσώπηση κράτους, εργοδοτών και εργαζομένων και όχι να έχει την πλειοψηφία η Κυβέρνηση. Έπρεπε δηλαδή να είναι τριμερής και ισότιμη. Και αυτό δεν μπορέσατε, δεν αντέξατε να το περάσετε στο νομοσχέδιο. 
    Στο άρθρο 2 προβλέπεται ότι εκπίπτουν από την προστασία του Ε.Τ.Κ.Α. τα πρόσωπα που αποδεδειγμένα αρνήθηκαν την ένταξή τους στην αγορά εργασίας. Κύριε Υπουργέ, χάνουν την προστασία αυτή, ακόμα και όταν αρνηθούν εργασία που δεν είναι αντίστοιχη με τα προσόντα τους ή το επάγγελμά τους; Οι ισχύουσες διατάξεις για το επίδομα ανεργίας προβλέπουν ότι το επίδομα χάνεται, μόνο όταν ο άνεργος δεν αποδέχεται εργασία που ανήκει στον ευρύτερο επαγγελματικό του κλάδο. 
    Αυτό δεν το ξεκαθαρίζετε. Τέτοιες υπουργικές αποφάσεις που να  καθορίζουν τα συναφή επαγγέλματα, τις ειδικότητες και τις εργασίες που συναπαρτίζουν τους ευρύτερους επαγγελματικούς κλάδους δεν έχουν εκδοθεί. Παραπέμπονται και αυτά αργότερα, όπως τα παραπέμπετε όλα στο κοντινό ή απώτερο μέλλον. Το συγκεκριμένο ζήτημα, σύμφωνα με όλους τους κοινωνικούς εταίρους, είναι πολύ σοβαρό και δεν μπορεί να μένει ανοικτό. Ταυτόχρονα δεν μπορεί και δεν πρέπει να ρυθμιστεί, αν δεν προηγηθεί ουσιαστικός διάλογος. 
    Το νομοσχέδιο δεν λαμβάνει καμμία μέριμνα για την προστασία των ανέργων που είναι ασφαλισμένοι σε άλλους ασφαλιστικούς φορείς πέραν του Ι.Κ.Α., όπως συμβαίνει με τις αγροτικές περιοχές. Τι θα γίνει με τους αγρότες, κύριε Υπουργέ, που δεν εγγράφονται πλέον στον Ο.Α.Ε.Δ. ως άνεργοι; 
    Είναι ένα ακόμα ρουσφετολογικό και τακτοποιητικό νομοσχέδιο. Είναι ένα νομοσχέδιο κομμένο και ραμμένο στις «γαλάζιες εξυπηρετήσεις» και τις «γαλάζιες προσλήψεις». Χωρίζετε τους Έλληνες πολίτες στους «γαλάζιους» και τους άλλους. 
    Εδώ, επιτρέψτε μου, κύριε Υπουργέ –μολονότι δεν με παρακολουθείτε- να σας υπενθυμίσω ότι κυρίαρχο στη ζωή, στη φύση και σε όλα είναι η πολυχρωμία. Η πολυχρωμία δίνει ζωή, αναπαραγωγή και πλούτο. Αυτό το ξεχνάτε. Και αυτό θα το θυμηθείτε στις επερχόμενες εκλογές. 
    Με το άρθρο 6 μονιμοποιείτε περισσότερους από επτακόσιους ωρομίσθιους που είχαν προσληφθεί στον Ο.Α.Ε.Δ.. 
    (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας της κυρίας Βουλευτού)
    Κύριε Πρόεδρε, θα μου επιτρέψετε να έχω λίγο χρόνο ακόμα για να τελειώσω, γιατί σήμερα, όπως και άλλες φορές, αισθάνθηκα σαν κομπάρσος. 
    ΠΡΟΕΔΡΕΥΩΝ (Ιωάννης Τραγάκης): Αυτό ξέρετε τι σημαίνει; Σημαίνει ότι θα αδικήσετε τους συναδέλφους σας που έπονται. 
    ΑΘΑΝΑΣΙΑ ΜΕΡΕΝΤΙΤΗ: Θα προσπαθήσω πάντως να συντομεύω, κύριε Πρόεδρε. 
    ΠΡΟΕΔΡΕΥΩΝ (Ιωάννης Τραγάκης): Εντάξει, θα υπάρξει μια μικρή ανοχή, γιατί πράγματι ήσασταν υπομονετική από χθες. 
    ΑΘΑΝΑΣΙΑ ΜΕΡΕΝΤΙΤΗ: Αυτό το λέω, κύριε Πρόεδρε, γιατί επικαλούνται εδώ τον Κανονισμό της Βουλής. Αν η ζωή απέδειξε και αποδεικνύει ότι ο Κανονισμός της Βουλής έχει αδυναμίες, να τις διορθώσουμε. Όμως, δεν μπορεί οι Βουλευτές να χρησιμοποιούνται ως κομπάρσοι όποτε πρέπει να γεμίσουν το πλάνο ή το χρόνο. 
    ΠΡΟΕΔΡΕΥΩΝ (Ιωάννης Τραγάκης): Μην αναλίσκεστε τώρα σ’ αυτά, κυρία συνάδελφε. Προχωρήστε. 
    ΑΘΑΝΑΣΙΑ ΜΕΡΕΝΤΙΤΗ: Μιλάω, λοιπόν, για τους επτακόσιους ωρομίσθιους του Ο.Α.Ε.Δ. την περίοδο 1993. Θέλετε να εξυπηρετείτε πάντοτε αυτούς που σας βολεύουν και όχι αυτούς που έχουν μεγαλύτερη εμπειρία.
     Και –το χειρότερο- θέλετε με την τροπολογία να μετατρέψετε τα δεκαοκτάμηνα σε τριάντα μήνες, να χρησιμοποιείτε τα «STAGE» για ρουσφέτια, ενώ τα «STAGE», όπως σας είπε και ο Κοινοβουλευτικός μας Εκπρόσωπος, χρησιμοποιούνται για να αποκτήσουν εμπειρία και προϋπηρεσία οι άνεργοι και όχι για να τους εκμεταλλεύεστε. Στην προκειμένη περίπτωση, κλείνετε πονηρά το μάτι στα «γαλάζια παιδιά» εν όψει των εκλογών, για να τους έχετε πάλι σε ομηρία, για να τους σύρετε στην κάλπη. 
    Κυρίες και κύριοι συνάδελφοι, η Κυβέρνησή σας όχι μόνο δεν προστατεύει τους ανέργους, αλλά τους εμπαίζει. Αντίθετα, στους επιχειρηματίες προσφέρει πλουσιοπάροχα, όπως έγινε με τη «ΚΛΩΝΑΤΕΞ» που πήγατε να προσφέρετε χρήματα με τις τσέπες άλλων και ιδιαιτέρως των Ελλήνων πολιτών. 
Παίξατε το μελόδραμα  υπέρ των φτωχών και αναξιοπαθούντων της «ΚΛΩΝΑΤΕΞ» και τώρα  παίζετε το μελόδραμα υπέρ των φτωχών και αναξιοπαθούντων βιομηχάνων.  
      Εμείς έχουμε καταθέσει συγκεκριμένη πρόταση για την ανασυγκρότηση περιοχών που αντιμετωπίζουν βιομηχανική κρίση. Θα έπρεπε να τα διαβάζετε και να τα λαμβάνετε λίγο υπ’ όψιν, γιατί μόνο με επικοινωνιακά τεχνάσματα δεν μπορεί να κυβερνηθεί η χώρα. 
      Κύριε Υπουργέ, η δήθεν προσπάθειά σας να οικοδομήσετε ένα γερό μηχανισμό πραγματικής προστασίας των ανέργων, για το χρονικό διάστημα που αυτοί παραμένουν άνεργοι, στερείται θεμελίων. Θα καταρρεύσει και τα συντρίμμια αυτήν τη φορά θα καταπλακώσουν μια από τις πλέον ευαίσθητες ομάδες του ελληνικού λαού, τους ανέργους. 
      Ευχαριστώ, κύριε Πρόεδρε, και για την ανοχή σας. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Τζαμτζής. 
      ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, κυρίες και κύριοι συνάδελφοι, θα ήθελα, πριν πω οτιδήποτε για το νομοσχέδιο, να ευχαριστήσω την πολιτική ηγεσία του Υπουργείου Απασχόλησης, τον Υπουργό, τον Υφυπουργό και τον Πρόεδρο του Ο.Α.Ε.Δ., γιατί πραγματικά όσον αφορά την Πέλλα, την εκλογική μας περιφέρεια, έγινε ένα εκλογικό πρόγραμμα, ένα ειδικό πρόγραμμα ολοκληρωμένης παρέμβασης, το οποίο δίνει δυνατότητες και, φυσικά, μας κάνει αισιόδοξους για το μέλλον. 
      Θέλω να σας ευχαριστήσω, γιατί πραγματικά κατά τη διάρκεια της περιοδείας που έγινε στην Πέλλα ειπώθηκαν συγκεκριμένα μέτρα, τα οποία θα δώσουν τη δυνατότητα ανάπτυξης στην περιοχή. 
      Κύριε Υπουργέ, κύριε Υφυπουργέ, πριν πω οτιδήποτε άλλο για το νομοσχέδιο,  θα ήθελα να σταθώ σε κάποια θέματα που πραγματικά θέλω να εξετάσετε. 
      Το ένα θέμα αφορά το εποχικό επίδομα. Το εποχικό επίδομα, με το οποίο πρέπει να δικαιωθούν οι εργαζόμενοι στις κονσερβοβιομηχανίες, στα διαλογητήρια, στα συσκευαστήρια φρούτων και λαχανικών και στα εργοστάσια κατάψυξης,  πραγματικά το έχουν ανάγκη. 
      Να τονίσω ότι το 2004 δόθηκε εκτάκτως αυτό το επίδομα. Θέλω να εξετάσετε πλέον την περίπτωση να ενταχθούν στα εποχικά επαγγέλματα και οι συγκεκριμένοι εργαζόμενοι σε αυτές τις εποχικές βιομηχανίες. 
      Το δεύτερο θέμα αφορά την αλλαγή του νόμου του ΠΑ.ΣΟ.Κ., όπου δεν δικαιούνται επιδόματος ανεργίας και δεν έχουν κάρτα ανεργίας όσοι είναι ασφαλισμένοι στον Ο.Γ.Α., τη στιγμή που δεν έχουν κτήματα και εισοδήματα. Είναι ένα πολύ μεγάλο θέμα. 
      Το ΠΑ.ΣΟ.Κ. κρύβεται στην ουσία πίσω από το δάκτυλό του. Δεν λέει στον κόσμο και στους πολίτες πως αυτό έφτιαξε αυτόν το νόμο. Εγώ ζητώ να αλλάξει αυτός ο νόμος και πλέον οι ασφαλισμένοι νέοι στον Ο.Γ.Α. να δικαιούνται επιδόματος ανεργίας και κάρτας ανεργίας. 
      Το τρίτο θέμα αφορά το Σ.ΕΠ.Ε. Γιαννιτσών. Κύριε Υπουργέ, πιστεύω ότι μέσα σε αυτό το νομοσχέδιο θα πρέπει να μπει μία διάταξη για τη λειτουργία πλέον του Σ.ΕΠ.Ε. στα Γιαννιτσά, κάτι που υπήρχε, αλλά πριν από κάποια χρόνια διακόπηκε η λειτουργία του. Αυτό το θέμα θα πρέπει να διευθετηθεί. 
      Το τέταρτο θέμα αφορά την αλλαγή του ν. 3518/2006 και συγκεκριμένα του άρθρου 53, όπου πραγματικά αδικούνται οι ασφαλισμένοι στο Ι.Κ.Α.. Αυτό θα πρέπει να γίνει όσο γίνεται πιο σύντομα, κύριε Υπουργέ. Γιατί έρχεται η καλλιεργητική περίοδος, θα λειτουργήσουν οι εποχικές βιομηχανίες και με την αλλαγή αυτή θα αποφύγουμε προβλήματα σοβαρά, τα οποία θα αντιμετώπιζαν και σε άλλη περίπτωση θα αντιμετωπίσουν οι ασφαλισμένοι στο Ι.Κ.Α.. 
      Κυρίες και κύριοι συνάδελφοι, παρακολουθώντας δύο μέρες με τη σημερινή τις συνεδριάσεις και τις εισηγήσεις που γίνονται απ’ όλους τους συναδέλφους, αυτό που παρατήρησα είναι ότι περί άλλων ομιλείτε. Άκουσα να γίνεται αναφορά στον πόλεμο της Γιουγκοσλαβίας. Άκουσα να γίνεται αναφορά σε διάφορα θέματα. Όμως, δεν ομιλείτε επί της ουσίας για το νομοσχέδιο. 
      Από την πλευρά του το Κ.Κ.Ε διαπιστώνει ότι χάνει το προνόμιο να παρουσιάζεται ως ο μόνος συνομιλητής με τους εργαζόμενους. Είναι γεγονός ότι σας χαλάμε την εικόνα. Η εκμετάλλευση των εργαζομένων πλέον τελειώνει. To εμπόριο ελπίδας δεν μπορεί να συνεχιστεί. Εμείς προχωρούμε κάνοντας πράξη αυτά που έχουμε υποσχεθεί και δεν μένουμε στα λόγια. 
      Από την πλευρά του Συνασπισμού ακούστηκε ότι ο νόμος είναι ρουσφετολογικός, κάτι το οποίο έχει πει και το ΠΑ.ΣΟ.Κ.. Απέναντι σε ποιους είναι ρουσφετολογικός αυτός ο νόμος; Στους εργαζόμενους που έχουν προβλήματα; Στους εργαζόμενους, κυρίες και κύριοι συνάδελφοι, που λέτε ότι σας στηρίζουν. H φτώχεια δεν έχει χρώμα. Ο απολυμένος είναι απολυμένος όπου κι αν βρίσκεται, ό,τι κι αν ψηφίζει. 
      Διαπιστώσαμε ότι το ΠΑ.ΣΟ.Κ. χαρακτηρίζει το νόμο ρουσφετολογικό και ταυτόχρονα κάνει αναφορές ότι χαλάμε την οικονομία, ότι έχουμε δημιουργήσει προβλήματα.
      Φίλες και φίλοι του ΠΑ.ΣΟ.Κ., η φυγή των επιχειρήσεων στη Βουλγαρία έγινε επί των κυβερνήσεών σας. Τότε, επιδοτούσατε τη μετακίνηση των επιχειρήσεων και δίνατε και δάνεια -τα θαλασσοδάνεια- σε ανθρώπους, οι οποίοι έφευγαν. Γέμισε η επαρχία κτήρια-κουφάρια, τα οποία δεν ολοκληρώθηκαν ποτέ. Η ανεργία το 2004 ήταν στο 11,3%, σύμφωνα με επίσημα στοιχεία. Σήμερα είναι στο 8,3% με τις πολιτικές που εφάρμοσε αυτή η Κυβέρνηση.
      Τι λέμε λοιπόν εμείς; Με το συγκεκριμένο νόμο προσπαθούμε να προστατεύσουμε τους μακροχρόνια άνεργους και τους απολυμένους. Αναφερθήκατε στο επίδομα ανεργίας. Το έκανε η κ. Χριστοφιλοπούλου. Θεσμοθετημένο ήταν το 30% του μισθού. Κι έρχεστε σήμερα και λέτε το 70% πρέπει να γίνει. Πάψτε να εμπαίζετε πλέον τους Έλληνες πολίτες, πάψτε να εμπαίζετε τους εργαζόμενους. Το επίδομα ανεργίας το είχατε στα 311 ευρώ κι εμείς το αυξάνουμε από την 1/1/2007 στα 350 ευρώ, από την 1η Μαΐου φέτος στα 367 ευρώ και από την 1η του επόμενου χρόνου, το 2008, θα πάει στα 404 ευρώ.
      Τι κάνει σήμερα αυτή η Κυβέρνηση; Φέτος, το 2007, στους νέους επιστήμονες δίνει 12.000 ευρώ και επιπλέον δάνειο 10.000 ευρώ, για να μπορέσουν να ξεκινήσουν δουλειές. Καταργήσαμε το Λ.Α.Φ.Κ.Α. και τον πληρώνουμε και αναδρομικά. Εξετάζεται η πρόταση για να πάρει η αγρότισσα σύνταξη στα εξήντα. Διακόσιες χιλιάδες νέοι ανασφάλιστοι στον Ο.Γ.Α., ασφαλίζονται. Πήγαμε τη σύνταξη του Ο.Γ.Α., στα 330 ευρώ. Έγιναν νέες θέσεις εργασίας στον ιδιωτικό, στο δημόσιο τομέα και στους Ο.Τ.Α.. Δημιουργήθηκαν είκοσι χιλιάδες νέες θέσεις εργασίας για άνδρες, που είναι πάνω από σαράντα πέντε ετών και για γυναίκες, που είναι πάνω από πενήντα ετών. Δεν μπορείτε να δεχθείτε ότι η Νέα Δημοκρατία αποδεικνύεται στην πράξη μια Κυβέρνηση με κοινωνική ευαισθησία, μια Κυβέρνηση που έχει κοινωνική πολιτική, μια πολιτική πραγματικά φιλεργατική, που στηρίζει τους εργαζόμενους.
      Κυρίες και κύριοι συνάδελφοι της Αντιπολίτευσης, συγχωρήστε με για την έκφραση, αλλά έχετε χάσει την μπάλα! Η Κυβέρνηση σάς βάζει γκολ κι εσείς ψάχνετε την μπάλα στο κέντρο του γηπέδου! Αυτό το νομοσχέδιο επιβεβαιώνει ότι η Νέα Δημοκρατία στηρίζει τους εργαζόμενους κι εσείς παραπονιέστε γιατί πλέον δεν μπορείτε να λέτε ψέματα στους πολίτες, δεν μπορείτε να τους υπόσχεστε ό,τι θέλετε, χωρίς πραγματικά να το καταλαβαίνουν οι πολίτες. Αυτή η Κυβέρνηση με το συγκεκριμένο νομοσχέδιο στηρίζει πραγματικά τους εργαζόμενους, στηρίζει τους απολυμένους, στηρίζει αυτούς τους ανθρώπους που πραγματικά έχουν πρόβλημα. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει ο κ. Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριοι συνάδελφοι, θα ήθελα να πω στον μόλις κατελθόντα του Βήματος ότι ο Υφυπουργός κ. Ευριπίδης Στυλιανίδης σε πρόσφατη ομιλία του στη Θράκη, αλλά και από του Βήματος αυτού της Βουλής, μίλησε για την αξία στήριξης των ελληνικών επιχειρήσεων στα Βαλκάνια και για το σωστό μέτρο των επιδοτήσεων.
        Στον μόλις κατελθόντα του Βήματος θέλω να πω ότι δεν είναι η ονομαστική αξία για το θέμα της αποζημίωσης που δίνεται σε κάθε άνεργο, αλλά το ποσοστό. Όταν αυξάνει το ημερομίσθιο του ανειδίκευτου εργάτη και το ποσοστό παραμένει το ίδιο, σαφώς αυξάνει και αυτό το επίδομα ανεργίας που του δίνετε. Το ΠΑ.ΣΟ.Κ. το είχε 45,8%, εσείς θα το κάνετε 50% και θα το κάνετε 55% από τον επόμενο χρόνο. Αυτό που λέτε δεν ισχύει. Άρα, λοιπόν, ας μιλήσουμε με ακρίβεια για ορισμένα πράγματα και όχι απλώς έτσι θεωρητικά. Ας σκεφθούμε όλοι μας με σοβαρότητα ότι καθόμαστε επάνω σε μια βόμβα στα θεμέλια της κοινωνίας. 
        Έρχεται η Κυβέρνηση μ’ αυτό το νομοσχέδιο να παρέμβει επιδερμικά και πυροσβεστικά πάνω στο μεγαλύτερο κοινωνικό πρόβλημα της χώρας που είναι το ζήτημα κατά τη δική μου άποψη της έλλειψης θέσεων εργασίας στην αγορά. Αυτό είναι το ζήτημα. Και αντιμετωπίζεται μόνο με μεγέθυνση της οικονομίας. Εσείς, αντί να εντάξετε τη χώρα στο νέο παγκόσμιο καταμερισμό ανάπτυξης και καινοτομίας, αντί να διαχειριστείτε τη μεταολυμπιακή προίκα της φήμης της χώρας ως μίας χώρας ασφαλούς και ισχυρής για κεφάλαια και επισκέπτες –δεν θα μιλήσω για τις κλειστές ολυμπιακές εγκαταστάσεις- για καθαρά κομματικές σκοπιμότητες προχωρήσατε στην απογραφή. Η απογραφή πάγωσε την οικονομία. Για ποια μεγέθυνση της οικονομίας που θα δημιουργούσε θέσεις εργασίας μιλάμε; Και έβαλε τη χώρα σε επιτήρηση. Και όλα αυτά για να χρεωθεί το ΠΑ.ΣΟ.Κ.. 
        Και έρχεστε τώρα το μέγα ψεύδος της απογραφής να το σβήσετε με ένα άλλο ψεύδος, εντάσσοντας τμήμα της παραοικονομίας στην οικονομία. Από τη μια μέρα που ήμασταν φτωχοί, γίναμε πλούσιοι. Και σαν να μην έφθανε αυτό, μειώνετε το πρόγραμμα δημοσίων επενδύσεων που πραγματικά θα έδινε θέσεις εργασίας στην έλλειψη θέσεων εργασίας που έχουμε και μάλιστα κατά 50% το πρόγραμμα δημοσίων επενδύσεων που είναι πρόγραμμα για ανάπτυξη της περιφέρειας.
        Όσο δε για τους δείκτες ανάπτυξης που επικαλείστε, το 1/3 του δείκτη ανάπτυξης πρέπει να ξέρετε ότι βασίζεται στην οικοδομή. Στην οικοδομή, όμως, δεν δουλεύει ΄Ελληνας εργαζόμενος. Ως επί το πλείστον δουλεύουν αλλοδαποί.
        Οι παρενέργειες της ελλείψεως θέσεων εργασίας στην αγορά είναι να δημιουργείται ανεργία, να δημιουργείται πρόβλημα στα ασφαλιστικά ταμεία και να οδηγούμαστε στους απασχολήσιμους. Η ανεργία, όμως, δεν είναι θέμα αριθμών. Όσο και αν επαίρεστε, κύριε Υπουργέ, ότι μειώσατε την ανεργία ως δείκτες, ευτυχώς αδιάψευστος μάρτυρας είναι η ελληνική οικογένεια. Ο καλύτερος Ο.Α.Ε.Δ. για τους ανέργους είναι η ελληνική οικογένεια, γιατί κάθε οικογένεια έχει τον άνεργό της.
        Για το ασφαλιστικό λέτε ότι δεν θα το πειράξετε προς το παρόν. Θα κάνετε επιδρομή την επόμενη τετραετία, αν σας τη δώσει ο ελληνικός λαός, που δεν το πιστεύω.  Αλλά, όμως, έρχεστε να αδυνατίσετε τα ασφαλιστικά ταμεία. Ήδη για το Ι.Κ.Α. τετραπλασιάσατε το χρέος. Το πήρατε 1,2 δισεκατομμύρια και το αυξήσατε κατά 4,6 δισεκατομμύρια αυτήν τη στιγμή. Και ρωτάμε ευθέως: Είναι αλήθεια ότι ρευστοποιήθηκαν ομόλογα 600.000.000 ευρώ στο Ι.Κ.Α.; 
        ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας):  Όχι. 
        ΠΑΝΑΓΙΩΤΗΣ ΣΓΟΥΡΙΔΗΣ: Για ποιο λόγο έγινε αυτό; Και με τίνος απόφαση; 
        Το διαψεύδετε κατηγορηματικά; 
        ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας):  Μάλιστα. Θα σας απαντήσω, εάν θέλετε. 
        ΠΑΝΑΓΙΩΤΗΣ ΣΓΟΥΡΙΔΗΣ:  Όπως διαψεύσατε ότι η επιτροπή δεν λειτουργούσε; Και έρχεστε εκ των υστέρων και λέτε ότι, ναι, λειτουργούσε η επιτροπή, όπως είπε ο κ. Θωμόπουλος; Και πείτε μου: Η λειτουργία αυτής της επιτροπής δεν θα απέτρεπε να δώσετε στην «ΑΚΡΟΠΟΛΙΣ» στους «υμετέρους» αυτήν τη διαχείριση των ομολόγων; 
        Και μη μιλάτε για τη διαχείριση επί ΠΑ.ΣΟ.Κ., γιατί είπε ο Κοινοβουλευτικός Εκπρόσωπος κ. Βαρβιτσιώτης ότι το ΠΑ.ΣΟ.Κ. με το Χρηματιστήριο βούλιαξε τα ασφαλιστικά ταμεία. Και όμως η εξέλιξη της αξίας της περιουσίας των ασφαλιστικών ταμείων από το Υπουργείο Εργασίας και Κοινωνικών Ασφαλίσεων ως ποσοστό του Α.Ε.Π. το 1993 ήταν 6,94% και το 2000 στην κρίση του Χρηματιστηρίου ήταν 13,35%. 
        Το καταθέτω στα Πρακτικά για να τα βλέπετε με πίνακες.
         (Στο σημείο αυτό ο Βουλευτής κ. Παναγιώτης Σγουρίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)    
        Έρχομαι τώρα στο θέμα της απασχόλησης. Το θέμα της απασχόλησης δεν είναι κακό, το θέμα, όμως, είναι η ποιότητα της εργασίας, που προσφέρεται στην απασχόληση. Είναι του νέου, που με το «παπάκι» μεταφέρει την πίτσα, του νέου του ντελίβερι, που στα τρία μεροκάματα παίρνει ένα ένσημο. Της κοπέλας που με σπασμένα νύχια κτυπάει την ταμειακή μηχανή και παίρνει 600 ευρώ το μήνα και οι υπερωρίες μαζί. Είναι του σεκιούριτι, που περιμένει και ξεροσταλιάζει για 2 ευρώ την ώρα έξω από κάθε κτήριο τραπέζης. Είναι η ανασφάλεια των νέων, αυτή που οδηγεί ορισμένους να γίνουν και κουκουλοφόροι, που τους βλέπουμε έξω. 
        Με το νομοσχέδιο αυτό, λοιπόν, δεν ακολουθήσατε τα δοκιμασμένα πρότυπα, τα οποία υπάρχουν για μια ολοκληρωμένη ανάπτυξη για τις φθίνουσες περιοχές, όπως είναι αυτή η πρόταση που κατέβασε το ΠΑ.ΣΟ.Κ. και την απορρίψατε μετά πολλών επαίνων. Έχει αποδειχθεί ότι δεν κάνεις γενικό μέτρο για να αντιμετωπίσεις ένα θέμα, που θα σου παρουσιαστεί σε κάποια περιοχή ή σε κάποιο σημείο, αλλά προσπαθείς, όταν σου παρουσιαστεί να έχεις ολοκληρωμένο σχέδιο, το οποίο θα εφαρμόσεις για να μπορέσεις να αποτρέψεις τις συνέπειες. Και, όμως, εσείς δεν το χρησιμοποιείτε αυτό. Προχωρήσατε και δημιουργήσατε αυτό το ταμείο, χωρίς καμία χρηματοδότηση, χωρίς να υπάρχει η τριμερής εκπροσώπηση εργοδοτών, εργαζομένων και πολιτείας μέσα στη διοίκηση. Και είναι ανεφάρμοστο, γιατί ποτέ σε καμιά περιοχή της Ελλάδος δεν πρόκειται η επίσημη ανεργία να εμφανιστεί διπλάσια. 
        Και έρχεστε στο τέλος και βάζετε το κερασάκι στην τούρτα, γιατί πάντα πρέπει να υπάρχει και το ρουσφέτι από πίσω παρατείνεται κατά δώδεκα μήνες τα προγράμματα «STAGE». Ε, λοιπόν, είναι δυνατόν εμείς να ψηφίσουμε ένα τέτοιο νομοσχέδιο; Σας το χαρίζουμε. Ψηφίστε το μόνοι σας. 
        (Χειροκροτήματα από την πτέρυγα του ΠΑ.ΣΟ.Κ.)
        ΑΓΓΕΛΟΣ ΤΖΕΚΗΣ: Κύριε Πρόεδρε, παρακαλώ το λόγο για μία παρέμβαση.
        ΠΡΟΕΔΡΕΥΩΝ (Ιωάννης Τραγάκης):  Ορίστε, έχετε το λόγο για τρία λεπτά.
         ΑΓΓΕΛΟΣ ΤΖΕΚΗΣ: Άκουσα με προσοχή τον κύριο Υπουργό και μάλιστα απευθύνθηκε στην Αξιωματική Αντιπολίτευση και είπε ότι έκανε επιλεκτικές παρεμβάσεις σε διάφορες περιοχές. Αυτό είναι σωστό, γιατί υπάρχουν και άλλες περιοχές, που μπορεί να έγιναν και εκεί κάποιες επιμέρους παρεμβάσεις με τα τοπικά σύμφωνα απασχόλησης, στην Πτολεμαϊδα, στην Κοζάνη, στα Γρεβενά και σε άλλες περιοχές που είδαμε, βέβαια, το αποτέλεσμα ποιο ήταν. 
        Κύριε Υπουργέ, δεν μπορείτε να επικαλείστε αυτό, για να λέτε ότι η σύσταση του Ταμείου Αλληλεγγύης πραγματικά θα γίνει με όρους και προϋποθέσεις διαφάνειας και με ίσες ευκαιρίες προς όλους. Αφ’ ης στιγμής αυτό δεν προδιαγράφεται από το νομοσχέδιο, που συζητάμε, και παίρνετε εσείς, ως Υπουργείο, την πλήρη ευθύνη για να καθορίσετε το παιχνίδι, είναι επόμενο ότι εδώ θα κοπούν και θα ραφτούν στα μέτρα του πολιτικού σχεδιασμού της Κυβέρνησης, όχι μόνο της δικής σας, της εκάστοτε κυβέρνησης λέω εγώ. Γιατί οι εξουσιοδοτήσεις που ζητάτε από τη Βουλή πραγματικά «δένουν» το ρόλο και το έργο της Βουλής αυτής. Διότι περιοχές που είναι σε υποχώρηση θα καθοριστούν από σας. Οι όροι και γενικά οι κλάδοι θα καθοριστούν από σας. Βάζετε τα επτά χιλιάδες πεντακόσια ένσημα και τα πενήντα χρόνια ηλικίας και τα εννιακόσια μεροκάματα στον κλάδο που, όμως, όλα αυτά μπορείτε να τα αλλάζετε εσείς, χωρίς εμείς να έχουμε καμία συμμετοχή. Αυτό σημαίνει, δηλαδή, ότι πραγματικά ο σχεδιασμός θα γίνει και πάλι μέσα από την ανάπτυξη των πελατειακών σχέσεων, αν θέλετε και της πολιτικής ομηρείας ολόκληρων περιοχών. Γι’ αυτό ακριβώς μιλάμε για το Ταμείο Αλληλεγγύης. 
      Όσον αφορά τα προγράμματα “STAGE”, πραγματικά βλέπουμε εδώ το πώς θα χρησιμοποιηθούν, αλλά και το πώς χρησιμοποιήθηκαν. Μην κλείνουμε τα μάτια στο παρελθόν. Ήταν καθαρά ρουσφετολογικοί οι μηχανισμοί των προγραμμάτων κατάρτισης εμπειρίας και έτσι θα λειτουργήσουν από εδώ και πέρα, μάλιστα και με το δικαίωμα παραμονής επιπλέον δώδεκα μηνών. Αυτό μας στερεί το δικαίωμα να ψηφίσουμε το άλλο που αναφέρετε στην τροπολογία, το δικαίωμα της επιλογής των εμπόρων στα Τ.Α.Ε., στο Τ.Σ.Α.Ε. κ.λπ., να έχουν καλύτερη σύνταξη.
      Θα κλείσω αναφερόμενος στη χρηματιστηριακή εταιρεία και στα αποθεματικά. Αύριο θα συζητηθεί στη Βουλή η επίκαιρη ερώτηση, που έχουμε καταθέσει προς τον κύριο Πρωθυπουργό σχετικά με αυτό το ζήτημα. Θα το γενικεύσουμε, όμως. Μπορεί να ακούγονται πολλά σήμερα σ’ αυτήν την Αίθουσα, αλλά ήμασταν εμείς εκείνοι που είχαμε ζητήσει να συσταθεί και επιτροπή για τη χρονολογία του Χρηματιστηρίου. Και η Νέα Δημοκρατία, ως αξιωματική αντιπολίτευση τότε, είχε αυτήν τη θέση. Η κυβέρνηση τότε του ΠΑ.ΣΟ.Κ., που σήμερα κόπτεται για τα αποθεματικά των ταμείων, το απέκλεισε. Δεν βλέπουμε, όμως, να γίνεται το ίδιο με τη σημερινή Κυβέρνηση, δηλαδή να προχωράει σε μια τέτοια επιτροπή για να διερευνηθεί το μεγάλο πολιτικό και οικονομικό σκάνδαλο της διετίας.
      Θα πρέπει να σταματήσει ο τζόγος των αποθεματικών είτε στο χρηματιστήριο είτε σε άλλα χρηματοοικονομικά προϊόντα που θέτουν σε κίνδυνο το μόχθο και τον ιδρώτα του εργαζόμενου λαού.
      Το ζήτημα για μας είναι ότι χρειάζονται πολιτικές, που θα διορθώσουν τις υποβαθμισμένες περιοχές και όχι να δίνουμε ψίχουλα για να κλείνουμε στόματα.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης):  Το λόγο έχει ο συνάδελφος κ. Καράογλου.
      ΘΕΟΔΩΡΟΣ ΚΑΡΑΟΓΛΟΥ: Κυρίες και κύριοι συνάδελφοι, πριν από μία εβδομάδα ο ελληνικός λαός γιόρτασε τα τρία χρόνια διακυβέρνησης της Νέας Δημοκρατίας, τρία χρόνια σκληρής δουλειάς. Είναι τρία χρόνια εφαρμογής ενός συγκεκριμένου ολοκληρωμένου προγράμματος για όλους τους τομείς της κοινωνικής δράσης και ειδικότερα ενός συγκροτημένου σχεδίου για την ανόρθωση της ελληνικής οικονομίας.
      Οι προηγούμενες κυβερνήσεις, οι κυβερνήσεις του ΠΑ.ΣΟ.Κ., για μια εικοσαετία άφησαν την οικονομία σε πολύ κακή κατάσταση, αυτό που ο ελληνικός λαός χαρακτηριστικά έλεγε «τα χάλια της οικονομίας, όπως την κατήντησε το σύστημα του ΠΑ.ΣΟ.Κ.». 
      Η νέα διακυβέρνηση της χώρας με ήπια δημοσιονομική προσαρμογή και χωρίς να βαρύνει ιδιαίτερα τους Έλληνες πολίτες, με το νοικοκύρεμα της ελληνικής οικονομίας, κατόρθωσε να έχει εντυπωσιακά αποτελέσματα. Ενδεικτικά μόνο θα αναφέρω τη μείωση του δημοσιονομικού ελλείμματος από το 7,8% του Α.Ε.Π. στο 2,6%, τη μείωση του δημόσιου χρέους από το 119% του Α.Ε.Π. στο 104%, τη μείωση της ανεργίας από 11,3% στο 8,3%, κατά τρεις ολόκληρες ποσοστιαίες μονάδες ή περισσότερες, από εκατόν πενήντα χιλιάδες νέους ανθρώπους, που μπόρεσαν να βρουν δουλειά. 
      Βέβαια τα αποτελέσματα αυτά δεν είναι δικοί μου απλώς ισχυρισμοί, που τους κάνω για να εγκωμιάζω το έργο της Κυβέρνησης, αλλά είναι αποτελέσματα πιστοποιημένα από διεθνείς οργανισμούς, βλέπε φθινοπωρινή έκθεση του Ο.Ο.Σ.Α., βλέπε αποτελέσματα του Συμβουλίου του ECOFIN, δηλαδή των Υπουργών Οικονομίας της Ευρωπαϊκής Ένωσης, βλέπε δηλώσεις του σοσιαλιστή Επιτρόπου που δεν διάκειται και ιδιαίτερα ευμενώς προς την ελληνική Κυβέρνηση, του κ. Αλμούνια, βλέπε δημοσιεύματα του διεθνούς οικονομικού Τύπου που μιλάνε για το μικρό ελληνικό θαύμα στην οικονομία. Βέβαια ως επιστέγασμα όλης αυτής της οικονομικής πολιτικής, έρχεται πάρα πολύ σύντομα η άρση της δημοσιονομικής επιτήρησης της ελληνικής οικονομίας. 
      Φυσικά και δική μου πρόθεση, αλλά και της νέας διακυβέρνησης της χώρας είναι να κάνουμε πολιτική, όχι για τους αριθμούς, αλλά πολιτική για τον άνθρωπο. Έτσι βασιζόμενοι πλέον στις δικές μας δυνάμεις, στο απόθεμα, που με σκληρή δουλειά δημιουργήσαμε, κάνουμε μια συγκεκριμένη κοινωνική πολιτική. Γιατί αυτό είναι γνήσια λαϊκή κοινωνική πολιτική. Δεν υποθηκεύουμε με δανεικά το μέλλον το δικό μας, το μέλλον των παιδιών μας. 
      Προτεραιότητά μας, λοιπόν, είναι οι κοινωνικά αδύνατοι, οι χαμηλόμισθοι, οι χαμηλοσυνταξιούχοι, οι άνεργοι με μια σειρά μέτρων, όπως με τη μείωση των φορολογικών συντελεστών, με την αύξηση του αφορολόγητου ορίου, με την αύξηση των συντάξεων του Ο.Γ.Α., με την αύξηση του Ε.Κ.Α.Σ., με τη διακοπή της παρακράτησης του Λ.Α.Φ.Κ.Α. και την επιστροφή αυτών, που τόσα χρόνια παρανόμως παρακρατούνταν, με την αύξηση του επιδόματος της ανεργίας. Όλα αυτά είναι χαρακτηριστικά παραδείγματα του ενδιαφέροντος του Κώστα Καραμανλή για τους κοινωνικά αδύνατους, για τις ευαίσθητες κοινωνικά ομάδες. Θα μου πείτε βεβαίως: Λύθηκαν τα προβλήματα; Απαντώ ευθέως και με ειλικρίνεια: Όχι. Πολλά προβλήματα παραμένουν υπαρκτά. Άλλωστε σε τρία χρόνια δεν μπορούν να λυθούν τα προβλήματα, που μια εικοσαετία τώρα έχουν δημιουργηθεί.
      Όμως, κανείς καλοπροαίρετος πολίτης δεν μπορεί να μη δει και να μην αναγνωρίσει τα θετικά βήματα προόδου, που έχουν γίνει στην Ελλάδα. Δεν μπορεί να μη δει την καλή πρόθεση της χώρας να αντιμετωπίσει τα προβλήματα και όχι να τα κρύβει. Δεν μπορεί να μην δει τη σκληρή δουλειά, που τρία χρόνια τώρα καταβάλλεται από την πλευρά της Κυβέρνησης. 
      Απόδειξη αυτής της καλής πρόθεσης και του ενδιαφέροντος της Κυβέρνησης, για τις αδύνατες κοινωνικά ομάδες, είναι και το συζητούμενο νομοσχέδιο.
       Στη χώρα μας, σε διάφορες περιοχές, εμφανίζεται ένα έντονο πρόβλημα αποβιομηχάνισης κυρίως σε τομείς εντάσεως εργασίας -βλέπε κλωστοϋφαντουργία- όπου το χαμηλό κόστος εργασίας σε άλλες χώρες, δυστυχώς, δεν μπορεί να αντιμετωπιστεί από την ελληνική ή την ευρωπαϊκή πραγματικότητα. Έτσι εκατοντάδες άνθρωποι έχασαν ή χάνουν τη δουλειά τους.  Κι αν πρόκειται για νέους, το πρόβλημα μπορεί να αντιμετωπιστεί με επανεκπαίδευση, με εξειδίκευση, με στροφή σε άλλες δραστηριότητες. Εάν, όμως, πρόκειται για ανθρώπους μεγαλύτερους των πενήντα ετών, ανθρώπους κοντά στο όριο της συνταξιοδότησης, τότε τι γίνεται; Ποιος θα τους προσλάβει; Ποια επιχείρηση θα στηριχτεί σε μεγάλης ηλικίας ανθρώπους; 
      Εδώ, λοιπόν, χρειάζεται μία ολοκληρωμένη, μία θεσμική παρέμβαση. Ένα κράτος δικαίου δεν εξωθεί τους πολίτες του στο περιθώριο, αντίθετα στη δύσκολη στιγμή της ζωής τους, τους στηρίζει, τους βοηθά να σταθούν στα πόδια τους, να ζήσουν αξιοπρεπώς. Αυτό, λοιπόν, κάνει το συγκεκριμένο νομοσχέδιο.
       Με τη σύσταση του Ειδικού Ταμείου Κοινωνικής Αλληλεγγύης στηρίζονται ουσιαστικά οι άνθρωποι της συγκεκριμένης κατηγορίας, οι άνεργοι, οι μεγαλύτεροι των πενήντα ετών, που βρίσκονται σε φθίνοντες παραγωγικούς κλάδους και σε περιοχές με πολύ υψηλά ποσοστά ανεργίας. Είναι ένα χαρακτηριστικό παράδειγμα του  κοινωνικού ενδιαφέροντος της Κυβέρνησης του Κώστα Καραμανλή στην πράξη και με ολοκληρωμένη και όχι αποσπασματική αντιμετώπιση. 
      Ενώ, λοιπόν, περιμέναμε για το συγκεκριμένο νομοσχέδιο την ομόφωνη και ομόθυμη στήριξη από όλες τις πτέρυγες του ΠΑ.ΣΟ.Κ., τι βλέπουμε; Βλέπουμε τη μικροπολιτική υπεράνω όλων. Βλέπουμε τους συναδέλφους, κυρίως της Αξιωματικής Αντιπολίτευσης, να ρίχνουν κροκοδείλια δάκρυα, που ξεχνούν τι έκαναν αυτοί τα προηγούμενα  είκοσι χρόνια και νομίζουν ότι πάσχουμε όλοι μας από τη νόσο Aλτσχάϊμερ και ότι τα ξεχνάμε κι εμείς, τα ξεχνάει και ο ελληνικός λαός. Να τους τα θυμίσουμε όμως. Θα τους θυμίσουμε κατ’ αρχήν ότι τα προβλήματα δεν προέρχονται από παρθενογένεση.
       Παραλάβαμε τη σύνταξη του Ο.Γ.Α. στα 170,8 ευρώ και από την 1.1.2008 θα είναι στα 330 ευρώ, δηλαδή διπλασιάστηκε στα τέσσερα χρόνια της Κυβέρνησης του Κώστα Καραμανλή.
       Παραλάβαμε το Ε.Κ.Α.Σ. το 2003 στα 111 ευρώ και από την 1.1.2008 θα πάει στα 230 ευρώ, υπερδιπλασιάζεται.
      Παραλάβαμε το επίδομα ανεργίας στα 311 ευρώ το 2003, στο 47% του βασικού ημερομισθίου και από την 1.1.2008 θα πάει στα 404 ευρώ, στο 55% του βασικού ημερομισθίου. 
      Βεβαίως, τώρα με την ευκαιρία της ανακοίνωσης του νέου προγράμματος του ΠΑ.ΣΟ.Κ. ισχυρίζονται ότι αυτοί θα το πάνε στο 70%, όμως, δυστυχώς, γι’ αυτούς τα ίδια πρόσωπα, που τόσα χρόνια έλεγαν τα ίδια ψέματα, δεν μπορούν να πείσουν κανέναν. Υπάρχει προϊστορία του καθένα και ο ελληνικός λαός ξέρει και κρίνει ανάλογα με την προϊστορία του καθένα. 
      Στις λοιπές διατάξεις: 
      Το άρθρο 4 αφορά το Ευρωπαϊκό Έτος Ίσων Ευκαιριών για ‘Ολους. Το άρθρο 5 αφορά την αναπροσαρμογή του επιδόματος της ανεργίας, το άρθρο 7 αφορά τις ρυθμίσεις του Εθνικού Συστήματος Σύνδεσης της Επαγγελματικής Εκπαίδευσης και Κατάρτισης με την Απασχόληση. 
      Θα σταθώ, όμως, ιδιαιτέρως στο άρθρο 6, που λύνει ένα σημαντικότατο πρόβλημα των ημερομίσθιων καθηγητών του Ο.Α.Ε.Δ..
      Όπως είναι γνωστό, όσοι υπηρετούσαν με σχέση εργασίας ιδιωτικού δικαίου ορισμένου χρόνου ή με ωριαία αντιμισθία στις σχολές του Ο.Α.Ε.Δ. ως καθηγητές, με την κοινή υπουργική απόφασή 93956/29.5.89 μονιμοποιήθηκαν, όμως, εκπαιδευτικοί με την ίδια σχέση εργασίας εργάστηκαν στον Ο.Α.Ε.Δ. και τα επόμενα χρόνια και ως την έκδοση του ν. 2190, του νόμου δηλαδή του Α.Σ.Ε.Π. που έβαλε συγκεκριμένα αντικειμενικά πλαίσια. 
      Υπάρχει, λοιπόν, ένα θέμα: Κάποιοι πολίτες με τα ίδια τυπικά προσόντα, με τις σχέσεις εργασίας, που δούλεψαν τα έτη 1990-1993, δεν αντιμετωπίστηκαν ευεργετικά, όπως αυτοί που δούλεψαν ως το 1989. Με το άρθρο, λοιπόν, 6 αίρονται οι αδικίες, αποκαθίσταται η κοινωνική δικαιοσύνη, εφαρμόζεται η ίση μεταχείριση των πολιτών και αποδεικνύεται ότι στην Ελλάδα υπάρχει και λειτουργεί κράτος δικαίου, που εξετάζει και κρίνει αντικειμενικά, με τα ίδια κριτήρια και με γενναιοφροσύνη, όλα τα δίκαια αιτήματα μεμονωμένων πολιτών ή κοινωνικών ομάδων. 
      Συγχαρητήρια, λοιπόν, κύριε Υπουργέ, για τη ρύθμιση αυτή. Ήταν κάτι που έπρεπε να είχε γίνει εδώ και δύο-τρία χρόνια, ήδη!
      Κλείνοντας θα ήθελα να πω ότι με το συζητούμενο νομοσχέδιο για τη σύσταση του Ειδικού Ταμείου Κοινωνικής Αλληλεγγύης η Κυβέρνηση του Κώστα Καραμανλή, ακολουθώντας το δρόμο της κοινωνικής ευθύνης, δίνει λύσεις σ’ ένα υπαρκτό πρόβλημα, στο πρόβλημα της ανεργίας, που αντιμετωπίζουν συγκεκριμένες κατηγορίες ανέργων. Αγκαλιάζει τις περιπτώσεις των συμπολιτών μας αυτών, τους σκεπάζει μ’ ένα δίχτυ κοινωνικής προστασίας, αποδεικνύει σε όλους και στον ελληνικό λαό το ενδιαφέρον και την κοινωνική ευαισθησία της νέας διακυβέρνησης της χώρας, της Κυβέρνησης του Κώστα Καραμανλή. Είναι ένα θετικό νομοσχέδιο, που δίνει ρεαλιστικές λύσεις σε υπαρκτά προβλήματα, γι’ αυτό και το υπερψηφίζω.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο συνάδελφο.
      Το λόγο έχει ο κ. Μαγκριώτης.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
      Μία νότα αισιοδοξίας έδωσε ο κ. Καράογλου σ’ ένα μελαγχολικό περιβάλλον, αφού είδε όλον τον ελληνικό λαό την προηγούμενη εβδομάδα να πανηγυρίζει και όλον τον κόσμο να είναι χαρούμενος, γι’ αυτά που γίνονται στην Ελλάδα!  Εύχομαι να είναι έτσι, αγαπητέ κύριε συνάδελφε, μόνο που αν σας ακούν εκεί, στην εκλογική σας περιφέρεια, δεν θα είναι τόσο χαρούμενοι μ’ αυτά που είπατε προηγουμένως.
      Κύριε Πρόεδρε, ο Υπουργός είπε στην τελευταία του παρέμβαση πως τούτες τις μέρες ολοκληρώνεται η διαφάνεια, ότι τούτες τις μέρες, παρ’ όλα τα αποστήματα του παρελθόντος, υπάρχει επιτέλους ένα τέλος στη διαφθορά. Θα έλεγα πως δεν έλειπε πολλές μέρες στο εξωτερικό, για μία μέρα έλειπε μόνο. Φαντάζομαι ότι θα έχει πληροφορηθεί τις εξελίξεις και τα γεγονότα. Έχει πληροφορηθεί και για τη χθεσινή αποκαλυπτική παρέμβαση του Υποδιοικητή της Τράπεζας της Ελλάδος, κ. Θωμόπουλου. Γνωρίζει τα τεκταινόμενα. 
      Θα έλεγα, λοιπόν, το εξής: Προς τι αυτή η αναφορά; Εκτός και αν όλα αυτά που έχουν αποκαλυφθεί στο χώρο της πολιτικής του ευθύνης είναι λεπτομέρειες για τον ίδιο και για την Κυβέρνηση που εκπροσωπεί. Θα έλεγα πως είναι το τέλος ενός μύθου πως η Κυβέρνηση πολιτεύεται τρία χρόνια κτυπώντας τη διαφθορά, κτυπώντας τη φοροδιαφυγή και τη φοροκλοπή. 
      Σύμφωνα με τα πιο επίσημα στοιχεία της ελληνικής πολιτείας, της Ευρωπαϊκής Ένωσης, αλλά, καλύτερα, σύμφωνα μ’ αυτό που ζει καθημερινά ο Έλληνας πολίτης, ακριβώς τα αντίθετα ζούμε. Πάμε από το κακό στο χειρότερο, κύριε Υπουργέ. Δεν παραλάβατε ρόδινη κατάσταση, αλλά πάμε από το κακό στο χειρότερο και αυτό είναι απότοκο της εφαρμοζόμενης κυβερνητικής πολιτικής.
      Για να αναγεννηθούν οι φθίνουσες περιφέρειες, για να δημιουργηθούν θέσεις σταθερής απασχόλησης καλά αμειβόμενες, για να νιώσει ασφάλεια ο εργαζόμενος, ο σημερινός και ο αυριανός, πρέπει να υπάρχει μεγάλη ανάπτυξη, πρωτίστως στην ελληνική περιφέρεια, που χειμάζεται εδώ και χρόνια. Πρέπει να υπάρχει μεγάλη αυτοτροφοδοτούμενη ανάπτυξη. 
      Το ότι διεσώθη την τελευταία τριετία ένας μέσος όρος αύξησης του ακαθάριστου εθνικού προϊόντος, περίπου στο 3,5% -μιλώ για το μέσο όρο της τετραετίας της Νέας Δημοκρατίας- οφείλεται πρωτίστως στα στεγαστικά και στα καταναλωτικά δάνεια και αυτό εξαιτίας του εκβιασμού της Κυβέρνησης, με την προαναγγελία της επιβολής του Φ.Π.Α. και της τριετούς συνεχούς αύξησης των αντικειμενικών κριτηρίων. Έτσι έστειλε εκβιαστικά στο γκισέ των τραπεζών τους δανειολήπτες για να αποκτήσουν φθηνή στέγη. 
      Για να διατηρήσουν οι πολίτες ένα μέσο επίπεδο ευημερίας, που κατάκτησαν τα προηγούμενα χρόνια, αναγκάζονται και προσφεύγουν στο δανεισμό. Η συνεχής αύξηση των επιτοκίων από την Ευρωπαϊκή Κεντρική Τράπεζα, τα μειωμένα εισοδήματα, οι απώλειες θέσεων εργασίας, δυστυχώς, μας έχουν κάνει πρωταθλητές στην Ευρώπη σε ό,τι αφορά τις κατασχέσεις ακινήτων, τις κατασχέσεις αυτοκινήτων και άλλων καταναλωτικών διαρκών αγαθών, που προμηθεύτηκαν οι Έλληνες πολίτες, όμηροι αυτής της πολιτικής, από τις τράπεζες τα τελευταία χρόνια.
      Αυτή η ανάπτυξη είναι δανειακή και εισαγόμενη λόγω του Γ΄ Κοινοτικού Πλαισίου Στήριξης που, παρ’ ότι σε βραδύτερους ρυθμούς, συνεχίζει να προσφέρει στην ανάπτυξη της ελληνικής οικονομίας. Αυτή η ανάπτυξη είναι οριακή, πατά σε πήλινα πόδια και την επόμενη διετία θα καταρρεύσει. Πρέπει, όμως, μέχρι τότε να έχει ανατραπεί αυτή η πολιτική, να έχει ανατραπεί αυτή η Κυβέρνηση, ώστε μαζί με την κατάρρευση αυτής της πολιτικής την επόμενη διετία να μην καταρρεύσει και η οικονομία της χώρας, να μην καταρρεύσουν τα νοικοκυριά. Αυτό είναι σήμερα το αίτημα της πολιτικής αλλαγής, που εκφράζει το ΠΑ.ΣΟ.Κ. και θέλει ο ελληνικός λαός.
      Κύριοι Υπουργοί, δεν δημιουργούνται θέσεις καλής αμοιβής, σταθερής και μακροχρόνιας απασχόλησης.
      Δημιουργούνται, όπως το ξέρετε όλοι, θέσεις πελατειακές, προσφερόμενες σ’ ένα υποσύνολο των γαλάζιων παιδιών. Και τα ζούμε αυτά με τους δημόσιους διαπληκτισμούς των στελεχών σας για την τοπική και περιφερειακή μοιρασιά των προγραμμάτων «STAGE». Δημιουργούνται θέσεις, κοινοτικά χρηματοδοτούμενες, δίμηνες και τρίμηνες χωρίς ασφάλεια, θέσεις οι οποίες μόνο την ανασφάλεια των νέων καλλιεργούν. Και έτσι με διάφορες στατιστικές αλχημείες προσπαθείτε να κρατήσετε χαμηλά την ανεργία. Η ανεργία είναι υψηλή. Ήταν υψηλή, παραμένει υψηλή και στα επόμενα έτη θα είναι ακόμα πιο έντονη και καταθλιπτική για τη νέα γενιά, γιατί η προέκταση της ασκούμενης οικονομικής πολιτικής μόνο δεινά θα φέρει σ’ αυτόν τον τομέα και ειδικά στην περιφέρεια. 
      Χάνονται αντιθέτως θέσεις απασχόλησης σε βιομηχανίες, σε βιοτεχνίες και ειδικά στην περιφέρεια. Είναι γνώστης ο Υπουργός Απασχόλησης πως πριν από σαράντα οκτώ ώρες οι καπνεργάτες της Θεσσαλονίκης και του Κιλκίς, της ιδιαίτερης πατρίδας του, έκλεισαν τα σύνορα διαμαρτυρόμενοι, γιατί έχουν χαθεί πέντε χιλιάδες θέσεις απασχόλησης κατά τα δυο τελευταία χρόνια στο χώρο των καπνοβιομηχανιών. Και γνωρίζει ο κύριος Υπουργός και ως Υπουργός Αγροτικής Ανάπτυξης -τα πρώτα χρόνια της Νέας Δημοκρατίας- και ως Υπουργός Απασχόλησης το έντονο αυτό πρόβλημα. Κυρίως δημιουργήθηκε από την πολιτική, που άσκησαν για τον καπνό, και τις παλινωδίες. Δημιουργήθηκε από την πολιτική απασχόλησης στα καπνεργοστάσια. Σ’ αυτά πρέπει να απαντήσει ο κύριος Υπουργός και όχι στα θέματα που αυτός επιλέγει, της αρεσκείας του. 
      Κύριε Υπουργέ, οι βιοτεχνίες και οι βιομηχανίες στην περιφέρεια, χθες τα «Λιπάσματα», στη «ΒΙΑΜΥΛ» αύριο, εκατοντάδες βιοτεχνίες και καπνεργοστάσια σε όλη τη χώρα και ειδικότερα στη βόρεια Ελλάδα είναι οι τραγικοί μάρτυρες της οικονομικής και κοινωνικής σας πολιτικής. 
      Με το νομοσχέδιο αυτό δεν δίνετε απάντηση τόσο στο πρόβλημα της ανάπτυξης της ελληνικής περιφέρειας όσο και στο μέγα πρόβλημα της απασχόλησης και του βιοπορισμού των νέων, κυρίως, της περιφέρειας. Των νέων, των μακροχρόνια ανέργων, των γυναικών, που κυρίως βιώνουν την ανασφάλεια του μετασχηματισμού της ελληνικής οικονομίας και της βίαιης προσαρμογής της στα παγκόσμια δεδομένα. 
      Πώς να ψηφίσουμε ένα νομοθέτημα στο οποίο τα μέλη της Επιτροπής Διαχείρισης του Ειδικού Ταμείου Κοινωνικής Αλληλεγγύης είναι κατά πλειοψηφία διοριζόμενοι από την Κυβέρνηση, όταν έχουμε μπροστά μας τα δείγματα αυτής της πολιτικής στο ταμείο των δημοσίων υπαλλήλων και σε μια σειρά άλλα ταμεία; Δηλαδή, του τρόπου με τον οποίο διαχειρίζεστε τους κοινωνικούς πόρους, τους πόρους των ασφαλισμένων και των εργαζόμενων; Πώς να έχουμε εμπιστοσύνη όταν πριν από σαράντα οκτώ ώρες ο διορισμένος από την Κυβέρνηση, Πρόεδρος του Ο.Α.Ε.Δ., ο οποίος επίσης διαχειρίζεται κοινοτικούς πόρους, πόρους των κοινωνικών εταίρων εισηγήθηκε το σχέδιο προγράμματος του Ο.Α.Ε.Δ., το οποίο απερρίφθη και οδήγησε στην αποχώρηση των εκπροσώπων των εργαζομένων και των παραγωγικών τάξεων, γιατί κυρίως αντλεί τους πόρους από αυτά που προσφέρουν οι κοινωνικοί εταίροι. Και φυσικά αρνήθηκαν και την κατανομή των πόρων. Και εκεί η πλειοψηφία της διοίκησης είναι από την Κυβέρνηση. 
      Κάντε δεκτή την πρόταση του Γιώργου Παπανδρέου, που για μας είναι βασική προγραμματική πρόταση: Η πλειοψηφία της διοίκησης του Ο.Α.Ε.Δ., η διαχείρισή του να είναι στους κοινωνικούς εταίρους, γιατί αυτούς αφορά, αυτοί τον χρηματοδοτούν. Προχωρήστε σε τέτοιες γενναίες τομές και τότε και η Αντιπολίτευση θα είναι μαζί σας. Εσάς, το μόνο που σας ενδιαφέρει είναι το να ελέγχετε το κράτος για να το χρησιμοποιείτε για την κομματική σας επιβίωση. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ο κ. Κακλαμάνης έχει το λόγο. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, απουσιάζει ο Υπουργός. Είναι εδώ ο Υφυπουργός. Θα ήταν χρήσιμο να ακούσει κάποια πράγματα ο Υπουργός, γιατί δεν θα ήθελα να μιλώ για ζητήματα που τον αφορούν άμεσα, εννοώ προσωπικά. Δεν θα ήθελα να μιλώ στην Αίθουσα απόντος του άμεσα ενδιαφερόμενου.
      ΠΡΟΕΔΡΕΥΩΝ (Ιωάννης Τραγάκης): Ειδοποιείται και θα έρθει.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, μιλούμε σήμερα για ένα, κατά τη γνώμη μου, ασήμαντο ουσιαστικά νομοσχέδιο, που φιλοδοξεί να αποτελέσει μια σταγόνα σ’ ένα μεγάλο φορτίο νερού, που πρέπει να ρίξουμε σε μια πυρκαγιά. 
      Αυτήν τη σταγόνα, δυστυχώς, γίνεται προσπάθεια, μέσα από τις διατάξεις αυτού του νομοσχεδίου, να τη διαχειριστεί η Κυβέρνηση -όπως και ένα σωρό άλλα ζητήματα, με το μέγα θέμα της παιδείας ως παράδειγμα- με στενά κομματικά, κοντόθωρα κριτήρια. 
      Η χώρα αυτήν τη στιγμή βρίσκεται μπροστά σε μία μεγάλη κοινωνική και πολιτική κρίση και η Κυβέρνηση αρκείται στη φθορά δύο μελών της, της Υπουργού Παιδείας και του Υπουργού Δημόσιας Τάξης. 
      Από εκεί και πέρα, πιστεύει ότι κερδίζει από την ανησυχία του πλήθους των κοινωνικών στρωμάτων, των απληροφόρητων, κατ’ ανάγκη, για τα βαθύτερα αίτια της κρίσης στην παιδεία, των ανθρώπων των συντηρητικών, των νοικοκυραίων, όπως λέμε, που θέλουν τάξη και κοινωνική γαλήνη.
      Εδώ, λοιπόν, η Κυβέρνηση αντί να νομοθετήσει με όραμα για το μέλλον, με όραμα και για τις επόμενες γενιές, νομοθετεί με όραμα και στόχο τις επόμενες εκλογές. Είναι κρίμα το ότι ένα μέτρο, αυτό το Ειδικό Ταμείο Κοινωνικής Αλληλεγγύης, η Κυβέρνηση δεν το είδε ως μία προσπάθεια, που θα δώσει στον ελληνικό λαό, στα πλήθη των ανέργων, την αίσθηση ότι κάτι πάει να γίνει, γι’ αυτό το οξύτατο κοινωνικό πρόβλημα, που διαλύει οικογένειες, που στέλνει στα ψυχιατρεία νέους ανθρώπους, πολλούς από αυτούς, αν κάποτε κατεβάσετε τις κουκούλες από τους κουκουλοφόρους, θα τους αναγνωρίσετε ανάμεσά τους. Διότι αυτά τα προβλήματα δημιουργούν οργή, αγανάκτηση και ανέλεγκτες, από εκεί και πέρα, αντιδράσεις, ιδιαίτερα των νέων ανθρώπων, που και το αίμα τους βράζει κι, αν θέλετε, δεν έχουν και την πικρή εμπειρία άλλων γενεών, από εποχές, που αυτός ο τόπος, μέσα από σοβαρές κρίσεις, δεν είδε καλύτερη μέρα. Αντίθετα, οι κρίσεις όταν δεν αντιμετωπίζονται εγκαίρως, οδηγούν σε οξύτερα και σε σοβαρότερα αδιέξοδα.
      Κύριε Υπουργέ, μιλάτε συχνά, κάνετε ανακοινώσεις, για την ανεργία. Τη φθάσατε από το 11% περίπου, όπως λέτε, στο 8,6%.
      Η Γενική Συνομοσπονδία Εργατών Ελλάδος ψεύδεται; Γιατί δεν απαντάτε τεκμηριωμένα, όταν λέει ότι οι απασχολήσιμοι και οι ανασφάλιστοι εμφανίζονται ως εργαζόμενοι και διαμορφώνουν έτσι εικονική πραγματικότητα μείωσης της ανεργίας;
      Σύμφωνα με τις διατάξεις του νομοσχεδίου σας, ενώ μέχρι τώρα ο νόμος προέβλεπε ότι ο άνεργος πρέπει, αν θα του προσφερθεί απασχόληση, να βρίσκεται στον κύκλο της ευρύτερης ειδικότητάς του, των γνώσεών του, της εμπειρίας του, εδώ πάμε σε μία τεχνητή προσφορά θέσεων εργασίας, προκειμένου να σβήνουμε από τα κατάστιχα των ανέργων αυτούς, που δεν θα τη δέχονται και επιπλέον, να στερούνται και αυτού του μικρού επιδόματος ανεργίας. Πρόκειται για ένα επίδομα, που, ενώ έχετε δίκιο, όταν λέτε ότι νομοθετήθηκε μεν στο 65%, αλλά δεν έφτασε ως εκεί, εσείς αντί να προσπαθήσετε –και τότε δικαίως θα μπορείτε να κάνετε κριτική, όπως συνηθίζατε στο παρελθόν, ωσάν αυτή η χώρα πρέπει να πηγαίνει με την όπισθεν και όχι με ταχύτητες, που θα την οδηγούν στο μέλλον- κατεβάζετε αυτό το όριο στο 50% από 1.1.2007, στο 55%, που προφανώς δεν θα το καλύψετε.
Δεν καταλαβαίνω. Αυτή είναι η φιλοσοφία σας και μόνο, που από αυτό το σημείο προκύπτει. 
      Δεύτερον, αφού δεν διαχειρίζεστε πόρους, που προέρχονται από τους εργοδότες, από τους εργαζόμενους, τους ασφαλισμένους, τον ελληνικό λαό, γιατί θα πρέπει η πλειοψηφία αυτού του Συμβουλίου να αποφασίζει –ουσιαστικά ο Υπουργός θα αποφασίζει- για το ποιες περιοχές θα μπουν στα μέτρα του Ειδικού αυτού Ταμείου, αφού βάζετε ως όριο ότι πρέπει να υπερβαίνουν το διπλάσιο του δείκτη ανεργίας; Αυτό λέτε στο νομοσχέδιό σας. Στην Κάλυμνο -εδώ ήταν ο συνάδελφός μας και μέλος της Κυβέρνησης- έχει φτάσει στο 25% και δεν έχετε δημιουργήσει εκεί ούτε ένα γραφείο του Ο.Α.Ε.Δ..
      Κύριε Υπουργέ, μπορείτε και τώρα, εάν θέλετε, να καλύψετε αυτό το ασήμαντο προβληματάκι. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αυτό το έχει νομοθετήσει από το 1995 το ΠΑ.ΣΟ.Κ.. 
      ΠΡΟΕΔΡΕΥΩΝ (Ιωάννης Τραγάκης): Για την Κάλυμνο;             
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Για την Κάλυμνο, βεβαίως. 
      ΑΠΟΣΤΟΛΟΣ ΚΑΚΛΑΜΑΝΗΣ: Δεν υπάρχει, όμως, εκεί ένα γραφείο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Γιατί δεν το κάνατε το 1995; Το νομοθετήσατε και δεν το ανοίξατε. 
      ΑΠΟΣΤΟΛΟΣ ΚΑΚΛΑΜΑΝΗΣ: Δεν καταλαβαίνω. Επειδή νομοθετήθηκε από το 1995 δεν πρέπει να γίνει κάποτε;
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Θα γίνει. 
      ΑΠΟΣΤΟΛΟΣ ΚΑΚΛΑΜΑΝΗΣ: Η λογική αυτής της Κυβέρνησης, κύριε Πρόεδρε, είναι η εξής: Κοιτάζουμε ό,τι στο παρελθόν δεν έγινε και το κατοχυρώνουμε για να μην το κάνουμε ποτέ και εμείς. Ό,τι θετικό έγινε, αυτό θα το κόψουμε, θα το ράψουμε στα δικά μας μέτρα. Αυτή είναι και η διάταξη για το επίδομα ανεργίας. 
      Κύριε Υπουργέ, τα ζητήματα αυτά δεν είναι απλώς θέμα κάποιων διαξιφισμών μέσα στην Αίθουσα. Είναι σοβαρά προβλήματα. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Γιατί το λέτε αυτό, κύριε Κακλαμάνη; 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριε Υφυπουργέ. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε –σε σας απευθύνομαι- η αποβιομηχάνιση της χώρας είναι ραγδαία. Εγώ έχω την εντιμότητα, την πολιτική, να λέω εδώ ότι δεν είναι σημερινό πρόβλημα. Είναι χθεσινό, που συνεχώς οξύνεται και δεν αφορά μόνο την Ελλάδα, αφορά ολόκληρη την Ευρώπη. Ήδη στην περιοχή μας, εδώ στα Βαλκάνια, από τη μια μεριά είναι θετική η ένταξη της Βουλγαρίας και της Ρουμανίας στην Ευρωπαϊκή Ένωση, από την άλλη, όμως, ξέρουμε τι σημαίνει αυτό, σε ό,τι αφορά την απασχόληση, σε ό,τι αφορά τις επενδύσεις, όταν ταυτόχρονα βλέπουμε ότι ελεγχόμενες από την Κυβέρνηση τράπεζες, όπως είναι η Εθνική, επενδύουν σε άλλες χώρες. Δεν έχω ακούσει κανέναν σ’ αυτήν την Αίθουσα να το λέει και δεν θέλω να θίξω κανενός την ευαισθησία, απλώς είναι χαρακτηριστικό ότι δεν συζητούμε επί της ουσίας. Αυτά τα δισεκατομμύρια ευρώ, που δώσαμε για να αγοράσουμε μια τράπεζα στην Τουρκία, τι είναι; Για να παίρνουμε από την τουρκική τράπεζα και να κάνουμε επενδύσεις στην Ελλάδα ή για να κάνουμε επενδύσεις, όπως οποιαδήποτε άλλη χώρα; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Πόσα εισπράξαμε;
      ΑΠΟΣΤΟΛΟΣ ΚΑΚΛΑΜΑΝΗΣ: Υπερηφανεύεται η Κυβέρνηση –εν μέρει το έκανε και η προηγούμενη- για τις επενδύσεις στα Βαλκάνια και στις χώρες του πρώην Ανατολικού Συνασπισμού. Αυτό τι σημαίνει; Σημαίνει μεγαλύτερη συγκέντρωση κεφαλαίου σε αυτούς που κερδίζουν και από την ανεργία και από την εξαθλίωση της μεγάλης πλειοψηφίας του λαού. 
      Αυτό δεν είναι πρόβλημα μόνο της  Ελλάδος, είναι ολόκληρης της Ευρώπης. Η Ευρωπαϊκή Ένωση πρέπει να κατανοήσει ότι πρέπει να σταθεί στα πόδια της. Και για να σταθεί στα πόδια της, πρέπει να ορθώσει ανάστημα και απέναντι στον μονοκράτορα του κόσμου, στις Ηνωμένες Πολιτείες, που όταν βλέπει ότι «ανοίγει μια περπατησιά», την υπονομεύει. Κάποτε πρέπει να σκεφτούμε ως Έλληνες και ως Ευρωπαίοι. Δεν το κάνουμε, όμως, αυτό. Και όποιος το κάνει, πυροβολείται από την αμερικάνικη πρεσβεία, που έχει τη διείσδυσή της παντού, πυροβολείται και από αυτούς που ελέγχουν το δημόσιο βίο της χώρας. 
      Έχουμε μια άτολμη Κυβέρνηση, κύριε Πρόεδρε. Λυπάμαι που το λέω αυτό. Μιλώ ως Έλληνας πολίτης, όχι ως Βουλευτής της Αντιπολίτευσης. Έχουμε μία άτολμη Κυβέρνηση. Η Ευρωπαϊκή Ένωση έχει ξεκινήσει αυτό το πρόγραμμα για την καταπολέμηση των επιπτώσεων της παγκοσμιοποίησης. 
Εκεί, όμως, ξέρετε ότι αφορά περιπτώσεις άνω των χιλίων ατόμων. Και από εκεί, όμως, δεν άκουσα, δεν μάθαμε εάν έχετε κάνει κάποια διαπραγμάτευση και αν έχετε κάποιο αποτέλεσμα, τι ποσοστό...
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τα είπαμε χθες, κύριε Πρόεδρε. 
    ΠΡΟΕΔΡΕΥΩΝ (Ιωάννης Τραγάκης): Παρακαλώ, μη διακόπτετε.
    Ολοκληρώστε, κύριε Πρόεδρε.
    ΑΠΟΣΤΟΛΟΣ ΚΑΚΛΑΜΑΝΗΣ: Θέλω να διατυπώσω τις σκέψεις μου και σας παρακαλώ να μη με διακόπτετε. Μετά, κύριε Υπουργέ, μπορείτε να πείτε ό,τι θέλετε.
    Κύριε Πρόεδρε, θα ήθελα να ξεκαθαρίσουμε ένα θέμα, παρόντος του κυρίου Υπουργού. Εγώ δεν θα πω για οποιονδήποτε, εκτός και αν έχω αποδείξεις. Δεν μου αρέσει να σκορπώ εντυπώσεις σε βάρος οποιουδήποτε. 
    Θέλω, λοιπόν, κύριε Υπουργέ, να σας παρακαλέσω να μας πείτε, εάν είναι τυχαίο το γεγονός ότι ως διοικητής του Ι.Κ.Α. τοποθετήθηκε ένας άνθρωπος, τον οποίον εγώ προσωπικά εκτιμούσα, αλλά δεν έπαυε να είναι ο οικονομικά υπεύθυνος του κόμματός σας, ο μακαρίτης Βαρθολομαίος και το ότι στα διάφορα ασφαλιστικά ταμεία τοποθετήθηκαν –ίσως να είχατε δίκιο και εσείς πριν που λέγατε για τα βιογραφικά, διότι το πρόβλημα είναι διαχρονικό- πρόσωπα, τα οποία αποδεικνύεται ότι είτε δεν διακατέχονται από εντιμότητα είτε δεν ξέρουν τι τους γίνεται. 
    Υπάρχει η υπόθεση της «ΑΚΡΟΠΟΛΙΣ», μετά απ’ αυτά που αναφέρονται σήμερα στο «ΒΗΜΑ» για το ομόλογο των 300.000.000 ευρώ, που δεν το έμαθε κανένας Έλληνας πολίτης, κανένα μέσο ενημέρωσης, παρά μόνο η «ΑΚΡΟΠΟΛΙΣ», η οποία με τη «MORGAN STANLEY», όπως λέγεται αυτή η ανάδοχος, κατάφερε και σε τέσσερα ταλαίπωρα ασφαλιστικά ταμεία πέρασε με τις σχετικές διαδικασίες αυτό το ομόλογο. 
    ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε Πρόεδρε, ολοκληρώστε. 
    ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, κλείνω με μια φράση. Είχα να πω πάρα πολλά πράγματα, αλλά ο χρόνος δεν το επιτρέπει.
    Κύριε Υπουργέ, επειδή αυτά που μας διαβεβαιώσατε στην Επιτροπή των Δημόσιων Επιχειρήσεων και Οργανισμών Κοινής Ωφέλειας, κατά την εξέταση του κ. Μέργου, ότι δηλαδή ο προκάτοχός σας Υπουργός και εσείς παραλάβατε την επιτροπή ως μη λειτουργούσα -αυτήν την επιτροπή ελέγχου των αποθεματικών του ταμείου- θέλω να πω ότι έχετε δίκιο να λέτε ότι δεν είχε αρμοδιότητα για την τοποθέτηση σε ομόλογα, αλλά αυτό δεν είναι λόγος να την καταργήσουμε και για ό,τι είχε αρμοδιότητα.
    Επίσης, μου είπατε, σχετικά με τη σύνθεση, ότι παρέμεινε η ίδια. Ο κ. Θωμόπουλος χθες μάς είπε ότι έκανε σαράντα τρεις συνεδριάσεις και όχι έξι, που μάς είπατε εσείς και ότι δεν αντικαταστάθηκαν τα μέλη, που είχαν ορισθεί. 
    ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε Πρόεδρε. Ευχαριστώ πολύ.
    ΑΠΟΣΤΟΛΟΣ ΚΑΚΛΑΜΑΝΗΣ: Θα κλείσω, κύριε Πρόεδρε, με μία απάντηση. 
    Ο Κοινοβουλευτικός Εκπρόσωπος της Νέας Δημοκρατίας ανέφερε ότι βούλιαξαν τα ταμεία επί ΠΑ.ΣΟ.Κ.. Θα ήθελα προς γνώση όλων μας, και της Νέας Δημοκρατίας και του ΠΑ.ΣΟ.Κ. και όλων μας, να πω τούτο: Με το ν. 1611/1950 και επί τρεις δεκαετίες τα αποθεματικά των ταμείων κατετίθοντο άτοκα στην Τράπεζα της Ελλάδος, την ώρα που οι «ΛΑΝΑΡΑΔΕΣ», για τους οποίους κάνουμε τώρα και Ειδικό Ταμείο, γι’ αυτούς που μας άφησαν άνεργους, έπαιρναν τα δάνεια και τα έβγαζαν έξω, αντί να εκσυγχρονίζουν τους αργαλειούς τους και τις επιχειρήσεις τους. Αυτή είναι η πραγματικότητα. 
    Επί ΠΑ.ΣΟ.Κ., αντίθετα το 1983, απελευθερώθηκαν τα αποθεματικά των ταμείων και τα τοποθετούσαν σε εμπορικές τράπεζες, εξ ου και ανέκυψε και η ιστορία Κοσκωτά. Εγώ θέλω να λέω όλη την αλήθεια εδώ μέσα.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ, κύριε Πρόεδρε.
            Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Ο Ελληνισμός στη Διασπορά 15ος-21ος», καθώς και στους λοιπούς χώρους του Μεγάρου της Βουλής των Ελλήνων, είκοσι δυο μαθητές και μαθήτριες και δυο συνοδοί-καθηγητές από το 5ο Εσπερινό Τ.Ε.Ε. Θεσσαλονίκης. 
     	Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
    ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κύριε Πρόεδρε, παρακαλώ το λόγο.
    ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο για τρία λεπτά.
    ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Για πολύ λιγότερο, κύριε Πρόεδρε. Οφείλω μία απάντηση στον  Πρόεδρο, κ. Κακλαμάνη. 
    Πραγματικά στην Επιτροπή Δημοσίων Επιχειρήσεων και Οργανισμών Κοινής Ωφελείας, στην οποία αναφέρθηκε ο Πρόεδρος, την ημέρα…
    ΑΠΟΣΤΟΛΟΣ ΚΑΚΛΑΜΑΝΗΣ: Τη θεώρησα ως προσβολή προσωπική εγώ, το ότι δεν μου είπατε την αλήθεια. Με πείραξε αυτό.
    ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Όχι, αλήθεια σας είπα. Θα δώσουμε τις διευκρινίσεις που χρειάζονται και μετά μπορείτε να σχολιάσετε.
      Την ημέρα που παρουσιάσαμε την υποψηφιότητα του κ. Μέργου ερωτήθην πόσες φορές συνεδρίασε αυτή η επιτροπή. Τα στοιχεία, τα οποία έχω, κύριε Πρόεδρε, είναι για να αξιολογήσει επενδυτικές συμπεριφορές. Δεν ήταν το θέμα μας εκείνη την ημέρα αυτό, δεν είχαμε οποιαδήποτε άλλα στοιχεία. Τα στοιχεία, τα οποία έχω και σήμερα είναι ότι η επιτροπή αυτή, με το θεσμικό πλαίσιο που υπήρχε, συνεδρίασε -θα σας πω ακριβώς τις φορές, θα σας πω πότε συνεδρίασε- για να αξιολογήσει επενδυτικές συμπεριφορές ασφαλιστικών οργανισμών.
      Η επιτροπή αυτή, λοιπόν –έχω όλα τα στοιχεία, θα τα δώσω και στην αρμόδια επιτροπή της Βουλής, γιατί εκλήθην και θα απαντήσω εκεί και θα σας δώσω και τα πρακτικά αυτών των επιτροπών- από της συστάσεώς της, στις 14.3.2000, μέχρι αντικαταστάσεως τής συνθέσεώς της, στις 15.5.2002, συνεδρίασε τριάντα μία φορές, όχι για να ελέγξει επενδυτικές συμπεριφορές, αλλά για να ετοιμάσει ένα σχέδιο υπουργικής απόφασης, σχετικά με τις αρμοδιότητές της, τη λειτουργία της, τον τρόπο με τον οποίο θα δουλεύει.
      Άρα, λοιπόν, οι τριάντα μία συνεδριάσεις αυτής της επιτροπής, ήταν για να οργανώσει τη δουλειά της και να κάνει ένα γενικό πλαίσιο αξιολόγησης επενδυτικών συμπεριφορών. 
      Το 2002 αντικατεστάθησαν τα μέλη αυτής της επιτροπής, έπαυσε η ισχύς της προηγούμενης επιτροπής και διορίστηκαν νέα μέλη στις 30.4.2002. Η επιτροπή αυτή υπό τη νέα της σύνθεση λειτούργησε για τελευταία φορά στις 10.5.2004. Συνεδρίασε δώδεκα φορές αυτή η επιτροπή πάλι, για να...
      ΑΠΟΣΤΟΛΟΣ ΚΑΚΛΑΜΑΝΗΣ: Δώδεκα συν πόσες είπατε πριν;
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Μάλιστα. 
      Πάλι για να ελέγξει...
      ΑΠΟΣΤΟΛΟΣ ΚΑΚΛΑΜΑΝΗΣ: Σύνολο; 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Θα σας απαντήσω, ακούστε. 
      …πάλι για να διαμορφώσει το πλαίσιο λειτουργίας της και στη βάση των στοιχείων, τα οποία θα σας παρουσιάσω στην αρμόδια επιτροπή. Τις μισές φορές ησχολήθη με επενδυτικές συμπεριφορές ασφαλιστικών οργανισμών. Δύο φορές από αυτές –αλλά επαναλαμβάνω ότι θα σας δώσω τα πρακτικά αυτής της επιτροπής, για να μιλούμε επί των κειμένων- επέβαλε μία ποινή επίπληξης, διότι οι ασφαλιστικοί οργανισμοί...
      ΑΠΟΣΤΟΛΟΣ ΚΑΚΛΑΜΑΝΗΣ: Δύο, όχι μία.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Δύο φορές. Αυτό είχα πει και προχθές. 
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, δεν το είπατε εσείς, μας το είπε η επιτροπή. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Σας το είπα για τις δύο φορές, για τις δύο επιπλήξεις, προχθές στην επιτροπή. 
      ΑΠΟΣΤΟΛΟΣ ΚΑΚΛΑΜΑΝΗΣ: Όχι...
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Ίσως να μην το είπα στην επιτροπή, το είπα δημόσια όμως.
      ΠΡΟΕΔΡΕΥΩΝ (Ιωάννης Τραγάκης): ...στην επιτροπή. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Εντάξει, έδωσα κάποιες απαντήσεις εκτός.
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, αν μας πει ότι εκτός έδωσα, έληξε το θέμα. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κύριε Πρόεδρε, δεν επιμένω σε τίποτε. Σας δίδω τα επίσημα στοιχεία από του Βήματος της Βουλής. 
      ΑΠΟΣΤΟΛΟΣ ΚΑΚΛΑΜΑΝΗΣ: Έξι ή σαράντα τρεις φορές;
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Μα, κύριε Πρόεδρε, δεν λειτουργούσε για να επιβάλλει ποινές, δεν είχε πλαίσιο. Αυτό έκανε τις τριάντα μία φορές, αυτό θέλω να σας πω. 
      ΑΠΟΣΤΟΛΟΣ ΚΑΚΛΑΜΑΝΗΣ: Όταν μιλάμε στη Βουλή, λέμε αλήθειες. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Να ολοκληρώσω;
      ΠΡΟΕΔΡΕΥΩΝ (Ιωάννης Τραγάκης): Να ολοκληρώσετε, βεβαίως.
      ΑΠΟΣΤΟΛΟΣ ΚΑΚΛΑΜΑΝΗΣ: Σαράντα τρεις και εξηγήστε ή έξι και εξηγήστε. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κύριε Πρόεδρε, έξι φορές συνεδρίασε από το 2002, για να ελέγξει επενδυτικές συμπεριφορές. Και το μόνο που μπορούσε να κάνει, ήταν να επιβάλει δύο πρόστιμα για την υπέρβαση του 23%...
      ΑΠΟΣΤΟΛΟΣ ΚΑΚΛΑΜΑΝΗΣ: Θα καταθέσω στα Πρακτικά το τι είπατε εκεί, όπου δεν είπατε αυτά που λέτε τώρα.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Μα, δεν μου ζητήσατε να σας πω αυτά που είπα τώρα. Μα, με συγχωρείτε, δεν ήταν ο ρόλος της επιτροπής αυτής και ούτε είχα τα στοιχεία να...
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, δεν έπρεπε να απαντήσετε στην επιτροπή...
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Εντάξει, δεν έπρεπε να απαντήσω στην επιτροπή, μα δεν ετέθη το θέμα...
      ΠΡΟΕΔΡΕΥΩΝ (Ιωάννης Τραγάκης): …διότι η ακρόαση αφορούσε...
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Όταν, όμως, επιχειρούν κάποιοι να δημιουργήσουν εντυπώσεις, οφείλω να απαντήσω σήμερα...
      ΑΠΟΣΤΟΛΟΣ ΚΑΚΛΑΜΑΝΗΣ: Ποιοι είναι οι κάποιοι, κύριε Υπουργέ;
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Δεν αναφέρομαι σε σας, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ:  Όχι, γιατί μ’ εμένα μιλάτε.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Δεν λέγω, κύριε Πρόεδρε, ότι εσείς επιχειρείτε να δημιουργήσετε εντυπώσεις, δεν αναφέρομαι σε συναδέλφους Βουλευτές.
      ΑΠΟΣΤΟΛΟΣ ΚΑΚΛΑΜΑΝΗΣ: Όχι για απόντες! Εγώ όταν πήρα το λόγο, είπα να είναι εδώ ο Υπουργός, γιατί εγώ δεν αναφέρομαι σε απόντες. 
      ΠΡΟΕΔΡΕΥΩΝ (Ιωάννης Τραγάκης): Αναφέρεται στα δημοσιεύματα τα σημερινά, κύριε Πρόεδρε.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Σας απαντώ, λοιπόν: Το κυρίαρχο δεν ήταν αν συνεδρίασε έξι, τριάντα μία ή εκατόν πέντε φορές. Το κυρίαρχο είναι το εξής: Είχε την αρμοδιότητα αυτή η επιτροπή να αξιολογεί επενδυτικές συμπεριφορές στη βάση του πλαισίου; 
      ΑΠΟΣΤΟΛΟΣ ΚΑΚΛΑΜΑΝΗΣ: Σε ομόλογα, όχι...
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Επειδή, λοιπόν...
      ΑΠΟΣΤΟΛΟΣ ΚΑΚΛΑΜΑΝΗΣ: Σ΄ αυτό έχετε δίκιο, αλλά δεν λέτε την αλήθεια όλη.  
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Αν έχω δίκιο, μη μου λέτε ότι ψεύδομαι τώρα, με συγχωρείτε. 
      Όταν, λοιπόν, στην πρώτη συνάντηση που είχα εγώ, ως νέος Υπουργός, με την Τράπεζα της Ελλάδος και με το Υπουργείο της Οικονομίας, επικυρώσαμε τη διαπίστωση ότι δεν μπορεί αυτή η επιτροπή να κάνει καμμία δουλειά, γι’ αυτό είχε σταματήσει από το 2001...
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, καμμία δουλειά. Για τα ομόλογα δεν μπορεί, για τα άλλα μπορεί. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Τα άλλα τα ελέγχουμε, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Και εσείς και ο ομόλογός σας... 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Και εγώ και ο προκάτοχός μου και ο Διοικητής της Τραπέζης της Ελλάδος, για κάθε υπέρβαση του 23% -αυτό απέμεινε- το ελέγχουμε. 
      Άρα, λοιπόν, εκείνο το οποίο αποφασίσαμε το καλοκαίρι του 2006, ήταν να εξουσιοδοτήσουμε, υπό το ίδιο πρόσωπο, υπό τον κ. Θωμόπουλο, μία επιτροπή υψηλού κύρους, για να μπορέσει πράγματι να εκσυγχρονίσει ένα θεσμικό πλαίσιο, του οποίου ελλείποντος, δεν επιτρεπόταν σ’ αυτήν την επιτροπή αυτή η διαπίστωση, να ελέγξει ουσιαστικά το 77% της κίνησης της περιουσίας των ταμείων. 
      Η επιτροπή αυτή είχε εντολή μέχρι τις 31 Δεκεμβρίου του 2006 να μας παρουσιάσει το πόρισμά της. Mας ζήτησε μία παράταση δύο μηνών, μας το παρουσίασε την προηγούμενη εβδομάδα –είναι γνωστά αυτά- και δεσμευτήκαμε ότι στη βάση και του πορίσματος αυτού, εντός των αμέσως προσεχών εβδομάδων –ίσως θα χρειαστούν ένας με δύο μήνες- θα έρθουμε με μία ολοκληρωμένη πρόταση στη Βουλή να εκσυγχρονίσουμε πράγματι το θεσμικό πλαίσιο. 
      Λυπάμαι πάρα πολύ, ειλικρινά, για την όποια παρεξήγηση έχει δημιουργηθεί. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ. 
      ΑΠΟΣΤΟΛΟΣ ΚΑΚΛΑΜΑΝΗΣ: Με συγχωρείτε, κύριε Πρόεδρε. 
      Κύριε Υπουργέ, μου επιτρέπετε μία φράση; 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Παρακαλώ, αν το επιτρέπει ο κύριος Πρόεδρος. 
      ΠΡΟΕΔΡΕΥΩΝ (Ιωάννης Τραγάκης): Με συγχωρείτε,  κύριε Πρόεδρε…
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ περίμενα μέχρι το τέλος, γιατί με ενδιαφέρει η ουσία. Με την άδεια αμφοτέρων…
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Πρόεδρε. Διαμαρτύρονται οι συνάδελφοι. Δεν υπάρχει άδεια αμφοτέρων. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας):  Στο μεταξύ,  κύριε Πρόεδρε, είναι σημαντικό…
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, έχετε τελειώσει. 
      ΑΠΟΣΤΟΛΟΣ ΚΑΚΛΑΜΑΝΗΣ: Τι μας εμποδίζει αυτήν τη στιγμή να συμφωνήσουμε –βάλτε διάταξη εδώ τώρα- ότι η αρμοδιότητα αυτής της επιτροπής επεκτείνεται και επί των προϊόντων της δευτερογενούς αγοράς παραγώγων; Και τελείωσε. Θα τελειώσει η τετραετία, για να έρθει την άλλη τετραετία από την άλλη κυβέρνηση; Γιατί εγώ δεν λέω ότι η άλλη κυβέρνηση θα τα κάνει καλύτερα. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας):  Όχι. 
      ΠΡΟΕΔΡΕΥΩΝ (Ιωάννης Τραγάκης): Ωραία, κύριε Πρόεδρε,  καταθέσατε την πρότασή σας. 
      Ορίστε, κύριε Υπουργέ. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας):  Ήδη, από την εβδομάδα που πέρασε…
      ΑΠΟΣΤΟΛΟΣ ΚΑΚΛΑΜΑΝΗΣ: Υπάρχουν με όλες τις κυβερνήσεις. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας):  Ακούστε, απαντώ στο ερώτημά σας,  κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Εντός δύο μηνών, δεν είπατε, κύριε Υπουργέ; 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας):  Ακούστε. Στο μεταξύ, την εβδομάδα που πέρασε και χωρίς να έχω το θεσμικό πλαίσιο –το ομολογώ στην Εθνική Αντιπροσωπεία- με εγκύκλιο απόφαση, διαταγή της Γενικής Γραμματείας Κοινωνικών Υποθέσεων, έχουμε καταστήσει θεματοφύλακα –που δεν το προβλέπει το θεσμικό πλαίσιο- την Τράπεζα της Ελλάδος, για να μπορούμε πράγματι να ελέγχουμε, έως ότου ολοκληρώσουμε το πλαίσιο, το τι γίνεται στην αγορά των ομολόγων. Ομολογώ –και οφείλω να το πω στην Εθνική Αντιπροσωπεία- ότι η εγκύκλιος διαταγή είναι πέραν του θεσμικού πλαισίου που έχω. Επειδή, όμως, εκτιμώ ότι έπρεπε…
      ΑΠΟΣΤΟΛΟΣ ΚΑΚΛΑΜΑΝΗΣ: Βάλτε διάταξη για να την επικυρώσουμε από τώρα. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας):  Θα την κυρώσουμε. Δεν είμαι έτοιμος σήμερα να παρουσιάσω νομοθετική πρωτοβουλία, όταν υπάρχουν και συναρμόδια Υπουργεία. Κινούμεθα προς την κατεύθυνση αυτή, όμως. 
      ΠΡΟΕΔΡΕΥΩΝ (Ιωάννης Τραγάκης): Είπατε ότι εντός δύο μηνών θα το θέσετε το θέμα. Ευχαριστούμε, κύριε Υπουργέ. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας):  Άρα, λοιπόν, θα παρακαλούσα με όλο το σεβασμό…
      ΑΠΟΣΤΟΛΟΣ ΚΑΚΛΑΜΑΝΗΣ: Για το ομόλογο του κ. Δούκα, να μας πείτε, διότι σε τέσσερα ασφαλιστικά γραφεία, με την «ΑΚΡΟΠΟΛΗ» και εδώ μέσα ήταν...
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, σας παρακαλώ! Διαμαρτύρονται οι συνάδελφοι. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας):  Ολοκληρώνω, κύριε Πρόεδρε. Με όλο το σεβασμό προς το πρόσωπό σας, εγώ δεν αναφέρθηκα σ΄ εσάς για δημιουργία εντυπώσεων. Το κρίσιμο, όμως, δεν είναι αν η επιτροπή συνεδρίασε έξι ή εκατόν τριάντα φορές, αλλά τι αρμοδιότητες είχε. Ο αριθμός τον οποίο ανέφερα, αφορούσε αυτό που έκανε η επιτροπή. 
      ΠΡΟΕΔΡΕΥΩΝ (Ιωάννης Τραγάκης): Ήσασταν σαφής, κύριε Υπουργέ. Ολοκληρώσατε. Σας ευχαριστούμε πολύ. 
      Το  λόγο έχει ο συνάδελφος κ. Χαλκίδης. 
      ΑΠΟΣΤΟΛΟΣ ΚΑΚΛΑΜΑΝΗΣ: Για το ομόλογο των 300.000.000 ευρώ, που καταγγέλλεται από τον Τύπο, εκεί δεν ξέρετε τίποτα! Όμως, έπρεπε να πάρετε τον κ. Δούκα το πρωί και να του πείτε «Γιατί ήξερε η «ΑΚΡΟΠΟΛΗ» και εγώ, ο αρμόδιος Υπουργός, δεν ήξερα τίποτα».
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας):  Δεν είμαι αρμόδιος για τα ομόλογα.
      ΠΡΟΕΔΡΕΥΩΝ (Ιωάννης Τραγάκης): Ορίστε,  κύριε Χαλκίδη, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Είστε αρμόδιος για τα ασφαλιστικά ταμεία και το μόνο που…
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, έχω καλέσει συνάδελφο στο Βήμα. Σας παρακαλώ! 
      Ορίστε, κύριε συνάδελφε, έχετε το λόγο. 
      ΑΠΟΣΤΟΛΟΣ ΚΑΚΛΑΜΑΝΗΣ: Με συγχωρείτε, αλλά επί της ουσίας ομιλώ, όπως καταλαβαίνετε και αμφίστομα, όχι μόνο από τη μία πλευρά. 
      ΜΙΧΑΛΗΣ ΧΑΛΚΙΔΗΣ: Πάντως, κύριε Πρόεδρε, δεν νομίζω ότι έχετε την αίσθηση ότι επί ΠΑ.ΣΟ.Κ ήταν όλα ρόδινα στα ταμεία και τα κατέστρεψε η Νέα Δημοκρατία. 
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό δεν σας λέω τόσο καιρό; Οι λυμεώνες σε κάθε κυβέρνηση βρίσκουν τον τρόπο, αρκεί η κυβέρνηση να έχει τα μάτια της ανοικτά. 
      ΠΡΟΕΔΡΕΥΩΝ (Ιωάννης Τραγάκης): Κύριε Χαλκίδη, χάνετε χρόνο. 
      ΑΠΟΣΤΟΛΟΣ ΚΑΚΛΑΜΑΝΗΣ: Το λέω χρόνια εδώ.
      ΜΙΧΑΛΗΣ ΧΑΛΚΙΔΗΣ: Τούτη η Κυβέρνηση απεδείχθη, κύριε Πρόεδρε, ότι είναι τολμηρή και θα σας πω αμέσως μετά, γιατί είναι τολμηρή. 
      Δεν θα πρωτοτυπήσω, κυρίες και κύριοι συνάδελφοι, ομολογώντας ότι το  θέμα της ανεργίας είναι ένα πολύ σοβαρό πρόβλημα. Και εδράζω τη διαπίστωσή μου αυτή όχι σε επιτροπές σοφών ούτε σε πορίσματα συμβουλίων ούτε και σε πανεπιστημιακές έρευνες. Στηρίζω το παραπάνω συμπέρασμα στις φωνές απόγνωσης των εργαζομένων της περιφέρειάς μου, της Ημαθίας, τόσο των Βεροιαίων και  Ναουσαίων όσο και των συμπολιτών μας, που έχουν την «άτυχη τύχη» να κατοικούν δορυφορικά των δύο μεγάλων αυτών αστικών κέντρων, δηλαδή σε πόλεις και χωριά που δέχθηκαν πρώτα το ωστικό κύμα, αν θέλετε, της έκρηξης της ανεργίας, που έπληξε την τελευταία δεκαετία το νομό. 
      Η σοβαρότητα του προβλήματος προκύπτει όχι μέσα από έναν ή δύο μεμονωμένους λόγους, αλλά εξυφαίνεται μέσα από ένα πλέγμα επιπτώσεων που δημιουργεί η συγκεκριμένη ανεργία. Το πλέγμα αυτό οριοθετείται από την οικονομική δυσμένεια, στην οποία περιέρχονται οι πολίτες και συναρτάται ταυτόχρονα με την κοινωνική απομόνωση των ανέργων και των οικογενειών τους, από τη στιγμή που από την όποια θέση ισχύος, υποπίπτουν σε θέση καταφανούς αδυναμίας. Κορωνίδα του προβλήματος που εμφανίζει τόσο η περιφέρειά μου όσο και άλλες σε όλη την επικράτεια, είναι αυτή η ιδιότυπη μορφή ανεργίας που κτυπάει επιλεκτικά. Και κτυπάει επιλεκτικά εκείνη την κοινωνική ομάδα εργαζομένων, που είναι λιγότερο θωρακισμένη για να την αντιμετωπίσει, τη γενιά των σημερινών πενηντάρηδων, τη γενιά των ανθρώπων που έχουν ήδη κλείσει δεκαετίες εργασίας στους τομείς παραγωγής και ξαφνικά βρίσκονται εκτός παραγωγικής διαδικασίας. 
      Κυρίες και κύριοι συνάδελφοι, θέμα της παρούσας συζήτησης αποτελεί το ότι επιτέλους το ελληνικό κράτος μεριμνά για την αποκατάσταση αυτής της ομάδας των ανέργων. Τους απλώνει ένα στιβαρό χέρι βοηθείας, τους προσφέρει μια ακόμη θωράκιση στις όποιες απρόβλεπτες ατυχίες επιφυλάσσει η ζωή και διασφαλίζει την ομαλότερη δυνατή μετάβασή τους στα χρόνια της συνταξιοδότησης, στα χρόνια που φυσιολογικά όλοι οι εργαζόμενοι επιθυμούν να δρέψουν τους καρπούς του πολυετούς εργασιακού τους μόχθου. 
      Είμαστε ιδιαιτέρως υπερήφανοι, θεωρώντας δικαίωση των πολυετών μας αγώνων το ότι το παρόν σχέδιο νόμου αποτελεί το ευρύτερο νομοθετικό πλαίσιο μιας πρωτοβουλίας, που με επιτυχία κατορθώσαμε και την κάναμε νόμο του κράτους. Γιατί βρήκαμε, κυρίες και κύριοι συνάδελφοι, στην πολιτική ηγεσία του Υπουργείου Απασχόλησης, «ώτα ακουόντων». Βρήκαμε πολιτική ηγεσία με κοινωνική ευαισθησία. Και μιλώ βέβαια για το άρθρο 13 του ν. 3460/2006 και την πρόβλεψη για τους απολυμένους της Νάουσας, το οποίο, στο μεγαλύτερό του μέρος, αποτελεί το ακριβές περιεχόμενο των πρώτων παραγράφων του άρθρου 2 του υπό ψήφιση νομοσχεδίου. 
      Και επειδή ο συνάδελφος του Κ.Κ.Ε. κ. Τζέκης, μιλώντας σε τούτη εδώ την Αίθουσα, είπε ότι δεν ικανοποιήθηκαν όλοι και ότι ανάγκασαν την Κυβέρνηση οι αγώνες να προχωρήσει σε νομοθετική ρύθμιση, θα πω τούτο: Ναι, συνάδελφε Τζέκη, μαζί και μέσα και έξω από τα εργοστάσια, κάναμε εδώ και χρόνια τους αγώνες αυτούς στη Νάουσα. Αλλά οι αγώνες αυτοί δεν είναι των τελευταίων τριών ετών, που είναι στην Κυβέρνηση η Νέα Δημοκρατία. Και το ξέρετε πολύ καλύτερα, είναι αγώνες ολόκληρης της δεκαετίας. Όμως, όλα τα προηγούμενα χρόνια δεν υπήρχε πολιτική ηγεσία και κυβέρνηση, για να έχει αυτιά που να ακούν τους απολυμένους της Νάουσας και να σταθούν στο πρόβλημά τους. 
      Η Κυβέρνηση, όμως, αυτή βεβαίως δικαίωσε τους αγώνες των απολυμένων, αλλά αυτοί οι αγώνες και σε άλλες περιοχές δεν δικαιώθηκαν όλα τα προηγούμενα χρόνια. Αυτή η Κυβέρνηση, αυτή η πολιτική ηγεσία όντως έσκυψε στο πρόβλημα. Και όλοι αυτοί, τους οποίους αφορά η νομοθετική ρύθμιση, που έλεγε ηλικία πενήντα έτη και επτάμισι χιλιάδες ένσημα, έχουν τακτοποιηθεί όπως προέβλεπε η νομοθετική ρύθμιση. Υπάρχουν βέβαια και κάποιες περιπτώσεις οριακές, που νομίζω ότι με το συγκεκριμένο σχέδιο νόμου δίνεται η δυνατότητα στην πολιτική ηγεσία και στον Υπουργό, κατά περίπτωση, να λύνει και αυτά τα προβλήματα.
      Έτσι, λοιπόν, οι απολυμένοι της Νάουσας που είναι σε οριακά σημεία, είτε από πλευράς ενσήμων είτε από πλευράς ορίου ηλικίας, με απόφαση του Υπουργού Εργασίας, μετά την ψήφιση του συγκεκριμένου νομοσχεδίου, θα μπορέσουν να βρουν τη λύση του προβλήματός τους. 
      Συνοπτικά, κυρίες και κύριοι συνάδελφοι, όποιος συμπολίτης μας, μακροχρόνια άνεργος ή απολυθείς λόγω αναδιαρθρώσεων στον εργασιακό του τομέα, έχει συμπληρώσει το πεντηκοστό έτος της ηλικίας του, είναι ασφαλισμένος στο Ι.Κ.Α.-Ε,Τ,Α,Μ., διαθέτει το συγκεκριμένο αριθμό των επτάμισι χιλιάδων ενσήμων και έχει παράσχει τις υπηρεσίες του σε φθίνοντα κλάδο της ελληνικής οικονομίας, θα απολαμβάνει πλέον την εισοδηματική ενίσχυση και την κοινωνική προστασία της πολιτείας με συγκεκριμένα μέτρα, τα οποία έχουν αναλυθεί. Είναι γνωστά αυτά και δεν κρίνω σκόπιμο να επανέλθω.
      Οι επικριτές μας –γιατί πάντοτε θα υπάρχουν ορκισμένοι επικριτές σε οποιαδήποτε προσπάθεια μεταρρύθμισης- εκφράζουν τις ανησυχίες τους για το γεγονός ότι επαφίεται στις κατά καιρούς κοινές υπουργικές αποφάσεις των συναρμόδιων Υπουργείων, η τροποποίηση των ορίων, των κριτηρίων και των προϋποθέσεων εφαρμογής των διατάξεων της εισοδηματικής ενίσχυσης. 
      Ας προσπαθήσουν να απαλλαχθούν από την ενδιάθετη καχυποψία τους και ας συνομολογήσουν στην κριτική τους το εξής. Μέσα σ’ ένα καθεστώς δριμύτατων και ταχύτατων οικονομικών και επιχειρηματικών ανακατατάξεων και υπό την πιθανότητα εξατομικευμένων περιπτώσεων, όπου εργασιακές ομάδες για λίγους μήνες ή για λίγα ένσημα δεν θα εμπίπτουν στις διατάξεις του νόμου, γιατί άραγε, κυρίες και κύριοι συνάδελφοι, θα πρέπει να οριοθετήσουμε, μέσα στις διατάξεις του  νόμου, τις ακριβείς προϋποθέσεις υπαγωγής των αιτουμένων στο καθεστώς της εισοδηματικής ενίσχυσης και όταν παραστεί ανάγκη, να επανερχόμαστε με σωρό ερμηνευτικών εγκυκλίων; 
Γιατί τελικά είναι κακό να ορίζουν τα συναρμόδια Υπουργεία τις ακριβείς προϋποθέσεις λειτουργίας του προγράμματος; 
      Ούτως ή άλλως, κυρίες και κύριοι συνάδελφοι, εξασφαλίζουμε τη διαφάνεια του λογαριασμού του Ειδικού Ταμείου Κοινωνικής Αλληλεγγύης, καθώς θεσμοθετούμε τη διαχείρισή του πάνω στη θεμελιώδη και ευρωπαϊκά καθιερωμένη πλέον τριμερή, εκπροσώπηση, κράτους, εργοδοτών και εργαζομένων. 
      Κυρίες και κύριοι συνάδελφοι, πρέπει να γίνει σαφές ότι στο βωμό της πρόσκαιρης φιλολαϊκότητας, εμείς δεν θυσιάζουμε τις πολυετείς προσπάθειες του ελληνικού λαού. Όπως σε κάθε ενέργεια που χαρακτηρίζει το πολιτικό μας ήθος, έτσι και τώρα, προχωρούμε με βήματα λελογισμένα και σταθερά, κατακτώντας κάθε φορά μικρούς στόχους, για να χαρούμε στο τέλος το μεγάλο και πλούσιο άθροισμά τους. 
      Κυρίες και κύριοι συνάδελφοι, δεν πρέπει να θεωρείται ρίψασπις στο πεδίο των κομματικών μαχών, όποιος συνειδητά και με επιχειρήματα είναι σε θέση να αναγνωρίσει και να υπερψηφίσει, όχι μόνο τα σαφέστατα βήματα προόδου στο θέμα της αύξησης του επιδόματος ανεργίας, αλλά και τη συμφωνία σε διατάξεις που κάποτε αυτός είχε εισηγηθεί, όπως το Εθνικό Σύστημα Σύνδεσης της Επαγγελματικής Εκπαίδευσης και Κατάρτισης με την Απασχόληση, το οποίο μέχρι σήμερα παραμένει ανεφάρμοστο. 
      Μ’ αυτήν την ευκαιρία, προσκαλούμε τους συναδέλφους της Αντιπολίτευσης να κάνουν πράξη, έστω και τώρα, τις μεγαλόστομες, δηλώσεις τους για συναίνεση, για εξάλειψη των παλαιοκομματικών αγκυλώσεων και να υπερψηφίσουν ένα νομοσχέδιο, το οποίο εναρμονίζεται με τα σύγχρονα ευρωπαϊκά δεδομένα και με τις επιταγές της κοινοτικής εμπειρίας. Ιδιαίτερη και προσωπική πρόσκληση απευθύνουμε στους συναδέλφους εκείνους, που εκλέγονται σ’ εκείνες ακριβώς τις περιφέρειες που φθίνουν οικονομικά και τους ζητάμε να αναλογιστούν τη διογκούμενη απόγνωση, καθώς και την ασφυκτική πίεση που αισθάνονται οι συμπολίτες τους, που μένουν έκθετοι και αδύναμοι μπροστά στις χωρίς τη συμμετοχή τους παγκοσμιοποιούμενες αλλαγές της οικονομίας της χώρας στις περιοχές τους.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κλείνοντας, επισημαίνω για μια ακόμα φορά, κυρίες και κύριοι συνάδελφοι, ότι είμαστε υπέρμαχοι της ενεργητικής αντιμετώπισης των προβλημάτων, παρέχοντας κίνητρα εργασίας και όχι οπαδοί της παθητικής τους αντιμετώπισης, δίνοντας κίνητρα ανεργίας. Τα μέτρα αυτά κρίνονται απαραίτητα εκεί, όπου οι ενεργητικές πολιτικές απασχόλησης καθίστανται μη εφαρμόσιμες λόγω της φύσης των εργασιακών συνθηκών, αλλά και του εμπλεκόμενου έμψυχου δυναμικού.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΜΙΧΑΛΗΣ ΧΑΛΚΙΔΗΣ: Τέλειωσα, κύριε Πρόεδρε.
      Επιτέλους οι συμπολίτες μας, οι οποίοι έπεσαν θύματα είτε ραγδαίων και τεχνολογικών εξελίξεων, που δεν μπόρεσαν εκ των πραγμάτων να παρακολουθήσουν, είτε θύματα κοντόφθαλμων και χωρίς όραμα πολιτικών του παρελθόντος, μπορούν να ελπίζουν. Δίνουμε ξανά, κυρίες και κύριοι συνάδελφοι, το δικαίωμα στην ελπίδα, το δικαίωμα στην αξιοπρέπεια, το δικαίωμα στη ζωή, στους ανθρώπους εκείνους που, εν ολίγοις ή εν πολλοίς, διαμόρφωσαν και διαμορφώνουν με τους κόπους και τις στερήσεις τους τη σύγχρονη νεοελληνική πραγματικότητα που μας περιβάλλει. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Ιωάννης Τραγάκης): Τώρα θέλετε το λόγο, κύριε Υπουργέ;
      ΓΙΑΝΝΗΣ ΚΟΥΤΣΟΥΚΟΣ: Έλεος! Έχετε μιλήσει δέκα λεπτά. Σας παρακαλώ. 
      ΧΡΥΣΑ ΜΑΝΩΛΙΑ: Κύριε Πρόεδρε…
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ φεύγω, να μην αναφερθεί σε μένα.
      ΠΡΟΕΔΡΕΥΩΝ (Ιωάννης Τραγάκης): Άμα φύγετε εσείς, δεν θα μιλήσει. Για σας θα μιλήσει. Για σας ζήτησε το λόγο. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Πρέπει να πάρετε μια απάντηση, γιατί είπατε μερικά πράγματα...
      ΑΠΟΣΤΟΛΟΣ ΚΑΚΛΑΜΑΝΗΣ: Τι απάντηση; 
      (Θόρυβος στην Αίθουσα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Τι να κάνουμε; Έχει το δικαίωμα να μιλήσει.
      ΓΙΑΝΝΗΣ ΚΟΥΤΣΟΥΚΟΣ: Το δικό μας δικαίωμα ποιος θα το υπερασπιστεί; 
      (Θόρυβος στην Αίθουσα από την πτέρυγα του ΠΑ.ΣΟ.Κ.)
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Να μη στηρίξουμε το νομοσχέδιο, κύριε Κουτσούκο;
      ΠΡΟΕΔΡΕΥΩΝ (Ιωάννης Τραγάκης): Έχει το δικαίωμα να μιλήσει. Τι να κάνουμε;
      Ορίστε, κύριε Γιακουμάτο, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, με μεγάλη υπευθυνότητα και ευαισθησία η Κυβέρνηση είναι υπερήφανη γι’ αυτό το νομοσχέδιο, για το οποίο σήμερα και χθες, αλλά και στη Διαρκή Επιτροπή έγινε διεξοδική συζήτηση. Είναι ένα νομοσχέδιο, για το οποίο ειλικρινά εγώ δεν θα διαφωνήσω με τον κ. Κακλαμάνη, που το θεώρησε ασήμαντο και σταγόνα. 
      Θέλω, όμως, να θέσω ένα ερώτημα. Από το 1996, κύριε Κακλαμάνη, έβλεπε όλη η Ελλάδα. Εσείς ήσαστε Πρόεδρος της Βουλής και σημαίνον στέλεχος της κυβέρνησης του ΠΑ.ΣΟ.Κ.. Βλέπατε ότι η κλωστοϋφαντουργία ήταν ένας φθίνων κλάδος.
      ΑΠΟΣΤΟΛΟΣ ΚΑΚΛΑΜΑΝΗΣ: Επερώτηση θα μου αναπτύξετε τώρα; Επερώτηση στον πρώην Πρόεδρο της Βουλής;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όχι, θα απαντήσω σ’ αυτό που λέτε, κύριε Κακλαμάνη.
      Σας λέω, λοιπόν, κύριε Πρόεδρε, ότι βλέπατε ότι η κλωστοϋφαντουργία διαλυόταν μέρα με τη μέρα. 
      ΑΠΟΣΤΟΛΟΣ ΚΑΚΛΑΜΑΝΗΣ: Έχετε επιχειρήματα για το νομοσχέδιο σας; Αυτά αναπτύσσουν οι Υπουργοί. Δεν κάνουν αντιπολίτευση. Όταν δεν έχουν τι να πουν για το νομοσχέδιο, λένε για την αντιπολίτευση.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αν είχατε μείνει εδώ, κύριε Κακλαμάνη και παρακολουθούσατε, θα τα ξέρατε όλα, και για Ταμείο Παγκοσμιοποίησης και τα επιχειρήματά μας, όλα. Δεν παρακολουθούσατε τη συνεδρίαση, όμως. Δίνουμε απαντήσεις. 
      ΠΡΟΕΔΡΕΥΩΝ (Ιωάννης Τραγάκης): Κύριε Υφυπουργέ, παρακαλώ. Ξεκινήστε με την ανάπτυξη του νομοσχεδίου και φτάστε όπου αλλού θέλετε. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Η κλωστοϋφαντουργία, λοιπόν, ήταν ένας φθίνων κλάδος, το έβλεπε όλη η Ελλάδα. Μόνο κάποιοι δεν το έβλεπαν. 
      Ποιο ήταν το όραμα τότε γι’ αυτούς τους ανθρώπους, οι οποίοι πραγματικά οδηγήθηκαν στην ανεργία κατά χιλιάδες; Δηλαδή, τι θα πούμε σήμερα στον απολυμένο της «SEX FORM»; Tι θα πούμε σήμερα στην κλωστοϋφαντουργία Πρεβέζης, στον Αργυρό; Τι θα πούμε σε όλες αυτές τις εταιρείες σήμερα, που έχουν κλείσει; Θα πούμε ότι είναι σταγόνα στον ωκεανό; Αυτό να το πείτε σε αυτούς, οι οποίοι πραγματικά περιμένουν και περιμένουν τη γέφυρα αυτή.
      ΑΠΟΣΤΟΛΟΣ ΚΑΚΛΑΜΑΝΗΣ: Μη λέτε ονόματα, γιατί τα ονόματα επιστρέφουν στη Νέα Δημοκρατία!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ούτε εγώ δεν έκανα τόσο θόρυβο και τόση αταξία, όταν ήμουν ταραξίας!
      ΑΠΟΣΤΟΛΟΣ ΚΑΚΛΑΜΑΝΗΣ: Τον Αργυρό και το Λαναρά και ορισμένους άλλους, ξέρετε ποιος τους, είχε στους κόλπους του!
      ΠΡΟΕΔΡΕΥΩΝ (Ιωάννης Τραγάκης): Είναι χαλαρή η συζήτηση. 
      Κύριε Πρόεδρε, παρακαλώ, μη διακόπτετε. 
      ΑΠΟΣΤΟΛΟΣ ΚΑΚΛΑΜΑΝΗΣ: Μα, όταν λέτε για τον Αργυρό και το Λαναρά, το ΠΑ.ΣΟ.Κ. τούς είχε αυτούς; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, να πω λοιπόν και για το dvd Ελλάδος-Θήβας, για τον Πρωθυπουργό σας, τον κ. Σημίτη, όταν τον σύρατε και εγκαινίασε στη Θήβα ένα εργοστάσιο με πεντακόσιους εργαζόμενους με 300.000.000 δάνειο που σε εννιά μήνες έκλεισε! Αυτές ήταν οι επενδύσεις και τα θαλασσοδάνεια! Είκοσι χρόνια φούσκες!
      ΑΠΟΣΤΟΛΟΣ ΚΑΚΛΑΜΑΝΗΣ: Μακάρι να δούλευε και ο δικός σας, όπως ο Σημίτης!
      ΠΡΟΕΔΡΕΥΩΝ (Ιωάννης Τραγάκης): Παρακαλώ, μη διακόπτετε. 
      ΑΓΓΕΛΟΣ ΤΖΕΚΗΣ: …(Δεν ακούστηκε)
      ΠΡΟΕΔΡΕΥΩΝ (Ιωάννης Τραγάκης): Ένα λεπτό όμως, παίρνω δουλειά εγώ τώρα!  Εσάς δεν σας διέκοψε κανένας. Παρακαλώ πολύ. Δεν επιτρέπω καμιά διακοπή.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Απλά, δεν θα μείνει τίποτα αναπάντητο. Πρέπει, όταν ρωτάτε και λέτε κάτι, να το σκέφτεστε.
      Είπε ο κ. Παπαϊωάννου για ολοκληρωμένες παρεμβάσεις, είπε για το Λαύριο, είπε για την Εύβοια. Τι να απαριθμήσω σήμερα; Την καστοριά; Ο κ. Ανέστης Αγγελής, ο Βουλευτής, είναι εδώ. Τη Νάουσα; Τη Θεσσαλονίκη; Την Αιτωλοακαρνανία; Την Κοζάνη; Τις Πέλλα; Τις Σέρρες; Σχεδόν σε όλη την Ελλάδα έχουμε κάνει παρεμβάσεις. Δηλαδή, τι είναι αυτό: Κάτι καινούργιο; Συνεχώς παρεμβαίνει το Υπουργείο, όπου και όταν πρέπει. 
      Τώρα έρχομαι στο νομοσχέδιο. Τι λένε τα τρία πρώτα άρθρα; Πρώτον, συστήνεται ένας αυτοτελής λογαριασμός με το Ειδικό Ταμείο Κοινωνικής Αλληλεγγύης. Πόροι ξεκάθαροι: 23.000.000 ευρώ από τον εθνικό προϋπολογισμό. Δεν ξέρω αν με προσέχετε. Δεν τα γράφουμε στο νομοσχέδιο, είναι οικονομοτεχνικό το πρόβλημα. Με το που θα πάρει Φ.Ε.Κ., τα χρήματα θα εγγραφούν. Το δηλώνουμε ξεκάθαρα. Είναι 23.000.000 από τον Ο.Α.Ε.Δ. στον αυτοτελή λογαριασμό 030. Είναι και άλλα 20.000.000 από τη συνδρομή των στρατευσίμων, άρα 40.000.000. Και τρίτον –και δεν φταίω εγώ, αν δεν παρακολουθείτε και ειδικά ο κ. Κακλαμάνης- για το ταμείο που είναι 500.000.000 ευρώ, είναι για πάνω από χίλιους απολυμένους και το είπα εχθές, κύριε Πρόεδρε. Η Κυβέρνηση πιέζει όμως, επειδή αυτό δεν είναι σίγουρο και χειροπιαστό, δεν βάζει το ποσό. Γι’ αυτό έχουμε βάλει και από κοινοτικούς πόρους. Άρα, η χρηματοδότηση είναι πεντακάθαρη. Ποια είναι η απορία; Αυτό είναι το ένα.
      Δεύτερον, είπαμε ότι είναι διαζευκτικοί οι όροι. Το άρθρο 3 το λέει ξεκάθαρα. Μας έφερε την Κάλυμνο ως παράδειγμα, 3%. Εδώ λέμε ότι βάζουμε τις σταθερές και οι σταθερές είναι: πενήντα ετών, επτάμισι χιλιάδες ένσημα και σε περιοχές με υψηλή ανεργία. Όμως, δύναται –και γι’ αυτό έχει βγει η απόφαση του Υπουργού- τα όρια ηλικίας να αλλάζουν. Ένα παράδειγμα: Στη Νάουσα είχαμε το πρόβλημα ότι πενήντα εργαζόμενοι ήταν σαράντα εννέα ετών. Εμείς βάλαμε πενήντα. Δηλαδή, γιατί να αποκλείσουμε τους πενήντα; 
      Λέει, λοιπόν, το νομοσχέδιο ότι εξουσιοδοτεί την εννιαμελή επιτροπή και τον Υπουργό να κατεβάσει, να βάλει ευνοϊκότερα τα όρια και να το κάνει σαράντα εννιά. Θα έρθουμε στη Βουλή να πούμε τι; «Στη «SEX FORM» είναι πενήντα γυναίκες σαράντα επτά ετών και ψηφίστε να τις βάλουμε»; Δεν λέτε αυτά, όμως. Οι ομοσπονδίες όλης της χώρας άλλα λένε. Στηρίζουν το νομοσχέδιο, όλη η χώρα, όλες οι ομοσπονδίες και οι συνομοσπονδίες. Να πάτε να τα πείτε εκεί. Λέμε, λοιπόν, ότι δίνουμε τη δυνατότητα στον εκάστοτε Υπουργό να αυξομειώνει, να αυξάνει…
      ΑΓΓΕΛΟΣ ΤΖΕΚΗΣ: Να αυξομειώνει! Σωστά είπατε. Να γραφεί!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Να το αιτιολογήσω. Κύριε Τζέκη, ψάχνετε να βρείτε τρίχα για τριχιά!
      Το επαναλαμβάνω: Να αυξομειώνει τα όρια. Τι εννοώ; Να αυξάνει την επιδότηση από 900 ευρώ… 
      ΑΓΓΕΛΟΣ ΤΖΕΚΗΣ: Αφήστε τα αυτά!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Το λέει. Μα, δεν το θέλετε; Δεν είστε με το μέρος των εργαζομένων; Δεν είστε υπέρ;
      ΑΓΓΕΛΟΣ ΤΖΕΚΗΣ: Βεβαίως!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ξέρω εγώ; Άλλα λέτε στα εργατικά κέντρα. 
      Να αυξάνει και την αμοιβή, δίνει τη δυνατότητα στον Υπουργό σε ειδικές περιπτώσεις τα 900 ευρώ να αυξάνονται, να γίνονται 1000. Δίνει τη δυνατότητα της κοινωνικής εργασίας και να μειώνει, αν χρειαστεί, όρια ηλικίας ή ένσημα.
      Είναι ξεκάθαρη η εννιαμελής επιτροπή. 
      Άρα, ξεκάθαρη δεν είναι η  πολιτική σας και η ευαισθησία σας έναντι των ανέργων. Άλλα λέτε στα εργατικά κέντρα, άλλα λέτε στις ομοσπονδίες, άλλα λέτε εδώ. Σας είπα και χθες, το μπιλιετάκι και το περιεχόμενο αυτού του νομοσχεδίου θα πάει παντού και η θέση σας θα κριθεί και θα δημοσιοποιηθεί παντού. 
      Δεν θα μιλήσω για το επίδομα ανεργίας, γιατί το επίδομα ανεργίας από το 45 και το 47 που το παραλάβαμε το πάμε στο 55. Αυτό είναι το ελάχιστο. Αποσιωπάτε το μείζον, όπου αποσυνδέετε από την υπουργική απόφαση, που έλεγε: «Δίνω 5%-10%» και συνδέετε με την εθνική Γενική Συλλογική Σύμβαση Εργασίας, κύριε Τζέκη. Αυτό δεν το λέτε. Ποτέ δεν λέτε αυτά που πρέπει. Δεύτερον, για πρώτη φορά όταν το ΠΑ.ΣΟ.Κ το 1985 το κατήργησε. 
      Συνδέουμε, λοιπόν, το επίδομα ανεργίας με την εθνική γενική συλλογική σύμβαση. Αυτό σημαίνει ότι κάθε χρόνο με κάθε εθνική Γενική Συλλογική Σύμβαση, που ανεβαίνουν τα ημερομίσθια, ανεβαίνει αυτόματα και το επίδομα ανεργίας. Να, πώς θα πάμε στο 66 που πρέπει να πάμε, να προς το 55 που δίνουμε τώρα από 47. Άρα, το επίδομα ανεργίας αφήστε το. Και δεν λέτε  πάλι εδώ  ότι για κάθε παιδί είναι 10%. Και αυτό το αποσιωπάτε. Έλεος! 
      Δεν θα πω για τους καθηγητές του ΟΑΕΔ. Ειλικρινά σας μιλάω, αυτό εδώ είναι μια αδικία, διότι για το ν. 2190, μέχρι τα είκοσι πέντε πρώτα άρθρα θα συμφωνήσουμε όλοι ότι ήταν μνημείο αξιοκρατίας. Από τα είκοσι πέντε και κάτω, ήταν ένα εξάμβλωμα και αυτό πρέπει να το ξέρει ο ελληνικός λαός. Ο  νόμος Πεπονή ήταν ο μισός. Ο άλλος μισός έλεγε ότι «Διορίζω όποιον θέλω εγώ». Κατά δήλωση του εργαζόμενου, ήταν διωκόμενος. Γράφω στα  παλιά μου παπούτσια τις δικαστικές αποφάσεις. 
      (Θόρυβος στην Αίθουσα)
      Διαβάστε καλά. Και έρχεται εδώ ο ν. 2526 και θύματα αυτού του νόμου ήταν και οι καθηγητές του ΟΑΕΔ. Κατά κρίση, κατά το δοκούν, κατά κομματική προέλευση προσλάβατε. Τώρα ξέρετε ότι μ’ αυτήν τη διάταξη, όλοι εκείνοι διορίζονται στον Ο.Α.Ε.Δ. και δεν αποκλείεται κανείς. Αυτό είναι κράτος δικαίου και πραγματικά είναι μία πράξη απονομής δικαιοσύνης γι’ αυτούς τους εργαζόμενους. 
      Και τελειώνω με τα «STAGE», κύριε Πρόεδρε. Δεν σταματάτε επιτέλους την υποκρισία; Νομίζετε ότι οι άλλοι δεν καταλαβαίνουν; Νομίζετε ότι η πολιτική ευγένεια και ο πολιτικός πολιτισμός είναι αδυναμία; Το «STAGE» δεν είναι πρόγραμμα εργασίας. Είναι πρόγραμμα κατάρτισης και σε καμιά περίπτωση δεν αποτελεί πρόσληψη. Ο κ. Παπαϊωάννου μίλησε για «παράγκα», όταν είχε κάνει τον ΟΑΕΔ σουβλατζίδικο. Δέκα χιλιάδες προσλήψεις έγιναν επί των ημερών του. Διορίστηκαν επιστήμονες σε σουβλατζίδικα. Όλα τα στοιχεία είναι στη διάθεσή του. 
      Δεύτερον, με το ν. 2738/99, λίγο πριν από τις εκλογές του 2000 –ψάχναμε να βρούμε γιατί χάσαμε τις εκλογές το 2000- διορίστηκαν πέντε χιλάδες, δηλαδή δυόμισι χιλιάδες στην Τοπική Αυτοδιοίκηση και δυόμισι χιλιάδες άμεσα στα νοσοκομεία εν μία νυκτί, με τρείς μήνες κατάρτιση. Αυτή ήταν η συμπεριφορά σας στα «STAGE». Και βέβαια με το ν. 3232, όταν πλέον ήρθε η κυβέρνηση του ΠΑ.ΣΟ.Κ., έφερε το άρθρο 32, που έλεγε ότι οι απασχολούμενοι στα «STAGE» καλύπτουν ανάγκες των υπηρεσιών. 
      ΠΡΟΕΔΡΕΥΩΝ (Ιωάννης Τραγάκης): Έχετε υπερβεί το χρόνο σας, κύριε Υπουργέ. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αυτή είναι η διαφορά μας. 
      Εμείς πραγματικά πιστεύουμε, πρώτον, ότι είναι θέσεις κατάρτισης, θέσεις που πραγματικά μπαίνουν στην αγορά εργασίας και από τα 300 ευρώ που το είχατε, για ένα ξεροκόμματο, που σήμερα έχετε το θράσος να τάζετε παντεσπάνι στον ελληνικό λαό, το κάναμε 600 ευρώ. Και τη σύνταξη, από τα 170 ευρώ την  κάναμε 330 ευρώ. Αυτή είναι η διαφορά μας. 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ. Κλείστε την ομιλία σας. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Και τελειώνω, κύριε Πρόεδρε…
      ΠΡΟΕΔΡΕΥΩΝ (Ιωάννης Τραγάκης): Όλο τελειώνετε, αλλά δεν τελειώνετε, κύριε Υπουργέ!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, όλοι μίλησαν τέσσερα και πέντε λεπτά επιπλέον. 
      ΠΡΟΕΔΡΕΥΩΝ (Ιωάννης Τραγάκης): Κανένας δεν μίλησε τόσο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ο δε κ. Κακλαμάνης, που πρέπει να σέβεται τον Κανονισμό, μίλησε και ξαναμίλησε, διέκοπτε και ξαναδιέκοπτε…Τελικά έχουμε δύο μέτρα και δύο σταθμά.
      ΠΡΟΕΔΡΕΥΩΝ (Ιωάννης Τραγάκης): Ο Πρόεδρος κ. Κακλαμάνης μίλησε μία φορά.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εγώ, κύριε Πρόεδρε, σέβομαι το κύρος του τέως Προέδρου της Βουλής, σέβομαι το κύρος το δικό σας, αλλά ας έχουμε μια δικαιοσύνη επιτέλους εδώ μέσα. Και σ’ αυτό το θέμα, που είναι πολύ σημαντικό…
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Υπουργέ. Εγκαλείτε το Προεδρείο, που σας άφησε να μιλήσετε τέσσερα λεπτά επιπλέον; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μιλάνε στο σπίτι του κρεμασμένου για σκοινί εκείνοι…
      ΠΡΟΕΔΡΕΥΩΝ (Ιωάννης Τραγάκης): Τα έχουμε ακούσει αυτά! 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): …που με την αυθαιρεσία έκαναν το «πράσινο» κράτος. Και αποτέλεσμα, πάρτε τα αποτελέσματα των συνδικαλιστικών οργανώσεων. Στη Δ.Ε.Η. 90% ΠΑ.ΣΟ.Κ., στα ΕΛ.ΤΑ. 85% ΠΑ.ΣΟ.Κ.. Αυτό τι σημαίνει; 
      ΔΗΜΗΤΡΙΟΣ ΠΙΠΕΡΓΙΑΣ: Πέστε μας για τη Δ.Ε.Η..
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Σημαίνει, κύριε Πρόεδρε, ότι αυτή η Κυβέρνηση πραγματικά προσπαθεί …
      ΔΗΜΗΤΡΙΟΣ ΠΙΠΕΡΓΙΑΣ: Με τις «πράσινες» προσλήψεις τελικά πρώτη είναι η ΔΑΚΕ στη Δ.Ε.Η.! 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): …και τελικά τα «STAGE» προχώρησαν και θα προχωρήσουν. Παρατείνονται για δώδεκα μήνες, διότι πρέπει και τα έχουν ανάγκη τα ασφαλιστικά ταμεία και από εκεί και πέρα η διαδικασία είναι αξιοκρατική. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Κουτσούκο, έχετε το λόγο και ειλικρινά νοιώθω άσκημα απέναντί σας, διότι παραχωρήσατε τη θέση σας σε συνάδελφο για να ταξιδέψει με το αεροπλάνο και βρεθήκατε να μιλάτε και μετά τον κ. Κακλαμάνη και μετά τον κύριο Υφυπουργό.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, ο κ. Κακλαμάνης, μίλησε δεκαπέντε λεπτά από τέσσερα που έπρεπε να μιλήσει και εγώ μίλησα οκτώ λεπτά.
      ΠΡΟΕΔΡΕΥΩΝ (Ιωάννης Τραγάκης): Μιλήσατε δεκατρία λεπτά, κύριε Υπουργέ.
      Ορίστε, κύριε Κουτσούκο, έχετε το λόγο.
      ΓΙΑΝΝΗΣ ΚΟΥΤΣΟΥΚΟΣ: Παρακολούθησα την απέλπιδα προσπάθεια του κ. Γιακουμάτου να παρουσιάσει μια πολιτική που δημιουργεί φτώχεια και αποκλεισμό σαν μια πολιτική που αντιμετωπίζει τα προβλήματα με τη δημιουργία του Ταμείου Κοινωνικής Αλληλεγγύης, μια απέλπιδα προσπάθεια να ενσωματώσει ό,τι προοδευτικό στην πολιτική ορολογία υπάρχει σε μια νεοφιλελεύθερη και σκληρή πολιτική. 
      Εδώ, παρακολουθούμε τον Υπουργό κ. Τσιτουρίδη, να δηλώνει ότι θα φτιάξει το ταμείο κατά της φτώχειας και του αποκλεισμού. Ποιος θα το κάνει; Η Κυβέρνηση που παίρνει από τους πολλούς και τα δίνει στους λίγους, που κάνει τους φτωχούς φτωχότερους και τους πλούσιους πλουσιότερους. Αυτήν την παράσταση παρακολουθούμε αυτές τις μέρες στη Βουλή. Διότι πράγματι, κύριοι συνάδελφοι και κύριε Πρόεδρε, υπάρχουν προβλήματα και τα προβλήματα δεν γεννήθηκαν σήμερα. Σήμερα οξύνθηκαν και μεγάλωσαν τα προβλήματα κι αυτά οφείλονται και στις μεγάλες αλλαγές στον τρόπο παραγωγής και διακίνησης των εμπορευμάτων, στη φτώχεια που υπάρχει γύρω μας και στα φθηνά μεροκάματα όπως επίσης οφείλονται στη συγκεντροποίηση του κεφαλαίου και οφείλονται και στην κρίση που διέρχεται η αγροτική παραγωγή και ο αγροτικός τομέας στη χώρα μας. Και δεν είναι προσωπική επίθεση να αναφερθεί κάποιος στις ευθύνες του Υπουργού κ. Τσιτουρίδη που διαπραγματεύθηκε και τον καπνό και το βαμβάκι και τα τεύτλα και ερημώνει η ελληνική ύπαιθρος. Εκτός, λοιπόν, από τις βιομηχανίες και βιοτεχνίες που κλείνουν, υπάρχουν και ολόκληρες περιοχές σε κρίση λόγω του ότι εγκαταλείπονται οι καλλιέργειες.
      Κατά συνέπεια, χρειάζεται μια ολοκληρωμένη πολιτική για να τα αντιμετωπίσεις αυτά με παρεμβάσεις και σε διεθνές επίπεδο αλλά και με πρωτοβουλίες σε εθνικό επίπεδο. Γι’ αυτά έχουν κατατεθεί απόψεις και σε παγκόσμιο επίπεδο. ΄Εχουν κατατεθεί παραδείγματος χάρη παγκοσμίως απόψεις για τη δημιουργία του φόρου dapping. Πήρε μια πρωτοβουλία η Ευρωπαϊκή Ένωση για το λεγόμενο ταμείο προσαρμογής κατά της παγκοσμιοποίησης ή για τα προβλήματα που δημιουργεί η παγκοσμιοποίηση και δεν είδαμε τις θέσεις της ελληνικής Κυβέρνησης. Βεβαίως η αφερεγγυότητα της ελληνικής Κυβέρνησης αποδεικνύεται από το γεγονός ότι όταν το ΠΑ.ΣΟ.Κ. έφερε εδώ ολοκληρωμένη πρόταση για τις περιοχές τις φθίνουσες, για τις περιοχές που βρίσκονται σε κρίση, με κριτήρια, με δομές, με μέτρα πολιτικής και με πόρους αλλά και με την τοπική κοινωνία στη διαδικασία διαμόρφωσης ενός ολοκληρωμένου σχεδίου ανασυγκρότησης αυτών των περιοχών, το καταψήφισε. Και σε τελική ανάλυση αν το καταψηφίσατε, κύριε Υπουργέ, επειδή ήταν νομοθετική πρωτοβουλία του ΠΑ.ΣΟ.Κ., θα μπορούσατε να φέρετε μια δική σας νομοθετική πρωτοβουλία αντί να μας φέρετε σήμερα ένα άδειο πουκάμισο, μια πολιτική χωρίς περιεχόμενο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τα λέτε τώρα, που είστε στην Αντιπολίτευση. Όταν ήσασταν κυβέρνηση δεν κάνατε τίποτα.
      ΓΙΑΝΝΗΣ ΚΟΥΤΣΟΥΚΟΣ: Και ξέρετε γιατί δεν έχει περιεχόμενο η πολιτική σας, κύριε Υπουργέ; Διότι βάζετε κριτήριο για να δώσετε αυτό το επίδομα στους άνεργους, το διπλάσιο ποσοστό της ανεργίας και εσείς είστε υπεύθυνος για τις μεθοδεύσεις που μειώσατε τεχνητά την καταγεγραμμένη ανεργία βγάζοντας τα παιδιά και τις γυναίκες των αγροτών από τις καταστάσεις του Ο.Α.Ε.Δ..
      Με δική σας παρέμβαση έγινε αυτό. Με δική σας παρέμβαση έγινε η εκκαθάριση των μητρώων του Ο.Α.Ε.Δ....
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Νόμος του ΠΑ.ΣΟ.Κ. ήταν αυτός. Κάντε επερώτηση. 
      ΓΙΑΝΝΗΣ ΚΟΥΤΣΟΥΚΟΣ: ...λες και τα άνεργα παιδιά στις αγροτικές περιοχές δεν έχουν δικαίωμα να μπουν στα προγράμματα της ανεργίας, να μπουν στα «STAGE», να έχουν πρόσβαση στις ενεργητικές πολιτικές απασχόλησης. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Νόμος του ΠΑ.ΣΟ.Κ. ήταν. 
      ΓΙΑΝΝΗΣ ΚΟΥΤΣΟΥΚΟΣ: Κάνετε τέτοιες μεθοδεύσεις, γι’ αυτό η πολιτική που φέρνετε σήμερα και ανεφάρμοστη και κενή περιεχομένου είναι. 
      Να σας πω και κάτι άλλο. Πώς αποδεικνύεται η μέγιστη υποκρισία σας, αυτό το θέατρο που παίζεται για τους ανέργους; Κύριε Υπουργέ, είναι ή δεν είναι νόμος του κράτους ο ν. 2224/94 που λέει πώς αναπροσαρμόζεται το επίδομα ανεργίας; Κλέβετε 100 ευρώ το μήνα από τους ανέργους από την ημέρα που γίνατε Κυβέρνηση, διότι εάν ήσασταν σοβαροί, αν θέλατε να ανταποκριθείτε σ’ αυτά που λέγατε προεκλογικά, δεν είχατε παρά να εφαρμόσετε αυτόν το νόμο και σήμερα...
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν τον εφαρμόζατε εσείς είκοσι χρόνια!
      ΓΙΑΝΝΗΣ ΚΟΥΤΣΟΥΚΟΣ: ...θα ήταν το επίδομα ανεργίας εκεί που θα το πάτε του χρόνου. Αυτά τα χρήματα, λοιπόν, που κλέψατε από τους ανέργους 
–πάνω από 100 ευρώ το μήνα- ούτε καν τα επιστρέφετε. Αυτή είναι η πολιτική σας, εκτός και εάν μας πείτε ότι ο συγκεκριμένος νόμος δεν ισχύει. 
      Να σας πω γιατί κοροϊδεύετε τον κόσμο; Γιατί εδώ υπήρχε η ρήτρα των 2/3. Λέει ο νόμος ότι δεν μπορεί το επίδομα να είναι κάτω από τα 2/3 του κατώτερου μεροκάματου του ανειδίκευτου εργάτη, με βάση τη συλλογική σύμβαση εργασίας. Και αφού υπονομεύσατε τις συλλογικές συμβάσεις εργασίας και αφού πήγε εκεί που πήγε η συλλογική σύμβαση εργασίας με τις πρωτοβουλίες της Γ.Σ.Ε.Ε., δεν εφαρμόζετε το νόμο. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Γιατί δεν το λέγατε στην Κυβέρνησή σας, κύριε Κουτσούκο; 
      ΓΙΑΝΝΗΣ ΚΟΥΤΣΟΥΚΟΣ: Γι’ αυτό είστε υποκριτές, γι’ αυτό λέτε ψέματα στον κόσμο, όσο θέατρο και εάν παίζετε. 
      Μια και έγινε μια ανταλλαγή εδώ γύρω από νομοτεχνικές διατυπώσεις για την επιτροπή που δήθεν θα παρακολουθεί τα αποθεματικά των ταμείων, για να αποσείσετε από πάνω σας τις πολιτικές ευθύνες, ποιος τον διόρισε τον πρόεδρο του Τ.Ε.Α.Δ.Υ.; 
      Κύριε Υπουργέ, δεν ξέρω από πού θα πάρετε εσείς και τα μέλη της Κυβέρνησης σύνταξη, αλλά εγώ θα πάρω σύνταξη από το Τ.Ε.Α.Δ.Υ.. Και όταν πρωτοστάτησα τότε μαζί με τον κ. Παπαϊωάννου να ενοποιήσουμε τα δώδεκα ταμεία για να μην καταρρεύσουν, για να μην μείνουν στο δρόμο οι άνθρωποι, το κάναμε για να μπορεί να διαχειριστεί καλύτερα την περιουσία του και να αποδώσει. 
      Δεν πιστεύαμε ποτέ ότι θα έχει την πολιτική κάλυψη –το σημειώνω- ένας πρόεδρος ενός ταμείου να λειτουργεί παράνομα. Διότι ο πρόεδρος του Τ.Ε.Α.Δ.Υ. λειτούργησε παράνομα αγνοώντας την απόφαση του διοικητικού συμβουλίου. 
      Λέει μια λαϊκή παροιμία: «Το λύκο τον βλέπεις, τον τορό του θέλεις»; Τι περιμένει, δηλαδή, ο κ. Τσιτουρίδης για να το παύσει; Εκτός και εάν έχει ο ίδιος προσωπική ευθύνη ή θέλει να συγκαλύψει τις ευθύνες της πολιτικής ηγεσίας του Υπουργείου σας. Καθαρά πράγματα, καθαρές κουβέντες και ας αφήσουμε όσα είπε ο υποδιοικητής της Τράπεζας της Ελλάδος για την ευθύνη σας που δεν  λειτούργησε η αντίστοιχη επιτροπή, που θα έλεγχε τον τρόπο με τον οποίο επενδύουν τα αποθεματικά τους τα ταμεία. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όταν ήσασταν Πρόεδρος της Α.Δ.Ε.Δ.Υ. τι κάνατε; 
      ΓΙΑΝΝΗΣ ΚΟΥΤΣΟΥΚΟΣ: Όταν ήμουν Πρόεδρος της Α.Δ.Ε.Δ.Υ. πρωτοστάτησα να τα ενοποιήσουμε, κύριε Γιακουμάτο, αλλά όχι για να τα παραδώσουμε στους «κουμπάρους». Όχι για να τα παραδώσουμε σ’ αυτούς...
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Πάνε εκεί που πρέπει αυτοί. 
      ΠΡΟΕΔΡΕΥΩΝ (Ιωάννης Τραγάκης): Ηρεμήστε, σας παρακαλώ. 
      ΓΙΑΝΝΗΣ ΚΟΥΤΣΟΥΚΟΣ: ...που διορίσατε εσείς για να παίρνουν προμήθειες οι αεριτζήδες. 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, μη διακόπτετε. 
      Ορίστε, κύριε Κουτσούκο.
       ΓΙΑΝΝΗΣ ΚΟΥΤΣΟΥΚΟΣ: Κλείνω μ’ αυτό, κύριε Πρόεδρε, αφού ολοκληρώνεται ο χρόνος. 
      Ένα λόγο θα είχαμε να ψηφίσουμε αυτό το νομοσχέδιο, αν στο άρθρο 4 που μιλάει για το ευρωπαϊκό έτος ευκαιριών για όλους -και μια και φορέας διαχείρισης θα είναι το Υπουργείο σας- αναλαμβάνετε την ευθύνη να μας φέρετε μια καταγραφή των μεθόδων αποκλεισμού που έχετε εφαρμόσει τα τελευταία χρόνια για τους νέους ανέργους, για τους ανθρώπους που ψάχνουν για δουλειά. 
      Οι μέθοδοι αποκλεισμού είναι πάρα πολλές. Τους βιώνει η ελληνική κοινωνία και δεν πρόκειται ούτε με ασπιρίνες ούτε με γιατροσόφια ούτε με βερμπαλισμούς και ψεύτικες υποσχέσεις να τους πείσετε ότι η πολιτική σας θα λύσει τα προβλήματά τους. Έχουν βγάλει τα συμπεράσματά τους και θα τα εισπράξετε στην κάλπη, όταν έρθει η ώρα. 
      Ευχαριστώ πολύ. 
    (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Κουτσούκο.
      Η συνάδελφος κ. Μανωλιά έχει το λόγο. 
      ΧΡΥΣΑ ΜΑΝΩΛΙΑ: Ευχαριστώ, κύριε Πρόεδρε.
      Πάρα πολλές φορές διερωτώμαστε, κύριοι της Κυβέρνησης της Νέας Δημοκρατίας, αν συνειδητά υποκρίνεστε ή εάν εθελοτυφλείτε. Γιατί εμφανίζεστε λες και ζείτε σε μια άλλη πραγματικότητα. Είναι τεράστιο το πρόβλημα που παρατηρείται σε διάφορες περιοχές της χώρας μας με το κλείσιμο επιχειρηματικών μονάδων. 
      Ο νομός μου, ο Νομός Ροδόπης, είναι από τις πιο πληγείσες περιοχές. Επτά εργοστάσια έκλεισαν μέσα σ’ ενάμιση χρόνο, γύρω στο 2005, στη βιομηχανική περιοχή Κομοτηνής και ο αναπτυξιακός νόμος που ψήφισε η Κυβέρνηση της Νέας Δημοκρατίας, με ενάμιση χρόνο καθυστέρηση μάλιστα, δεν έφερε τις πολυπόθητες επενδύσεις, ούτε τις υπεσχημένες θέσεις εργασίας.
      Ακόμη πιο σκοτεινά αναμένονται τα πράγματα και με το νέο αναπτυξιακό νόμο, αφού ακυρώνει ακόμη περισσότερο τα κίνητρα που υπάρχουν στο δικό μου το νομό, καθώς δίνει σχεδόν τα ίδια κίνητρα για πρώτη φορά και στην Αττική.
      Το Μάιο του 2006 φέραμε ως ΠΑ.ΣΟ.Κ. πρόταση νόμου για τις φθίνουσες περιοχές, για την ανασυγκρότησή τους, για τη στήριξη των ανέργων και για τους προβληματικούς κλάδους της οικονομίας, με συγκεκριμένες αναφορές στη μελέτη των χαρακτηριστικών των περιοχών αυτών, των προτάσεων για το τι πρέπει να γίνει, του τρόπου προϋπολογισμού των απαιτούμενων πόρων και προσδιορισμού πηγών χρηματοδότησης κ.λπ.. Δεν το αποδεχθήκατε. Δεν το ψηφίσατε.
      Σήμερα, με τα τύμπανα τα εκλογικά να χτυπάνε, κάτω από την πίεση που ασκεί ο τεράστιος αριθμός των μακροχρόνια ανέργων, έρχεται αυτό το νομοσχέδιο. Φωνάζει, λοιπόν, ότι είναι προϊόν προεκλογικής σκοπιμότητας και υποτασσόμενο σε μια πελατειακή αντίληψη.
      Αλλά και επί της ουσίας, κύριε Υπουργέ, το νομοσχέδιο αποτελεί εμπαιγμό για τους ανέργους, καθώς με την αποσπασματικότητα που το διακρίνει, με τα ψίχουλα που δίνει, μόνο το μεγάλο πρόβλημά τους δεν αντιμετωπίζει. Επιμένετε, κύριε Υπουργέ, πρώτα-πρώτα να αντιμετωπίζετε επιδοματικά την ανεργία. Και επίσης αποφεύγετε εντέχνως και σκοπίμως να υπάρχουν αντικειμενικά κριτήρια για την επιλογή των ανέργων, των περιοχών σε κρίση και των προβληματικών κλάδων. Το αφήνετε αυτό στη διακριτική ευχέρεια του Υπουργού Απασχόλησης, ο οποίος έχει την απόλυτη δικαιοδοσία και επιλογή, γεγονός που του δίνει τη δυνατότητα να κάνει ανατροπές στις προϋποθέσεις του νόμου κατά το δοκούν και ίσως, γιατί όχι και αυθαιρεσίες. 
      Επίσης είναι ενδεικτικό -και οφείλουμε να το επισημάνουμε- ότι δεν υπάρχει ρητή εγγραφή στον προϋπολογισμό του ποσού που θα διατεθεί στο υπό σύσταση ταμείο για να επιτελέσει το ρόλο του. Οι απαντήσεις που ακούσαμε από σας, κύριε Υπουργέ, ηχούν στα αυτιά μας σαν απλές δικαιολογίες.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Σας το εξήγησα δέκα φορές.
      ΧΡΥΣΑ ΜΑΝΩΛΙΑ: Ακόμη σαν απλές δικαιολογίες ηχούν και οι απαντήσεις που δώσατε σχετικά με την ενίσχυση του υπό σύσταση ταμείου από ευρωπαϊκές πηγές χρηματοδότησης. Δεν θα έπρεπε να υπάρχει μια σοβαρή, πραγματικά, διαπραγμάτευση όσον αφορά το ταμείο, προσαρμογής στην παγκοσμιοποίηση της Ευρωπαϊκής Ένωσης, διεκδικώντας ενίσχυση και στήριξη με συγκεκριμένα ποσά, όπως απαιτούν οι περιστάσεις; Δεν το βλέπουμε να το ξεκαθαρίζετε.
      Με το να δημιουργεί κάποιος, κύριε Υπουργέ, ένα τέτοιο ταμείο στα χαρτιά, χωρίς επαρκή και συγκεκριμένη χρηματοδότηση, δεν βοηθάει τους ανέργους. Τους κοροϊδεύει. Όπως επίσης είναι σαν να κοροϊδεύει κάποιος τους ανέργους παίζοντας με την αγωνία τους και δημιουργώντας τους προσδοκίες χωρίς αντίκρισμα, όταν τίθενται τέτοιες προϋποθέσεις με αθροιστικό χαρακτήρα, που ελαχιστοποιούν τον αριθμό των ανέργων που θα υπαχθούν στην προστασία. 
	Πρόσφατα γευθήκαμε αυτήν τη λογική σας, σε σχέση με τον τρόπο που αντιμετωπίσατε τα προβλήματα της αποβιομηχάνισης στο νομό μου. Έχουμε πολύ αρνητικές εμπειρίες στο Νομό Ροδόπης, κύριε Υπουργέ, και σας το είπα και προηγουμένως. Ήρθατε πάνω, χαϊδέψατε αυτιά, γεμίσατε προσδοκίες, υποσχεθήκατε 1.500 ευρώ βοήθημα εφάπαξ στους εργαζόμενους και των επτά εργοστασίων που έκλεισαν. Όμως ποιο ήταν το αποτέλεσμα; Ώδινεν όρος και έτεκε μυν. Από τα επτά εργοστάσια που έκλεισαν, μόνο στους εργαζόμενους του ενός, της «ΕΛΙΝΑ», δόθηκε το βοήθημα και από τους εβδομήντα εργαζόμενους σ’ αυτό, που έμειναν στο δρόμο, μόνο οι τριάντα επτά απ’ αυτούς πήραν τα 1.500 ευρώ. Οι άλλοι όχι. Αν αυτά τα θεωρήσουμε ως δείγματα που αντανακλούν μια πραγματικότητα και ότι είναι αποκαλυπτικά των προθέσεών σας, πώς έχετε κατά νου να λειτουργήσετε και το συγκεκριμένο ταμείο, το Ειδικό Ταμείο Κοινωνικής Αλληλεγγύης;
      Πρόβλημα τεράστιο, επίσης, προκύπτει και με τον τρόπο υπολογισμού της ανεργίας. Κανένας νομός δεν εμφανίζει –όχι δεν έχει- ύψος ανεργίας πάνω από το διπλάσιο του εθνικού μέσου όρου, που εσείς προσδιορίζετε ως πλαφόν, ως προϋπόθεση στήριξης. 
      Εμφανίζετε μειωμένο το πραγματικό ποσοστό ανεργίας, μη συμπεριλαμβάνοντας παραδείγματος χάρη σ’ αυτό πάρα πολλούς στην πραγματικότητα ανέργους, όπως όταν κάποιος κάνει μία εγχείριση, δεν διακόπτεται μόνο το επίδομα ανεργίας –που είναι φυσικό να διακοπεί- αλλά τον βγάζετε και από τη λίστα των ανέργων. Με ποια λογική άραγε; Ή όταν έχει κάποιος ένα μικρό εισόδημα από τον καπνό –έχουμε τέτοιες περιπτώσεις- παραδείγματος χάρη 300 ευρώ το χρόνο, δεν συμπεριλαμβάνεται στη λίστα των ανέργων ή κάποιος που παρακολούθησε ένα ολιγόμηνο πρόγραμμα. Αυτούς δεν τους θεωρείτε ανέργους. Δεν είναι, όμως;
      Με τέτοιου είδους αλχημείες, λοιπόν, η όποια προστασία θα περιορίζεται σε μικρά γεωγραφικά διαμερίσματα, που επιμελώς μάλιστα δεν αποσαφηνίζονται μέσα στο νομοσχέδιο, με προφανή σκοπό τον περιορισμό των ανέργων που θα τύχουν προστασίας. Ψάχνετε, δηλαδή, και βρίσκετε δικαιολογίες, για να μείνουν έξω από τα μέτρα στήριξης περιοχές και άνεργοι. Αυτή είναι η μεγάλη αλήθεια. 
      Δεν μπορώ να μη σχολιάσω επίσης τη σύνθεση της Επιτροπής Διαχείρισης του Ειδικού Ταμείου Κοινωνικής Αλληλεγγύης, όπως προβλέπεται στο άρθρο 3. Η επιτροπή, κύριε Υπουργέ, θα έπρεπε να προκύπτει από αναλογική εκπροσώπηση κράτους-εργοδοτών-εργαζομένων. Αυτό γίνεται στο νομοσχέδιο; Όχι βέβαια. Παρατηρούμε μία υπέρμετρη παρουσία κυβερνητικών παραγόντων –πέντε στους εννέα- στην επιτροπή, σε βάρος των κοινωνικών εταίρων, που είναι δύο από τους εργοδότες και δύο από τους εργαζόμενους. Δεν είναι κι αυτό ενδεικτικό των προθέσεων για πελατειακή αντιμετώπιση; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Η Κυβέρνηση απολογείται, όχι η Γ.Σ.Ε.Ε.!
      ΧΡΥΣΑ ΜΑΝΩΛΙΑ: Κορύφωση, όμως, της πελατειακής λογικής του νομοσχεδίου αποτελεί, κύριε Υπουργέ, το άρθρο 6, μέσω του οποίου επιχειρείται η μονιμοποίηση επτακοσίων δέκα ατόμων που έχουν προσληφθεί ως ωρομίσθιοι στον Ο.Α.Ε.Δ. και πεντακοσίων ατόμων που είχαν προσληφθεί ως ωρομίσθιοι σε Δ.Ε.Κ.Ο. κατά την περίοδο 1990-1993, κόντρα σε αποφάσεις του Συμβουλίου της Επικρατείας.
      Αυτό γίνεται φυσικά στην κατεύθυνση τακτοποίησης «των δικών μας παιδιών». Αν δεν είναι έτσι, γιατί περιορίζεστε σ’ αυτήν την τριετία και δεν μονιμοποιείτε –όπως σας προτείνουμε- και άλλους που έχουν μάλιστα και περισσότερη προϋπηρεσία;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ποιους; Όλοι έγιναν μέχρι το 1994. Ποιους άλλους θέλετε; 
      ΧΡΥΣΑ ΜΑΝΩΛΙΑ: Τους προηγούμενους, κύριε Υπουργέ, τους προηγούμενους! 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριε Υπουργέ, τα ερωτήματα είναι πολλά και παραμένουν ουσιαστικά αναπάντητα, όπως αναπάντητα και αμείλικτα είναι και άλλα ερωτήματα, τα σχετικά με τις προμήθειες του Ι.Κ.Α., τη ρευστοποίηση των αποθεματικών του, την αδιαφάνεια με χρώμα σκανδάλων στη διαχείριση των αποθεματικών των ασφαλιστικών ταμείων, για τα οποία οφείλετε να μας δώσετε απαντήσεις και δι’ ημών στον ελληνικό λαό.
      ΠΡΟΕΔΡΕΥΩΝ (Ιωάννης Τραγάκης): Και μ’ αυτό κλείνετε.
      ΧΡΥΣΑ ΜΑΝΩΛΙΑ: Μισό λεπτό μόνο, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Μα, μισό ο ένας, μισό ο άλλος…
      ΧΡΥΣΑ ΜΑΝΩΛΙΑ: Οι ευθύνες σας, οι ευθύνες του κυρίου Υπουργού και του ίδιου του κ. Καραμανλή, είναι τεράστιες και οφείλετε να τις αναλάβετε. Ευθύνη μας είναι να καταδείξουμε τι κρύβεται κάτω από το σελοφάν, για να μην απογοητευθούν άλλη μία φορά οι συμπολίτες μας, όταν θα διαψεύδονται και πάλι οι προσδοκίες και οι ελπίδες τους. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
      Ο συνάδελφος κ. Αγγελής έχει το λόγο.
      ΑΝΕΣΤΗΣ ΑΓΓΕΛΗΣ: Ευχαριστώ, κύριε Πρόεδρε.
      Θα μιλήσω για δύο σημεία, μια και ο αγαπητός κύριος Υφυπουργός ανεφέρθη στην παρουσία μου. Οφείλω να ομολογήσω, χωρίς αυτό να έχει καμία κολακεία προς το πρόσωπο του κυρίου Υφυπουργού, ότι τουλάχιστον τέσσερις φορές επισκέφθηκε το Νομό της Καστοριάς, έναν παραμεθόριο νομό –και το τονίζω αυτό- και έδωσε λύσεις σε χρόνια προβλήματα τα οποία υπάρχουν. 
      Αναφέρομαι, βέβαια, στα εγκαίνια και στην ανακοίνωση νέων εργατικών κατοικιών, αναφέρομαι στις παρεμβάσεις που έγιναν μέσα στο Εργατικό Κέντρο και αναφέρομαι στο Κέντρο Προώθησης της Απασχόλησης, που δεν υπήρχε. Κατά συνέπεια, αν αυτό γίνεται σ’ όλη τη χώρα, διαμορφώνεται ένα σκηνικό που μπορούμε να το περιγράψουμε με τα καλύτερα σημεία. 
      Δεν θα σας ευχαριστήσω, κύριε Υπουργέ, γιατί θεωρώ ότι υπάρχουν και άλλα προβλήματα, τα οποία θα πρέπει να επιλυθούν και αναμένουμε και στον επόμενο καιρό επισκέψεις σας.
      Ένα δεύτερο σημείο είναι η  γόνιμη αντιπαράθεση μεταξύ του Υπουργού, του κ. Τσιτουρίδη και του τέως Προέδρου της Βουλής, του κ. Κακλαμάνη. Διεφάνη ξεκάθαρα από μια άριστη κοινοβουλευτικά -κατά την εκτίμησή μου- αντιπαράθεση, η ανάγκη θωράκισης του θεσμικού πλαισίου που έχει σχέση με τα αποθεματικά των ταμείων.
      Αλλά ας έλθουμε στο νομοσχέδιο. Η σύσταση του Ταμείου Κοινωνικής Αλληλεγγύης αποτελεί επιβεβλημένη κοινωνική ανάγκη, αποτελεί μια καλή βάση για μελλοντική εξέλιξη. Και σ’ αυτό δεν πρέπει να διαφωνείτε ούτε εσείς, αγαπητοί συνάδελφοι του ΠΑ.ΣΟ.Κ.. Σαφέστατα αποδεικνύει την κυβερνητική ευαισθησία η οποία, εκτός των άλλων ευεργετικών μέτρων για τους ανέργους, όπως την αύξηση του επιδόματος ανεργίας, διατηρεί ξεκάθαρα το στόχο που, βεβαίως, είναι η καταπολέμηση της ανεργίας. Σε μια Ευρωζώνη που η ανεργία μειώθηκε από 8,4% που ήταν πέρυσι στο 7,5%, είναι ιδιαίτερα σημαντικό επίτευγμα και η εδώ μείωση της ανεργίας από 11,5% σε 8,5%.
      Μας κατηγορεί η Αντιπολίτευση ότι η μείωση της ανεργίας έχει να κάνει με ειδικές εγγραφές ή καλύτερα με διαγραφές από τις λίστες των ανέργων, αυτών που συμμετέχουν στα διάφορα σεμινάρια των Κ.Ε.Κ.. Αυτή η προσέγγιση είναι σχετική, με το δεδομένο ότι προϋπήρχε και εφαρμόστηκε επί ΠΑ.ΣΟ.Κ., αλλά σίγουρα σε καμιά περίπτωση δεν πρέπει να εξαλείφει το χαρακτηρισμό του ανέργου. Σωστό είναι να εξαλείφεται ο χαρακτηρισμός του ανέργου, όταν αποδεδειγμένα δεν δέχονται δύο φορές την προσφερομένη εργασία στον ευρύτερο επαγγελματικό κλάδο.
      Η Ισπανία, αγαπητοί συνάδελφοι, τα τελευταία δέκα χρόνια μείωσε την ανεργία από 20% στο 8,3%, αν και η μείωση αυτή κατά ποσοστό 33,8% οφείλεται σε μισθώσεις ορισμένου χρόνου. 
      Η πραγματική κατάσταση στη χώρα στον τομέα της ανεργίας, έξω από τη μερική, την εποχική, την πρόχειρη απασχόληση στην Τοπική Αυτοδιοίκηση και στον ευρύτερο δημόσιο τομέα, απαιτεί άλλες προσεγγίσεις και αυτό διότι, οι ως άνω λύσεις είναι πεπερασμένες και κατά γενική ομολογία είναι λύσεις «ασπιρίνης». Και αυτό είναι σε γνώση και της Κυβέρνησης. Πολλά προγράμματα πράγματι είναι συνέχεια μιας ξεκάθαρα κρατικίστικης αντίληψης.
      Αλλά, αγαπητοί συνάδελφοι του ΠΑ.ΣΟ.Κ., δεν μπορεί να αλλάξουν με μαγικό τρόπο όλα. Το ότι το Υπουργείο Απασχόλησης ανακοινώνει πρόγραμμα ενίσχυσης 12.000 ευρώ για τέσσερις χιλιάδες επιστήμονες, γιατρούς, μηχανικούς, δικηγόρους, είναι μια προσπάθεια ενίσχυσης της ιδιωτικής πρωτοβουλίας. Το ότι το Υπουργείο Απασχόλησης βαφτίζει το έτος 2007 «έτος ενίσχυσης της εργασίας των νέων» και έχει σαν στόχο να βρουν μια θέση απασχόλησης ή επαγγελματικής κατάρτισης ή απόκτηση εργασιακής εμπειρίας σαράντα χιλιάδες νέοι, είναι μια προσπάθεια να απαντήσει η Κυβέρνηση στην ανεργία των νέων κάτω των είκοσι πέντε ετών που είναι πάρα πολύ μεγάλη. 
      Το ότι γίνεται μια σοβαρή οργανωτική προσπάθεια στα Κέντρα Προώθησης Απασχόλησης είναι δεδομένο, όπου έχουμε ενιαίο σημείο εξυπηρέτησης, one stop shop, το ότι θα υπάρχει διασύνδεση με τα Κέντρα Εξυπηρέτησης Πολιτών ώστε να υπάρχουν χίλια σημεία εξυπηρέτησης, το ότι μέσα στο χρόνο υπάρχει ηλεκτρονική σύζευξη προσφοράς και ζήτησης εργασίας, είναι δράσεις πέραν του νυν ευεργετικού νομοσχεδίου που αποτελεί δείκτη ασφαλείας για ανέργους άνω των πενήντα ετών σε φθίνουσες περιοχές με υψηλό ποσοστό ανεργίας και επτάμισι χιλιάδες ένσημα.
      Σε μια πρώτη προσέγγιση έχουμε την άποψη ότι τα επτάμισι χιλιάδες ένσημα είναι πάρα πολλά και πολύ φοβούμαι ότι σε πολλούς κλάδους, σε πολλές περιοχές, όπως στο Νομό Καστοριάς με τους εργάτες γουνοποιίας που εδώ και δεκαπέντε χρόνια έχουν περιοδική απασχόληση, ο νόμος καθίσταται δύσκολα εφαρμόσιμος.
      Θα πρέπει να γίνει κατανοητό ότι πρέπει να δίνεται η δυνατότητα στους συναρμοδίους Υπουργούς για κάθε περιφέρεια, για κάθε νομό, για κάθε θύλακα ανεργίας, να γίνεται αποτύπωση της πραγματικής κατάστασης και να μην προσεγγίζουμε τα θέματα ανεργίας με ασκήσεις επί χάρτου.
      Διότι, αγαπητοί συνάδελφοι, σύμφωνα με τα στοιχεία της Εθνικής Στατιστικής Υπηρεσίας, η ανεργία στη δυτική Μακεδονία, από 13% το 1998, έφθασε το 2005 στο 18,1%, παρουσιάζοντας μια μεταβολή της τάξης του 39,1%.
      Τι έχουμε να πούμε σ’ όλους αυτούς τους ανέργους της δυτικής Μακεδονίας, όταν είναι γνωστό ότι η συμμετοχή του δευτερογενούς τομέα –και αναφέρομαι βέβαια στην ενέργεια- συμμετέχει κατά 37% στη διαμόρφωση του Α.Ε.Π.; 
      Τι έχουμε να πούμε σε τέσσερις χιλιάδες και πλέον βιοτέχνες που λόγω της κρίσης της γουνοποιίας –ως ελεύθεροι επαγγελματίες είναι ασφαλισμένοι στο Τ.Ε.Β.Ε. οι περισσότεροι- δεν έχουν να πληρώσουν το ασφάλιστρο; Δεν θα πρέπει και αυτοί να αισθανθούν την αλληλεγγύη του κράτους; 
      Κύριε Υπουργέ, δεν είμαστε εδώ να ευλογούμε τα γένια μας. Είμαστε εδώ για να καταθέτουμε τα τεράστια προβλήματα τα οποία υπάρχουν και να δίνουμε λύσεις. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δεν αμφιβάλλει κανείς για την πρόθεση του Υπουργείου. Είναι ανάγκη, όμως, όπως για τα θέματα της γεωργίας εκπονούνται δεκατρείς μελέτες από τις περιφέρειες, κάτι αντίστοιχο να γίνει και στις απαιτούμενες κατά περιφέρεια κοινωνικές πρωτοβουλίες. Και γι’ αυτό, δεν χρειάζονται ούτε σύμβουλοι ούτε παρασύμβουλοι. Υπάρχουν τα επιμελητήρια με εκλεγμένες διοικήσεις που γνωρίζουν, νιώθουν τα προβλήματα. Και είναι βέβαιο ότι οι πρωτοβουλίες που θα προκύψουν θα έχουν σχέση με την ουσιαστική ανάπτυξη των τοπικών κοινωνιών και όχι με την αφηρημένη γενική προσέγγιση. 
      Θα σας δώσω ένα παράδειγμα. Υπάρχει το Πρόγραμμα «ΕΠΙΜΕΛΟΥΜΑΙ», όπου με τη συνεργασία του Ο.Π.Ε. με τα επιμελητήρια και τους συνδέσμους, οι επιχειρήσεις μπορούν να έχουν παρουσία στις διεθνείς εκθέσεις, να καλλιεργήσουν σχέσεις, να προβάλουν προϊόντα σε επιλεγμένες αγορές επ’ ωφελεία τελικά και των επιχειρήσεων, αλλά και των ασχολουμένων σ’ αυτές.
      Αγαπητοί συνάδελφοι, η αντιμετώπιση της ανεργίας έχει σαν απαραίτητη προϋπόθεση τη στήριξη των μικρομεσαίων επιχειρήσεων. Το ότι οι εξαγωγές είχαν αύξηση 18,9% το ενδεκάμηνο του 2006 συγκριτικά μ’ αυτό του 2005, αποδεικνύει ότι η Κυβέρνηση βρίσκεται στο σωστό δρόμο. 
      Τέλος, σας έχω ακούσει, κύριε Υφυπουργέ, να λέτε ότι σωστό είναι να μην τους προσφέρουμε τα ψάρια, αλλά να τους μάθουμε να ψαρεύουν. Συμφωνούμε απόλυτα σ’ αυτό. Όμως, τα νερά θα πρέπει να είναι καθαρά, διαφανή και να μην τα θολώνει κανείς, όπως είναι χρέος, όπως απαιτούν οι πολίτες, η κοινωνία και ο Πρωθυπουργός.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Κύριοι συνάδελφοι, έχω να σας ανακοινώσω ότι ο συνάδελφος κ. Τσαλίδης ζητά άδεια απουσίας στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια.
      Το λόγο έχει ο συνάδελφος κ. Παπαχρήστος.
      ΕΥΑΓΓΕΛΟΣ ΠΑΠΑΧΡΗΣΤΟΣ: Κύριε Πρόεδρε, κύριοι συνάδελφοι, είναι γεγονός ότι ζούμε σε μία εποχή γρήγορων αναδιαρθρώσεων και ανακατατάξεων που έχουν συνέπειες στην οικονομική ζωή, ιδιαίτερα σε μερικές περιοχές όπου κλάδοι φθίνουν και οδηγούν στο περιθώριο μεγάλα τμήματα των εργαζομένων. 
      Είναι κοινός τόπος στην Ευρωπαϊκή Ένωση ότι για την αντιμετώπιση τέτοιων φαινομένων δεν αρκεί η γενική πολιτική. Χρειάζονται ειδικά μέτρα για την ανασυγκρότηση των φθινουσών περιοχών. Και θα περίμενα από την Κυβέρνηση να φέρει ένα τέτοιο νομοσχέδιο ανασυγκρότησης των φθινουσών περιοχών.
      Αυτό έκανε το ΠΑ.ΣΟ.Κ. το Μάιο όπου έφερε ένα ολοκληρωμένο σχέδιο…
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ποια χρονολογία, κύριε συνάδελφε;
      ΕΥΑΓΓΕΛΟΣ ΠΑΠΑΧΡΗΣΤΟΣ: Το Μάιο του 2006, κύριε Υπουργέ, έφερε ένα ολοκληρωμένο σχέδιο που αφορούσε και σχέδιο ανασυγκρότησης των φθινουσών περιοχών. Είχε και μέτρα για τους εργαζόμενους που απολύονται από τις επιχειρήσεις που βρίσκονται σε υποχώρηση, μέτρα που αφορούν τους εργαζόμενους κάτω από τα πενήντα και αυτούς πάνω από τα πενήντα. 
      Εσείς τι φέρατε; Φέρατε ένα νομοσχέδιο το οποίο αφορά μόνο μια μερίδα, μια μικρή, αλλά σοβαρή μερίδα. Και θα περίμενα ότι εδώ θα λαμβάνατε υπ’ όψιν τους προβληματισμούς όλων των φορέων. Τι κάνετε όμως; Φέρνετε ένα νομοσχέδιο, οι προϋποθέσεις του οποίου στην ουσία με βάση το γράμμα του νόμου αποκλείουν τη συντριπτική πλειοψηφία και αφορούν μόνο ελάχιστο πληθυσμό. 
      Διαρρηγνύετε, κύριε Γιακουμάτο, τα ιμάτιά σας ότι οι προϋποθέσεις είναι διαζευκτικά. Όμως, σας διαβάζω το νόμο. Άρθρο 2 παράγραφος 2: 
      «Τα αναφερόμενα στην προηγούμενη παράγραφο πρόσωπα, για να υπαχθούν στις διατάξεις του άρθρου αυτού, πρέπει να συγκεντρώνουν σωρευτικά τις ακόλουθες προϋποθέσεις: 
      α) να είναι ασφαλισμένοι στον κλάδο κύριας σύνταξης του Ι.Κ.Α.-Ε.Τ.Α.Μ., 
      β) να έχουν συμπληρώσει επτάμισι χιλιάδες ημέρες ασφάλισης,
      γ) να έχουν συμπληρώσει το πεντεηκοστό έτος της ηλικίας τους, 
      δ) να έχουν παράσχει την εργασία τους σε επιχειρήσεις, που υπάγονται σε φθίνοντα κλάδο της οικονομίας και έχουν την παραγωγική τους μονάδα σε περιοχές της χώρας, στις οποίες το ποσοστό ανεργίας είναι διπλάσιο του εθνικού μέσου όρου ανεργίας».
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μου επιτρέπετε μια μικρή διακοπή;
      ΕΥΑΓΓΕΛΟΣ ΠΑΠΑΧΡΗΣΤΟΣ: Περιμένετε, θα σας το εξηγήσω. 
      Έχω στα χέρια μου την έκθεση της Επιστημονικής Επιτροπής της Βουλής. Λέει το ίδιο: «Η παράγραφος 2 του άρθρου 2 καθορίζει συγκεκριμένες προϋποθέσεις, που πρέπει να συντρέχουν σωρευτικώς, προκειμένου να υπαχθεί κάποιος άνεργος στο ταμείο.»
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μισό λεπτό. 
      ΕΥΑΓΓΕΛΟΣ ΠΑΠΑΧΡΗΣΤΟΣ: Περιμένετε να σας πω. 
      Με βάση το γράμμα του νόμου…
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Παρακάτω. 
      ΕΥΑΓΓΕΛΟΣ ΠΑΠΑΧΡΗΣΤΟΣ: Θα πάμε παρακάτω. Θα σας πω τη λαθροχειρία που κάνετε. 
      Με βάση το γράμμα του νόμου, η Πρέβεζα δεν είναι μέσα. Έρχεστε, όμως, παρακάτω…
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Παρακάτω. 
      ΕΥΑΓΓΕΛΟΣ ΠΑΠΑΧΡΗΣΤΟΣ: Τώρα θα έρθουμε στο παρακάτω! 
      Με βάση το γράμμα του νόμου να συμφωνήσουμε ότι η Πρέβεζα και άλλες περιοχές –για να μη σας πω καμία περιοχή στην Ελλάδα- δεν εκπληρώνουν αυτό. Έχουμε στατιστικά στοιχεία, με βάση το νομό, και δεν υπάρχει  νομός στην Ελλάδα που να εκπληρώνει αυτό το κριτήριο σωρευτικά. 
      Πάμε τώρα παρακάτω. Τι λέει, λοιπόν; «Για να μου δώσετε εμένα ευελιξία, δώστε σε μένα, τον Υπουργό, το δικαίωμα να αποφασίζω αυθαίρετα.» 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μα τι να βάλουμε; Ποιος θα αποφασίζει; Εσείς που λέτε άλλα εδώ και άλλα στην Πρέβεζα;
      ΕΥΑΓΓΕΛΟΣ ΠΑΠΑΧΡΗΣΤΟΣ: Πώς αποφασίζει, λοιπόν, ο Υπουργός; Φτιάχνουμε μια επιτροπή, στην οποία φροντίζουμε η πλειοψηφία να είναι διορισμένη από το κράτος. Τους πέντε στους εννέα τους διορίζει ο Υπουργός και μόνο τέσσερις είναι από τους δύο φορείς. 
      Θα κάνει, λοιπόν, πρόταση και είναι στη διακριτική ευχέρεια του Υπουργού. Εδώ πρόκειται όχι απλώς για ένα αίσχος και για πολιτικό κυνισμό, είναι υπονόμευση της δημοκρατίας! 
      Θα περίμενα από το Προεδρείο της Βουλής να αναπέμψει αυτό το νομοσχέδιο, γιατί με θίγει εμένα ως Βουλευτή να εξουσιοδοτώ την εκτελεστική εξουσία να νομοθετεί.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό. Τι να κάνει το Προεδρείο; 
      ΕΥΑΓΓΕΛΟΣ ΠΑΠΑΧΡΗΣΤΟΣ: Να αναπέμψει αυτό το νομοσχέδιο. 
      ΠΡΟΕΔΡΕΥΩΝ (Ιωάννης Τραγάκης): Έχει το Προεδρείο τη δυνατότητα να αναπέμψει νομοσχέδια και δεν το ήξερα; Διαβάστε καλύτερα το Σύνταγμα και τον Κανονισμό της Βουλής. 
      ΕΥΑΓΓΕΛΟΣ ΠΑΠΑΧΡΗΣΤΟΣ: Θίγει εμένα ως Βουλευτή που μου λέει «χωρίς κανένα κριτήριο, χωρίς κανέναν κανόνα, μέσα από εννέα εξουσιοδοτήσεις για υπουργικές αποφάσεις να τα διαχειρίζεται». 
      Και πότε θα βγουν αυτές οι αποφάσεις; Απ’ αυτές τις εννέα αποφάσεις μόνο μία βάζει χρονικό περιορισμό. Είναι στο άρθρο 3, που λέει ότι για τα μέλη της Επιτροπής Διαχείρισης πρέπει να εκδοθεί υπουργική απόφαση εντός μηνός από τη δημοσίευση του παρόντος νόμου. Ενώ εκεί που είναι η ουσία του νομοσχεδίου, δηλαδή, στην παράγραφο 8 του άρθρου 2, δεν βάζει κανένα χρονικό περιορισμό. Στις καλένδες όποτε αποφασίσουν!
      Είναι ένα νομοσχέδιο το οποίο γίνεται, για να βάλει σε ομηρεία ολόκληρες περιοχές και ολόκληρες ομάδες ανθρώπων για μετά τις εκλογές. Γιατί αυτό δεν μπορεί να ισχύσει πριν από τις εκλογές. Θα μας πάρει για μετά τις εκλογές. Αυτό είναι το νομοσχέδιο και η ουσία. 
      Θα ήθελα να πω και για ένα δεύτερο θέμα. 
      Κύριε Υπουργέ, λέτε ότι εμείς, ενώ υπάρχει νομοθετική  ρύθμιση για τα 2/3 του μισθού, δηλαδή, για το 66,66%, και είναι γεγονός ότι οι προηγούμενες Κυβερνήσεις…
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ποιες κυβερνήσεις; Του ΠΑ.ΣΟ.Κ..
     ΕΥΑΓΓΕΛΟΣ ΠΑΠΑΧΡΗΣΤΟΣ: Η προηγούμενη κυβέρνηση του ΠΑ.ΣΟ.Κ. δεν είχε εκπληρώσει αυτή τη νομοθετική ρύθμιση. Είχε βάλει τον πήχη ψηλά, πέρασε από κάτω και τιμωρήθηκε. Και έρχεστε εσείς τώρα και μας λέτε: Επειδή είναι ψηλά ο πήχης, εγώ τον κατεβάζω χαμηλά για να τον περάσω. Κι αυτό για να κρύψετε ότι παραλάβατε στο 52% του μισθού και το κατεβάσατε στο 44% για να δώσετε την υπόσχεση ότι το 2007 θα γίνει 50% και μετά θα γίνει 55%.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Σύνδεση; Το κάθε παιδί;
     ΕΥΑΓΓΕΛΟΣ ΠΑΠΑΧΡΗΣΤΟΣ: Εάν θέλετε να κουβεντιάσουμε εδώ πώς θα υπερβούμε το ήδη νομοθετημένο πήχη και να τον ανεβάσουμε και όχι να τον κατεβάσουμε. Με τέτοιες πονηριές δεν γίνεται.
     ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε συνάδελφε.
     ΕΥΑΓΓΕΛΟΣ ΠΑΠΑΧΡΗΣΤΟΣ: Κύριε Πρόεδρε, δεν είμαι διατεθειμένος να ψηφίσω ένα νομοσχέδιο το οποίο δεν δίνει στην περιοχή μου καμιά αναπτυξιακή ελπίδα. Δεν είμαι διατεθειμένος να ψηφίσω ένα νομοσχέδιο που την Πρέβεζα τη βάζει υπό ομηρεία. Δεν είμαι διατεθειμένος να ψηφίσω ένα νομοσχέδιο το οποίο θίγει εμένα ως Βουλευτή και μου λέει «εξουσιοδότησε κάποιον άλλον γι’ αυτό το οποίο σε στείλαμε».
     Γι’ αυτό θα καταψηφίσω αυτό το νομοσχέδιο.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Αυτό ήταν σίγουρο.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, το λόγο.
     ΜΙΛΤΙΑΔΗΣ ΠΑΠΑΪΩΑΝΝΟΥ: Συνέχεια μιλάτε.
     ΠΡΟΕΔΡΕΥΩΝ (Ιωάννης Τραγάκης):  Κύριε Παπαχρήστου, μισό λεπτό παρακαλώ. Μην κατεβείτε από το Βήμα.
     Ορίστε, κύριε Υπουργέ.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ξέρω ότι ο κ. Παπαχρήστος είναι καταρτισμένος και έχει και εργασιακή ευαισθησία.
     ΠΡΟΕΔΡΕΥΩΝ (Ιωάννης Τραγάκης):  Για την Πρέβεζα, κύριε Υπουργέ.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τα κλωστήρια Πρεβέζης μέχρι το 2003 ήταν διαλυμένα. 
     ΕΥΑΓΓΕΛΟΣ ΠΑΠΑΧΡΗΣΤΟΣ: Του κυρίου Ευρωβουλευτού της Νέας Δημοκρατίας, του κ. Αργυρού. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν με ενδιαφέρει όποιος και να είναι. Με ενδιαφέρουν όμως οι εκατόν είκοσι εργαζόμενοι. Παρουσία σας στο Υπουργείο συζητήσαμε γι’ αυτό το ειδικό κοινωνικό ταμείο και σας εξήγησα επανειλημμένως και προσωπικά, μπροστά στους εργαζόμενους. Τώρα πάτε εκεί να πείτε ότι «εγώ είμαι εναντίον αυτού του νόμου…
     ΕΥΑΓΓΕΛΟΣ ΠΑΠΑΧΡΗΣΤΟΣ: Μα, δεν είμαι εναντίον. Με βάση το γράμμα του νόμου τους κρατάτε όμηρους. Είμαι ενάντια στην ομηρεία.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Το λέει το άρθρο 3. Ο λαός είκοσι χρόνια…
     ΕΥΑΓΓΕΛΟΣ ΠΑΠΑΧΡΗΣΤΟΣ: Να δω αν θα εκπληρώσετε την υπόσχεσή σας. Αλλά αν αύριο σας αναβαθμίσει ο κύριος Πρωθυπουργός και φύγετε …
     ΠΡΟΕΔΡΕΥΩΝ (Ιωάννης Τραγάκης):  Παρακαλώ.
     ΕΥΑΓΓΕΛΟΣ ΠΑΠΑΧΡΗΣΤΟΣ: …και ο επόμενος Υπουργός δεν τηρήσει τη δική σας δέσμευση, δεν είμαι διατεθειμένος να μου λένε στην Πρέβεζα… 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Να τα λέτε έτσι στην πλατεία της Πρέβεζας και από κάτω θα είναι οι απολυμένοι. 
     ΕΥΑΓΓΕΛΟΣ ΠΑΠΑΧΡΗΣΤΟΣ: …ότι ψήφισα ένα νόμο που άφησε την Πρέβεζα ακάλυπτη.
     ΠΡΟΕΔΡΕΥΩΝ (Ιωάννης Τραγάκης):  Παρακαλώ. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αυτές οι υπεραρμοδιότητες του Υπουργού έχουν απασχολήσει πολλές φορές τη Βουλή. Πρέπει να εξηγήσω και να καταλάβετε ότι ούτε τον φθίνοντα κλάδο μπορούμε να ορίσουμε τώρα, ούτε τα όρια ηλικίας τώρα.
     Η τροπολογία για τα «Κλωστήρια Νάουσας» είναι καθρέπτης του πιλοτικού προγράμματος. Εκεί υπήρχαν μερικοί που ήταν σαράντα εννέα ετών. Θα έπρεπε, λοιπόν, να φέρουμε το νόμο εδώ.
     Κύριε Πρόεδρε, ποιος είναι αρμοδιότερος να απολογηθεί στον ελληνικό λαό για την ανεργία; Η Γ.Σ.Ε.Ε. που εκφράζει τους εργαζομένους; Τα κόμματα που κοιτάνε τη δική τους σκοπιμότητα; Ή η εκάστοτε εκλεγμένη δημοκρατικά κυβέρνηση; Γι’ αυτό, κύριε Τζέκη, μας εμπιστεύεται ο ελληνικός λαός.
     ΠΡΟΕΔΡΕΥΩΝ (Ιωάννης Τραγάκης):  Ωραία, τα ξαναείπατε αυτά.
     ΑΓΓΕΛΟΣ ΤΖΕΚΗΣ: Κύριε Πρόεδρε, δεν μπορεί να λέει ότι τα κόμματα δεν αντιπροσωπεύουν το λαό και τον αντιπροσωπεύει μόνο η Κυβέρνηση. Αν είναι δυνατόν!
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Την ευθύνη για τους ανέργους.
     ΠΡΟΕΔΡΕΥΩΝ (Ιωάννης Τραγάκης):  Κύριοι συνάδελφοι, στις 16.00΄ η ώρα πρέπει να κλείσουμε τη συζήτηση. Ο λόγος είναι ότι επισκέπτεται τη Βουλή ο αντιπρόεδρος του Αυστριακού Κοινοβουλίου και τον οποίο είμαι υποχρεωμένος να υποδεχτώ.
     Το λόγο έχει ο συνάδελφος κ. Αντωνακόπουλος, ο οποίος κι αυτός περίμενε με υπομονή πολλές ώρες.
    ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριε Υπουργέ, βερμπαλισμός, λαϊκισμός και προβοκάτσια χαρακτηρίζουν τον κυβερνητικό λόγο σήμερα ιδιαίτερα πάνω στη συζήτηση για έναν τομέα που είναι τόσο ευαίσθητος, τον τομέα της ανεργίας. Δυστυχώς, εδώ παραλίγο να πιστέψουμε ότι αυτή είναι η Κυβέρνηση των πτωχών και των ανέργων, ότι είναι μαζί τους δηλαδή. Η πραγματικότητα είναι πως είναι Κυβέρνηση, που δημιουργεί φτωχούς και ανέργους και όχι μόνο, βεβαίως, με ευθύνη του Υπουργείου Εργασίας, αλλά με τη συνολική πολιτική. Είναι η Κυβέρνηση των έμμεσων φόρων, η Κυβέρνηση που φορολογεί την εργασία. Είναι η Κυβέρνηση που χαρίζει την άμεση φορολογία, διότι αφορά τους λίγους και τους ισχυρούς, η Κυβέρνηση που χαρίζει φόρους στο κεφάλαιο. Έτσι, λοιπόν, ακούμε με περιττό θράσος ότι αυτή η Κυβέρνηση μείωσε πραγματικά την ανεργία. Μα είναι δυνατόν να συμβαίνει αυτό; Σε ποιο τομέα αυξήθηκε η εργασία; Στον κατασκευαστικό, όταν η απορροφητικότητα του κοινοτικού πλαισίου στήριξης έχει πιάσει πάτο; Όταν λογιστικά τερτίπια, έργα που είχαν γίνει στα πλαίσια του Προγράμματος Δημοσίων Επενδύσεων, τα πληρώνετε από την Ευρωπαϊκή Ένωση; Πού; Στην ιδιωτική κατασκευή όταν και η Ευρώπη σάς λέει ότι ο  υπερδανεισμός είναι στο over dose, ότι έχει χτυπήσει κόκκινο για τον υπερδανεισμό στα ελληνικά νοικοκυριά και τα στεγαστικά δάνεια; 
    Σε ποιο τομέα έχετε αυξήσει τις θέσεις εργασίας; Στη μεταποίηση, όταν κλείνουν εργοστάσια καθημερινά, όπως στην Ηλεία το μεγάλο εργοστάσιο «ΑΣΤΕΡΙΕΣ»; Πού; Εκεί όταν εφαρμόζουν την κοινή αγροτική πολιτική και καταρρέουν ολόκληρες καλλιέργειες, ολόκληροι κύκλοι, όπως ο κύκλος του καπνού με δεκαπέντε χιλιάδες θέσεις εργασίας; Πού; Στη ναυτιλία, όταν μειώσατε από δέκα θέσεις υποχρεωτικά που έπρεπε να έχουν στο πλήρωμα δέκα Έλληνες τουλάχιστον στα ποντοπόρα πλοία, τους κάνατε έξι; Σε ποιο τομέα; Στην αγορά όταν απελευθερώσατε το χρόνο εργασίας και είπατε με διευθυντικό δικαίωμα καταργούνται οι υπερωρίες, διότι με διευθυντικό δικαίωμα διαχειρίζεται ο χρόνος εργασίας; Σε ποιο τομέα αυξήθηκαν, λοιπόν, οι θέσεις εργασίας; Έλεος επιτέλους! Σε ποιους απευθύνεστε; Δεν είναι εδώ η χώρα της φυλής «ξεχνάω». Είμαστε Έλληνες, ντόπιοι και ζούμε την καθημερινότητα, όταν η φτώχεια έχει χτυπήσει την πόρτα κάθε νοικοκυριού. 
    Για πού; Για την ασφάλεια εργασίας; Προτεραιότητα δίνετε στην ευελιξία της εργασίας, γι’ αυτό καταργήσατε τη σημαία του εργαζόμενου, το οκτάωρο! Καταργήσατε κάθε προστατευτικό πλαίσιο για την εργασία. 
    Και ερχόμαστε στα ταμεία. Εκεί στα ταμεία, η ασφάλεια των εργαζομένων στηρίζεται. Και τι κάνατε; Η «παράγκα» αυτής της Κυβέρνησης είναι μέσα στα ταμεία. Δεν είναι υπερβολή. Γιατί όλοι οι ταμίες του κόμματος της Νέας Δημοκρατίας διαχειρίζονται, κυρίως, το Ι.Κ.Α. άλλοι εμφανώς και άλλοι μέσω συγγενών; Ποιος τους διόρισε αυτούς εκεί; 
    Είναι τυχαία η κάθοδος κάποιων προσώπων από τη βόρειο Ελλάδα, που νέμονται αυτήν την ώρα το δημόσιο χρήμα στα ταμεία; Ποιος διόρισε τον κ. Σημαιοφορίδη στο Επικουρικό Ταμείο των Δημοσίων Υπαλλήλων; Τι σχέση έχει με το γενικό διευθυντή του κόμματός σας; Ποιος διόρισε τον κ. Νικητίδη, άλλο συγγενή του κ. Σημαιοφορίδη, που έχει την εταιρεία «ΝΟΗΣΙΣ» όταν ο Υπουργός σας σήμερα, ήταν στο Υπουργείο Αγροτικής Ανάπτυξης και του έδωσε τη μεγαλύτερη εργολαβία στην εταιρεία του, στα πλαίσια του Γ΄ και του  Δ΄ Κοινοτικού Πλαισίου Στήριξης, για ζητήματα που αφορούν διαχείριση πληροφοριών στον αγροτικό τομέα; Είναι η ίδια παρέα, είναι η «παράγκα» της Νέας Δημοκρατίας στα ασφαλιστικά ταμεία. Είστε εσείς, λοιπόν, που χαρίσατε με φωτογραφική διάταξη! Είχατε προαναγγείλει έξι μήνες τη χαριστική ρύθμιση των οφειλών στο Ι.Κ.Α. και ρυθμίσατε 2.000.000.000 ευρώ σε βάρος του Ι.Κ.Α., από τις εισφορές των φτωχών και των μικρομεσαίων επιχειρήσεων. Δώστε στη δημοσιότητα ποιοι πήραν ασφαλιστική ενημερότητα, ποιοι μεγαλοεργολάβοι απ’ αυτές τις ρυθμίσεις που κάνατε, με μια ισχνή προκαταβολή και άπειρες δόσεις, που δεν θα τους ξαναδείτε στα ταμεία του Ι.Κ.Α.! 
    Είναι ή δεν είναι συστράτευση πολιτική και εξυπηρέτηση συγκεκριμένων συμφερόντων αυτοί όλοι οι κύριοι, που τους διορίσατε να διαχειριστούν τον ιδρώτα των εργαζομένων, να υπονομεύσουν, να δυναμιτίσουν τα θεμέλια του ασφαλιστικού συστήματος της χώρας; Και έρχεστε  υποκριτικά με κροκοδίλια δάκρυα εδώ για τους εργαζόμενους, εσείς που τους έχετε ξετινάξει με τους έμμεσους φόρους, που έχετε ξετινάξει τις εισφορές τους στα ταμεία!
    Γιατί, βεβαίως, πρέπει να πέσουν οι μάσκες. Μπορεί οι σκηνοθέτες αυτού του έργου διακυβέρνηση της χώρας, έτσι τρία χρόνια χωρίς πρόγραμμα, να είναι καλοί. Μπορεί και οι δημοσκόποι, οι υποβολείς σας να είναι καλοί, αλλά δεν περνάει πλέον αυτό το έργο. Η κακογουστιά του έχει γίνει αντιληπτή. 
    Μιλάτε για τα ταμεία, όταν το μόνο που έχετε κάνει μέχρι σήμερα, είναι και η διαχείριση των αποθεματικών να είναι σε βάρος τους. 
     Μιλάτε, όταν μέχρι σήμερα έχετε φορτώσει, παραδείγματος χάριν, το Ι.Κ.Α. με τη ρύθμιση των τραπεζοϋπαλλήλων με 10.000.000.000 δραχμές επιπλέον και ας φώναζε ο συγχωρεμένος ο Βαρθολομαίος γι’ αυτό το θέμα. Εσείς τι κάνατε; Τράπεζες που έχουν χρέη 1.000.000.000 ευρώ το χρόνο, δεν ήθελαν να πληρώσουν εισφορές για τους εργαζόμενους, τους ρίξατε στο Ι.Κ.Α.. Δηλαδή, λέτε στον ελληνικό λαό, «βοήθα με φτωχέ μου μη σου μοιάσω». Κρατάτε εσείς τα κέρδη στα ύψη, αλλά οι φτωχοί να διασφαλίζουν αυτά τα υψηλά κέρδη των μεγάλων επιχειρήσεων και του τραπεζικού συστήματος. 
     Μ’ αυτούς είστε, κύριε Υπουργέ! Μ’ αυτούς είστε, ξεδιάντροπα! Κι εσείς κάνατε αυτές τις ρυθμίσεις. Δεν δίνετε από τον κρατικό προϋπολογισμό τις υποχρεώσεις που έχετε από το νόμο στα ταμεία. Το 2006 ήσασταν πίσω 1,8 δισεκατομμύρια ευρώ στις υποχρεώσεις σας στα ταμεία από τον κρατικό προϋπολογισμό και το 2007 θα είστε 3,6 δισεκατομμύρια ευρώ.
      Η εισφοροδιαφυγή έχει φτάσει στα ύψη επί των ημερών σας.
      Οι δαπάνες του Ι.Κ.Α. μέσα από στημένες συμβάσεις με συγκεκριμένο κέντρο με είκοσι πέντε υποκαταστήματα έχουν φθάσει στα ύψη. Το γνωρίζετε πολύ καλά πόσα δισεκατομμύρια χαρίζετε σε ημέτερο μεγαλοεπενδυτή, που έχει διαγνωστικά εργαστήρια και κλινικές! 
     Γνωρίζετε πολύ καλά ότι στη Βιοϊατρική το Ι.Κ.Α. δεν προχωρά σε ανανεώσεις συμβάσεων για αντιδραστήρια και στέλνετε τον κόσμο, τον καθοδηγείτε σε συγκεκριμένα κέντρα. Αυτή είναι η δουλειά σας. Και φέρνετε και προεδρικό  διάταγμα, για να γίνει αλυσίδα σαν super market, συγκεκριμένο κέντρο διαγνωστικό σ’ όλη την Ελλάδα, για να τραβήξετε τα χρήματα του Ι.Κ.Α.. Αυτή είναι η δουλειά σας λοιπόν. Την κάνετε πολύ καλά. Αλλά σας καταλάβαμε. Σας κατάλαβε και ο κόσμος. Δεν πάει άλλο αυτή η ιστορία!
      Είναι τυχαίο, λοιπόν, ότι σ’ αυτόν το χώρο του ασφαλιστικού συστήματος, στα ταμεία κάποιοι κύριοι που επί χούντας είχαν κοινές δραστηριότητες, ο ένας ήταν στη συμβουλευτική επιτροπή του Παπαδόπουλου, ο άλλος ήταν πρόεδρος των φοιτητών Θεσσαλονίκης και καθοδηγούσε τη νεολαία μέσα από το κανάλι της Υ.ΕΝ.Ε.Δ., αυτοί κατέβηκαν στην Αθήνα και μοίρασαν διοικήσεις, μοίρασαν δουλειά…
     ΠΡΟΕΔΡΕΥΩΝ (Ιωάννης Τραγάκης): Παρακαλώ, εδώ κρατηθείτε λίγο! Συνεχίστε, αλλά κρατηθείτε σ’ αυτό το σημείο!
     ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Αυτά τα γνωρίζει ο κόσμος όλος και δεν είναι ψέματα. Η αλήθεια πρέπει να ακούγεται σ’ όλα τα επίπεδα και πρέπει από εδώ, αν ντρεπόμαστε για το παρελθόν μας, να το πούμε. 
     Εγώ είμαι σε μία  παράταξη, που αισθανόμαστε υπερήφανοι για το παρελθόν μας, για τους δημοκρατικούς αγώνες, γιατί θεμελιώσαμε αυτό το κράτος πρόνοιας…
     ΠΡΟΕΔΡΕΥΩΝ (Ιωάννης Τραγάκης): Ένα λεπτό. Σε ποιόν απευθυνόσασταν λέγοντας αυτά τώρα, κύριε συνάδελφε;
     ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Σ’ όλους, στον ελληνικό λαό. Είμαι στο Βήμα, που από εδώ μιλούμε στον ελληνικό λαό.   
     ΠΡΟΕΔΡΕΥΩΝ (Ιωάννης Τραγάκης): Λέω, αν αναφέρεστε στον παρόντα Υφυπουργό!
     ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: ‘Όχι. 
      ΠΡΟΕΔΡΕΥΩΝ (Ιωάννης Τραγάκης): Εντάξει. Συνεχίστε τότε και πείτε ό,τι θέλετε.
     ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Όχι, δεν αναφέρομαι στον  παρόντα Υφυπουργό!
     Γνωρίζουν, λοιπόν, πολύ καλά εκείνοι, που έχουν διαδραματίσει αυτόν το ρόλο στο πρόσφατο παρελθόν. Και επειδή η ιστορία του καθενός δεν γράφεται, έτσι, λοιπόν, ούτε κι αυτή θα την ξεχάσουμε. Όμως, σήμερα σ’ αυτό το οικοδόμημα της κοινωνικής πολιτικής, είστε οι κακοί ένοικοι, που το μόνο που θα αφήσετε πίσω σας είναι «σπασμένα τζάμια» και «σπασμένες πόρτες»! 
     Ευχαριστώ.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, σας παρακαλώ το λόγο. Μία κουβέντα μόνο. 
     ΠΡΟΕΔΡΕΥΩΝ (Ιωάννης Τραγάκης): Τι μία κουβέντα; Η μία κουβέντα θα φέρει την άλλη. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Λέμε «ου φονεύσεις», γιατί τιμωρείσαι, αλλά το «ου ψευδομαρτυρήσεις», κύριε συνάδελφε, είναι άδικο!
     ΠΡΟΕΔΡΕΥΩΝ (Ιωάννης Τραγάκης): Γιατί, ορκίστηκε τώρα;
     ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Γνωρίζετε πολύ καλά τα εργαστήρια, με τα οποία προνομιακά συνεργάζεστε!
     ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριοι συνάδελφοι!.
     Ορίστε, κύριε Τσαντούλα, έχετε το λόγο.
     ΔΗΜΗΤΡΙΟΣ ΤΣΑΝΤΟΥΛΑΣ: Δεν έχω πιο δυνατή φωνή από τον κ. Αντωνακόπουλο. 
     Κύριε Πρόεδρε, θέλω να εκφράσω σαν γιατρός την έκπληξή μου, τον θαυμασμό μου για την αντοχή, που έχουν όλοι σ’ αυτήν εδώ την Αίθουσα και τέτοια ώρα μπορούν και μιλούν τόσο έντονα και μάλιστα και εκτός θέματος, δηλαδή επτά με οκτώ λεπτά του προηγούμενου ομιλητή ήταν εκτός θέματος. Ελπίζω να κρατήσουν αυτήν την αντοχή τους. 
      Εγώ θα μιλήσω για το νομοσχέδιο. Ένας λόγος που θέλησα να μιλήσω γι’ αυτό το νομοσχέδιο το οποίο θεωρώ ότι είναι σημαντικό, είναι πρώτα-πρώτα γιατί θέλω να αναγνωρίσω σ’ αυτήν την Κυβέρνηση και σ’ αυτό το Υπουργείο, την προσπάθεια που γενικά καταβάλλεται για να διατηρηθεί ο κοινωνικός χαρακτήρας, που θα βοηθήσει τους οικονομικά ασθενείς, αυτούς που έχουν μεγαλύτερη και σοβαρότερη και επείγουσα καμμία φορά ανάγκη. Τέτοιοι, βέβαια, είναι οι μακροχρόνια άνεργοι, οι απολυμένοι και ιδιαίτερα οι κάποιας ηλικίας άνεργοι, αυτοί που βρίσκονται κυρίως σε εργασιακό, σε οικονομικό και σε κοινωνικό αδιέξοδο. Αυτό κάνει η Κυβέρνηση, παράλληλα με τη μεγάλη προσπάθεια να αποκαταστήσει τη «λαβωμένη» οικονομία που παραλάβαμε με τα τόσα προβλήματα. 
      Μ’ αυτό το οικονομικό κλίμα το Υπουργείο έχει λάβει αρκετά συγκεκριμένα μέτρα, για να βοηθήσει τους άνεργους μέσα σε ένα νέο αναπτυξιακό επιχειρηματικό περιβάλλον, που αναμφισβήτητα διαμορφώνεται στη χώρα μας παρ’ ότι οι ομιλητές του ΠΑ.ΣΟ.Κ. υποστηρίζουν το αντίθετο. 
      Συχνά όμως, ιδιαίτερα σε ορισμένες ομάδες, τα μέτρα αυτά δεν επαρκούν. Χρειάζεται επομένως να λαμβάνεται πρόνοια και για την αντιμετώπιση αδιεξόδων. Ένα τέτοιο μέτρο πρόνοιας είναι η δημιουργία του Ειδικού Ταμείου Κοινωνικής Αλληλεγγύης, ενός αυτοτελούς οργανισμού με εξασφαλισμένους πόρους προερχόμενους από τον προϋπολογισμό, τις κοινοτικές εισφορές και το ειδικό ταμείο του Ο.Α.Ε.Δ.. 
      Κύριε Πρόεδρε, δεν θα πίστευα ποτέ ότι δεν θα ήταν όλοι οι Βουλευτές σ’ αυτήν την Αίθουσα σύμφωνοι με τη δημιουργία αυτού του Ταμείου και ιδιαίτερα οι Βουλευτές περιοχών που χαρακτηρίζονται από την παρουσία αυτών των ειδικών προβλημάτων. Αυτή μου η ιδιότητα, το να είμαι Βουλευτής μιας τέτοιας περιοχής, είναι ο δεύτερος λόγος για τον οποίο θέλησα να μιλήσω γι’ αυτό το νομοσχέδιο. 
      Αντί, λοιπόν, για μία σύμφωνη γνώμη τους, άκουσα κάποιους να μιλάνε για πελατειακές σχέσεις της Κυβέρνησης μ’ αυτές τις ομάδες. Θεωρώ ανεύθυνο και προκλητικό, το να ακούγονται κάτι τέτοια σ’ αυτήν την Αίθουσα. Θα πρότεινα σ’ αυτούς που υποστηρίζουν κάτι τέτοιο, να μιλήσουν με τους εργαζόμενους που αφορά το νομοσχέδιο και αν αυτοί δεν τρώνε κουτόχορτο, όπως υποστήριξε ένας Βουλευτής του ΠΑ.ΣΟ.Κ., πιθανόν να έπαιρναν μία κατάλληλη απάντηση απ’ αυτούς. 
      Συζητήθηκε έντονα και στην επιτροπή το θέμα του καθορισμού, του ποιος κλάδος είναι φθίνων. Πιστεύω ότι η ρύθμιση που επιλέχθηκε να αποφασίζεται από τον Υπουργό μετά από γνωμοδότηση αρμόδιας επιτροπής, είναι η πιο σωστή και δίνει στη διαδικασία και ευκινησία και ευελιξία και ταχύτητα και αξιοπιστία και αποτελεσματικότητα, γιατί αυτό χρειάζεται σε μία κατάσταση, που συχνά είναι ρευστή και μπορεί να αλλάξει με την πάροδο του χρόνου, τώρα να μην είναι κανείς φθίνων κλάδος, σε κάποιους μήνες να είναι. 
      Στο χαρακτηρισμό ενός κλάδου ως φθίνοντος, συμμετέχουν πολλοί παράγοντες και εργασιακοί και άλλοι. Κάθε κλάδος έχει τα δικά του χαρακτηριστικά, τις δικές του ιδιαιτερότητες που συνδέονται και με ιδιαίτερα χαρακτηριστικά της περιοχής, που ανήκει αυτός ο κλάδος.
      Κυρίες και κύριοι συνάδελφοι, εκπροσωπώ μία τέτοια περιοχή. Δεν αισθάνομαι όμηρος -όπως ο συνάδελφός μου Βουλευτής- των κυβερνητικών αποφάσεων και πιστεύω ότι δεν αισθάνονται όμηροι οι εργαζόμενοι της περιοχής αυτής. 
      Στην περιοχή μου υπήρχε ένα εργοστάσιο –το μοναδικό- τα «Κλωστήρια Πρεβέζης». Έχω ζήσει από κοντά την αγωνία των εργαζομένων και την προσπάθεια να μείνει η επιχείρηση ζωντανή, μία σοβαρή προσπάθεια και του Υπουργείου και, ιδιαίτερα, του κ. Γιακουμάτου, μία προσπάθεια όλων μας, που προσέκρουσε σε μία σκληρή στάση των τραπεζών.
      Η αγωνία των εργαζομένων ήταν τελικά, αν θα μπουν στη ρύθμιση που συζητάμε. Η διευκρίνιση του Υπουργού στη Βουλή, γραμμένη στα Πρακτικά και προς τους ίδιους, είναι ότι προϋπόθεση ένταξης στο νόμο, δεν αποτελεί απαραίτητα ο συνδυασμός και του χαρακτηρισμού του κλάδου της κλωστοϋφαντουργίας ως φθίνοντος και διπλάσιο ποσοστό ανεργίας στην περιοχή απ’ ό,τι στο μέσο ελληνικό χώρο.
      Αυτή η διαβεβαίωση αποκαθιστά την αλήθεια και ικανοποιεί τους εργαζόμενους στα «Κλωστήρια Πρεβέζης», όπως είμαι σε θέση να ξέρω από άμεση επαφή μαζί τους. Περισσότερο ακόμη τους ικανοποιεί η δυνατότητα ενδεχόμενης μείωσης της ηλικίας, κάτω από τα πενήντα, η μείωση των απαραίτητων ενσήμων και η αύξηση της αμοιβής από τα 900 ευρώ στα 1.000 ευρώ.
      Κυρίες και κύριοι συνάδελφοι, η Κυβέρνηση, κάθε κυβέρνηση, θα προτιμούσε να αναπτύξει ενεργητικές πολιτικές για τους εργαζόμενους και όχι να είναι υποχρεωμένη να κάνει διαχείριση του προβλήματος των ανέργων. Αυτή η διαχείριση δεν είναι σωστό να χαρακτηρίζεται «ρουσφετολογική», «πελατειακή», «πελατειακό ευχολόγιο με ασάφεια και αδιαφάνεια», «επικοινωνιακό τέχνασμα». 
      Ο Συνασπισμός, εάν δεν κάνω λάθος, έχει κάνει παρόμοιες προτάσεις, αλλά διαφωνεί με τις προϋποθέσεις που τίθενται σε σχέση με την ηλικία, τον αριθμό ενσήμων, το επίπεδο ανεργίας. Στην ουσία είναι ένας νόμος, που θα δικαιώσει κάθε ομάδα με πραγματική ανάγκη ένταξης στο Ειδικό Ταμείο Αλληλεγγύης. Και μια πρόσθετη εγγύηση γι αυτό, είναι η ευαισθησία του ελληνικού πολιτικού κόσμου, η ευαισθησία όχι μόνο των σημερινών Υπουργών, αλλά και κάθε Έλληνα Υπουργού Απασχόλησης και Κοινωνικής Προστασίας.
      Πρέπει, κυρίες και κύριοι, να αποφασίσουμε ότι ήρθε ο καιρός σ’ αυτήν την Αίθουσα, να μην κυριαρχεί πάντα η άρνηση, η αμφισβήτηση, η επιφύλαξη χωρίς σοβαρό λόγο. Ας δείξουμε όλοι γενναιότητα ψυχής απέναντι σ’ εκείνον τον άνεργο, που βρίσκεται όχι μόνο σε κοινωνικό και οικονομικό αδιέξοδο, αλλά, πραγματικά, σε απόγνωση.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Εμείς ευχαριστούμε πολύ, κύριε συνάδελφε. Μια νηφάλια φωνή ακούστηκε. 
      Ο συνάδελφος κ. Κουσελάς έχει το λόγο και στη συνέχεια θα μιλήσει ως προτασσόμενος δευτερολογών ο κ. Πιπεργιάς.
      ΑΓΓΕΛΟΣ ΤΖΕΚΗΣ: Και ο κ. Πιπεργιάς θα μιλήσει;
      ΠΡΟΕΔΡΕΥΩΝ (Ιωάννης Τραγάκης): Ενεγράφη ως προτασσόμενος δευτερολογών, κύριε συνάδελφε. Δεν είναι στον κατάλογο, αλλά είναι προτασσόμενος δευτερολογών.
      Ορίστε, κύριε Κουσελά.
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, στη σημερινή συζήτηση ταιριάζει η λαϊκή παροιμία «Εκεί που μας χρωστάγανε, μας πήραν και το βόδι». Το λέω αυτό, γιατί ενώ η Κυβέρνηση από τη μια πλευρά, έχει οδηγήσει με την πολιτική της το 1/3 του ελληνικού πληθυσμού να διαβιεί κάτω από τα όρια της φτώχειας, ενώ με ταχυδακτυλουργίες προσπαθεί να μας πείσει ότι μειώνει την ανεργία …
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Με χρυσά κουτάλια τρώγανε. 
      ΔΗΜΗΤΡΙΟΣ ΚΟΥΣΕΛΑΣ: …έρχεται τώρα νομοσχέδιο, που έχει ένα ελκυστικό, επικοινωνιακά, τίτλο «Ταμείο Κοινωνικής Αλληλεγγύης», με μια σαφέστατη προεκλογική στόχευση. Φουσκώνει από τη μια πλευρά τις προσδοκίες στους ανέργους και από την άλλη μοιράζει ψίχουλα. Θα έλεγα ότι τους παραπλανά και τους εμπαίζει, επιχειρώντας να αξιοποιήσει πελατειακά τα δραματικά τους προβλήματα. 
      Και εξηγούμαι γιατί τα λέω αυτά. Το σχέδιο νόμου αποκλείει από τις παροχές του Ταμείου Κοινωνικής Αλληλεγγύης την πλειοψηφία των ανέργων στις θιγόμενες περιοχές, αφού ελάχιστοι θα μπορούν να καλύψουν σωρευτικά τις προϋποθέσεις που θέτει και μάλιστα σε περιοχές με διπλάσιο ποσοστό ανεργίας από το μέσο όρο της χώρας, κάτι που αποκλείει όλες τις παρεμβάσεις σε επίπεδο νομού. 
      Ποια είναι η γεωγραφική διάσταση των παρεμβάσεων; Άγνωστη. Θα πιάσει περιοχές όπως είναι η Μεσσηνία, που είναι η ιδιαίτερη πατρίδα μου, που γνωρίζετε, γιατί την επισκεφθήκατε πρόσφατα, ότι έχει υψηλό ποσοστό ανεργίας; Πώς ορίζονται οι φθίνοντες κλάδοι; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εάν έχει φθίνοντα κλάδο, ναι.
      ΔΗΜΗΤΡΙΟΣ ΚΟΥΣΕΛΑΣ: Δεν έχει φθίνοντες κλάδους, αλλά και δεν ορίζονται. Είναι απροσδιόριστο. Ποιοι θα είναι οι δικαιούχοι; Θα δείξει. Πόσο τελικά θα παίρνουν; Θα δούμε.
      Η Κυβέρνηση δεν έχει ούτε σχέδιο, ούτε πρόταση για όλα αυτά, όπως δεν έχει σχέδιο ούτε νοιάζεται για την ανασυγκρότηση των φθινουσών περιοχών. Εάν ήθελε, θα μπορούσε να είχε υιοθετήσει την τεκμηριωμένη πρόταση νόμου, που ως ΠΑ.ΣΟ.Κ. υποβάλαμε. Γι αυτό, το συγκεκριμένο σχέδιο νόμου δεν δημιουργεί προοπτικές, ούτε σχεδιάζει την τόνωση των αντίστοιχων αγορών εργασίας με εναλλακτικές δραστηριότητες, συνδυασμένες επενδύσεις κ.λπ.. Δεν είναι με άλλα λόγια ένα ολοκληρωμένο σχέδιο τοπικής ανάκαμψης, με ενεργή συμμετοχή των τοπικών κοινωνιών. Είναι ένα εργαλείο επιλεκτικής, πρόσκαιρης και αποσπασματικής πελατειακής παρέμβασης, παρά τα περί αντιθέτου αναφερόμενα στην εισηγητική του έκθεση.
      Το Ειδικό Ταμείο Κοινωνικής Αλληλεγγύης είναι ένα Ταμείο στον αέρα, χωρίς εξασφαλισμένη επάρκεια πόρων, αφού η Κυβέρνηση δεν μερίμνησε να εξασφαλίσει αυτούς τους πόρους από το Ευρωπαϊκό Ταμείο Προσαρμογής στην παγκοσμιοποίηση, η δε συμμετοχή του προϋπολογισμού στη χρηματοδότησή του, αναφέρεται στην έκθεση του Γενικού Λογιστηρίου  του Κράτους ότι σαν ανώτατο ποσό πιθανόν να είναι τα 20.000.000 ευρώ. Και αυτή η συμμετοχή δεν είναι δεσμευτική, αλλά ενδεικτική, χωρίς να γνωρίζουμε από πού η Κυβέρνηση θα αντλήσει –αν θα αντλήσει- τα απαιτούμενα έσοδα για τη λειτουργία του. 
      Τα μόνα σίγουρα είναι τα 15.000.000 ευρώ των εισφορών εργοδοτών, εργαζόμενων, οι οποίοι ελάχιστο ρόλο και λόγο θα έχουν στην επιτροπή διαχείρισης αυτού του λογαριασμού, αφού θα είναι μειοψηφία, θα είναι τέσσερις στους εννιά. Και, όμως, τα χρήματα θα τα δώσουν. Είναι τα μόνα σίγουρα τα 15.000.000 ευρώ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Να σας κάνω μία ερώτηση; Αν  βγάλω το «σωρευτικά» θα το ψηφίσετε; 
      ΔΗΜΗΤΡΙΟΣ ΚΟΥΣΕΛΑΣ: Αν έχετε την καλοσύνη να απαντήσετε μετά. 
      Ενώ ο αρμόδιος Υπουργός, θα μπορεί με απόφασή του να ανατρέψει τον ίδιο το νόμο που μας καλεί να ψηφίσουμε εδώ, να αλλάξει κατά την κρίση του τα κριτήρια ένταξης –αν δεν είναι αλήθεια να μας το πείτε- των ανέργων, να ορίσει φθίνουσες περιοχές, να ορίσει ομάδες ανέργων για ενίσχυση, ποσό ενισχύσεων κ.λπ.. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Ερωτώ και δεν απαντάτε. 
      ΔΗΜΗΤΡΙΟΣ ΚΟΥΣΕΛΑΣ: Όλα αυτά είναι στη διακριτική ευχέρεια τη δική σας. 
      Κύριε Πρόεδρε, κυρίες και κύριοι συνάδελφοι, είναι απαράδεκτο να επιτρέπει η Βουλή στην εκτελεστική εξουσία, να ανατρέπει κατά την κρίση της τα όσα εδώ νομοθετούμε. Είναι, πραγματικά, απαράδεκτο, το είπε και ο συνάδελφος Βαγγέλης Παπαχρήστος πριν και άλλοι συνάδελφοι. Όλα όσα αναφέρονται στο νομοσχέδιο σαν κριτήρια δράσης και σκοποί του Ταμείου, είναι αόριστα και στον αέρα. Όχι μόνο γιατί λείπει ακόμη και ο πιο στοιχειώδης σχεδιασμός, αλλά και προς σκόπιμη δημιουργία εντυπώσεων και άγρα ψήφων κατά περίπτωση.
      Επί της ουσίας πρόκειται για ευκαιριακές παρεμβάσεις, τσιρότα θα έλεγα εγώ, στο μεγάλο πρόβλημα των φθινουσών περιοχών για επικοινωνιακά τρικ σε βάρος των ανέργων, με παντελή έλλειψη σχεδίου και κριτηρίων. 
      Τέλος, ακόμα και ο κατά παράβαση του ν. 1545/85 προβλεπόμενος αποκλεισμός ανέργου από τις παροχές του Ταμείου, αν αρνηθεί οποιαδήποτε εργασία, είναι εκ του πονηρού και το ξέρετε.
      Κύριοι της Κυβέρνησης, συγκροτείται ένα Ταμείο Κοινωνικής Αλληλεγγύης σαν φύλλο συκής, το οποίο είναι στάχτη στα μάτια της κοινωνίας και των ανέργων. Και γι’ αυτούς τους λόγους θα το καταψηφίσουμε. 
      Κλείνοντας, θέλω να πω, κύριε Υπουργέ, ότι είναι έκθετη η πολιτική ηγεσία του Υπουργείου Εργασίας και ιδιαίτερα ο κύριος Υπουργός μετά τις χθεσινές αποκαλύψεις – καταγγελίες του κ. Θωμόπουλου, γιατί παρά τις φιλότιμες προσπάθειες που έκανε στην Ολομέλεια της Βουλής, να δώσει δήθεν απαντήσεις , δεν έδωσε καμία πειστική απάντηση. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Και κλείνουμε με τον προτασσόμενο δευτερολογούντα κ. Πιπεργιά για τέσσερα λεπτά. 
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, ευχαριστώ που μου δώσατε τη δυνατότητα να υποστηρίξω μια πρόταση που έχω κάνει και γι’ αυτήν θα μιλήσω κυρίως. 
      Αναπτύσσοντας, βέβαια, την πρόταση που έχω κάνει για μια προσθήκη, θα αποκαλυφθεί και η υποκρισία της Κυβέρνησης. Εισηγείται το νομοσχέδιο για το Ειδικό Ταμείο Κοινωνικής Αλληλεγγύης, αλλά στην πράξη δεν δείχνει αυτήν την κοινωνική αλληλεγγύη. 
      Από τότε που έγινε Κυβέρνηση η Νέα Δημοκρατία, κύριε Πρόεδρε, σε κάθε νομοσχέδιο που φέρνει το Υπουργείο Απασχόλησης, εγώ καταθέτω μία τροπολογία. Αφορά τους υπερήλικες ανέργους της περιοχής Μαντουδιού και της περιοχής της Κύμης που εργάζονταν στις επιχειρήσεις του «ΣΚΑΛΙΣΤΗΡΙ» και στην «ΚΟΙΣΕΛΙΚ». Είναι λίγοι σε αριθμό, είναι κάτω από τριάντα και δεν έχουν συμπληρώσει τις προϋποθέσεις για συνταξιοδότηση.
Είναι όλοι τους ηλικίας πάνω από πενήντα πέντε ετών. 
      Όταν έληξε το πρόγραμμα, που είχε θεσμοθετήσει το ΠΑ.ΣΟ.Κ. και έληξε το Σεπτέμβρη του 2004, μετρήθηκαν οι δικαιούχοι και ήταν δώδεκα άνεργοι ηλικίας από εξήντα έξι έως εβδομήντα τριών ετών, τριάντα επτά άνεργοι εξήντα ενός έως εξήντα πέντε ετών, είκοσι οχτώ άνεργοι ηλικίας πενήντα έξι έως εξήντα ετών και επτά άνεργοι από πενήντα τεσσάρων έως πενήντα πέντε ετών. Με δεδομένο ότι τώρα έχουν περάσει και τρία χρόνια, οι ηλικίες αναπροσαρμόζονται και κάποιοι από αυτούς εν τω μεταξύ έφυγαν σε σύνταξη. 
      Υπάρχουν, λοιπόν, ορισμένοι, λίγοι θα έλεγα, που δεν ξεπερνούν τους τριάντα πλέον, οι οποίοι είναι μεγάλης ηλικίας, παραμένουν άνεργοι και χωρίς ειδική επιδότηση. Έπαιρναν επιδότηση 480 ευρώ τότε, άντε τώρα, με τις αναπροσαρμογές, να έχει πάει 500 με 520 ευρώ. 
      Παρά το γεγονός ότι την πρόταση αυτή καταθέτουμε όλοι οι Βουλευτές της Εύβοιας, κύριε Υπουργέ, από το 2004 συνεχώς και αδιαλείπτως σε κάθε νομοσχέδιό σας, η Κυβέρνηση επιδεικνύει την κοινωνική της «ευαισθησία», δηλαδή την αναλγησία της. Έρχεται σήμερα ο κύριος Υπουργός και λέει ότι «θα λύσουμε και το πρόβλημα αυτό με το Ειδικό Ταμείο Κοινωνικής Αλληλεγγύης». Κουραφέξαλα, κύριε Πρόεδρε! Δεν υπάρχει περίπτωση η Κυβέρνηση να λύσει το μεγάλο θέμα των ανέργων με το νομοσχέδιο, αφού δεν μπορεί να λύσει το ειδικό αυτό πρόβλημα των τριάντα συγκεκριμένων υπερηλίκων απολυμένων που αφορούν μια μαρτυρική περιοχή, όπως το Μαντούδι. Γιατί εάν είχε την πρόθεση και την πολιτική βούληση θα το είχε κάνει, όπως έκανε άλλα πράγματα η Κυβέρνησή σας, κύριε Γιακουμάτο. 
      Παραδείγματος χάρη, μείωσε τη φορολογία στα διανεμόμενα κέρδη, ρύθμισε τα ζητήματα του ωραρίου, μείωσε την αμοιβή των υπερωριών, έκανε παρέμβαση, για να χτυπήσει το συνδικαλιστικό κίνημα, και καθιέρωσε ειδικό εργασιακό καθεστώς για τους νέους εργαζόμενους στις Δ.Ε.Κ.Ο.. Όπως κάνατε τόσα και τόσα, θα μπορούσατε να είχατε δεχθεί και την πρότασή μας. Δεν έχετε, όμως, την πολιτική βούληση. Τώρα φέρνετε ένα νεφέλωμα και λέτε «αύριο μεθαύριο ο Υπουργός θα καθορίσει και θα δούμε τι θα γίνει». Ουσιαστικά, δηλαδή, προσπαθείτε να νομοθετήσετε προσδοκίες, να παραπλανήσετε για μια ακόμη φορά τους άνεργους, σκορπίζοντας τους ελπίδες εν όψει των εκλογών, όποτε και αν γίνουν. 
      Υπάρχει και κάτι ακόμη, κύριε Πρόεδρε. Το έθεσα και προχθές με επίκαιρη ερώτηση στη Βουλή, για να το ξέρει ο κύριος Υπουργός. Είναι τριακόσιοι ογδόντα οκτώ πρώην εργαζόμενοι της εταιρείας «ΒΙΟΜΑΓΝ», η οποία πτώχευσε. Βρέθηκε ένας επιχειρηματίας και λέει «να ρυθμίσω τα χρέη, να τα πληρώσω, να ξαναζωντανέψει η «ΒΙΟΜΑΓΝ», να πληρωθούν οι πρώην εργαζόμενοι και να δουλέψουν κάποιοι σ’ αυτήν τη μαρτυρική περιοχή του Μαντουδιού». Ξέρετε τι κάνει η σεβαστή Κυβέρνηση της Νέας Δημοκρατίας, κύριε Πρόεδρε; Λέει ότι οι ρυθμίσεις που γίνονται από τις τράπεζες, αποτελούν εισόδημα για τη νεκρή εταιρεία και προσπαθεί να φορολογήσει τα λείψανα. Ε, με τέτοιες αντιλήψεις προφανώς ούτε οι απλήρωτοι άνεργοι θα πάρουν τα λεφτά τους ούτε οι υπερήλικες άνεργοι θα πάρουν βοήθημα, για να μπορέσουν να βγουν σε σύνταξη. Αυτή είναι η Νέα Δημοκρατία, κύριε Πρόεδρε, ας μη γελιόμαστε.
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Θα το κάνετε δεκτό, κύριε Υπουργέ;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θα σας πω, κύριε Πρόεδρε.
      Θέλω να πω ότι έχει πάρα πολύ δίκιο…
      ΠΡΟΕΔΡΕΥΩΝ (Ιωάννης Τραγάκης): Το αναγνωρίζουμε όλοι.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν μπορούμε πράγματι, κύριε Πιπεριά, να λέμε το άσπρο μαύρο. Θα δεχθώ και θα αναλάβω την ευθύνη της καθυστέρησης. Έχετε δίκιο. Στο νέο νομοσχέδιο, που έρχεται τώρα και είναι για ηλεκτρονική διακυβέρνηση, έχω δεσμευτεί -και εγώ και το Υπουργείο Απασχόλησης- στους εργαζόμενους εκεί ότι η «ΜΑΡΜΕΤΑΛ» και η «ΚΟΙΣΕΛΙΚ», η οποία έληξε στις 31/10/2004, θα ρυθμιστούν και θα έχει ισχύ από τις 31/10. Δεν θα χάσουν τίποτα. Αυτό είναι δέσμευση, η οποία στο ερχόμενο νομοσχέδιο θα μπει, κύριε Πρόεδρε. Αυτό είναι το πρώτο.
      ΠΡΟΕΔΡΕΥΩΝ (Ιωάννης Τραγάκης): Το χειροκροτούμε όλοι και τελειώσατε. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Σας λέω ότι είναι σίγουρο.
      Δεύτερον, μιλήσατε προχθές, κύριε Παπαϊωάννου, για την Πολυκλινική του Ολυμπιακού Χωριού. Το ενθυμείστε εδώ. Σήμερα την έφερα. Είχα πει σ’ ένα μήνα και την έφερα σε πέντε ημέρες. Άρα, δεν μπορείτε να μας κατηγορήσετε για αναξιοπιστία. 
    Και το τρίτο, κύριε Παπαϊωάννου, να σας κάνω μια ερώτηση: Εάν εδώ, επειδή έχετε ένα ψευτοδίλημμα και ψευτοεπιχείρημα, πρέπει να συντρέχουν σωρευτικά οι ακόλουθες προϋποθέσεις. Τη λέξη «σωρευτικά» τη βγάζω, το ψηφίζετε; Απλή ερώτηση. 
    ΠΡΟΕΔΡΕΥΩΝ (Ιωάννης Τραγάκης): Αφού θέτετε ερώτηση, θα πάρετε απάντηση. 
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Έχει πολύ μεγάλη σημασία, γιατί δεν μπορεί να λέμε ψευτοεπιχειρήματα. 
    ΠΡΟΕΔΡΕΥΩΝ (Ιωάννης Τραγάκης): Πράγματι έχει σημασία. 
    Ο κ. Παπαϊωάννου έχει το λόγο.
    ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, σε σχέση με το Ολυμπιακό Χωριό και τα ζητήματα της Πολυκλινικής και της σύμβασης με το Ι.Κ.Α., επειδή αυτό ήταν, αν θέλετε, η πρώτη αρχική μου θέση, όταν ξεκινάγαμε το Ολυμπιακό Χωριό –ήμουν Υπουργός 1999-2000- λέω, «κάλιο αργά, παρά ποτέ». Κατά συνέπεια, συμφωνούμε σ’ αυτό. Τώρα, όλα τα άλλα για το Ολυμπιακό Χωριό, αφήστε τα, είναι άλλη συζήτηση.
    Δεύτερον, έβγαλε τη λέξη «σωρευτικά», αλλά εγώ επιμένω ότι το να δημιουργήσουμε έναν οργανισμό -και εμείς το είχαμε προτείνει για τις ίδιες περιοχές- όμως δεν λύνει το θέμα αυτό το πράγμα όπως δομείται, θα μείνει από τα πράγματα ανενεργά. Εγώ δεν λέω ότι δεν θα εφαρμοστεί ο νόμος, θα μείνει ανενεργό, γιατί είναι άδειο πουκάμισο. Κατά συνέπεια, δεν μπορούμε να δώσουμε θετική ψήφο σε οριακές βελτιώσεις, που δεν λύνουν την ουσία του προβλήματος. 
    ΠΡΟΕΔΡΕΥΩΝ (Ιωάννης Τραγάκης): Ωραία, ευχαριστούμε  πάρα πολύ.
    Κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων και των τροπολογιών και θα γίνει η ψήφισή τους χωριστά.
    Ερωτάται το Σώμα: Γίνεται δεκτό το άρθρο 1, όπως τροποποιήθηκε  από τον κύριο Υπουργό; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΑΝΑΣΤΑΣΙΟΣ ΧΩΡΕΜΗΣ: Κατά πλειοψηφία. 
    ΑΓΓΕΛΟΣ ΤΖΕΚΗΣ: Κατά πλειοψηφία.
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 1 έγινε δεκτό όπως τροποποιήθηκε από τον κύριο Υπουργό, κατά πλειοψηφία.
    Ερωτάται το Σώμα: Γίνεται δεκτό το άρθρο 2, όπως τροποποιήθηκε  από τον κύριο Υπουργό, το οποίο θα αποτελέσει το άρθρο 3 του νομοσχεδίου; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΑΝΑΣΤΑΣΙΟΣ ΧΩΡΕΜΗΣ: Κατά πλειοψηφία. 
    ΑΓΓΕΛΟΣ ΤΖΕΚΗΣ: Κατά πλειοψηφία.
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 2 έγινε δεκτό όπως τροποποιήθηκε από τον κύριο Υπουργό, το οποίο θα αποτελέσει το άρθρο 3 του νομοσχεδίου, κατά πλειοψηφία. 
    Ερωτάται το Σώμα: Γίνεται δεκτό το άρθρο 3, όπως τροποποιήθηκε  από τον κύριο Υπουργό, το οποίο θα αποτελέσει το άρθρο 2 του νομοσχεδίου; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΑΝΑΣΤΑΣΙΟΣ ΧΩΡΕΜΗΣ: Κατά πλειοψηφία. 
    ΑΓΓΕΛΟΣ ΤΖΕΚΗΣ: Κατά πλειοψηφία.
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 3 έγινε δεκτό όπως τροποποιήθηκε από τον κύριο Υπουργό, το οποίο θα αποτελέσει το άρθρο 2 του νομοσχεδίου κατά πλειοψηφία. 
    Ερωτάται το Σώμα: Γίνεται δεκτό το άρθρο 4, όπως τροποποιήθηκε  από τον κύριο Υπουργό; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΑΓΓΕΛΟΣ ΤΖΕΚΗΣ: Κατά πλειοψηφία.
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 4 έγινε δεκτό όπως τροποποιήθηκε από τον κύριο Υπουργό, κατά πλειοψηφία. 
    Ερωτάται το Σώμα: Γίνεται δεκτό το άρθρο 5, όπως τροποποιήθηκε  από τον κύριο Υπουργό; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΑΝΑΣΤΑΣΙΟΣ ΧΩΡΕΜΗΣ: Κατά πλειοψηφία. 
    ΑΓΓΕΛΟΣ ΤΖΕΚΗΣ: Κατά πλειοψηφία.
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 5 έγινε δεκτό όπως τροποποιήθηκε από τον κύριο Υπουργό, κατά πλειοψηφία. 
    Ερωτάται το Σώμα: Γίνεται δεκτό το άρθρο 6, όπως τροποποιήθηκε  από τον κύριο Υπουργό; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΑΝΑΣΤΑΣΙΟΣ ΧΩΡΕΜΗΣ: Κατά πλειοψηφία. 
    ΑΓΓΕΛΟΣ ΤΖΕΚΗΣ: Κατά πλειοψηφία.
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 6 έγινε δεκτό όπως τροποποιήθηκε από τον κύριο Υπουργό, κατά πλειοψηφία. 
    Ερωτάται το Σώμα: Γίνεται δεκτό το άρθρο 7, όπως τροποποιήθηκε  από τον κύριο Υπουργό; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΑΓΓΕΛΟΣ ΤΖΕΚΗΣ: Κατά πλειοψηφία.
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 7 έγινε δεκτό όπως τροποποιήθηκε από τον κύριο Υπουργό, κατά πλειοψηφία. 
    Ερωτάται το Σώμα: Γίνεται δεκτή η τροπολογία με γενικό αριθμό 982 και ειδικό 118, η οποία θα αποτελέσει ίδιο άρθρο του νομοσχεδίου;  
    ΠΟΛΛΟΙ ΒΟΥΛΕΥΤΕΣ: Δεκτή, δεκτή. 
    ΑΝΑΣΤΑΣΙΟΣ ΧΩΡΕΜΗΣ: Κατά πλειοψηφία. 
    ΑΓΓΕΛΟΣ ΤΖΕΚΗΣ: Κατά πλειοψηφία.
    ΠΡΟΕΔΡΕΥΩΝ (Ιωάννης Τραγάκης): Συνεπώς η τροπολογία με γενικό αριθμό 982 και ειδικό 118, η οποία θα αποτελέσει ίδιο άρθρο του νομοσχεδίου έγινε δεκτή κατά πλειοψηφία. 
    Ερωτάται το Σώμα: Γίνεται δεκτή η προσθήκη η οποία κατετέθη από τον κύριο Υπουργό και θα ενταχθεί στο νομοσχέδιο ως ίδιο άρθρο;  
    ΟΛΟΙ  ΟΙ ΒΟΥΛΕΥΤΕΣ: Δεκτή, δεκτή. 
    ΠΡΟΕΔΡΕΥΩΝ (Ιωάννης Τραγάκης): Συνεπώς η προσθήκη η οποία κατετέθη από τον κύριο Υπουργό και θα ενταχθεί στο νομοσχέδιο ως ίδιο άρθρο έγινε δεκτή ομόφωνα. 
      Εισερχόμαστε στην ψήφιση του ακροτελεύτιου άρθρου του νομοσχεδίου. 
      Ερωτάται το Σώμα: Γίνεται δεκτό το ακροτελεύτιο άρθρο, όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Το ακροτελεύτιο άρθρο έγινε δεκτό κατά πλειοψηφία.
      Συνεπώς το νομοσχέδιο του Υπουργείου Απασχόλησης και Κοινωνικής Προστασίας: «Σύσταση Ειδικού Ταμείου Κοινωνικής Αλληλεγγύης και άλλες διατάξεις», έγινε δεκτό επί της αρχής και επί των άρθρων. 
      Η ψήφισή του στο σύνολο αναβάλλεται για άλλη συνεδρίαση. 
      Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 16.05΄, λύεται η συνεδρίαση για αύριο ημέρα Παρασκευή 16 Μαρτίου 2007 και ώρα 10.30΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμόν 42/31-1-2007 επερώτησης Βουλευτών του ΠΑ.ΣΟ.Κ. προς τον Υπουργό Μεταφορών και Επικοινωνιών, σχετικά με την ψηφιακή ραδιοτηλεόραση, σύμφωνα με την ημερήσια διάταξη που έχει διανεμηθεί.
      Η  ΠΡΟΕΔΡΟΣ                                                        ΟΙ  ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 15-3-07		ΣΕΛ. 3

Τελευταία Αποθήκευση:	20/3/2007 11:22:00 μμ	Από:	M.velioti
Εκτυπώθηκε:	20/3/2007 1:24:00 μμ

